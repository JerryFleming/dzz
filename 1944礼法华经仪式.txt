大正藏 No. 1944 礼法华经仪式
　　


　　1卷


　　礼法华经仪式

　　一心顶礼十方法界常住三宝(拜起胡跪烧香运想已合掌唱云)愿此香华云。遍满十方界。供养一切佛。妙法莲华经。菩萨声闻众。受用作佛事(一拜起立叹云)。
　　稽首十方佛　　圆满最上乘
　　本迹开二门　　法喻谈真秘
　　普使诸权小　　悉证佛菩提
　　我今誓归依　　愿超生死海

　　(赞叹已。随意述诚。虽曰礼经。应须礼佛菩萨。使三宝义足)。
　　一心顶礼本师释迦牟尼佛。
　　一心顶礼过去多宝佛。
　　一心顶礼十方分身释迦牟尼佛。
　　一心顶礼尽法华经中。及十方三世一切诸佛。
　　一心顶礼妙法莲华经。妙字法宝(下去每字准此一唱一拜)。
　　一心顶礼尽法华经中。及十方三世一切菩萨声闻缘觉得道贤圣僧。
　　一心顶礼普贤菩萨摩诃萨(拜已胡跪运想准常仪)。
　　志心忏悔。我(某甲)与一切众生从无始来。迷失真心流转生死。六根罪障无量无边。圆妙佛乘无以开解。一切所愿不得现前我今礼敬妙法华经。以此善根发露黑恶。过现未来三业所造。无边重罪皆得消灭。身心清净惑障蠲除。福智庄严净因增长。自他行愿速得圆成。愿诸如来常在说法。所有功德起随喜心。回向菩提证常乐果。命终之日正念现前。面奉弥陀及诸圣众。一刹那顷生莲华中。普愿众生俱成佛道(忏悔发愿已。归命礼三宝)。
　　南无佛　南无法　南无僧　南无释迦牟尼佛　南无妙法莲华经　南无文殊师利菩萨　南无普贤菩萨(旋竟三归依如常)

　　礼法华经仪式


