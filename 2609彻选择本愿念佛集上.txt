No. 2609 彻选择本愿念佛集上

              沙门辨阿撰

　　　　　　　
　　　　　　　
　　　　　　　

    彻选择集者。任弟子之昔闻。具以述其义。寻圣教之诚说。辄以符其文。

选择本愿念佛集

    南无阿弥陀佛（往生之业念佛为先）释曰。先就本选择集之题。此有三义。所谓第一本选择集之题中。言念佛者。是师所立之口称念佛也。故题次行言南无阿弥陀佛也。第二本选择集之题中。言本愿者。是善导所立之本愿念佛也。故题次行言南无阿弥陀佛也。第三本选择集之题中。言选择者。是然师所立之选择念佛也。故题次行言南无阿弥陀佛也。是故本选择集之题中。虽有三重念佛之义。俱非观念之念佛。但是口称念佛也。故题次文初置南无阿弥陀佛者。即是结前生后也。结前者。所谓结前题中三义俱是称名也。生后者。所谓为显此集所列之一一章段亦皆称名之义也。又为往生极乐者。以此南无阿弥陀佛口称念佛为第一之行。为显此义故。注云往生之业念佛为先也。又第一念佛义者。是依和汉两朝往生传记之。第二念佛义者。是依善导和尚观经疏记之。第三念佛义者。是依三部之阿弥陀经记之。此三义亦是行者之口中所唱之称名念佛也。次就本选择集所载之文义有其十六篇。一一之篇今当释之。
    第一篇道绰禅师立圣道净土二门。而舍圣道正归净土者。先就圣道门有其二。一者大乘圣道。二者小乘圣道。所谓教主释尊出于五浊恶世唱无上正觉。为此秽土众生说大小乘法门令出离得道。依之大乘根机学大乘法门成大乘圣人。小乘根机学小乘法门成小乘圣人。故大小虽异同名圣道门也。次就净土门亦有二。一者十方净土门。二者西方极乐净土门。十方净土门者。所谓十方随愿往生经是也。又十住毗婆沙论易行品是也。西方极乐净土门者。所谓无量寿经·观经·阿弥陀经是也。又天亲往生论是也。马鸣菩萨大乘起信论云。复次众生初学是法欲求正信。其心怯弱。以住于此娑婆世界。自畏不能常值诸佛亲承供养。惧谓信心难可成就意欲退者。当知如来有胜方便摄护信心。谓以专意念佛因缘。随愿得生他方佛土。常见于佛。永离恶道。如修多罗说。若人专念西方极乐世界阿弥陀佛。所修善根回向愿求生彼世界。即得往生常见佛故。终无有退。若观彼佛真如法身常勤修习。毕竟得生住正定故（已上）又十住毗婆沙论易行品云。行大乘者佛如是说。发愿求佛道重于举三千大千世界。汝言阿惟越致地是法甚难久乃可得。若有易行道疾得至阿惟越致地者。是乃怯弱下劣之言。非是大人志斡之说。汝若必欲闻此方便。今当说之。佛法有无量门。如世间道有难有易。陆道步行则苦。水道乘船则乐。菩萨道亦如是。或有勤行精进。或有以信方便易行疾至阿惟越致地者。又云。是诸佛世尊现在十方清净世界。皆称名忆念。阿弥陀佛本愿如是。若人念我称名自归。即入必定。得阿耨多罗三藐三菩提（已上）又优婆提舍云。愿受无（量）诸佛世界者。诸菩萨见诸佛世界无量严净发种种愿。有佛世界。都无众苦。乃至无三恶之名者。菩萨见已。自发愿言。我作佛时。世界无众苦。乃至无三恶之名亦当如是。有佛世界。七宝庄严。昼夜常有清净光明。无有日月。便发愿言。我作佛时。世界常有严净光明亦当如是。有佛世界。一切众生皆行十善。有大智慧。衣服饮食应念而至。便发愿言。我作佛时。世界中众生衣服饮食亦当如是。有佛世界。纯诸菩萨如佛色身。三十二相光明彻照。乃至无有声闻辟支佛名。亦无女人。一切皆行深妙佛道。游至十方教化一切。便发愿言。我作佛时。世界中众生亦当如是。如是等无量佛世界（种种）严净。愿皆得之。以是故。名愿受无量诸佛世界。又云。问曰。何等是净佛土。答曰。佛土者百亿日月·百亿须弥山·百亿四天王等诸天。是名三千大千世界如是等无量无边三千大千世界。名为一佛土。佛于此中施作佛事（已上）如是（乃至）如是等佛土庄严名为净佛土。如何弥陀等诸经中说（已上）又天台大师云。假令得生人中圣道难得（乃至）此名难行道也（乃至）十住毗婆沙论名易行道也。本选择集云。凡此集中立圣道净土二门意者。为令舍圣入净土门也。就此有二由。一由去大圣遥远。二由理深解微（已上）计夫时属灭后。代当末法。戒定智慧渐废。得道果甚希。如来灭后已二千余年。去大圣甚遥远也。理深解微故。亿亿众生中未有一人得者。因兹昙鸾道绰二师出于像法之终末法之始。忝为释尊之使者。特弘弥陀之教法。钝根无智之我等。设虽漏圣道之根机不能即身断惑。已降念佛之法雨。谁人不润甘露之妙味。然则虽先学圣道人。若有知此旨者。盖弃圣道归净土乎。
    第二篇善导和尚立正杂二行。舍杂行归正行者。选择集意。且阁圣道门。早入净土门。可修净土行。就净土行有二。一者诸行往生。二者念佛往生。且止诸行偏行念佛。必离生死定得往生。但于念佛亦有二种。一者观行念佛。二者称名念佛。今善导意。全非观行之念佛。但是称名之念佛。释尊付属流通故。弥陀本愿成就故。决定往生无疑。弟子某甲先师在世之时如此习传之。仍为末代行者具以所教置也。勿疑（云云）
    第三篇弥陀如来不以余行为往生本愿。唯以念佛为往生本愿者。双卷经意。阿弥陀如来因位之昔。其名号法藏比丘。值遇世自在王佛之出世。发起四十八大愿。然其中于往生行别立一大愿。所谓第十八念佛往生愿是也（云云）问。上人选择者是何义乎。答。善导和尚意。念佛者本愿往生念佛也。弥陀四十八愿之之中第十八愿是也。此本愿义之上。又法然上人检净土三部之诸本。校同本异译之诸文。而今勘出法藏菩萨选择义也。委如选择集。此则末代往生之珍宝也。下根出离之明镜也。谁不玩之哉。问。圣教之中以弥陀本愿名选择。有其证据耶。答。龙树菩萨言。共观十方清净世界。而自庄严其国。如阿弥陀佛先世时。作法藏比丘佛将导遍至十方。示清净国令选择净妙之国以自庄严其国（已上）弟子某甲然师入灭之后。自检得此文。上人之料简符合菩萨之圣教。弥以流随喜之泪。倍以致渴仰之诚。龙树大士既云阿弥陀佛先世之时。作法藏比丘。令选择净妙之国以自庄严其国。以知。四十八愿皆是选择本愿也。就中第十八愿是选择本愿念佛往生之愿也。然则选择本愿念佛义。更以非法然上人之义。即是龙树菩萨之义也。亦非龙树菩萨之义。即是法藏菩萨之义也。亦复非法藏菩萨之义。即是先佛之义也。先佛之义故。即是法藏菩萨之义也。法藏菩萨之义故。即是龙树菩萨之义也。龙树菩萨之义故。即是法然上人之义也。此义尤可甘心。尤可甘心。上人手自料简三部经。我朝始立此义。唐土人师所立义之中。此选择之（云云）义全以无之此书之起专在此事。学者留心。又问曰。上问答之意。法藏菩萨以四十八愿庄严佛土之旨其义分明也。但以念佛别名选择。有何证文耶。答曰。菩萨念佛三昧经云。此念佛三昧过去诸佛之所赞叹也（乃至）一切如来之所印可也一切诸佛之选择也（乃至）一切诸佛之财宝也（乃至）一切诸佛之舍利也（乃至）一切诸佛之体性也（已上经文）此即以念佛别名选择其证文也。问。此念佛三昧。过去诸佛之所赞叹者。其义不可然也。所以者何。称名念佛是佛方便法。为浅智愚钝所设之浅行也。诸佛何故舍深取浅而赞叹之耶。答。念佛三昧。即是一切菩萨净佛国土本愿之中其一愿也。然则过去诸佛因位之昔立菩萨行。庄严佛国土之时所发悲愿故。诸佛赞叹之欤。问。此念佛三昧。一切如来之所印可者。其义不可然也。所以者何。称名念佛法为浅机所教之浅行也。诸佛何故舍深行取浅行而印可之耶。答。所诠以众生出离之要法可云深行也。然依佛本愿力故。众生皆称名念佛而得往生。岂有过此深行哉。依之诸佛印可之欤。问。此念佛三昧。一切诸佛之所选择者。其义不可然。所以者何。称名念佛是浅行也。诸佛何故不选择深行选择浅行耶。答。称名念佛即是易行易往之法门。下根下机之行业也。又佛本愿故。决定往生无疑故。诸佛选择之欤。问。此念佛三昧。一切诸佛之财宝者。其义不可然。所以者何。诸佛是以实相之宝珠为财。何以名字似名之法可为财宝耶。答。诸佛以万法为财。故似名之名字尤是财宝之一分也。问。此念佛三昧。一切诸佛之舍利者。其义不可然。所以者何。舍利是世尊之身骨。念佛如来之教法。然何念佛之法门言诸佛之舍利耶。答。舍利有二。一者遗身舍利。二者法身舍利。遗身舍利者。即是身骨也。法身舍利者。即是遗法也。俱是如来灭后利益众生之能化故。云遗身遗法也。况又佛与法即是一体不二之义也。佛者即是觉法也。觉法者即是佛故。即佛而法也。即法而佛也。问。此念佛三昧。一切诸佛之体性者。其义不可然。所以者何。体者对名而云体也。性者对相而云性也。是故以称名念佛可云诸佛名相也。何云体性耶。答。至极甚深之大乘者。名即是体也。相即是性也。是故名体不二相性一如。然则此念佛三昧。一切诸佛之体性者。此是大乘至极之法门也。问。言选择者亦有其例耶。答。有其例也。非但以念佛之一法名选择。亦有菩萨中名选择之菩萨。所谓释迦菩萨是选择菩萨。问。何故以释迦菩萨名选择菩萨耶。答。此娑婆众生者罪障深重无善无福心浊谄曲心不实故。十方诸大菩萨舍此世界更不化度。然释迦菩萨慈悲广大而出此界。为罪业众生。发大誓愿作能化佛。故云选择菩萨也（已上出经）问。法藏菩萨选择愿者。真位似位之中。于何位发此愿耶。答。难知（云云）两方寻之。若于似位中发此愿者。法藏菩萨选择二百一十亿诸佛国土之庄严。而五劫之间思惟照察。定智可地上真位之发愿也。若于真位中发此愿者。法藏菩萨弃国捐王。始发无上道心而立此愿。以知可地前凡位之发愿也。若尔两条俱杂思如何。答。上人云。此事真实难知。但经文云高才勇哲与世超异。若依此文意者。可真位之发愿欤（云云）抑弟子某甲造此彻选择集。而添上人选择集之意者深以为述彻其选择义也。依之为显彼义底。今至此问答。夫欲知念佛往生者。先须知一切菩萨净佛国土成就众生之义也。又可习一切菩萨之本愿也。予昔奉值先贤高才之人。习之传之。然菩萨位有二。一者住三界内生身菩萨。二者出三界外法性身菩萨。生身菩萨者未能净佛国土成就众生之行。法性身菩萨者已能净佛国土成就众生之行。因兹龙树天亲同宣此旨。昙鸾天台并存此义（云云）沙门某甲昔学圣道门之时。聊习传彼净佛国土成就众生之义。今入净土门之后。又相承此选择本愿念佛往生之义。以二师之相传见圣教之诸文。其义更以不违教文。单圣道门人。单净土门人不可知之。圣道净土兼学之人可知之。自得此意。披一切大乘经见一切大乘论。随喜之泪难禁。此则圣教之源底也。法门之奥藏也。佛菩萨之秘术也。此书之上不可载尽。委可闻口传也。
    第四篇三辈念佛往生者。双卷经意。上卷明弥陀因位之本愿。所谓四十八愿是也。下卷明众生往生之行业。所谓三辈修行是也。其三辈者上中下辈也。于此上中下辈之中。明专杂二行。而于杂行者不置一向之言于念佛行皆置一向之言。此则弥陀本愿故也。师云观经九品与寿经三辈。此是开合异也。然寿经三辈之下明念佛。故知。观经九品之中皆可念佛。但是经存略也（云云）
    第五篇念利益者。自余修行皆有得益。例此思之。于念佛行亦可有利益。故明其利益也。
    第六篇末法万年后。余经悉灭。特留念佛者。教主释尊为末法之众生遗留慈悲之时。念佛即是时机相应之法故。为往生之机特留念佛也。问。正像末之时节如何。答。正法五百年。像法一千年。末法一万年（云云）
    问大集经中云正法千年。何今云五百年耶。答。每人师云正法五百年也。所以者何。佛为女人许出家。是故今促五百年也。其旨入涅槃之遗教分明也。又如释迦谱等文。
    第七篇弥陀光明不照余行者。唯摄取念佛行者者。问。佛者平等之慈悲也。何不照余行者。唯摄取念佛行者耶。答。善导释云。当知本愿最为强（已上）所以余行非本愿故。不照之。念佛是本愿故照之也。
    第八篇念佛行者必可具足三心者。问如善导疏。三心者至诚心·深心·回向发愿心等委以释之。若尔有智之人可知之。无智之伦不知之。若不知不可具三心。不具三心者不可得往生。如何。答。师云。善导和尚意发决定往生之信心。行一向专修之念佛。偏期临终正念无退转懈怠者。自然具三心也。经文释文意不出此趣。然则善导所立之一向专修者。构广大慈悲之支度。设正义正理之方便。与末代愚钝之众生决定往生之要法也。依之怀感禅师群疑论。释云。善导禅师劝诸众生。专修西方净土业者。四修靡坠。三业无杂。废余一切诸愿诸行。唯愿唯行西方一行。杂修之者万不一生。专修之人千无一失（已上）感师相传既以如此。末代念佛者勿敢令忽绪。
    第九篇念佛行者可行用四修法者。师云。念佛行者发往生愿。或修三万返。或修五万六万等。令至于临终无退转者。此则四修之念佛也。以此意能能可思合也。
    第十篇弥陀化佛来迎不赞叹闻经之善。唯赞叹念佛行者。所谓念佛行者机熟时至。其行成就之时。弥陀化佛来而赞叹念佛。此则我本愿故也。不赞十二部经者。此则非其本愿故也。
    第十一篇约对杂善赞叹念佛者。我等从无始轮回生死。今度遇念佛可得往生。此是上上人也。最胜人也。好人也。妙好人也。又观音势至之二尊为朋友知识而垂影护。为增上胜缘不离行者。思此现益。念佛行者尤殊胜也。
    第十二篇释尊不付属定散行。唯以念佛付属阿难者。师云。此是至极最要之文也。念佛行者尤可染肝耳。观经意。汝好持是语等者。阿难是于释尊弟子中有忆持不忘之德。佛言。汝是忆持不忘之人也。好闻持此观经。于我灭度后可弘通也。然此观经约佛随自意者。但是南无阿弥陀佛也。是故以佛名付属阿难也。依之善导云。望佛本愿意在众生一向专称弥陀佛名（已上）知。智人知智人。是故有释迦之智人。知弥陀之智人以其名号为往生之本愿故。而对阿难流通此经之时。付属弥陀之名号也。近代有人云。夫菩提心者大乘之慈父。菩萨之悲母也。佛海之源底。法门之奥藏也。不发菩提心者。菩萨之功德不可成就。不发菩提心者。如来正觉不可满足。然今选择集意。但以念佛之一行为其往生之净业。不令具足菩提之秘术。既违大乘之教理。又背菩萨之巧度。若尔虽大乘之教。去菩萨之行。何遂往生极乐耶（云云）此难尤愚也。所以者何。菩提心者有二。一者凡位菩提心。二者圣位菩提心。就凡位菩提心亦有二。一者薄地凡夫菩提心。二者六度菩萨菩提心。薄地凡夫菩提心者。以一华一香一称一礼之功德。愿成佛道也。六度菩萨菩提心者。修万行诸波罗蜜一切之善根。愿成佛道也。又菩提心有二。一者菩提心愿。二者菩提心行。菩提心愿者。所谓四弘誓愿是也。菩提心行者。所谓六度万行是也。今此宗意者。薄地之凡夫底下之我等。不能断惑修理之观行。不堪入圣得果之根机。是故修念佛之一行。先近愿生净土。次远愿归佛果。此是菩提心愿也。又四弘誓愿之中。法门无尽誓愿知者法门万差无智下根之辈不能知之。是故愿行念佛之一门。往生净土之后修习无尽法门而成佛道。亦是菩提心愿也。又善导意。南无者作愿同也。约此回向者亦有近远。近回向者。往生极乐也。远回向者。阿耨菩提也。此是菩提心愿也。又不惜身命之行非凡夫所堪。易行易往之法尤当我等分。要须念佛往生之后证三解脱。得六神通还来此秽国。救摄苦众生。亦是菩提心愿也。然则今时具缚凡夫。烦恼境强。忍力根弱。设虽发菩提心愿。更不能菩提心行。故废之也。全以非难欤。依之大智度论云。新发意菩萨譬如鸟子双翼未成。不可逼令高翔。羽翮成就则能远飞。又论云。譬如鸟无翔不能高翔。菩萨无神通不能随意教化众生（已上）天台大师云。又如鸟子翅羽未成。只得依树传枝不能远去。翅翮成就方能飞空自在无碍。凡夫无力唯须专念阿陀佛（已上）大智律师云。又如弱羽只可传枝。自是尽弃平生所学。专寻净土教门（已上）天竺菩萨并唐土人师同存此旨。尤可信顺。勿敢疑谤。
    第十三篇以念佛为多善根。以杂善为少善根者。所谓以往生功德善根名福也。于此福有二种。一者多善根福德因缘。二者小善根福德因缘。多善根福德因缘者念佛也。小善根福德因缘者杂行也。唐土中古学者王日休先生存此义。依之自修称名行。乍立遂往生毕。又元照律师同存此义（云云）
    第十四篇六方恒沙诸佛不证诚余行。唯证诚念佛者。问。如大乘庄严功德经明诸佛证诚。念佛余善俱证诚之。如何。答。有其二义。一者念佛余行俱证诚之欤。但至选择集者。观经·寿经二部之中说诸行之时不见证诚。至阿弥陀经说念佛之时始有证诚。故约世间流布之经言于余行无证诚欤。二者但约念佛证诚之欤。但至大乘庄严经者。彼经中念佛余行虽俱明之。实约念佛证诚之欤。
    第十五篇六方诸佛护念念佛行者者。如阿弥陀经。祇园精舍之众会现座听闻之时。六方诸佛出舌相为证诚。又如来灭后之时为念佛行者诸佛加护念。此则一佛一切佛故。释迦一佛为在世灭后一切众生说念佛法门。六方诸佛同随喜护念之。此胜益尤可凭。何不励意乎。
    第十六篇释迦如来以弥陀名号。殷勤付属舍利弗等者。所谓五浊增时众生之心甚以荒乱不调也。造罪业事尤是多。然于此五浊增之中有念佛往生之机。释尊以佛眼照之。而以念佛付属舍利弗等。于我灭后可弘通之与付属也。已上本选择集所载之十六篇一一释之毕。问。上人选择集中有几选择义耶。答。上人所造之选择集有八种选择。其八种选择者。双卷经中有三选择。一选择本愿。二选择赞叹。三选择留教也。观经中又有三选择。一选择摄取。二选择化赞。三选择付属也。次阿弥陀经中有一选择。所谓选择证诚也。般舟三昧经中又有一选择。所谓选择我名也（已上）总八种选择也（委如选择集）今此外又加二十二种选择之义。一就双卷经又有一种选择。所谓三辈往生之下。选舍诸行不置一向之言。选取念佛而置一向之言。此则选择一向之义也。二就观经又有一种选择。所谓下品三生者。十恶罪人破戒罪人·五逆人也。此等罪人以罪障重故。于诸佛之净土更所选舍也。以佛本愿故。于弥陀之净土而选取之也。以此案之。余善是非能治法。念佛是为能治之法。当知下品三生者选择恶业待对之义也。三就阿弥陀经又有一种选择。所谓选舍小善根福德因缘。选取大善根福德因缘此则选择大善之义也。四就文殊般若经中又有一种选择。所谓选舍相貌选取名号。此则选择一行之义也。五就普贤菩萨有一种选择。所谓华严经云。普贤菩萨临终之时。选舍十方净土选取极乐净土。此则普贤菩萨选择临终之义也。六就文殊菩萨有一选择。所谓文殊发愿经云。文殊菩萨临终之时。选舍十方净土选取极乐净土。此则文殊菩萨选择临终之义也。七就观音菩萨有一选择。所谓千手经云。念我本师阿弥陀佛。当知选舍余佛选取本师。此则观音菩萨选择本师之义也。八就势至菩萨有一选择。所谓大佛顶经云。势至菩萨之本愿选舍诸行选取念佛。得无生忍往生极乐。此则势至菩萨选择因行之义也。九就龙树菩萨十住毗婆沙论有一选择。所谓选舍难行道选取易行道。此则选择易行道义也。又就龙树菩萨所造论又有一选择。所谓阿弥陀佛先世之时。作法藏比丘而选舍粗恶选取善妙。以为本愿。此则龙树菩萨选择本愿之义也。十就天亲菩萨往生论有一选择。所谓于五念门中第二赞叹门。是弥陀之名义也。于非本愿之诸行者选舍而不赞叹之。于为本愿之名义者。选取而赞叹之。此则选择名义赞叹之义也。十一就匡卢山慧远大师有一选择。所谓慧远大师虽习学若干三藏之教法。于其中选舍诸行选取念佛。而为我得度之要法。此则选择得度念佛之义也。十二就昙鸾法师有一选择。所谓菩提流支三藏对昙鸾法师之时。号长生不死之法而与观经毕。法师学得此经。选舍诸行选取念佛。遂往生之望。此则选择长生念佛之义也。加之就昙鸾法师之义有三选择义。所谓一者于诸行无在心之义。故选舍之。于念佛有在心之义。故选取之。此则选择在心之义也。二者于诸行无在缘之义。故选舍之。于念佛有在缘之义。故选取之。此则选择在缘之义也。三者于诸行无在决定之义。故选舍之。于念佛有在决定之义。故选取之。此则选择在决定之义也。十三就天台大师有一选择。所谓天台别传云。念佛是火车相现能改悔之法也。余行是非火车相现能改悔之法。是以选舍不能改悔之法。选取能改悔之法。而造十疑论专弘念佛也。此则天台大师选择改悔念佛之义也。十四就道绰禅师有一选择。所谓于并州聚男女之群类弘得道之要法之时。选舍万法。选取念佛而弘通之。此则道绰禅师选择念佛之义也。十五就善导和尚有一选择。所谓为末法之众生弘往生要法之时。选舍非本愿之杂行。选取为本愿之念佛。此则善导和尚选择本愿念佛之义也。十六就怀感禅师有一选择。所谓此感师者善导同时之人也。未对面之间虽带法相之法门而破善导之念佛。已对面之时见从善导口出光明。拜现化佛。忽归善导而选舍诸行。正选取念佛。此则怀感禅师选择见佛念佛之义也。十七就少康法师有一选择。所谓于乌龙山筑三级之坛。集四部之众令念佛行道。选舍诸行选取念佛而兴隆之。此则少康法师选择兴隆念佛之义也。十八就法照禅师有一选择。所谓大圣竹林寺记云。法照禅师参诣五台山大圣竹林寺。奉值普贤·文珠之二菩萨。为末法众生问得度之要法。普贤·文殊并答法照禅师之问。选舍诸行选取念佛。而教末法得度之要法。此则法照禅师选择末法念佛之义也。十九就慧日三藏有一选择。所谓慧日三藏入天竺之时。印度之诸众偏兴念佛。依之归朝之后选舍诸行选取念佛。此则慧日三藏选择念佛之义也。二十就大智律师有一选择。所谓此律师是本则四分律之学匠也。然置四分戒律。入天台上乘之法而学之间。身受重病。病中发愿。若今度病差存命入净土门可修念佛（云云）如愿病差之后。选舍上乘·戒之二法。修念佛之一行。此则大智律师选择病中念佛之义也。二十一就慧心先德有一选择。所谓慧心要集云。于诸行者为利智精进之人也。如予顽鲁者依念佛之一门。集经论之要文。而选舍诸行。正选取念佛。此则慧心先德选择念佛往生之义也。二十二就法然上人有一选择。所谓以善导和尚本愿念佛之义为其根本。而见经论其本愿之义上复加选择之义。此则法然上人选择本愿念佛之义也。已上二十二种选择之义毕。问曰。本选择集中明称名念佛往生其义已足。今又重造彻选择集有何要用耶。答曰。造此书有二意。所谓一者为显先师上人之广学博览之智德也。二者为救浊世末代之小智愚钝迷惑也。一为显上人之广学博览者。小僧某甲自上人御手未传此选择以前。上人向予具以告言世人皆有因缘发道心也。所谓别父母兄弟。离妻子朋友等也。然源空无指因缘。法尔法然发道心故师匠授名而号法然。出离之志至深之间。信诸教法修诸行业。凡佛教虽多。所诠不过戒定慧之三学。所谓小乘之戒定慧。大乘之戒定慧。显教之戒定慧。密教之戒定慧也。然我此身于戒行不持一戒。于禅定一不得之。于智慧不得断惑证果之正智。然戒行之人师释云。尸罗不清净三昧不现前（云云）又凡夫心随物易移譬如猿猴实以散乱易动。一心难静。无漏之正智何因得发。若夫无无漏之智剑者。如何方断恶业烦恼绳乎。不断恶业烦恼绳者。何得解脱生死系缚之身乎。悲哉悲哉。为何为何。爰如予者已非戒定慧三学之器。此三学外有相应我心之法门耶。有堪能此身之修行耶。求万人之智者。访一切之学者。无教之人。无示之伦。然间叹叹入经藏。悲悲向圣教。手自披之见之。善导和尚观经疏。云一心专念弥陀名号。行住坐卧。不问时节久近。念念不舍者。是名正定之业。顺彼佛愿故文见得之后。如我等无智之身。偏仰此文。专凭此理。修念念不舍之称名。备决定往生之业因。非啻信善导之遗教。亦厚顺弥陀之弘愿。顺彼佛愿故之文染神留心耳。其后又披慧心先德往生要集文。云往生之业念佛为本。又见慧心妙行业记之文。云往生之业念佛为先觉超僧都问慧心僧都云。汝所行之念佛是为行事是为行理如何。慧心僧都答云。心遮万境。是以我但行称名也。往生之业称名尤足。依之一生念佛勘其员数。二十俱胝返也（云云）然则源空随大唐善导和尚之教。任本朝慧心先德之劝。称名念佛之勤长日六万返也。依死期渐近又加一万返。长日六万返之行者也。如此慥以蒙严训毕。上人解行贤德盖以若斯。弟子某甲忝奉遇法然上人之在世。亲习传称名念佛之义理。专修称名偏期往生之间。上人又告言。有我所造之书。所谓选择本愿念佛集是也。欲以此书秘传汝也。此书之造意者。九条殿下向源空而示高命云。每对面之次念佛往生之义虽度度闻之。即施即废也。请注其文赐予（云云）源空蒙此仰。不能辞申。因兹善导之释义谨以记其文势。兼又陈其义势。然则选择后序云。而今不图蒙仰。辞谢无地。仍今慭集念佛要文。剩述念佛要义。唯顾命旨不顾不敏。是即无惭无愧之甚也。庶几一经高览之后。埋于壁底莫遗□前。恐令破法之人堕于恶道也（已上）已造此集毕。以进殿下。殿下告上人言。今此书者净土宗之奥义也。上人在世之时。从禅室草庵勿令披露。大师入灭之后。从博陆槐门可弘通之。源空虽蒙此炳诫。露命难定。今日不知死。明日不知死。故以此书密付属汝。勿及外闻（云云）
    爰弟子某甲低头举手。合掌恭敬。跪以赐之毕。欢喜余身。随喜留心。伏以难报。仰以难谢。非啻传义理于口决。复被授造书于眼前。解行有本。文义已足。自其以降往生之愿弥深。念佛之行倍高。然穷老微质不图存命。当念佛之暇。瞻行法之隙。披一切经藏览优婆提舍。选择之正文相应经教之说念佛之妙义无违论家之释。计知。上人博览之智不可得而称者也。二为救浊世末代之小智愚钝者。末法之习。昨日今日仅虽有戒定慧三学之名。无戒定慧之行人。无乘急之智者。但是有名无实也。设玩至极上乘之法门。更非断惑证理之智慧。此是问答料简之智慧也。以此智慧生死难出乎。然则任释尊出世之本意。仰弥陀超世之悲愿。舍圣道之难行。取净土之易行。专称名号可愿往生也。依之善导释云。从一万至十万。又云。三万六万十万者。皆是上品上生人。就此等文如上人在世之时。可劝若干之称名也。然近代念佛义者之中。乍号先师之一门。抛此选择集。立今案私义之间异义兰菊而邪徒纷纷。有人云。若不解其义而行称名者。譬如牛吼。亦似犬鸣。只是畜生之念佛也。是故念佛者当学文而解义也（云云）依之彼号得学文之人。而乱入诸国。止数返失称名事。浅猿浅猿。无惭无惭。此则第六天之魔民也。弥陀佛之怨敌也。故法然上人言。我是无智之身也。我是破戒身也。虽然依弥陀本愿口称念佛之力。可遂决定往生也（已上）闻传之人。各各成勇。面面致悦。百人乍百人勤口称。千人乍千人行数返。设虽有萤火一分之智。须思成痴闇无才之身。何以下愚之卑身而夸上智慢心。拙哉拙哉。末代愚人暗净土之法门。迷念佛之义道。舍祖师之珠玉。握己身之瓦砾。痛哉痛哉。当世之学者抛选择之真文正义。挟自己回文曲义。诳惑世间。迷乱行者。罪业之至何事如之。可恐或恐。可悲可悲。早趣佛道之正路。改迷惑之邪执。忏悔谤师谤法之罪业。可免椎扑地狱之苦患。南无阿弥陀佛南无阿弥陀佛。返返以先师上人选择集而为指南。又仰依凭。无间精进。无懈怠。无□略。行口称念佛。慥以可往生极乐也。此则哀末法之迷者也。
    于时嘉祯三年几次丁酉六月十九日。安居念佛中。为先师报恩。为末法哀愍。记之。

彻选择本愿念佛集上（终）

彻选择本愿念佛集下

  　            沙门辨阿撰
　　
　　　　　　　
　　　　　　　
　　　　　　　

    问曰。念佛三昧者何义乎。答曰。念佛三昧者。是不离佛之义也。问曰。不离佛者何义乎。答曰。不离佛者。值遇佛之义也。问曰。值遇佛者何义乎。答曰。值遇佛者。因地下位之菩萨必值遇果地上位之如来。刹那片时不远离佛。譬如婴儿不离母也。问曰。菩萨不离佛有何要乎。答曰。下位之菩萨必被上圣之加护故也。问曰。菩萨必值遇佛者。真位似位之中何位菩萨乎。答曰。真位似位俱是因地下位故必值遇佛也。
    问曰。似位菩萨者未断无明。未显法性。是故为断无明显法性。必值遇佛也。尤有其理。但于真位菩萨者。已断无明证法性也。何必值遇佛乎。答曰。真位菩萨必值遇佛者。是为从一佛国至一佛国。净佛国土成就众生也。问曰。就似位菩萨应有从一佛国至一佛国。净佛国土成就众生之行乎。答曰。似位菩萨者。虽有净佛国土成就众生之愿。未有净佛国土成就众生之行也。问曰。似位菩萨何故有愿而无行乎。答曰。似位菩萨未断无明。未显法性。故有愿而无行也。问曰。此似位菩萨净秽二土中在何处乎。答曰。通在净秽二土也。问曰。净土菩萨者虽是似位具真位德。是则彼土令然也。若尔净土地前之菩萨。何无净佛国土成就众生之行乎。答曰。净土地前之菩萨为彼土法仪具足五通。于十方之佛土虽明缘之。但于当分而缘之也。不如彼真位菩萨不动不散无方自在之所缘于十方如恒沙之土。从一佛国至一佛国成就众生也。问曰。秽土似位菩萨具足五通。何不来佛世请转法轮乎。答曰。秽土似位菩萨具足五通。故可来佛所。但未至他方佛土。故不具足从一佛国至一佛国之德也。问曰。地前似位菩萨于秽土中在何处乎。答曰。或居色界长寿天。或居忉利天顶浮摩树林问曰。地前似位菩萨何生长寿天乎。答曰。地前似位菩萨虽修六度之行因。未显无漏之真理。是故不至净土而留秽土。秽土之中为胜处故生彼等天也。问曰。地前似位菩萨依何力故。自在如意生彼等天乎。答曰。此菩萨具行六度。积功累德故。以方便愿力而居彼等之天。待后佛之出世也。问曰。居秽土诸天之菩萨可具五通乎。答曰。居天上之菩萨必具五通也。所谓修行诸波罗蜜以方便力假暂居诸天。具果报所得之五通也。问曰。地前似位菩萨何只具五通。不具六通乎。答曰。论云菩萨有二种。一者生身菩萨。二者法身菩萨。一者断结使。二者不断结使。法身菩萨断结使得六神通。生身菩萨不断结使。或离欲得五神通。得六神通者不生三界。游诸佛世界供养十方诸佛。游戏神通者到十方世界度众生（已上）文意应知。问曰。小乘圣人犹具六通。大乘菩萨设虽地前何不具六通乎。答曰。小乘圣人得六神通者。断见思惑具漏尽通也。大乘地前菩萨者有其二种。一者断见思菩萨。二者未断见思菩萨。今约未断见思菩萨而言之也。设又虽已断见思菩萨同二乘人而有一分漏尽之名。非是真位定散自在任运之漏尽通也。问曰。如今答者。于漏尽通而有二种。若尔其二种之差别如何。答曰。地前菩萨有一分漏尽通者。断见思惑虽有一分无漏。只是作意漏尽通也。真位菩萨漏尽通者。任运自在漏尽通也。所谓断无明惑。显法性理。自然流入萨波若海。任运无穷游戏神通也。
    问曰。地前似位菩萨以五通力。净佛国土成就众生乎。答曰。少分虽有之不如真位无方自在具足之。问曰。地前似位菩萨一分具之者。其行相如何。答曰。如先所言。于天上间以愿受生。不离三界故。于三界外不得自在。岂得从一佛国至一佛国之德乎。此菩萨虽闻得先佛所说修菩萨行愿。未断烦恼故不生净土。不造恶业故不生恶趣。人间亦有生等八苦故不能菩萨之住处。但以菩萨之意乐方便愿力。回诸波罗蜜之行业。生天上之间具净佛国土一分之行也。问曰。六欲天中除都率外余五天。是乐着五欲故非入圣得果之器。又色天是着禅味故不能佛法修行也。若尔诸波罗蜜菩萨不可生欲色二天之中乎。答曰。地前似位菩萨虽未断烦恼。其行业尤深厚也其智慧至甚深也。依之十善之修因。戒行之业。修禅定之善根。波罗蜜之功德不可胜计。故虽居欲天深厌五欲。譬如厌荆蕀虽居色天更厌禅味。是故至寿尽期而回方便后生天也。问曰。菩萨以方便智慧。虽处欲天不着欲乐。虽处色天不着禅味。若尔后佛未出之间。可有假暂处人间之菩萨乎。答曰。菩萨意乐不同故可有尔菩萨也。问曰。若尔人间之中生何处乎。答曰。生菩萨家也。问曰。菩萨家者何处乎。答曰。菩萨家者刹利家婆罗门家居士家也。
    问曰。何故以此三家名菩萨家乎。答曰。王家是有势力。于菩萨身而无难也。婆罗门受是智慧清贵。故于菩萨身而无难也。居士家是有福德力。免贫穷故。于菩萨身而无难也。故以此三家名菩萨家也。问曰。菩萨无三宝之时可生此三家乎。答曰。菩萨有意乐方便故。外示世人威仪。内证菩萨之行。为待后佛之出世故。虽无三宝之时。作愿而生此三家中为菩萨檀越也。问曰。此等菩萨来生释迦之出世乎。答曰。经云。或从他方佛国来生此间。或从都率天上来生此间。或从人道中来生此间（此上经文）文意者。或从他方佛国来生此间者。是真位菩萨也。所谓从一佛国至一佛国。净佛国土成就众生之菩萨也。或从都率天上来生此间者。迦叶佛灭后之菩萨住都率天上。修菩萨行来生释迦出世也。或从天上而来下。闻佛所说而得度。如彼阿含经时八万诸天得无生忍类也。或从人道中来生此间者。地前似位菩萨以福智之诸功德生人间之菩萨家也。问曰。。地上真位菩萨备分身散影布遍十方之德。何必值遇诸佛学净土之行乎。答曰。菩萨所作一切之事无皆不依如来加被。下位之智慧即是上地之迷故。例如彼小乘之智慧即是大乘颠倒无明。依之如恒河沙文殊师利菩萨不知弥勒菩萨最末后身举足下足。况于果位如来乎。然众生界中。极难化之者无量无边也。所谓五逆谤法一阐提人。此等重罪极恶之辈。被牵痴闇黑业。将入阿鼻之火坑。尤难预化也。复乐着之诸天及无想长寿天亦不蒙化也。菩萨苦以虽回大慈大悲之方便。众生辄以难预拔苦与乐之利生。是故为化强刚难化之群萌。值遇难化必能化之。如来蒙其加被施此利生欤。依之论云。当知是菩萨住法王子地。满足诸愿。常不离诸佛。不离诸善根。从一佛国至一佛国（已上）文意应知。问曰。净佛国土成就众生者。是为一义。将当二义可云乎。答曰。虽此事难知。且有傍正义。所谓约净佛国土之边而明。净土即是依报也。约成就众生之边而明。往生即是正报也。虽言净佛国土。不离成就众生。离正报无依报故。虽言成就众生不离净佛国土。离衣报无正报故。以知。净佛国土之日依报为正。正报为傍。所以知者。见经现文。明净佛国土之处。皆云从一佛国至一佛国。明净佛国土成就众生之处。亦云从一佛国至一佛国净佛国土成就众生故也。问曰。净佛国土菩萨游戏神通者。何等乎。答曰。菩萨游戏神通者。是甚深法门也。十地等觉之大菩萨值遇极佛之境界。为习尽此法久留因位也。显密圣教。四依论藏。盛明此义。尤可学之。沙门某甲昔交先贤之学林。薰法风之余香。彼此之明匠各各之精谈。白地闻之。其后上人对面之时。浴净土之清泉。润秽躬之浊心。幸传圣道净土之二师。倩案一切经论之诸文。一代所说之法门皆悉收游戏神通之四字也。或说言。菩萨为成佛果证首楞严定。是为自行。得此定已分身散影布遍十方。游戏神通利益众生。是为化他。成就自行化他之功德已竟。等觉一转入于妙觉之克。登金刚座之上垂成正觉之时。名曰灌顶大法王子也。然灌顶有二。一者在家藻顶。二者出家灌顶。在家灌顶者。王法秘藏也。出家灌顶者。佛法奥藏也。非口传者不可知之（云云）或说言。号转轮圣王之王子曰灌顶大王子。于五欲之园娱乐之林。游戏自在无恐无惮。号无上觉王之佛子曰灌顶大法王子。于生死之园烦恼之林。游戏神通自在也（云云）依之天亲往生论云。复有五种门。一者近门。二者大会众门。三者宅门。四者屋门。五者园林游戏地门。入前四门为自行门。出第五门为化他门（乃至）是名入第四门。出第五门者。以大慈悲观察一切苦恼众生。示应化身回入生死园烦恼林中。游戏神通至教化地（已上论文）昙鸾注云。示应化身者如法华经普门示现之类也（已上注文）其义应知。问曰。此文初问言念佛者何等义乎。答言不离佛之义也值遇之义也。以此二义答念佛义毕。然今如此等问答者。偏是菩萨净佛国土成就众生之义也。未显念佛义。如何。答曰。今此造书之意趣问答净佛国土成就众生之义者。为显念佛三昧至极甚深之义也。所以者何。菩萨不遇佛者。不知净佛国土之行。菩萨常值佛故能知净佛国土之行。不离佛故不忘佛也。值遇佛故常念佛也。是故以菩萨净佛国土之行。名甚深念佛三昧也。依之论云。念无量佛土诸佛三昧常现在前者。无量佛土名十方诸佛土。念佛三昧名十方三世诸佛常以心眼见如现在前。问曰。何为念佛三昧。答曰。念佛三昧有二种。一者声闻法中于一佛身心眼见满十方。二者菩萨道于无量佛土中念三世十方诸佛。以是故言念无量佛土诸佛三昧常现在前。
    问曰。如菩萨三昧种种无量。何以故赞是菩萨念佛三昧常现在前。答曰。是菩萨念佛故得入佛道中。以是故云念佛三昧常现在前。复次念佛三昧能除种种烦恼及先世罪。余诸三昧有能除淫不能除嗔。有能除嗔不能除淫。有能除痴不能除淫恚。有能除三毒不能除先世罪。是念佛三昧能除种种烦恼种种罪。复次念佛三昧有大福德能度众生。是诸菩萨欲度众生。诸余三昧无如此念佛三昧福德能速灭诸罪者。如说昔有五百商客。入海采宝值摩伽罗鱼王开口海水入中船去驶疾。船师问楼上人。汝见何等。答言。见三日出白山罗列水流奔趣如入大坑。船师言。是摩伽罗鱼王开口。一是实日。两日是鱼眼也。白山是鱼齿。水流奔趣是入其口我曹了矣。各各求诸天神以自救济。是时诸人各各求其所事都无所益。中有五戒优婆塞。语众人言。吾等当共称南无佛。佛为无上。能救苦厄。众人一心同声称南无佛。是鱼先世是佛破戒弟子。得宿命智闻称佛声心自悔悟。即便合口。船人得脱。以念佛故能除重罪济诸苦厄。何况念佛三昧。复次佛为法王。菩萨为法将。所尊所重唯佛世尊。是故应常念佛。复次常念佛得种种功德利。譬如大臣特蒙恩宠常念其主。菩萨亦如是。知种种功德无量智慧皆从佛得。知恩重故常念佛。汝言云何常念佛不行余三昧者。今言常念亦不言不行余三昧。行念佛三昧。多故言常念（已上论文）念佛三昧其义深广也。智者察之。问曰。菩萨值诸佛以学净佛土名念佛三昧。其义已显。但于称名念佛甚深之义。其意未显。如何。答曰。今问答净佛国土者。所诠为显称名念佛甚深之义也。然始自上代之先贤至于当世之后学。观佛体者以为深。称佛名者以为浅。此义同以一致（云云）爰小僧某甲且阁圣道之学业。偏入净土之要门。深信本愿之称名。专期决定之往生。因兹披修多罗藏并优。婆提舍。勘口称名号之文证道理。法藏菩萨四十八愿者。是于真位中修净佛国土成就众生行之时所发之本愿也。然彼四十八中第十八愿者。称名念佛往生之愿也。设虽似位之发愿。愿已成就者谁不信之。况于真位之发愿。尤可信之。何况。倩案之其愿意者。忝法藏菩萨始自真位之初心至于等觉之后心。经□陀劫送如恒河沙劫。从一佛国至一佛国。值遇妙觉究竟之诸佛。习净佛国土成就众生行之时。于彼诸佛前而说此称名念佛往生之本愿度度。已被诸佛印可而所造出巧度之方便也。深重之本愿也。若尔称名之行尤甚深也。谁为浅之乎。此是大菩萨之秘术也。此是佛世尊之极智也。于信外之凡夫者仰而可取信者欤。
    问曰。真位菩萨为净佛国土不离佛值遇佛。是名念佛其义可然。但于地前似位菩萨无净佛国土之行。若尔非不离佛亦非值遇佛。况又如我等之凡夫唯称佛名计也。此土能化释迦如来已入灭。彼土教主阿弥陀佛未来迎。是则离佛也。亦不值佛也。何名念佛乎。答曰。论曰。常欲不离诸佛者。菩萨世世所生常值诸佛。问曰。菩萨当化众生。何故常欲值佛。答曰。有菩萨。未入菩萨位。未得阿鞞跋致受记□故。若远离诸佛便坏诸善根故没在烦恼自不能度。安能度人。如人乘船中流坏败。欲度他人反自没水。又如少汤投冰虽消少处反更成冰。菩萨未入法位。若远离诸佛。以少功德无方便力。欲化众生。虽少利益反更堕落。以是故新发意菩萨不应远离诸佛（乃至）如是等值佛无量利益。岂不一心求欲见佛。譬如婴儿不应离母。又如行道不离粮食。如大热时不离凉风冷水。如大寒时不欲离火。如度深水不应离船。譬如病人不离良医。菩萨不离诸佛过于上事。何以故。父母亲属知识人天王等皆不能如佛利益。佛利益诸菩萨离诸苦处住世尊之地。以是因缘故菩萨常不离佛（乃至）复次菩萨常爱乐念佛故。舍身受身恒得值佛。譬如众生习欲心重受淫鸟身。所谓孔雀鸳鸯等。习嗔恚偏多生毒虫中。所谓恶龙罗刹蜈蚣毒蛇等。是菩萨心不贵转轮圣王人天福乐。但念诸佛。是故随心所重而受身形。复次菩萨常善修念佛三昧因缘故。所生常值诸佛。如般舟三昧中说。菩萨入是三昧即见生阿弥陀佛国便问其佛。何业因缘故得生彼佛国。佛即答言。善男子。以常修念佛三昧忆念不废故得生我国。问曰。何者是念佛三昧得生彼国。答曰。念佛者念佛三十二相八十随形好金色身身出光明遍满十方。如融阎浮檀金。其色明净（乃至）菩萨得是三昧智慧力故。或今身随意供养诸佛。命终亦复值遇诸佛。以是故。说菩萨常不离诸佛（已上论文）又天台十疑论云。大智度论云。譬如二人各有亲属为水所溺。一人情急直入水救接。为无方便力故彼此俱没。一人有方便。往趣船筏。乘之救接。悉皆得脱溺水之难。新发意菩萨亦复如是。未得忍力。不能救众生。为此常须近佛得无生忍已。方得救众生。如得船者。又论云。譬如婴儿不得离母。若也离母者或堕坑井渴乳而死（已上）谨案文意。地前未证之菩萨及薄地底下之凡夫尤不可离佛也。所以者何。如来喻悲母。我等如赤子。若不蒙佛母之加护者。称名之赤子何离生死之火宅。速遂念佛往生乎。依之善导和尚就称名行者明种种增上缘。所谓灭罪增上缘。护念增上缘。见佛增上缘。摄生增上缘。证生增上缘也。又以新缘等之三义释摄取不舍之文（云云）又法事赞云。弘誓多门四十八。偏标念佛最为亲。人能念佛佛还念。专心想佛佛知人（已上）然则约称名之行者。尤有不离佛之义。何不名念佛乎。问曰。有人云。称名不浅。能能学法门。以慧解信入者。设虽不唱佛名依此信心得往生也此义如何。答曰。此义难得意。所以者何。称名念佛是末代相应之要法。下根得度易行也。随弥陀本愿。顺善导专修。励一向称名之行为日夜朝暮之勤。三心无缺。四修无漏。是则决定往生之业因也。然当世义者云。依学问生慧解。依慧解生信心。具此信心者虽不称名决定往生（云云）此条尤不审也。末代凡夫设虽学。正智正解甚以难有。但仰弥陀之本愿偏任善导之劝化。行称名之人。皆是自然正智正解相应佛心矣。先修称名之行之上。次正可论其义之浅深。舍称名之后。但取信心许证得往生。而以此义言深义者其谬几乎。发邪智致高慢。自损损他也。魔说也。佛敌也。可恐可悲。问曰。有人云。他力往生者是往生正行也。自力往生者全非其正行也。是义如何。答曰。当世之人人盛谈此义。其本文何处乎。善导和尚不立自力他力之名目。又非昙鸾道绰所立之自力他力之义。彼十住毗婆沙论意。约菩萨求阿鞞跋致立自力他力。昙鸾道绰依此意也。我身无行不唱称名。偏取信心以之为他力。全无其本文。小智之辈立此邪义。自迷迷他尤罪业之至也。早早起改悔之心。急急翻邪而归正。问曰。如前义者于称名行者尤有不离佛值遇佛之义。尔者其义委欲闻之。如何。答曰。念佛三昧者本愿本以见佛为所期故。口称名号必见于佛起大誓愿。是则不离佛值遇佛之义也。彼真位菩萨净佛国土之时不离佛值遇佛者。此是菩萨深位之念佛也。凡夫行人称念佛名。或期见佛。或期护念。或期来迎。或期往生。依之人能念佛佛还念故。既有冥得护持。即见真金功德身故亦现身见佛。一念乘华到佛会故。复有当来胜利。加之如阿弥陀经中。有六方诸佛之护念。是则不离佛值遇佛之义也。此是凡夫浅位之念佛也。问曰。如前问答修行六度菩萨值遇诸佛。净佛国土名念佛也。若尔其六度法皆可名念佛乎。答曰。尔也。念佛教故修施波罗蜜。念佛教故修戒波罗蜜。念佛教故修忍辱波罗蜜。念佛教故修精进波罗蜜。念佛教故修禅定波罗蜜。念佛教故修般若波罗蜜。若约此意者。六波罗蜜皆是念佛也。问曰。若尔此义有证据乎。答曰。优婆提舍云。问曰。佛以何因缘故说摩诃般若波罗蜜经。答曰。有菩萨。修念佛三昧。佛为彼等欲令于此三昧得增益故说般若波罗蜜经（已上）问曰。受持读诵等行亦可名念佛乎。答曰。尔也。念佛教故修受持读诵等行。是则不离佛值遇佛之义也。凡一切功德善根离于佛者其法更不成就也。夫持戒之人信先佛所说之戒持之故。蒙佛护念其戒可成就也。又修禅之人依先佛之教而修禅定。预佛护念其禅法可成就也。又学般若陀罗尼之人。依先佛之教如法如说以正智正解学法门者。预佛护念开发无漏之圣智也。此等皆是不离佛值遇佛之义也。就中口称念佛者。唱佛名号。相应佛教。随顺佛愿。不违佛语。是故见佛三昧忽以成就。预弥陀之来迎遂往生素怀。此是不离佛值遇佛之义。此等义皆是四依菩萨蒙佛授记所弘之义也。仰而可取信耳。若知此（旨）者。彼此之学者不可致诤论。各我所行皆是念佛故也。不知此旨者。言念佛是不可往生甚以不审也。问曰。善导宗意于万法中取名号之一法。而名念佛。其外之法不名念佛。何今以一切法皆名念佛乎。答曰。今于念佛有总别二种之义也。所谓总而言之。万行皆是念佛也。别而言之。以口称名号为念佛也。但善导意舍总取别也。凡圣教之习皆有广略开合之义。广之时万法也。略之时一法也。开之时万法各别也。合之时一法二法也。其一法二法者。或约事。或约理。约理之时。万法即是真如一理也。约事之时。万法即是般若一法也。其般若者即是佛智也。其佛智者即是事也。如上所言总别之义。例之应知。问曰。观经云三福者是三世诸佛净业正因。尔者其正因者何得意乎。答。弟子某甲年来之不审在此事也。经文不委说。人师不委释。末学肤受不能辄解欤。虽然拜见修多罗之现文。既云三福者是三世佛净业正因。释尊金口诚说不可不信。依之披四依之论藏验三福之经文。经论相顺文义具有。所谓六波罗蜜分为二。前五名福。第六名智。此福智二严具足圆满名为佛也。亦六波罗蜜俱名福俱名智。福即智智即福故也。自得此意而解观经之时。以菩萨六波罗蜜多说三福之净业也。爰知真位菩萨从一佛国至一佛国。值遇诸佛经□陀劫。送如恒河沙劫。习净佛国土成就众生者。即是习观经三福也。依之菩萨因位之时。皆以三福为净土之正业。诸佛果位之时。亦以三福为净土之正因。然教主释尊别依西方极乐净土门说往生经之时。有总说。有别说。约总之时明三福。为三世诸佛净业正因。约别之时明称名。为法藏菩萨别意弘愿。是故四依菩萨造论释净土品之时。明诸菩萨庄严佛土云。如是等佛土庄严名为净佛土。如阿弥陀等诸经中说（已上）当知总明诸菩萨净佛土之时。言如是佛土名为净佛土也。别明一菩萨净佛土之时。言阿弥陀等诸经中说也。而今三部阿弥陀经中。释尊别说法藏菩萨净佛国土。于其中又有通说有别说。通说者是三福净业也。别说者是称名念佛也。问曰。观经中明三福为三世佛净业正因。般若等经中明六度为三世诸佛成佛行因。若尔三福六度其修行各别也。何云同乎。答曰。般若等经意明菩萨修行以六度为本。就此六度修行菩萨有其二。一者有修六度于秽土成正觉之菩萨。二者有修六度于净土成正觉之菩萨。秽土正觉菩萨净土正觉菩萨共以六度为行本也。依之菩萨于净土成正觉之时。以六度之行业为净土之正因。于此六度之内摄三福。故云三世诸佛净业正因也。般若等经意通说净秽二土之六波罗蜜为成佛行因。观经意别说净土之三福为净业正因。然则总与别其义虽异。六度三福其法是同者也。问曰。菩萨净佛国土者。何净之乎。答曰。优婆提舍云。佛答菩萨从初发意以来自净□身口意业。亦教他人净□身口意业。问曰。若菩萨净佛国土。是菩萨得无生法忍。住神通波罗蜜。然后能净佛土。今何以言从初发意以来净□身口意业。答曰。三业清净非但为净佛土。一切菩萨道皆净此三业。初净身口意业后为净佛土。自身净亦教净他人。何以故。非但一人。生国土中者皆共作因缘。内法与外法作因缘。若善若不善多恶口业故。地生荆蕀。谄诳曲心故。地则高下不平。悭贪多故。则水旱不调地生砂砾。不作上诸恶故。地则平正多出珍宝。如弥勒佛出时人皆行十善故地多珍宝。问曰。若布施等诸善法得净佛国土果报。何以但说净三业。答曰。虽知善恶诸法是苦乐因缘。如一切心心数法中。得道时智慧为大。摄心中定为大。作业时思为大。得是思业已起身口业。布施禅定等以思为首。譬如缝衣以针为导。受后世果报时。业力为大。是故说三业则摄一切业法。意业中尽摄一切心心数法。身口则摄一切色法入。身行三业福德具足则国土清净。内法净故外法亦净。譬如面净故镜中像亦净。如毗摩罗诘经中说。不杀生故人皆长寿。如是等（已上）谨案文意云。菩萨净佛土者。先净自他之三业毕。次成就净佛国土之行愿。满足自行他化之功德。而等觉一转入于妙觉之后。任因位之本愿化十方之众生也。夫法藏菩萨若未满足净佛土之行愿者。犹以可留因位也。然其行愿皆悉满足。唱正觉之后已经于十劫。当知不取正觉之誓不虚也。今则阿弥陀如来寻净佛国土因位之本愿。施成等正觉果位之利生。当于此时。总以三福正业十方众生净于三业。别以六字名号一切有情净于三业。此是甚深也。勿敢疑谤。问曰。称名念佛是为三福之内。为当三福之外可云乎。答曰。摄三福之内也。所谓观经中或说受持三归。其中归依佛者即是念佛也。或说读诵方等经典。口称名号即是读诵大乘方等经典也。依之汉朝之人唱阿弥陀佛名四字经（云云）或说修行六念。六念中之念佛此是称名念佛也。故知称名念佛者可摄三福之内。其三福者即是三世诸佛净业正因也。何言浅行乎。然则十恶·破戒·五逆·谤法之人。依一念十念之称名往生极乐者。此是三世诸佛净业正因故也。一切诸佛皆以如此。若尔此等罪人念佛往生何难之乎。将今广劫勘经论。一切众生念佛往生有种种故。一者菩萨愿故。二者菩萨巧方便故。三者菩萨净佛国土成就众生故。四者佛智故。五者法不思议故。六者摩诃衍法故。七者譬喻故也。一菩萨愿故者。于一切菩萨有通别二愿。通愿者四弘誓愿是也。一切菩萨同发此愿。别愿者。所谓如文殊师利以菩提心为别愿。如普贤菩萨以恒顺众生为别愿。如地藏菩萨以无佛世界度众生为别愿。如释迦如来以五百大愿为别愿。如药师如来本行菩萨道时。以十二上愿为别愿。如多宝如来以证明法华为别愿。如法藏菩萨以四十八愿为别愿。于其中以称名住生殊为别意弘愿。异余佛菩萨（云云）二巧方便故者。菩萨成就自行化他二种功德。譬如鸟二羽。以自行边为大智门。以化他边为大悲门。出于大悲门趣化导之时。众生界无尽故法门亦无尽也。为令众生易度故。巧出方便利益众生。是名菩萨巧方便之智也。是则法藏菩萨别五劫之间思惟之。总如恒河沙劫之间选择之。巧方便之称名念佛也。依之天亲菩萨往生论云。于生死园烦恼林中。游戏神通出入自在。往生如意名菩萨巧之便（已上取意）三净佛国土成就众生故者。此是法藏菩萨净佛国土之昔。本发菩提心之时。所巧出之本愿往生之念佛也。若非净佛国土成就众生时之本愿者。聊可有一端之疑滞。既是得无生忍之后。游戏自在神通之时。所发之本愿名号故。敢以非凡下之境界乎。依之十住毗婆沙论云。闻大菩萨名往生净土（云云）四佛智故者无量寿经云。不了佛智不思议智不可称智大乘广智无等无伦最上胜智（已上）然则以凡夫最劣之下智。不可疑极圣最上胜智所成就之念佛往生者也。五法不思议故者。五不思议中佛法尤不思议也。依之善导和尚以世间待对之不思议。显佛法之不思议。常途之人于天见天。于地见地。于火见火。于水见水。此是不可思议也。若神通人于天见地。于地见天。于火见火。于水见火。此是不可思议也。依之弥陀名号者。约世常人之见是尤浅也。约大菩萨之见是极深也。是则佛以不思议之法术。为浅机者令见浅成事。为深机者令见深成事欤。例如彼净名经中一音异解。是法不思议也。六摩诃衍法故者。夫摩诃衍者是至极大乘也。小乘者定法相于一途。其法小教故也。大乘者尤是广博故。诸法之性相不定一边。彼小乘中声闻缘觉深沉灰断之小执。虽归无为之圆寂。于大乘中明三乘成佛。彼小乘中佛定归生灭证无余涅槃。于大乘中明三世常住佛。彼小乘中不明灭五逆谤法等重罪。于大乘中明能灭五逆谤法等重罪。依之大乘论云。菩萨摩诃萨行般若波罗蜜时。得漏尽神通智证。如是舍利弗。菩萨摩诃萨行般若波罗蜜时。具足神通波罗蜜。具足神通波罗蜜已。增益阿耨多罗三藐三菩提。论释曰。如大海中有种种宝珠。有能杀毒。有能遮鬼。有能破病。有能除寒热饥渴。有能随人所愿皆能与者。如是等无量无数宝珠大乘海中亦如是有种种菩萨宝。有菩萨能破三恶道。有能开三善门。有能生五眼。有能修行神通波罗蜜。是故菩萨能为奇特希有之事。所谓取水想地想水则能随意动地。一身能多。多身能一。虚空中常有微尘满中。是人离欲福德因缘故。集诸微尘以为诸身令皆相似（已上）然则大乘意即一而多也。即浅而深也。为小机者是浅。为大机者是深。是故昙鸾大师云。具足十念便得往生安乐净土。即入大乘正定之聚（云云）七譬喻故者。以念佛三昧喻如实宝珠。其宝珠能随众生愿而雨万宝也。此念佛者法藏菩萨以我成佛时之名号所造之本愿也。称其本愿名号故。有智无智·持戒破戒·善人恶人·男女贵贱。皆悉得往生。然则南无阿弥陀佛者。是如意宝珠也。令一切众生灭罪往生。岂非珠之用力乎。依之往生论云。如彼摩尼如意珠相似相对法（云云）抑予入净土门春秋送年。修念佛行。寒暑重日既以四十余回也。然间时时披至极大乘之经论。度度窥念佛往生之文义。法藏菩萨之行因弥深。弥陀善逝之悲愿倍广。若夫我独见此文。我独知此义。必违背佛菩萨之意。定堕在大法悭之愆哉。是以为随喜作善。为广度众生。念佛奥义留赠后贤。文理有据。努力勿嘲。
    于时嘉祯三年岁次丁酉六月二十五日。安居念佛中。八旬穷老谨记之毕。

彻选择本愿念佛集下（终）

