大正藏 No. 0392 佛灭度后棺敛葬送经
　　失译


　　1卷


　　　　佛灭度后棺敛葬送经(一名比丘师经)

　　　　失译人名今附西晋录
　　闻如是。一时众祐。游于华氏国。阿难以人定时。白众祐言。众祐灭讫之后。棺敛尊身其礼云何。众祐曰。且自忧身无忧佛也。吾灭度后。当有梵志理家尽礼葬送。阿难言。其礼云何。众祐曰。如飞行皇帝送丧之仪。重曰。愿闻仪则。众祐曰。圣帝崩时以劫波育[疊*毛]千张缠身。香泽灌上令泽下彻。以香[卄/積]身。上下四面使其齐同。放火阇维捡骨香汁洗盛以金瓮。石为[番*瓦]瓳。纵广三尺厚一尺。四边上下各安一枚。金瓮置中。跱刹悬缯具供所应。起土为塔华香供养。佛当逾彼。所以然者。吾自无数劫。以四等弘慈行六度无极。经纬十方拯济群生。功德隆赫。成斯如来无所著正真道最正觉道法御天人师至尊难齐。各以把土。供养塔者。其福无量。末世秽浊。民有颠沛之命。财有五家之分。吾以是故。留舍利并钵。以穰世颠沛之祸。安祐众生。为宗庙像。令民睹则沙门以经导化未闻。令生者永去牢狱之酷。死者免三涂之罪。必获升天。若为佛庙。当令逾彼矣。阿难言。钵当如之。佛言。吾钵者四天大王之所献也。合四以为一。佛所食器。群生慎无以食矣。灭度之后。诸国诤之。民心邪荒。贱命贵淫。背孝尊妖。钵当变化现五色光。飞行升降。开化民心。黎庶睹之。追存佛德。去愚即明。顺用正教。皆兴庙寺。旌表佛德。转当东游。所历诸国。凶疫消歇。君臣康休。谷帛丰穰。欣怿无患。终远三涂。皆获生天。极东国王。仁而有明。钵当翔彼。王崩之后。其嗣淫荒。废真从邪。民心亦尔。睹钵无肃敬之礼。天龙见之。悲喜迎钵。还海供奉。王亡尊钵。忧忿交胸。布告诸国。购钵千金。连年募之。令出首尾。民贪重赏。遍索不得。时有贱人。其名曰师。伪作比丘。饕餮酒食。妻居育子。当醉提儿诣宫门言。吾知钵处。王闻大喜。请沙门入。曰钵所在乎。对曰。先以金来。王赐金千斤。师曰。唯沙门当盗之耳。即下书考推诸沙门。其毒酷烈。臣民睹之。靡不怨王。王曰。尔为谁沙门乎。答曰。吾师事佛。王曰。佛有何戒耶。师曰。有二百五十戒。王曰。首戒云何。答曰。第一当遵慈仁。普惠恩及群生。视天下群生身命。若己身命。慈济悲愍恕已安彼道喜开化。护彼若身。润逮草木。无虚[木*瓦]绝也。王曰。善哉佛之仁化。怀天裹地。何生不赖焉。二当遵清。无积秽宝。尊荣国土。非有无篡。草芥之属。非惠不取。王曰。善哉斯可谓清白者也。三当遵贞。心无存淫。口无言调。伪声邪色。一不视听。睹彼妇人。以母以姊。以妹以女。宁就燔身无为淫乱。王曰。善哉摸真景净。佛化为首矣。四当慎言无两舌恶骂。妄言绮语。前誉后毁。证入无辜。蛊道鬼妖厌祷咒咀。宁就吞炭。不出毒声也。王曰。善哉佛化。惴惴剽剽。慎言乃如兹乎。五当绝酒夫酒者。令君不仁。臣不忠。亲不义。子不孝。妇人奢淫。厥失三十有六。亡国破家。靡不由兹。宁饮毒而死。不酒乱而生矣。王曰。善哉佛之明化。令吞德怀道。灭于众恶。兴于诸善。清净为身。淡泊为志。经化令仁。而尔教吾令杀。戒云守清净无贪。而尔偷金。戒云无淫。而尔畜妻。戒当尽诚而尔虚谮。沙门云。其盗钵令吾罪无辜。戒无嗜酒。而尔醉来。外诸沙门。有具斯五德为高行者不乎。答曰。其为凶秽。甚于吾矣。王问有司。诸沙门何以为业。对曰。分卫无度。其为众秽。甚于彼师矣。王曰。佛戒有二百五十。仁过仁仪清等太素。贞齐虚空。信若四时。明跨日月。缘得斯类。篡法服。偷应器。伪为沙门。乱正真乎。一戒不奉。而云二百五十。敕有司曰。佛清净庙。贤圣所宗非鸟兽之巢窟。逐出秽浊者。无令止佛庙矣。国之君子。欲兴利庙。惟无快贤处中宣佛神化者。抆泪而止。自斯大道陵迟。神化日衰。佛告阿难。吾虽灭度后。留钵及舍利。若有贤者。肃心奉养。终皆升天阿难言。千岁之末。钵现神德。变化若兹。岂况无上正真道最正觉之灵化乎。佛说经时。天龙鬼神。王臣四辈。靡不哽咽。稽首而去。

　　佛灭度后棺敛葬送经


