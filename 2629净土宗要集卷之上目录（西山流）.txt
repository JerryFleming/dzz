No. 2629 净土宗要集卷之上目录（西山流）

          
　　　　　　
　　　　　　
　　　　　　

教相

　　一。净土宗意。立几教相判一代之事。
    一。舍圣道诸行一向专称名号。犹可有名自力事。
    二。圣道净土二门。实有难易胜劣不同之事。
    三。自力他力二义者。就教法为论。为当依行者安心事。
    四。净土教相者。限唯净土门欤。为当亘圣道净土二门事。
    五。一代八万教悉为净土一乘方便之事。
    六。圣道净土难行易行自力他力者。依何证据立事。
    七。法华一乘为净土方便之事。
    八。净土教相顿渐二教摄之事。
　　二。和尚所立净土门。但于释迦一佛说论之事。
    九。善导和尚意。立二尊二教义之事。
    十。二尊教外立证诚教之事。
    十一。弥陀教者。约弥陀所说之事
    十二。释迦教者。亘圣道净土一代教之事。
    十三。释迦教者。亘观佛念佛两三昧之事。
　　三。净土所依经论有几之事。
    十四。三部经各有异译之事。
    十五。三部经说时何前之事。
    十六。三部经有胜劣之事。
    十七。三部经同劝三心之事。
    十八。三世诸佛出世成道时。必说净土三部经之事。
    十九。三部经同法华已前说之事。
    二十。三部经首题如来自说之事。
    二十一。六部往生经者何等之事。
    二十二。六部往生经取般舟经之事。
    二十三。六部往生经取随愿往生经之事。
    二十四。三部经意同明观佛念佛二义之事。
    二十五。三部经唯限如来自说之事。
    二十六。三部经正宗所被机。在世得益人为正之事。
　　四。净土教意立几宗之事。
    二十七。观佛三昧者。但限正报观之事。
    二十八。念佛三昧者。废定散十六观门别立之事。
    二十九。观佛三昧意。定散十六俱名观之事。
    三十。观佛三昧为宗者。以观佛为念佛方便义上建立宗义之事。
    三十一。于念佛立观名之事。
    三十二。以念佛为能诠。观佛为所诠义有之事。
    三十三。观佛三昧者。于念佛未显之方便位立之事。
    三十四。观佛念佛两三昧者。于一机上论之事。
    三十五。观佛念佛二种三昧。各论得益之事。
    三十六。念佛三昧者。指本愿名号之事。
    三十七。观佛三昧修行者。但观佛身相好之事。
    三十八。观佛念佛两三昧。以何物为体之事。
    三十九。念佛三昧者。以念佛为方便得三昧之事。
　　五。观经所立定散与一代所说定散全异之事。
    四十。今经所明定散二法。为释迦异方便说为当为出弥陀弘愿中之事。
    四十一。引何文为定散二善证诚之事。
    四十二。定散二善教法。何机受之事。
    四十三。韦提希夫人请问。亘定散二善之事。
    四十四。今经所明定善。亘思惟正受之事。
    四十五。三福九品者。约散善中方便行成不同之事。
    四十六。序正二段所明三福。其体同之事。
　　六。净土所依三部经。以实相为体之事。
　　七。净土所用教相。三乘一乘何之事。
    四十七。顿教一乘名。亘观佛念佛之事。
    四十八。一乘教者。比挍显胜一乘之事。
    四十九。法华一乘净土一乘同异之事。
    五十。净土事理二教所摄之事。
　　八。就观经所明观门。云何判依正二报通别真假之事。
    五十一。净土宗意许真假一体依正之旨之事。
    五十二。日想观者。依正总假观之事。
    五十三。通别真假依正二报中。取三辈观之事。
    五十四。第八观形像者。指泥木彩绘形像之事。
    五十五。华座观者。依正二报中何之事。
    五十六。华座者。敷宝池中央之事。
    五十七。华座者。亘三尊所座之事。
    五十八。华座者。酬因位别愿所诚之事。
    五十九。正报假观亘通别二种庄严之事。
    六十。第十三杂想观者。真假交杂故云立杂想名事。
    六十一。就十三观正宗要观者。为何观之事。
　　九。如来付属要法。唯限念佛一法之事。
    六十二。三部经同付属名号之事。
    六十三。观经定散文中所说念佛。本愿念佛之事。
    六十四。如来出世本怀。唯限念佛一法之事。
    六十五。观经流通付属念佛。定散外念佛之事。
    六十六。付属念佛者。唯限口称名号之事。
    六十七。比校显胜念佛。观佛三昧意之事。
    六十八。全非比挍念佛。为释迦意之事。
    六十九。念佛万行相对时。以何名广大之事。

净土宗要集卷之上目录（终）

净土宗要集卷之上（西山流深草义）

          
　　　　　　
　　　　　　
　　　　　　

教相

　　一。净土宗意。立几教相判一代耶。
    答。净土宗中有多教相。且依安乐集意。者。立二门教判摄一代。所谓圣道门净土门也。
    一。舍圣道诸行。一向专称名号犹可有名自力事耶。答。既言一向专称。更不可有自力之名。若其犹带自力心者。亦未可名一向专称也。宗家释云望佛本愿意在众生一向专称。即此意也。
    二。圣道净土二门。实有难易胜劣不同耶。答。既分二门。必可有难易等异。若无此异者。亦不可分二门教相也。但胜劣义学者异论。若依一义许有胜劣。例难易义可准知之。
    三。自力他力二义者。就教法为论。为当依行者安心耶。答。问辞不审。言教法者。谓行法欤。若尔自力他力之义容通心行。先约行者。念佛他力。本愿行故。诸行自力。随缘善故。次约心者。纵是念佛心住自力。亦属自力诸行门摄。诸经念佛多在斯（矣）纵是诸行心归他力。亦同念佛他力因行。净土诸行正在斯（焉）
    四。净土教相者。限唯净土门欤。为当亘圣道净土二门耶。答。此问不审。且言净土教相者指何法乎。若指向说净土宗所立二门教名净土教相者。何足问言亘二门乎。若指彼二门中净土门教名净土教相者。复何足问言限净土门乎。虽然推问者意。欲问圣道教相亦依净土宗义判欤。若尔可言然也。难行易行自力他力等教相。皆依净土宗意判之。圣道诸宗未辨此等义相故也。又此问意。若欲问彼圣道诸教理实亦皆净土教者。亦应答言。非无此义。如宗家释云门门见佛得生净土。即其证也。
    五。一代八万教悉为净土一乘方便耶。答。此有异义。今且可存片片之义。若依二门各别之义。处别·时别·对机别·利益别。故彼诸教必不为今净土方便。若依二教一致之义。大悲临化偏为常没。种种方便发起众生无上信心。门门见佛得生净土。故一代教莫非净土成佛之门。此义已举祖训述竟。更有何疑者乎。
    六。圣道净土难行易行自力他力者。依何证据立之耶。答。安乐集意。依龙树菩萨十住毗婆娑论难行易行定判。立二门教。辨其自力他力义也。但其自力他力名言别有出处欤。圣道净土名言散在此彼诸经中耳（云云）
    七。法华一乘为净土方便乎。答。此与前问总别虽殊。片片之义准例可知。又彼法华与今净教。同名一乘。探其实道应理无二。若尔何论彼此权实。故宗家释常依彼经开示悟入。成此净土一乘之义。故或可言。若望机情二教别故。有作方便不作方便片片之义。若望佛意。法体无殊。彼即是此。此即是彼。何论方便非方便也。故经云如说修行即往安乐。法华三昧发愿文。云愿临命终心不乱正念生安乐国等。思之。
    八。净土教相顿渐二教摄耶。答。问意云何。若指前二门中净土门教。于此顿渐二教之中。随一问其摄不摄者。宗家自判顿教摄也。然有难云。顿渐二教他宗所用。何以今经许彼所摄。此难非也。二藏渐顿名出经论（二藏名出地持论等。顿渐名出楞伽经等）。南北诸宗莫不通用。且如天台自虽细判五时八教。亦依此二教相判摄（云云）今意亦然。自宗虽有二门教相二尊教义。亦依此二论其判摄。此乃不问圣道净土。若明渐修。皆摄为渐。若明顿悟。总摄名顿。非于圣道先立渐顿。将此净教往摄于彼。故若释彼华严等经。亦应问言二藏二教是何所摄。如是随其经经说相。亦应答言此是顿教摄·此是渐教摄·此是渐顿摄。然有人云。今言此经顿教摄者。许今经是华严部摄等。此义甚非。尤足可□。若如所解。又以何经为菩萨藏本。而言此经是彼所摄耶。
　　二。和尚所立净土门。但于释迦一佛说论之耶。答。非但释迦一佛所说。故玄义云。十方恒沙佛。六通照知我。今乘二尊教。广开净土门（文）
    九。善导和尚意。立二尊二教义耶。答。问辞不宜欤。初问既只言和尚。今更不可指其讳也。又就今乘二尊教文。世有二教一教之论。而今问端似自许有二教之义。而问和尚立不立意。异义之徒岂受此问乎。虽然今且答此问者。可言和尚意立二尊二教义也。何以知者。序题门云。娑婆化主广开净土要门。安乐能人显彰别意弘愿等。即其证也。然有义云。释迦广开要门即显弥陀弘愿。非谓弥陀自显弘愿等者。甚乖释义。若如所解。可言显彰弥陀弘愿。何言弥陀显彰弘愿。知读文者勿乱句（矣）下释云。其要门者。即此观经定散二门（乃至）回斯二行求愿往生也。言弘愿者。如大经说。一切善恶凡夫得生等。摄益分齐二教宛然。若有明眼请审之。
    十。二尊教外立证诚教耶。答。若以佛说通名教者。非无此义。故诸文中弥陀释迦十方诸佛。如次配为大经观经弥陀经主。但以诸佛证诚之说。所诠宗趣。摄益分齐不越二尊教意。故若欲辨教相差别。只依二尊教义而已。故玄义云。十方恒沙佛。六通照知我。今乘二尊教。广开净土门。乃至序题门唯标二尊教。不明三教也。
    十一。弥陀教者。约弥陀所说耶。答。尔也。但立此义异解不同。有云。弥陀因中自说本愿故。云弥陀所说教也。此恐不然。序题门意于观经中立此二教。岂指昔说为今教乎。应知释意依今经中第七观初建立此教。彼佛应声立空现者。显彰本愿别意故也（云云）然其所彰别意弘愿。还如大经广分别说。故云弘愿如大经等。非谓观经无此教故依彼昔说立此义也。又一义云。于光台中有此教义（云云）此义意者。第七观初所现佛体。以为实在光台中故。与前义意终不违也。又一义云。弥陀自说出般舟经。故观念法门依经明念佛三昧（云云）若知玄义依观经立二尊教已。引彼同此明其行者。亦无所违。若言观经无此自说故依彼经立此教者。则不可也。然有难言。第七观初虽现无说。何依彼文立此教耶。此难一往也。诸佛说法非直口音故下释云或六根通说相好亦然等（云云）
    十二。释迦教者。亘圣道净土一代教耶。答。尔也。要门所摄定散二善。即彼一代诸教行故。应知三福即其人天三乘法也。思之。
    十三。释迦教者。亘观佛念佛两三昧耶。答。此应分别。若问亘二行者。可言应亘。若问亘二宗者。可言不亘。此教分齐虽说念佛。未为宗故。若宗念佛。即是弥陀教分齐故。是以释云虽说定散两门之益。望佛本愿意在专称（云云）又一义云。释迦教中有文有义。文宗观佛不宗念佛。义宗念佛不宗观佛。是故应答。此教虽亘观佛念佛。而不相并以为宗也。此与前义似异而同。细思可了。
　　三。净土所依经论有几耶。答。此宗所依有正有傍。三经一论是其正依。傍依经论不可备举。总而言之。一代经论莫非皆是傍依摄也。然观念法门傍正并举。略出六部往生经（矣）
    十四。三部经各有异译耶。答。依贞元录。大经小经各有异译。观经无之。大经异译现有四本。大宝积经无量寿会·大阿弥陀经·平等觉经·大乘无量寿庄严经也。于中无量寿会愿数文相多同今本。弥陀·平等二十四愿。文相亦异。庄严愿数不满四十。定数难见。余文亦异。依之而推。虽言同本未可全同。恐是随机见闻不同结集亦别。故今且依今本为定名正依经。小经异译称赞净土佛摄受经。文虽多同不专称名。亦言思惟。如是同异亦须斟酌。观经首题似有多本。观字上下佛字有无。虽有此异非别译也。
    十五。三部经说时何前耶。答。此事难知。诸师异说。大经观经互论前后。阿弥陀经共许最后（可见憬兴观经疏等）今者且依一家诸文。所列次第大经为先。观经为次。小经为后。何以然者。本愿宗源义当初说观门方便义当次说。舍摧证实义当后说。依此道理如是说也。然憬兴云。大佛异译弥陀经云。佛说经时。阿阇世王太子。与五百长者子持盖献佛。同发愿等。以知。阇王杀父自即王位。立大子已方说大经（取意）今会彼者。彼经虽言大经异译。愿数不同。文相亦异。恐是机见自成前后。又阇王名多载昔经。或是经家从后立名。或是机见互有早晚。若执观经定在前者。阿难韦提未闻大经。佛何直说如此妙华是本法藏比丘愿力所成等。
    十六。三部经有胜劣耶。答。同是顿教一乘。有何胜劣耶。但约教门非无差殊。所以大经虽说智愿宗本。未对韦提偏为常没。观经为彼虽开异方便门。亦未显恒沙诸佛证诚。阿弥陀经正直舍权证劝凡夫。信不思义智大愿名号。教门虽有如是差别。莫不皆以念佛为宗。故无容论其优劣也。若有依此差别欲论其胜劣者。三部相望互有优劣。以互有优劣故。实是无胜劣也。
    十七。三部经同劝三心耶。答。文言虽殊意在同劝。大经至心·小经一心。至诚心也。劝信劝愿在文可见。但弥陀经无回向文。或是言略。或有别意。其意云何。欲显不夹诸善意也。然而不遮正因正行。是故赞云九品俱回得不退等。
    十八。三世诸佛出世成道时。必说净土三部经耶。答。必当说之。何以知者。诸佛称扬本愿成故。大经·小经诸佛道同。其文明镜。观经虽似因别缘说。而言诸佛如来有异方便令汝得见。又云三世诸佛净业正因随顺三世诸佛教故等。明知。亦应三世同说也。
    十九。三部经同法华已前说耶。答。同字似剧。随一在前。其义未定。何忽问言同在前耶。然而直答此问者。可言难知。于难知中。且依义推。恐是法华同时说欤。何以知者。律云阇王即位八年佛涅槃故。观经必是法华同时。法华时长涉八年故（云云）然法华序列阇王者。恐是经家从后说耳。或是机见参差而已。观经既尔。余可准知。大经虽当观经前说。义在法华时处说故（云云）又大经中略明三权一实义故（云云）
    二十。三部经首题。如来自说耶。答。义当自说。观经可知。大经异译佛唱二十四愿经名。准知。今本亦有四十八愿经名。然其愿中唯明专念名号得生。故题无量寿者。义当佛自唱也。小经佛唱不可思议功德等名。正是称赞阿弥陀佛不可思议功德名。故题阿弥陀。义亦当于佛自说也。
    二十一。六部往生经者。何等耶。答。观念法门云（云云）此中净土三昧经者。经文虽似不明往生净土法门。欲显佛意无壅常为一事。故下文引彼经齐戒护念文。为专念弥陀之利益也。
    二十二。六部往生经。取般舟经耶。答。取之。彼经虽因跋陀和请说菩萨行。探佛密意。正在欲令一切凡夫专念弥陀名号生西方。故弥陀自说正在彼经。即显此玄宗也。
    二十三。六部往生经取随愿往生经耶。答。文虽不列。意非不取。净土三昧尚入此部。况彼经乎。思之。
    二十四。三部经意。同明观佛念佛二义耶。答。此应分别。若同问明二行义者。大经小经非无其义。两经异译其意颇见（云云）此乃正助合行意也。若同问明二宗义者。此之两经唯宗念佛。由是首题无观名也。
    二十五。三部经唯限如来自说耶。答。尔也。大经虽有阿难惟忖弥勒领解。承佛圣旨领解佛说故。观经虽有韦提请问阿难传说。请问序。传说传佛说故。何以此教唯佛说者。唯有满足大悲人救常没故。唯佛与佛乃能明了佛智法故（云云）
    二十六。三部经正宗所被机。在世得益人为正耶。答。若佛在·世若佛灭后。一切造罪凡夫为正机也。于中更复论傍正者。灭后苦机为当机也。何以然者。三部但是大悲教故。大经序云。如来以无尽大悲矜哀三界等。观经序云。如来今者为未来世等。即其证也。阿弥陀经虽无此序。证前二经大悲教故。诸佛称赞。能为难事。即其证也。
　　四。净土教意立几宗耶。答。净土教中立二宗也。所谓观佛念佛两三昧也。何以然者。二尊教故。教下所诠为宗要故。非于一教立二宗也。
    二十七。观佛三昧者。但限正报观耶。答。正观正报兼通依报。释名门云。照彼弥陀正依等事。即此义也。
    二十八。念佛三昧者。废定散十六观门别立之耶。答。观门释迦教。念佛弘愿宗。故彼观门纵废不废。念佛三昧宗义常存。然废两门立专称者。废释迦教立弘愿宗。此乃观益功归念佛。念佛益外无别观益名为废立。非观益外别立念佛益而废立也。是故释云。虽说定散两门之益。望佛本愿意在专称（文）此与法华云虽示种种道其实为佛乘等大况相似。应知。
    二十九。观佛三昧意。定散十六俱名观耶。答。此问不审。为许定散即十六观作此问耶。若言然者。何足问言俱名观耶。为许定散异十六观作此问耶。若言然者。虽可问定散俱名观。何问十六观名观乎。若言此问虽言十六未言十六观何作此反诘者。经文所列十六章段。即是观门之次第也。离此观外有何法体可分十六。隐其观名作此问乎。虽然且受此问答者。可言观名在定非散。然十六观分两门者。此十六观佛力愿力为其义。故定散二机俱入此门。各回己业求愿往生。但十三观酬韦提请正为定机。后三辈观是佛自开。正为散机。故此三观体只十三观佛三昧。然摄散者。或因佛力。或因愿力。非谓三辈所修三福九品因行即是观也。此义梢隐。善思择之。又一义云。今经定散证赞弥陀依正二报使人欣慕。故总说为观佛门也。二义赊切。学者思之。
    三十。观佛三昧为宗者。以观佛为念佛方便义上建立宗义耶。答。观佛三昧释迦教宗。始终有三重义。自力·佛力·愿力（亦名行门观门弘愿）历此三重各有定散之义。观佛三昧常为其宗。何以故。自力·佛力·愿力虽殊。福·观二业观行为尊。于观行中佛观主故。于此三重观佛宗中。异方便名正当第二。于前行门示此观门。令入弘愿成因行故。然其因行愿力成故。功归念佛。弘愿所宗在专称故。尔时观佛宗义虽废。而于当教常自是宗。譬如请下侯王于诸国。功由天子。故归帝时虽居臣位。而于诸国常自是王。若知此义可言。观佛虽为弘愿念佛方便。于要门教不失宗名也。
　　三十一。于念佛立观名耶。答。观功归念。念有观功故。于念佛亦立观名。第三重观是其名也。弥陀遍照智光为观体故也。
　　三十二。以念佛为能诠。观佛为所诠义有耶。答。一家教相无此义也。二尊教宗不相滥故（云云）
    三十三。观佛三昧者。于念佛未显之方便位立之耶。答。观佛三昧有三重义。上已述竟。此与前问左右而已。
    三十四。观佛念佛两三昧者。于一机上论之耶。答。此应分别。若从观门入弘愿者。于一机上论两宗也。若其直入弘愿机上不立观佛为宗义也。然有人云。此二必于一机上立。若无诸佛咨嗟之教。无容直自入弘愿故（云云）此恐不然。观经定散十六观门。虽酬诸佛咨嗟之愿。本愿直言咨嗟称名。称名之教随机不同。故有三部等经。观经两门是其一相。大经·小经直示专念。岂待观经开观门竟。方许念佛往生益乎。思之。
    三十五。观佛念佛二种三昧。各论得益耶。答。若随他意各论得益。若随自意唯念佛益故。云虽说两门之益意在一向专称名也。
    三十六。念佛三昧者。指本愿名号耶。答。尔也。今言念佛三昧为宗者。指称本愿名号也。
    三十七。观佛三昧修行者。但观佛身相好耶。答。非但身相。亦观其心故。经云。若见佛身亦见佛心。论中亦明观三业等。抑此问意。云何但观佛身为简二菩萨身及自身往生等。为简乃至依报中真假境等。若言如是简对问者。其义已显上问。何更问乎。故令且对身心答耳。
    三十八。观佛念佛两三昧。以何物为体耶。答。所言体者。为问宗体。为问行体。若问宗体如玄义云。一心回愿往生净土为体（文）若问行体。如观念法门云。定心三昧口称三昧（文）依此应知二行体也。但推问意应是宗体。言宗体者。宗所归也（云云）
    三十九。念佛三昧者。以念佛为方便得三昧耶。答。尔也。观念法门引经云。由念佛故得是三昧（文）观佛念佛云见佛也。抑此问意欲论何义。为论念佛即三昧义。为论观佛为方便义。若欲论初义者。应知非无念佛即三昧之义。念通三慧与定散。俱三昧分位通浅深故。又三昧定力常加念故（云云）若欲论后义者。经文虽似观念为门得三昧时。闻佛自说念佛三昧。理实称念亦在方便故。下释中明行相心与声相续。又云。心口相应等。天台云。念念声声步步唯在弥陀。其意同之。
　　五。观经所立定散与一代所说定散。全异耶。答。问意云何。为许定异而问全异分异义耶。若言尔者。许定异谁所许耶。若言不尔。未许定异者。那忽问言为全异耶。虽然且答此问者。此经定散有三重义。初自力义全同诸教。次佛力义亦同亦异。后愿力义全异诸教。如是应知。
    四十。今经所明定散二法。为释迦异方便说。为当为出弥陀弘愿中耶。答。此应分别。本末别论释迦方便。推功归本出弥陀愿。谓此二门酬彼诸佛咨嗟之愿所开教故。又此二善即彼十九二十愿中所摄行故。但以本愿念佛为宗故。直愿言诸佛称名众生十念若不生者不取正觉。释迦称赞善巧多门故。先随他意标行门。次随自他意开观门。后随自意显弘愿。此如法华宗中为实施权。开权显实。废权立实三重教相。思之。
    四十一。引何文为定散二善证诚耶。答。此见何处引何等文为二善证作此问耶。若就玄义定散门中定散二善出在何文者有通有别等释发此问者。甚为不可。彼非问答定散二善证诚故也。当知彼门料简今经定散二善三重六义出在通三别二文中。非引五文直为二善证诚也。故今答此问者。可言一家释中。无别引定散二善证诚文也。
    四十二。定散二善教法何机受之耶。答。玄义意云谤法无信八难非人不受此教。除斯已外一切众生皆得受之。何以然者。此释迦教本为定散二善行人令其回愿往生故也。然此教意虽说回其二善愿生。实在专念弥陀名号乘彼愿力乃得往生。故言一心信乐乃至乘佛愿力等也。思之。
    四十三。韦提希夫人请问。亘定散二善耶。答。唯定善不通散善也。故玄义云（云云）
    四十四。今经所明定善。亘思惟正受耶。答。尔也。今经所说思惟正受者。定善差别也。何以然者。观前方便名思惟故也。此方便观者。虽是散心定方便故属定善门也。彼三福业者。只要废恶修善。不期息虑凝心故。名散善一门不许合思惟也。若于观门始终自辨散心定心位者。思惟亦应是散心。诸教性相约三惠心辨定散者即此义也。今言思惟不通散善者。不许通彼三福散善。非谓一向非散心也。今时学者多迷此旨。思之。
    四十五。三福九品者。约散善中方便行成不同耶。答。此问复何。于散善中分别方便行成不同。有何所据作此问耶。自立义门对他发问。于自他宗有其例耶。虽然答此问者。可言三福九品正因正行二义也。如是答者若为难之。
    四十六。序正二段所明三福其体同耶。答。此问复从何处来耶。若就散善从此已下三辈散善一门义中一明三福以为正因二明九品以为正行作此问者。释文虽言一明三福。正宗经文不说三福。由此古来异论未息。或云。此释提前序中三福正因。对今正宗九品料简。故言一明三福等也。或云。正宗别有三福正因之义。故依义明不依文也。既有此诤。两义鉾楯。今问似就一义意来。异义之徒岂许容耶。虽然且依一义答者。可言序正三福法体虽同义分不同。何者序分三福自力为义。正说三福愿力为义（云云）又有一义云。序分亦同。而分序正者。序标正故。但此约佛密意义也。若依教门者。前义为是。故此二义或可随宜。思之。
　　六。净土所依三部经。以实相为体耶。答。若论教体非无此义。然宗旨门且辨宗体。何以然者。教体义通诸经理同故置不论。宗体随经各有所别故须辨释。然论注云。以佛名号为经体者。似辨教体。亦异诸经。更详之。
　　七。净土所用教相。三乘一乘何耶。答。一乘也。故玄义云。我依菩萨藏顿教一乘海（云云）
    四十七。顿教一乘名。亘观佛念佛耶。答。尔也。念佛三昧一乘体也。观佛三昧一乘用也。依念佛体开观佛用。摄彼五乘三福正行归一乘体入佛家也。
    四十八。一乘教者。比挍显胜一乘耶。答。此问复有何所依耶。若依观经流通分中释。有比挍显胜之言。作此问者。即应答言。非直比挍显胜一义。亦有超绝无比义也（云云）
    四十九。法华一乘净土一乘。同异云何。答。如上可知。机情谓异。佛智同也。
    五十。净土事理二教所摄耶。答。事理二教名出何处作此问耶。此名目出台宗教相。何必依彼问净土耶。若言不必依彼宗问。只问有相无相义者。何辄自立二教名耶。虽然答所问者可言事理相应教也。故玄义云。经能持法。理事相应等。言相应者不二义也。何以然者。净土无生亦无别故。毕竟逍遥离有无故。三昧无为即涅槃故。二十九句入一法句生即无生故。如此等义皆由弥陀佛愿力。故永异诸教诸宗谈也。应知。
　　八。就观经所明观门。云何判依正二报通别真假耶。答。玄义云（云云）
    五十一。净土宗意。许真假一体依正之旨耶。答。自有此义。何以然者。许皆佛心流出故也（云云）
    五十二。日想观者。依正总假观耶。答。尔也。总比依正光相故也。然言依报观者。且就初说耳。
    五十三。通别真假依正二报中。取三辈观耶。答。有义取之。谓正报中圣众庄严亦名通正报。其中法界同生者。指三辈观名法界同生观也。今谓未必然也。若此法界同生观境。直是三辈观境者。全同诸师他生观徒众观等义。十三定善义岂得成耶。若言今师许十六定善义者。甚为不可。违诸文故（云云）若言虽观三辈往生。非定观故名散善者。观通定散。亦违下文下引教我观于等文。证韦提请不通散善义。岂成耶。故今义者通别依正自于十三观中分别。法界同生亦不依下三辈观也。何以然者。彼三辈生虽亦法界同生所摄。同生为境十三观意。三辈观非观他生故。当知。三辈散机以佛力故。依前十三观门专心念佛。作得生想名为上辈生想等。故此观境还是前十三境。非前依正境外别立三辈。为三观境名为法界同生境也。若尔于前十三观中。何观观此同生境者。三尊所摄有缘众生。是其法界同生者也。思之（云云）
    五十四。第八观形像者。指泥木彩绘形像耶。答。初取木画等形为境。次第深入见彼佛亦名像也。故观念法门云。画造像等疏中。亦云佛像端严相好具足了然而现等。不相违也。
    五十五。华座观者。依正二报中何耶。答。今释属依报。是别依故。论属佛观。为佛观座故。各据一义也。
    五十六。华座者。敷宝池中央耶。答。当观说相不尔。在宝池上故也。下杂观中及龙树赞中在宝池中。此乃华座非唯一种故也。
    五十七。华座者。亘三尊所座耶。答。言尔无失。但经当观观佛座耶。
    五十八。华座者。酬因位别愿所成耶。答。尔也。是本法藏（云云）然本愿中无其文。故解者不同。有云。宝香合成愿中池流华树摄此华座也。今谓未全然也。凡彼国土华池宝阁。虽皆愿力所成。而今观门特至此观作此说者。别有深意。谓欲显示此华酬因觉体故也。智者应知。
    五十九。正报假观亘通别二种庄严耶。答。尔也。经释俱分明也。
    六十。第十三杂想观者。真假交杂故云立杂想名耶。答。大身小身佛菩萨。正依真假杂想故也。
    六十一。就十三观正宗要观者。为何观耶。答。疏云。宝地华座金像最为要观（取意）但此初心修观要也。若论所期真身极要。应知。
　　九。如来付属要法。唯限念佛一法耶。答。尔也。观经流通分云（云云）释云。
    六十二。三部经同付属名号耶。答。尔也。大经流通佛语弥勒其有得闻彼佛名号等（文）小经虽无付属之语。理在绝言。何以故。正宗专劝执持名号无余行故也。是以赞云。世尊说法时将了。殷勤付属弥陀名等。
    六十三。观经定散文中。所说念佛本愿念佛耶。答。尔也。若非本愿念佛者。亦不可言定散文中唯标专念等也。且赞定善文中真身观云。唯有念佛蒙光照。当知本愿最为强又释散善下品上生文。云然望佛愿意者唯劝正念称名等。即其证也。然有义云。正宗念佛非本愿也。流通念佛是本愿也。此义甚非也流通正宗。正宗念佛若非本愿。流通念佛岂是本愿。但正说定散念佛兼含说。故流通选要付属而已。故言上来虽说定散两门之益望佛本愿意在专称等者。上说定散两门益意。即在本愿专念宗也。
    六十四。如来出世本怀唯限念佛一法耶。答。此应分别。若约机情。法华一乘·念佛一乘。非无差别。然彼此一乘俱许本怀者。可言非唯限念佛也。若望佛意彼此无差别故。故应正答。唯限念佛一乘法也。何以故。法华三昧一乘宗体亦是念佛三昧一乘宗体故也。应知。
    六十五。观经流通付属念佛。定散外念佛欤。答。尔也。故云上来虽说两门之益望佛本愿意在专称也。但以定散念佛体用不离。总而言之。唯一乘也。
    六十六。付属念佛者。唯限口称名号耶。答。尔也。经释分明。勿异论（矣）但以口称名义功德开于五门。乃至万行若能如是解者。不乖一向专称也。经言持是语者即是持无量寿佛名。深须思之。
    六十七。比挍显胜念佛。观佛三昧意耶。答。比挍观门显念佛胜。故云比挍显胜也。经言但闻佛名等者。定善示观门位观成义也。何况忆念者。依观门教专心念佛义也。思之。
    六十八。全非比挍念佛。为释迦教意耶。答。前言比挍显胜。今言超绝无比。于一念佛立两重义。总而言之。二教交际有此义耳。思之。
    六十九。念佛万行相对时。以何名广大耶。答。一家宗义念佛广大。赞云万行俱回皆得往念佛一行最为尊。此例非一。然玄义中一行成佛为方便。说万行成佛为真实义。此述摄论别时意中圣道难行自力宗义。不应依彼难此宗义（云云）
    已上教相义问大纲九·细目六十九。略答竟。

净土宗要集卷之上（终）

净土宗要集卷之中目录（西山流）

          
　　　　　　
　　　　　　
　　　　　　

机行

　　一。大经三辈·观经九品。同异云何之事
    一。大经三辈。悉摄尽观经九品之事。
    二。阿弥陀经意。立三辈九品机之事。
    三。一切往生人。摄尽两经所说三辈九品之事。
　　二。一切往生人。必先发菩提心之事
    四。大经所说三辈菩提心者。圣道菩提心之事。
    五。上品下生但发菩提心。净土自宗菩提心之事。
    六。上品下生受法。但限菩提心之事。
    七。上品下生菩提心者。指三心中回向发愿心之事。
    八。上品下生菩提心者。指五念门中作愿门之事。
    九。上品下生菩提心者。大经三辈菩提心同之事。
    十。大经三辈菩提心者。安心起行中何之事。
    十一。下品三类者。过去今生全不发菩提心之事。
　　三。依何义门立九品别之事
    十二。九品别者。约根性利钝不同之事。
    十三。九品别者。依受法不同之事。
    十四。九品别者。就修行时节命延久近论之之事。
    十五。九品别者。依烦恼厚薄·业障轻重之事。
    十六。九品不同者。约来迎仪式论之事。
    十七。九品别者。约往生以后华开迟速及得益浅深论之事。
    十八。九品不同者。依念佛多少之事。
    十九。九品差别约位约位高下之事。
    二十。净影所判。九品义一向破之事。
    二十一。九品往生人。但限一种凡夫之事。
    二十二。九品者于一机上论。为当各别九种根性之事。
    二十三。九品行人。亘定散二机之事。
    二十四。九品机。唯为限有相欣求人。为当亘无相离念行者之事。
    二十五。九品往生人。名以大小菩提直修往生修因之事。
    二十六。九品共具念佛功德之事。
    二十七。上品上生读诵者。心解上论之欤。但取事相读诵之事。
    二十八。上品上生受法。唯限读诵大乘之事。
    二十九。上品上生受法。有解第一义发菩提心之事。
    三十。上品中生。有读诵大乘行之事。
    三十一。上品下生受法。有深信因果不谤大乘修行事。
    三十二。上品下生中。有或信不信类之事。
    三十三。上辈三品行人。断烦恼往生之事。
    三十四。以小乘戒善三品。分中辈三人别之事。
    三十五。中品下生世善。未入佛法以前善根之事。
    三十六。中品下生世福者。限世善中上品福之事。
    三十七。下辈三类。有受法善根之事。
　　四。何名安心·起行·作业之事
    三十八。但发三心不具起行·作业者往生之事。
    三十九。未发三心前有用作业·起行事之事。
    四十。立五念行之时。自然具四修之事。
    四十一。三心者。一体三名心欤。为当名体各别心之事。
    四十二。至诚等三心。于行者心论之事。
    四十三。三心义者。于三业缘起之前之事。
    四十四。三心具足者。有不往生事之事。
    四十五。正因正行法门者。观佛三昧意之事。
    四十六。正因正行法门。但于娑婆安心修行论之事。
    四十七。三心具足行者。有退失之事。
    四十八。三心者。限念佛行者论之事。
    四十九。三心者。限上品上生。为当亘九品之事。
    五十。三心者。亘定散二善之事。
    五十一。三心正因与三福正车。有何别之事。
    五十二。三心外论往生机缘。为当以三心即名机之事。
    五十三。深心者。唯约信佛愿边立此名之事。
    五十四。回向心者。指菩提心之事。
    五十五。回向心者。与十一门中第八回向其体一之事。
    五十六。回向者。广回向三世善根之事。
    五十七。安心中。立随喜之事。
    五十八。五念门者。于五门各立念称之事。
    五十九。念中回向门与三心中回向心其体一事。
    六十。念必具克所求之事。
    六十一。五念门修行。但成往生一愿。为当亘往生成佛之事。
    六十二。五念门各感各别果报之事。
    六十三。观察作愿何前之事。
    六十四。赞叹门云何尽之事。
    六十五。往生修行。立受持读诵解说书写行之事。
    六十六。立称名门之事。
    六十七。四修者。出何经论之事。
    六十八。长时修有别体之事。
    六十九。无间·无余二修同异云何之事。
    七十。念佛行者。一形全不交余行。故名无余修之事。
    七十一。和尚心立四修者。依摄论之事。
    七十二。念佛行者一念归命后。犹可励四修·五念行事。
　　五。依何证据立五种正行之事
    七十三。五种正行者。安心·起行中何之事。
    七十四。五种正行与五念门同异云何之事。
    七十五。五种正行与九品正行同异云何之事。
    七十六。五种正行中有傍正胜劣异之事。
    七十七。五种正行中随一具之往生之事。
    七十八。读诵正行限三部经之事。
    七十九。读诵正行者。但限阿弥陀经之事。
    八十。以解说书写立正行之事。
    八十一。立回向正行之事。
    八十二。和尚四部具书者。依五念门造之欤。为当显五种正行之事。
    八十三。法事赞读诵。但限阿弥陀经之事。
    八十四。般舟赞依何经之事。
    八十五。观念法门但明观察一行之事。
    八十六。观念法门上下卷书之事。
    八十七。礼赞者。五种正行中礼拜正行之事。
    八十八。礼赞者。但五念中礼拜门意欤。为当亘五念门之事。
　　六。何名五逆·谤法·阐提人之事
　  八十九。五逆·谤法·阐提以何为重之事。
    九十。实者于三种罪实犯之耶之事。
    九十一。五逆·谤法·阐提人往生之事。
    九十二。三部经意。同许五逆傍法阐提往生之事。
    九十三。于三种罪。或犯二罪或三种俱犯者往生事。
    九十四。五逆·谤法往生者。回心灭罪论此益之事。
    九十五。抑止·摄取二义。三部经同存此意之事。
    九十六。抑止·摄取义。二尊教共论此义之事。
　　一。往生净土藉宿善力之事
    九十七。往生净土修因牵引圆满二业有之事。
    九十八。无净土宿善者。令生始闻本愿往生之事。
　　二。何人名善知识之事
    九十九。善知识教化亘九品临终之事。
    百。往生善知识唯劝念佛一行之事。
    百一。遇善知识事依行者。宿缘之事。
　　三。净土宗意。往生净土益于三业相应临终论之事
    百二。但闻知识教化未出三业行前命终者。往生事。
    百三。念佛行者。睡眠无心位有往生事之事。
    百四。念佛行者。临命终时至心念佛后住无记心犹往生之事。
    百五。往生人。最后一念住舍受之事。
　　四。依口称念佛力灭重罪往生之事
    百六。念佛三昧意。论灭罪义之事。
    百七。下三品念佛业。罪有多少之事。
    百八。下三品念佛。为第六受法善根之事。
    百九。下三品所劝念佛者。比挍显胜念佛之事。
    百十。下品上生往生。依闻经·念佛二善力之事。
    百十一。十二部经首题名字者。指诸大乘经。为当指净土三部经之事。
    百十二。下品上生念佛者。三宝通念佛之事。
    百十三。下品中生往生名号力之事。
    百十四。下品下生。此人苦逼不遑。念佛实失念之事。
    百十五。具足十念者。指所唱名欤。为当呼称名号之时分名十念之事。
    百十六。十声称佛位。为心念相应。为当限口业称名事。
    百十七。具足十念。为灭五逆重罪。为当依一念力灭五逆罪得往生之事。
    百十八。下品下生者。罪障但限八十亿劫之事。
    百十九。除八十亿劫生死之罪者。为种子现行俱灭事。
    百二十。称名念佛力。唯为灭业障。亦有断灭烦恼义事。
    百二十一。十念灭罪后。命延病除经多时人往生之事。
    百二十二。间断具足十念者。又有罪灭得生义之事。
    百二十三。今经所说十念与弥勒所问经十念同异之事。
　　五。九品俱预来迎之事
    百二十四。上品上生·上品中生。授手迎接相云何说事。
    百二十五。上品三生来迎阿弥陀。有胜劣不同之事。
    百二十六。上三品行人。于来迎佛知真·化不同之事。
    百二十七。中辈行人预报身来迎之事。
    百二十八。中辈来迎三尊俱来之事。
    百二十九。下辈来迎佛。有报身来迎之事。
    百三十。下辈临终见佛。于睡眠中论之事。
    百三十一。上品上生上品中生人。以莲花为座之事。
    百三十二。中品中生所坐莲华。云何论之事。
    百三十三。中下二辈所坐莲华。观音持之事。
    百三十四。九品往生人所坐。十劫正觉克兼设之事。
    百三十五。往生人生在宝池中之时。舍中间所座之事。
    百三十六。下品下生有正报来迎之事。
    百三十七。见金莲华犹如日轮。来迎佛所坐欤。为当往生人座耶之事。
    百三十八。来迎有邪正不同。以何事知之事。
    百三十九。临终见佛来迎。为未死时。已命终位之事。
    百四十。往生人所坐莲华。观音·势至共持之事。
　　六。往生净土时。实舍秽土色质。别受法性身之事
    百四十一。娑婆死有心外别。有极乐生有心之事。
    百四十二。往生净土有中有之事。
    百四十三。往生净土心。三世外心之事。
    百四十四。往生之生即无生生之事。
    百四十五。有现身往生者。之事。
    百四十六。往生者。一往诱引义之事。
　　七。真宗一乘意。往生净土义但就最后命终位论事
    百四十七。即便·当得往生。约一机始终论之事。
    百四十八。即便·当得往生者。为二种往生。为当一种往生之事。
    百四十九。复有三种众生当得往生。指三福业名三种众生之事。
    百五十。三者修行六念。前三福业行者兼修行六念者。
    百五十一。住立空中三尊。即便·当得二种往生共显事。
    百五十二。三心不具足者。有成当得往生益事之事。
    百五十三。证得往生证者。为众生得往生之证据事。
    百五十四。十一门义者。即便·当得各论之事。
    百五十五。证得往生者。为众生证得。为当佛证得事。
　　八。摄论所立别时意。约何义门之事
    百五十六。道绰禅师何释别时意之事。
    百五十七。成佛·往生二种。别时意中以何为本之事。
    百五十八。往生别时意。依何经说之事。
    百五十九。下品下生十声称佛。为别时意摄之事。
    百六十。无著·天亲意。以十声声佛名别时意之事。
    百六十一。往生别时中。如有唯愿别时。亦立唯行别时之事。
    百六十二。和尚意。以愿行具足有名别时意之事。
    百六十三。唯愿别时者。为指暂时一念愿。为当约念念相续愿之事。
    百六十四。和尚意。可许唯愿唯行往生之事。
    百六十五。愿行具足往生者。约行者愿行之事。
    百六十六。有非愿非行往生之事。
    百六十七。愿行相扶所。为皆克约前后相资义。为当愿行同时相并成相扶义之事。
    百六十八。和尚意。存往生成佛一致义之事。

净土宗要集卷之中目录（终）_
净土宗要集卷之中

　        
　　　　　　
　　　　　　
　　　　　　

机行

　　一。大经三辈·观经九品。同异云何。答。和汉人师解释不同。今依略论安乐土义。可存开合之异也。略论云（云云）选择集即依此意也。
    一。大经三辈悉摄尽观经九品耶。答。既许三辈·九品开合异者。亦可得言互相摄尽。但两经说相互显一边。故大经云三辈同发菩提心。似不摄观经中下二辈。观经中下二辈。说是遇小遇恶凡夫。似不摄大经发菩提心者。是则三辈·九品所摄机类。遍满十方。行相无尽故。使两经互显知其义者欤。二。阿弥陀经意。立三辈·九品机耶。答。依义通论非无此意。所以赞云。九品俱回得不退等。但经现文且据上辈上上品说。直示一乘顿教益也。应知。
    三。一切往生人摄尽两经所说三辈九品耶。答。此应分别。若其至心信乐之者。可言摄尽。故大经云。十方世界其有至心愿生彼国凡有三辈等。若言带惑疑生之者。古来有摄·不摄之论。今依略论初生不摄。后还摄也。略论云（云云）又异译经中下二辈。虽摄此类应是约其还同摄耳。
　　二。一切往生人必先发菩提心耶。答。往生人者愿生人欤。菩提心者行福初句所劝心欤。若然者愿往生之人中。亦有不发此心。观经中下二辈是也。但此义者宗家所许。自余诸师非无异说。然玄义初先劝大众发无上心者。解有多义。一云。三心名无上心。余处所言无上信心是也。一云。就胜且劝大心。非谓不摄不发者也（云云）
    四。大经所说三辈菩提心者。圣道菩提心耶。答。应通二门菩提心也。若约直入净土之机。可言直求净土成佛。若约回入净土之类。可言先求圣道故也。然注论中。依此料简善巧摄化义者。回入直入二种道心。功归如实功德故也。详之。
    五。上品下生但发菩提心净土自宗菩提心耶。答。准前可知。三福义通圣道净土。何唯净土菩提心也。但言厌苦乐生等者。且约自宗而还合序行福初句。许通诸教意显然也。
    六。上品下生受法但限菩提心耶。答。解释存二义也。若许亦信因果之句。亦同前品深信因果。可言不限菩提心也。若言亦信亦不信者。可言但此一业而已。于此二义何为正者。既言但发。后义为正释意可见。但不可执一切上品下生受法唯此一种。九品行相实无量故（云云）
    七。上品下生菩提心者。指三心中回向发愿心耶。答。不尔。经释分明也。但言还入生死等者。正因·正行相顺修行。故使行相相似而已。
    八。上品下生菩提心者。指五念门中作愿门耶。答。不必然也。准前可知。安乐集释亦准知之。
    九。上品下生菩提心者。大经三辈菩提心同耶。答。言同无失。但至大经三辈通发。观经唯在上下生者。两经互显一相而已。又一义云。可言异也。大经正因菩提心故三辈通发。如许三心通九品也。观经正行。唯上下品。故言受法不同等也。
    十。大经三辈菩提心者。安心起行中何耶。答。可言起行。三福摄故。净土安心在三心故。经言至心愿生乃至当发菩提心等即其义也。但就行福自论心行。发菩提心深信因果可言安心。读诵大乘劝近行者可言起行。诸师所见唯在此义而已。
    十一。下品三类者。过去·今生全不发菩提心耶。答。尔也。经释分明也。但不可执一切下品三类必不发菩提心。何以故。九品行相无尽故也。
三。依何义门立九品别耶。答。依遇缘不同根行差别等也。
    十二。九品别者。约根性利钝不同耶。答。非无此义。故赞云。上辈上行上根人等。
    十三。九品别者。依受法不同耶。答。尔也。释义分明也。简机堪不堪利钝也。受法不同行差别也。
    十四。九品别者。就修行时节命延久近论之耶。答。亦有此义。但正约银行差别也。下品上生一念往生。下品下生十念往生。念时虽然约根行耳。
    十五。九品别者。依烦恼厚薄业障轻重耶。答。非无此义。下品三生即此义也。是则九品义相非一途故也。
    十六。九品不同者。约来迎仪式论之耶。答。九品不同正约简机受法。依其机行不同有来迎等异也。释云二明九品以为正行。即此意也。
    十七。九品别者。约往生以后华开迟速及得益浅深论之耶。答。准前可知。
    十八。九品不同者。依念佛多少耶。答。亦有此义。故观念法门云（云云）凡知九品分别义门多途竟者。上来诸问是非之意自可知之。若是一义非一义者。可乖释义通旨者也。
    十九。九品差别。约位高下耶。答。所问位者。道位欤。人位欤。若问道位非约其高下也。若问人位。是约其高下也。
    二十。净影所判九品义。一向破之耶。答。望宗正意者。一向破之也。观经本意但为常没众生所开净土门故。但彼贤圣亦非不生。生后地位有同九品。依此而说非无所许。故初纵容言未必然也（云云）
    二十一。九品往生人。但限一种凡夫耶。答。此义先答已显竟。可言一种凡夫也。
    二十二。九品者于一机上论之。为当各别九种根性耶。答。二义俱有之。经文多约各别根性。释义随然。但以三福九品定散二善教门虽广佛意无二。欲令众生依此教门一心信乐求愿往生。且如韦提。蒙佛告□闻此法时。必应一一品下自当身心作往生想。岂非一机成九章益。若不尔者大乘极善上品凡夫。何由深信自身现是罪恶生死等耶思之（云云）
    二十三。九品行人亘定散二机耶。答。正在散机。兼摄定机。故玄义中虽言三福九品名为散善。依文亦云三辈散善一门义等。余处则许观佛行人上品往生。乃至要集亦说观念浅深以分九品也。
    二十四。九品机唯为限有相欣求人。为当亘无相离念行者耶。答。有相欣求·无相离念二行分齐云何定之。而作此问耶。若取闻解大乘空义未有深行亦名无相离念行者。上品中生即其人也。若此众生虽闻不疑而于空理心未深入。故名有相欣求人者。可言唯限此机类也。起信论中。为彼未成真如观者恐畏信心难可成就。示修多罗中专念方便。即此意也。然第八观中。他人不知今此观门如来胜异方便为义。还令修其真如法身佛性观。故破言绝无少分相似也。
    二十五。九品往生人各以大小善根。直修往生修因欤。答。九品行人本所修善。必须回愿作往生因也。然其回向愿于三心中是第三心。于五念中是后二门。故彼诸善必入念佛心行可得生也。释义明镜不须诤之。抑此问辞仿□。直备之言诠何义耶。
    二十六。九品共具念佛功德耶。答。实义尔也。此与前问表里而已。但观经中定散为门诠念佛故。文有隐显。大经三辈直示宗本故。皆劝专念无量寿佛名也。
    二十七。上品上生读诵者。心解上论之欤。但取事相读诵耶。答。经文且以行·解·心配上三品。然依义推上能兼下。此品必有其心解也。若不尔者。修慈持戒岂得直为当品业耶。准之可知。但大乘经功妙难测。或可诵文直入此品。何况念佛乘佛愿耶。更详之。
    二十八。上品上生受法唯限读诵大乘耶。答。经说此品有三种人。非唯读诵大乘行也。抑言唯限者。简对何法作此问耶（云云）
    二十九。上品上生受法有解第一义发菩提心耶。答。总而言之。非无此法。但非简机所受法也。思之。
    三十。上品中生有读诵大乘行耶。答。虽言不必非全无之。以不定故。玄义判之但言善解未论其行也。
    三十一。上品下生受法有深信因果不谤大乘修行耶。答。深信因果有无不定。不傍大乘许必有之。释义分明也。虽知信谤相违之法。然信因果通世出世·大乘小乘。不谤大乘唯信大乘。故此品人虽不能信一切因果。而不得谤大乘深教。今时行人多此辈也。
    三十二。上品下生中有或信不信类耶。答。尔也。先答显竟。
    三十三。上辈三品行人断烦恼往生耶。答。不尔。往生之后方断惑也。但言求生净土断贪嗔者。制断十恶业道而已。若其断惑。何信自身具足烦恼凡夫等耶。然有人云。临终断惑证理方生报佛净土。故言断贪嗔。或云横超断四流者。恐不然也。上赞不约临终说。故下文别云毕命乘台出六尘故。横超断者亦异上辈断贪嗔义。横超断义通九品。故大经横截五恶趣文。总叹三辈往生益故。故此横断不断断也。如论注云不断烦恼得涅槃分。即其义也（云云）
    三十四。以小乘戒善三品分中辈三人别耶。答。容有此义。行福既分三品戒福例应然故。三福正因·九品正行。显示三福各三品故释义虽然经文不尔。欲以无善凡夫为下三品故也。抑此问端亦似自存义意对他发问。戒善三品未有明文故也。
    三十五。中品下生世善未入佛法以前善根耶。答。尔也。释义分明也。经说此人行世仁慈。临终方遇善故也。但前序云欲生彼国者当修三福等者。未显弘愿义故。不摄但行世福人耳。
    三十六。中品下生世福者。限世善中上品福耶。答。问意云何为简余善作此问耶。为于世善简其中作此问耶。且置此事。释言世善上福人也。如是答者如何难之。若难经文但说一品对何言是上品善者。此难不顺前问端。似许世福多品。今何还难无多品耶。又若难言戒福下善应为此品。何说世福上善人者。与上论议有何别耶。上问戒善三品为中三品耶。此义已显故也。虽然且述此释意者。欲示世福亦有三品应为下辈三品行故作是释也。思之。
    三十七。下辈三类有受法善根耶。答。非无此义。故言三辈散善一门义也。但此三品含有二义。一散善义。二无善义。此乃兼含二教义也。故亦释言下辈善恶二行文前。作十一门。乃至六明受苦乐二法不同等也。然无善义在文可见。其散善义于文不显。故论此义解者不同。一云。世善三品为其正行。如上说也。一云。临终念佛为其散善。念佛虽是定散之外弘愿一行。而有通定通散义。故简机堪不。亦当下辈堪受行（选择集意且依此义）一云。临终闻经为其散善。此义虽出下上品文。义准容通下二品故。又广赞佛德为说妙法。亦其闻经之流类故。一云。此三品人所造十恶·破戒·五逆。念佛之时还成十善持戒孝顺。取此灭罪生善之用为其散善。一云。下上品人不谤大乘。故知。行福贼害相也。下中破戒下下造逆。亦是戒福世福贼害相也。此三品人念佛罪灭。三福还生为其散善。如此多义虽有不同。各据一义悉为妙说。又有义云。临终念佛定为此辈受法不同。口称意念散善摄故。此义不许定散之外弘愿一行。故违释义。非今所用。若其定执念佛散善。三昧名义如何解之。上来虽说两门之益等文。若为消之。又执此行定是第六门受法者。释指造罪为第六门。云何会之。智者详之。
　　四。何名安心·起行·作业耶。答。问意云何为问安心等名义耶。为问安心等法体耶。若问名义者。愿心决定名为安心。如次进修名为起行。心行不懈名为作业也。若问法体者。三心·五念·四修。如次安心起行·作业体也。故礼赞序云（云云）
    三十八。但发三心不具起行·作业者往生耶。答。此应斟酌。若有但发三心不具起行·作业者者。可言难生也。然宗家所判都无此义。三心既具无行不成。愿行既成。若不生者无有是处也。
    三十九。未发三心前有用作业·起业事耶。答。若于随缘起行与其作业之名。非无此义。但今所劝念佛行业。必须先发三心修耳。故礼赞云。一一门与上三心合（云云）又云。劝四修法以励三心·五门之行。
    四十。立五念行之时。自然具四修耶。答。一一门与上三心合。亦有自然具四修义。然别劝修四修法者。欲令学者知有此义。古人云。法在一心说必次第。盖此例也。
    四十一。三心者一体三名心欤。为当名体各别心耶。答。设言一体三名有何过也。所言体者。信心是也。谓闻彼佛本愿名号。信心欢喜乃至一念。于此信心体上辨立三心名义。故论注名三种信心也（云云）宗家释中或云净信心手持智慧辉照彼弥陀依正等事。或云但使信心求念上尽一形下至十声等。亦皆此意也。但此信心必有一聚相应心数故。或可言。至诚心者信心相应勤心数也。深心者。是信心相应胜解数也。回愿心者。信心相应善欲数也。如是思之。
    四十二。至诚等三心于行者心论之耶。答。尔也。经言众生发三种心。释云三心为内因等。但此问意欲问至诚等三名义在心·在缘之二义欤。若尔可言。此三心名依佛德立。此信佛心离虚假过名至诚心。此信佛心离不定过名为深心。此信佛心离退失过名回愿心。得此大旨临文见之。且如二河白道喻中。初以白道喻自愿心。后言乘彼愿力之道。即其证也。又论注云。彼佛功德如实故。修行者亦得如实功德等亦此义也。
    四十三。三心义者。于三业缘起之前论之耶。答。三业缘起前者何耶。若指起行名缘起者。安心·起行有横竖义。先心后行为竖。心行互具为横。三心既具无行不成。心具行也。此心相续与行俱转行具心也。
    四十四。三心具足者有不往生事耶。答。不尔。经言具三心者必生彼国。释云若不生者无有是处。何以然者。弥陀如来本誓重愿不虚故也。但言佛恐行者怀疑不得往生故言我来迎汝等者。此显如来殷勤悲愿。恐众生疑赞劝加祐。非谓其人实有不生。故着恐言。义意可见。
    四十五。正因正行法门者。观佛三昧意耶。答。此义虽归愿力所成。仍是释迦要门所摄。故云散善一门义中一明正因二明正行。然则可言亦是观佛三昧意也。但知此意而以愿力所成益故。亦云念佛三昧意者。无所妨。
    四十六。正因正行法门但于娑婆安心修行论之耶。答。三辈散善一门义中。一明三福以为正因。二明九品以为正行。故约娑婆所修因行。勿异论（矣）但以三福既言诸佛净业正因。道理应通净土菩提二果之因。正因既尔。正行例之。净业即其正行故也。故应答言。非但娑婆安心起行。亦通净土所修心行也。但此问意欲问此义亦于净土果上论欤。若尔应答。凡言因行对望果报所立名也。然生净土有果有报。正因感果。正行感报。其果其报虽非因行。果中说因非无此名。依此而言正因正行名通果报亦无妨矣。
    四十七。三心具足行者有退失耶。答。此有异义。今谓无退失也。何以知者。若有退失。经言即便往生必得往生。成虚说故。释言若不生者无有是处。亦妄谈耶。又若退失。何得名为金刚志耶。但言造罪退失等者。彼明三心所对治过。非谓能治三心退也。又一义云。彼明行退非心退也。或是暂退非永失也。又余处云专专指授归西路。为他破坏还如故者。亦是三心未具故也。言专专者能化意耳。
    四十八。三心者限念佛行者论之耶。答。总而言之。通诸行法。别而言之。在往生行。往生行者念佛是也。何以然者。今此三心本出彼佛别意愿故。愿言至心信乐欲生即此心也。若尔何言总而言之通诸行者。此心虽以念佛为宗。而摄定散万行故也。又今观经先随他意广开二门。后随自意立专念宗。然此三心既在定散文中故。存总别二义者也。然有人云。此心不必念佛为宗。只通诸行法中。念佛是其一也。若如所解就行立信若为消之。
    四十九。三心者限上品上生。为当^8□九品耶。答。九品通因也。释义分明。宗意可知。但经在初冠后八品。解释依义别为通因。诸师封文失此义也。
    五十三。心者亘定散二善耶。答。问意云何。为问此心亦定亦散通二善耶。为问此通为二行之安心耶。若如是问。皆非释意。释意何者。今此三心虽言散善一门之义。亦是定善一门之义。故云又此三心亦通摄定善之义也。言意者。定散文中唯标专念为义。此三心即其意故也。
    五十一。三心正因与三福正因。有何别耶。答。问意云何。似自己许必有差别而问其差别相者。何以知必应有别耶。若言三心·三福异故知有别者。既自知已更何问耶。若言虽知三心·三福是各别法而未知其正因别相故作此问者。此问不可。心·福虽异同名正因。未可定判其义别。故何不问言同耶异耶。自定必异问有何别耶。虽然且答所问者可言。此二正因但知同义未知别义也。三心·三福既是别法。其正因义何知同者。且以三心·三福虽是别法同名正因故知同也。又见文初明三福正因义中。一一福下皆言回生。后释三心正因义中。亦言过去今生世出世善回愿往生。故知。两处所明正因其义无二。思之思之。
    五十二。三心外论往生机缘。为当以三心即名机耶。答。凡言机者可发为义。故经所举众生是机。此机发心名三心也。抑此问意若欲料简有缘·简机·同异义者。问辞颇似不了。虽然若欲答者。可言有缘类外无别简机。但是总别不同而已。
    五十三。深心者。唯约信佛愿边立此名耶。答。言尔无过。二种信心信本愿中所为能为机法故也。故礼赞序直劝信机信本愿行。思之。
    五十四。回向心者。指菩提心耶。答。指言云何。且置此事。随意答者。可言回向心中摄菩提心义也。言意者。此心中有自利利他·上求下化义。故离菩提障顺菩提门故也。但以此义念佛所生如实德故。不同杂散三福业中菩提心也。思之。
    五十五。回向心者。与十一门中第八回向其体一耶。答体一义异也。正因·正行。体一义异故。故回向心总回过去今生自他诸善。第八回向别回现在所修正行善也。
    五十六。回向者。广回向三世善根耶。答。非无此义。但今释中且。言过去今生善也。何以然者。未来善根在净土身。因行所向果报摄故。要集等言三际善者。兼向菩提远果故也（云云）
    五十七。安心中立随喜耶。答。不尔。随喜心者起行摄也。真实心中勤修自他善者即其义也（云云）
    五十八。五念门者。于五门各立念称耶。答。言念称者念佛名欤。若尔可云然也。所谓礼拜念佛门乃至回向念佛门也。但是随门立五念名。念体无二唯一念也。故论注意皆许名义相应如实修行也（云云）
    五十九。五念中回向门与三心中回向心。其体一耶。答。安心起行位分虽异。其体是一。亦如正因·正行回向义也。
　　六十。五念必具克所求耶。答。言所求者净土生欤。若尔论中亦许身业礼拜一门作往生意即得生也。又礼赞云。一一门与上三心合不问多少。皆名真实业也。既许多少皆名真实业者。亦应多少皆得生也。
    六十一。五念门修行但成往生一愿。为当亘往生成佛耶。答。非但往生亦亘成佛。故论云菩萨如是修五门行自利利他疾得阿耨菩提。何以然者。注家即出三愿证诚此义也。又观经云。若念佛者当座道场亦其证也。若难万德圆满果酬万行因。岂唯五念力以所成者。应答。此论宗旨菩萨万行摄此五门。故言如是修五门行自利利他疾得菩提。当知菩萨诸自利行前四门摄。诸利他行后一门摄。又菩萨万行定惠为主。作愿观察定惠门故。亦得摄成彼万行也（云云）
    六十二。五念门各感各别果报耶。答。问辞不宜（云云）若欲答者可言非无此义。故论亦明渐次五门（云云）故知五门亦有横竖义也。思之。
    六十三。观察·作愿何前耶。答。前后无在。本论作愿在观察前。礼赞等引在观察后。何以然者。论以止观二门为次。礼赞等以行愿为次。互显一义。非相违也。又论非无观察次第。故观国土庄严竟。云故我愿生彼阿弥陀佛国。即其文也。
    六十四。赞叹门云何释之耶。答。为问论释。为问注释。为问宗家释耶。但推问意。应问宗家释。故应答以礼赞释也（云云）若难论云称彼如来名等。今何言赞依正等者。依正是其名义故也。又论以佛名寄口业门。今以称名为正业。故亦是论释互显意也。
    六十五。往生修行立受持赞诵解说书写行耶。答。尔也。但释且举读诵摄余受持等也。大经云。受持读诵如说修行等。思之。
    六十六。立称名门耶。答。不立别门。五念体故。论顺口业寄赞叹门若群疑论正为此故言口业念佛门也。
    六十七。四修者。出何经论耶。答。四修名出自摄论。今净土论亦有其义。念佛镜云无量寿经明四修者指此论也。申经论故。论中何文明此义者。观察菩萨四修正修行文是也。无间·长时·无余·恭敬如次配释应知。
    六十八。长时修有别体耶。答。非无别体。长时义异三修义故。然礼赞中不别说者。三修不止名长时。故依此而言。无别体也。
    六十九。无间无余二修。同异云何。答。既分四修。何问同异。可言有何差别等欤。虽然且答所问者可言异也。云何异者。一心念佛不杂余业名无余修。念念相续心不间断名无间修。是则无余简余业名。无间简异念名。简余业者简余善也。简异念者通简善恶无记念也（云云）又无余是对他立名。无间自对念念立名。如是辨之。释意可见。余义止之。
    七十。念佛行者一形全不交余行。故名无余修耶。答。尔也。故释无余修中云毕命为期誓不中止也。但有随缘诸善生者。随生随回常令专心。例如无间修中随犯随忏义也。礼赞下文其意见（矣）（云云）
    七十一。和尚心立四修者依摄论耶。答。言尔无过。摄论·往生论同明四修故。但今释意非无随义转用。故彼无余修万行无遗为义。今则简余善为义。彼长时修远至佛果为义。今则毕命为期为义。但无余义虽言不杂余业。非无回向。以为正因·正行之意。依此而言。亦有万行无余义也。
    七十二。念佛行者一念归命后。犹可励四修五念行耶。答。尔也。勿异论（云云）若其不念念相续毕命为期者。非真归命。非真一念也。经言一念往生者。毕命为期之一念也。故释上品上生时节中云（云云）
　　五。依何证据立五种正行耶。答。宗家释中虽辨正杂二行。无别引其证据。又未言五种正行。只是依义略举正行种类而已。若尔此事不足为大纲问端欤。
    七十三。五种正行者。安心起行中何耶。答。既言正行。起行勿论。就此正行所立信心是安心也。于此有何论议耶。
    七十四。五种正行与五念门。同异云何。答。有同有异。对见可知。但以五种正行欲摄五念门者。读诵称名是其口业赞叹门摄。若开赞叹供养为二。供养通摄三业门也（云云）
    七十五。五种正行与九品正行。同异云何。答。五种九品虽有宽狭等异。正行义同。言宽狭者。九品正行三福为体。总摄大小世出世善。五种正行从彼读诵大乘意义所开出故。又彼九品从。本所修或名杂行。归正因体或名正行。五种正行无此与夺。一向名正。此为异也。然其九品得正行名。同此五种正行位。故正行名言其义同也。有云正有多种。有邪正正。有杂正正。有傍正正。有助正正。五种正行杂正正也。九品正行邪正正也。故虽杂行亦名正行（云云）此恐不然。于净土行以何法为邪因邪行。对彼立此三福正因·九品正行。若言非于净土门中有邪因邪行。简彼立此正因·正行。只是对彼生死因业叹此净业立此名者。杂正义亦如是耶。又置此事。且如上品读诵六念名正行者。邪正正耶。杂正正耶。若言邪正正者。般舟赞云持戒念佛诵经专等。非是专修正行义耶。若言杂正正者。上品正行既许杂正之正。何言九品正行邪正之正者耶。故知。九品正行亦是专修正行正也（云云）
    七十六。五种正行中有傍正胜劣异耶。答。解释自辨正助二业。即其义也。何以称名为正业者。亦如释言顺彼佛愿故也（云云）
    七十七。五种正行中随一具之往生耶。答。此应分别。若是称名虽无余行可言得生。本愿行故。若余四行必须称名合行得生。是助业故。若于四行自对论者。随一具之。皆得生也（云云）
    七十八。读诵正行限三部经耶。答。释意然也。是正依经故。余皆傍依。故涉杂行也。一义云。非直三部。如十往生·鼓音声王·弥陀大□同仪轨等。专念弥陀偏劝往生。亦是读诵正行所摄。释置等言。即显此意。但真言部多是新译故。于今释未论之耳。两义赊切。学者详之。
    七十九。读诵正行者。但限阿弥陀经耶。答。不尔。通三部经也。若论日日读诵。阿弥陀经为最。观念法门·往生要集等。其意见（矣）何以然者。文简义显。直示正业。佛所护念故也。
    八十。以解脱书写立正行耶。答。五种法师读诵为本。故今且举一以摄余耳。大经云。受持读诵讽诵持说等。以知。必摄五种法师也。
    八十一。立回向正行耶。答。何不问作愿耶。然五念门虽皆起行。作愿回向体是愿故。还与第三回向心合。故今略不立为行也。
    八十二。和尚四部具书者。依五念门造之欤。为当显五种正行耶。答。二义俱得。文皆可见。虽然且以相对四种助业。法事赞主读诵助业。观念法门主观察助业。礼赞即主礼拜助业。般舟赞主赞叹助业。通论互具。思之可知。
    八十三。法事赞读诵但限阿弥陀经耶。答。尔也。此有何论议耶。纵有论议。上已显竟。
    八十四。般舟赞依何经耶。答。前题题依观经（云云）是则观经自有佛立三昧义故也。
    八十五。观念法门但明观察一行耶。答。所主虽存观察助业。理实兼明两三昧行。文相分明。又非但明两三昧行。亦通五种正行等也。
    八十六。观念法门上下二卷书耶。答。若取五缘义别为一卷。虽可两卷。以文不广调为一卷耳。
    八十七。礼赞者。五种正行中礼拜正行耶。答。所主然也。如上可知。
    八十八。礼赞者。但五念中礼拜门意欤。为当亘五念门耶。答。以此若对五念门者。可言正以礼拜·赞叹·作愿三门为主。而兼观察·回向二门意也。何以知者。首题所标在三门。故文内非无后二门。故如是思之。
　　六。何名五逆·谤法·阐提人耶。答。五逆者（云云）谤法者。以邪见心说无三宝等也。注论云（云云）阐提者。具名一阐提。此云信不具足。即是断善人也。
    八十九。五逆·谤法·阐提。以何为重耶。答。次第相望后后为重。法事赞云。十恶·五逆·谤法·阐提即此意也。又逆谤轻重如注论辨。然涅槃云。傍法名为趣向阐提。故知。谤法邪见为因。趣向断善阐提果也。若自分别各有轻重。如常所说（云云）
    九十。实者于三种罪实犯之耶。答。可言犯欤。但有大乘论中破僧害佛大权所作（取意）。
    九十一。五逆·谤法·阐提人往生耶。答。尔也。法事赞云（云云）但注论中谤法罪不得生者。一往抑止意欤。何以知者。下文还言诸佛庄严清净口业对治众生谤法等故。然则可言。二祖解释终不相违也。
    九十二。三部经意同许五逆·谤法·阐提往生耶。答。同可许也。抑止·摄取意通大经·观经。阿弥陀经意亦应一辙故也。
    九十三。于三种罪或犯二罪。或三种俱犯者往生耶。答。依宗家意可许皆生也。观经下下品云五逆·十恶具诸不善云云亦含此意欤·群疑论依此义云观经摄谤也。
    九十四。五逆谤法往生者。回心灭罪论此益耶。答。尔也。法事赞云（云云）但残殃未尽。花中合耳。故若问云除尽生者。可言未必然也。
    九十五。抑止·摄取二义。三部经同存此意耶。答。依义通论可言同存。然弥陀经直示宗要。无论此等权方便义。大经·观经互显抑·摄。释义可见（云云）
    九十六。抑止·摄取义二尊教共论此义耶。答。抑未造业。摄已造业。虽是释迦一代教门。推功归本弥陀愿中非无此义。但非弘愿之别意也。应知。
　　一。往生净土藉宿善力耶。答。一家义意不必一切皆藉宿善。所以不许诸师曾修大乘义也。何以然者。欲显弘愿别意故也。但遇此教闻即信者多因宿善。故大经云（云云）安乐集云（云云）此等诸文无所违害也。
    九十七。往生净土修因牵引圆满二业有之耶。答。虽无明判义准有之。正因·正行其类也（云云）
    九十八。无净土宿善者。今生始闻本愿往生耶。答。容有此类。众生机根无尽故也。彼圣道宗尚许内薰自悟之佛。况今易行何无他力冥薰益耶。然言今得重闻等者约多分。又是击发劝励语也。
　　二。何人名善知识耶。答。传二尊教劝进行者。是其人也。故中品下生文云。遇善知识为说阿弥陀佛国土乐事亦说法藏比丘四十八愿（文）
    九十九。善知识教化亘九品临终耶。答。非无此义。观念法门其意见（矣）但经且从中品下生明此事者。欲明中下品人平生未闻佛法。下三品人一生唯知作恶故也。
    百。往生善知识唯劝念佛一行耶。答。本意必然。唯除方便安慰之教。何以然者。乘二尊教劝进故也。
    百一。遇善知识事依行者宿缘耶。答。多分尔也。安乐集等依此说也。但今经意不欲论其有缘无缘。直示本愿不思议益耳。
　　三。净土宗意往生净土益。于三业相应临终论之耶。答。问意云何。为对圣道诸宗之意问净土宗之所谈耶。为但自于净土宗中对平生业问临终耶。为只就其临终三业对不相应问相应耶。又言三业者。为但念佛三业。为当云何。问意如是难知。不可卒尔答之。虽然且约念佛往生总答此义者。若其平生如说行者。发三种心即便往生。不待临终方论其益。又其发心业成之后。随起三业莫不相应。一一与前三心合故。乃至临终必住正念。三业专心无杂乱也。上上品人即此类也。若其平生未闻未信。临终遇善方发心者。时节虽有久近不同。发心即生准前可知。中下品人即其类也。此人不待身口二业。闻解回心业成生耳。下上品人合掌叉手一声即生。此人亦有三心意业。可言三业相应业成即生也。下中品人闻赞佛名一念即生。此唯三心意业相应即得生也。又解。此品示闻名益。前中下品示安心益（云云）下下品人闻已失念十声而生。此但口业合三心生。教说如是。宗意可知。
    百二。但闻知识教化。未出三业行前命终者往生耶。答。可生。中品下生是也。但三心既具无行不成故也。
    百三。念佛行者睡眠无心位有往生事耶。答。且言睡眠无心位者。五位无心中睡眠无心位欤。若尔彼者六识都灭无记心也。于其位中何论往生。但问睡眠中命终者生否者。乘前念佛有得生也。其人生时必有正念心现前也。
    百四。念佛行者临命终时。至心念佛后住无记心。犹往生耶。答。群疑论意许之也。论云（云云）
    百五。往生人最后一念住舍受耶。答。群疑论中出二义（云云）但今问云最后一念。似本有末心。论中所决死有一刹那心。故此问端应反问之（云云）虽然问意其正命终一念心也。故依论判可答之也。
　　四。依口称念佛力灭重罪往生耶。答。尔也。下品下生文云（云云）
    百六。念佛三昧意论灭罪义耶。答。尔也。经释分明也。有云。灭罪等事观佛意也。此义不可。宗家意者观佛灭罪益其功犹归念佛。故云或想或观除罪障皆是弥陀本愿力也。
    百七。下三品念佛灭罪有多少耶。答。有之。群疑论云（云云）
    百八。下三品念佛为第六受法善根耶。答。非无此义。如上述竟。
    百九。下三品所劝念佛者。比校显胜念佛耶。答。比校显胜·超绝无比。只是一法两重义也。且如下品上生念佛。初对闻经挍量灭罪多少。比挍显胜义也。次言化赞唯述念佛之功不论闻经善者。超绝无比意也。此品既尔。下二准知。
    百十。下品上生往生依闻经念佛二善力耶。答。此应分别。若随他意如所问也。若随自意念佛力也（云云）
    百十一。十二部经首题名字者。指诸大乘经。为当指净土三部经耶。答。释云闻经十二部等。不见别指三部经也。何以然者。经云（云云）抑此论议或可多经一经对论。或可诸经观经对论。今问诸经三经对者一片疑难。如何设之。不审不审。
    百十二。下品上生念佛者。三宝通念念佛耶。答。非无此义故。下经云（云云）释云（云云）但初简法叹佛名者。欲立宗本还摄末也。
    百十三。下品中生往生名号力欤。答。尔也。释云。罪人既闻弥陀名号即除罪多劫等（文）是则广赞十力五分功德。莫非名号所摄万德故也。
    百十四。下品下生此人苦逼不遑念佛（文）实失念耶。答。尔也。释云失念不能念佛名也。但言失念者。行心间断也。若论安心都不失也。经言如是至心。即其证也。故言失念者。闻知识教欲念佛。死苦来逼不遑念也。
    百十五。具足十念者指所唱名欤。为当呼称名号之时分名十念欤。答。问意云何言指所唱名号欤者。问指十声名十念欤。若尔应答。正指十声名十念也。念者念诵称义故也。例如诵经名念经等。其例兹多。故引本愿乃至十念。每言下至十声。念声是一义也。但指如是经十声时十念之时亦无妨也。
    百十六。十声称佛位为心念相应。为当限口业称名耶。答。若取至心为心念者。可言相应。若论起行。意念不必相应。初多不相应。后应渐相应。佛名除罪。病者身心渐醒悟故。临终正念金华来应者。即此义也。
    百十七。具足十念为灭五逆重罪。为当依一念力灭五逆罪得往生耶。答。此有异论。今存一义。念念消除五逆障也。既许念念能除罪者。亦可随许念念得生。何以知者。三心既具无行不成。愿行既成若不生者无有是处故也。
    百十八。下品下生者。罪障但限八十亿劫耶。答。不尔。经言具诸不善受苦无穷。释云（云云）然此品人命延不久经十念顷。故念念中除八十亿劫生死之罪。所除尚有十个八十亿劫之罪。况其残殃未尽者耶。应知。
    百十九。除八十亿劫生死之罪者。为种子现行俱灭之耶。答。群疑论云（云云）灭现行耳其种子者。圣位方断故也。勿异论（云云）
    百二十。称名念佛力唯为灭业障。亦有断灭烦恼义耶。答。念佛三昧。或深或浅。通定通散。若其散称及浅定位伏灭业障或现行。若深定位亦能断灭其种子也。赞云。门门不同八万四（云云）思之。
    百二十一。十念灭罪后。命延病除经多时人往生耶。答。尔也。愿行既成。若不生者无有是处也。
    百二十二。间断具足十念者。又有罪灭得生义耶。答。问意云何。若问不具无间修者生不生者。可答不定。杂修人故。若其安心作业虽在余念间起。随犯随忏令相续者必得生也。
    百二十三。今经所说十念与弥勒所问经十念。同异云何。答。虽有诸师异释。今则可言异也。若能具彼十念称佛名者。不应说言教令念佛不遑念佛故（云云）
　　五。九品俱预来迎耶。答。尔也。十一门义通九品故。文有隐显。义必存故。故中下品不说之者。别有深意隐不说也。谓此品正行世福上善。义当次下下上品业。前中中品戒福下善义。当此品正行故也（云云）又此品知识传二尊教。行者闻已回心即往。且示有缘得生益故。隐正行来迎而已思之。
    百二十四。上品上生·上品中生。授手迎接相云何说之耶。答。解释中云上品上生与无数化佛授手迎摄。上品中生与千化佛一时授手等也。然经文说上品上生虽举无数化佛。而言诸菩萨迎摄者。具足应云与无数化佛诸菩萨等授手迎摄。文言略也。若不尔者上中尚有化佛授手。上上岂唯菩萨授手。解释之意依此义也。
    百二十五。上品三生来迎阿弥陀有胜劣不同耶。答。经文但说化佛多少。不辨化主身胜劣也。但准华开见佛明昧。容有了了不了了欤。
    百二十六。上三品行人。于来迎佛知真化不同耶。答。可知欤。经文所说多是行者所知见事所闻事等也。
    百二十七。中辈行人预报身来迎耶。答。可感化身欤。般舟赞云（云云）但经文不云化身者。当品行人不分别报化故欤。大经（云云）
    百二十八。中辈来迎三尊俱来耶。答。可云俱来欤。但以声闻形来欤。释云。比丘持华即是也。
    百二十九。下辈来迎佛。有报身来迎耶。答。经文直云遣化佛等。但净土化身体亦酬因。约此义边九品皆有报身义（云云）
    百三十。下辈生临终见佛。于睡眠中论之耶。答。大经云。梦见彼佛。异译云。卧睡梦中（云云）观经不尔。闻知识教称佛名故。是则下辈所摄机类万品。两经互举一种而已。
    百三十一。上品上生·上品中生人。以莲华为座耶。答。言尔无失。金刚台·紫金台亦是华实高出相也。
    百三十二。中品中生所坐莲华。云何说之耶。答。说七宝莲华也。上品下生坐金莲华。何故此品坐七宝莲华者。庄严所表实以难知。且推一义。上下金宝虽是一宝。光相等胜。中中七宝虽是多宝。其相劣欤。
    百三十三。中下二辈所坐莲华。观音持之耶。答。经无明文。虽难知言观音持有何过也。中辈声闻众中持华来者应观音故。下辈三生中。下上品既感三尊来迎。观音持华理在绝言。般舟赞云（云云）
    百三十四。九品往生人所坐。十劫正觉克兼设之耶。答。问辞不宜欤（云云）且答此义者。九品莲华言与正觉同时成之。且无所违。论云正觉华化生者。即此义欤。五会赞云此界一人念佛名西方便有一莲生者。约能生者。所感说之亦无违妨。例如本觉始觉之体无二也。
    百三十五。往生人生在宝池中之时。舍中间所座耶。答。且言中间所坐者何耶。何不云前所坐华耶。但答此义者。准前可知。观音所持华·宝池所坐华。一异不可思议故也。
    百三十六。下品下生有正报来迎耶。答。群疑论中有二义（云云）又金莲华即正觉华。故不别说正报来也（云云）
    百三十七。见金莲华犹如日轮（文）来迎佛所坐欤。为当往生人座耶。答。群疑论二义如前（云云）又一义云。佛座人座非一非异不可思议也。
    百三十八。来迎有邪正不同。以何事知之耶。答。此问从彼群疑论中火华来迎决疑来欤。若尔其差别相论主细判（云云）
    百三十九。临终见佛来迎为未死时。已命终位耶。答。既言临终见佛。何足作此问耶。若欲作此问者。可略临终言欤。虽然释所疑者。容通未终及终后欤。何以知者。上八品文皆言临终。临终犹是未终位也。下品下生异本经云命终之后见金莲华。故知。亦有通终后也。又群疑论中。将命终见·正命终见二义（云云）
    百四十。往生人所坐莲华。观音·势至共持之耶。答。圣化随宜或有共持。但以观音·势至应为当仪。以此菩萨正为开花三昧主故。上上品云。观世音菩萨执金刚台。与大势至菩萨至行者前（文）然赞中云观音·势至持华现者。言总意别欤。若不尔者。如经中云阿弥陀佛与观世音大势至无量大众持紫金台等。岂言佛亦自持华耶。亦执无量大众皆持此华耶。
　　六。往生净土时。实舍秽土色质。别受法性身耶。答。谓舍谓受。是生者情。不关法性。若论法性生即无生。所以赞云。一到弥陀安养国。元来是我法王家。注论又云。秽土假名人。净土假名人。非一非异等（云云）
    百四十一。娑婆死有心外别有极乐生有心耶。答。注论云。前心后心亦如是（文）思之。
    百四十二。往生净土有中有耶。答。群疑论云（云云）
    百四十三。往生净土心三世外心耶。答。三世外心者何耶。但群疑论云（云云）
    百四十四。往生之生即无生生耶。答。尔也。如前可知。
    百四十五。有现身往生者耶。答。有之。如志法尊者等。即其类也。但三经等不说之者。但为常没凡夫故也。又大经中不迟菩萨。多是现身往生者欤。
    百四十六。往生者。一往诱引义耶。答。问意云何。为望法性无生之理作此问耶。为于事相依彼摄论师等所许作此问耶。若望法性作此问者。理虽无生事必有生。不动真际建立诸法。业果法然无错失故。今问似论此义。故答之耶。
　　七。真宗一乘意。往生净土义。但就最后命终位论之欤。答。上问答中义意显竟。不可立别篇欤。但就此问更答者。可言即便当得二义有之也。
    百四十七。即便当得往生者。约一机始终论之耶。答。此有异论。今义者约一机始终也。
    百四十八。即便当得往生者。为二种往生。为当一种往生耶。答。于一种生。义分有二。愿当得故即便往生。即便生故必当生也。思之（云云）
    百四十九。复有三种众生当得往生（文）指三福业名三种众生耶。答。此有异论。今者应云。经列三种行相虽异三福次第。行体不出三福业。故有表三福正因意欤（云云）
    百五十。三者修行六念（文）前三福业行者。兼修行六念耶。答。前三福行者者指何文耶（云云）但总答之者。三福行中含六念义也。故释云。合上第三福大乘之意义也。
    百五十一。住立空中三尊。即便·当得二种往生共显之耶。答。尔也。即便·当得体一故也。
    百五十二。三心不具足者。有成当得往生益事耶。答。二种往生体一之义。前已成竟不足更作委释（矣）但当得名若目远生非无此义。而今当得非谓远生。故此问端不当义也。
    百五十三。证得往生证者。为众生得往生之证据耶。答。问辞不审。凡言证据。多名文理。今作此问。有何意耶。但就此释古来有论。有云。证者韦提自证得生益也。有云。证者彼佛应现证明韦提必得生也。今谓。此论恐偏诤也。佛若不证韦提何证。韦提不证佛证何为。故此二义随一成者随俱成也。观念法门证生缘中其意见（矣）
    百五十四。十一门义者。即便·当得各论之耶。答。即便名言出第三门。当得名言出第五门。但此二义成一往生。正因·正行不相离故。各论之义亦非无之。思之。
    百五十五。证得往生者。为众生证得。为当佛证得耶。答。此亦不审。于前问外立此篇者。有何意耶。前言证据。纵异此问二证之义。若答前问。此义自显何为别问耶。又言佛证得者。得义亦约佛作问耶。若言然者。今释文言岂涉此义者耶。
　　八。摄论所立别时意。约何义门耶。答。上品功德显浅行中引懒堕机。名别时意故天亲释论云（云云）
    百五十六。道绰禅师何释别时意耶。答。安乐集云（云云）此释约往因现果。宗家约前愿后行。各据一义。不须和会。于中文且似不顺本论之意。十住论中有此义。故亦非全无其所据也（云云）
    百五十七。成佛·往生二种别时意中。以何为本耶。答。此问为问本论意耶。为问玄义会通意耶。若问本论意者。彼总显了一切佛教。故不足论以何为本。若问玄义会通意者。会通往生别时为本。为成此一会通义。故先述成佛别时意耳。
    百五十八。往生别时意。依何经说耶。答。此事难知。真谛摄论不指经名。扇多摄论虽言无量寿经。恐是译者私加言欤。又纵论主言无量寿经。于三经中未知是何。有人虽云指阿弥陀经已今当愿文。此亦难依。异译经云如说行故。故旦应言难知而已。
    百五十九。下品下生十声称佛。为别时意摄耶。答。不尔。通论之家虽作此解。今家不许之也。论言唯愿往生是别时意。十声称佛即有一愿一行具足故也（云云）
    百六十。无著天亲意。以十声称佛名别时意耶。答。不尔。论文直言唯愿往生别时意故。但言不应执菩萨论者。旦约通论所见言耳。
    百六十一。往生别时中。如有唯愿别时。亦立唯行别时耶。答。本论今释未明此义。然有人言。论虽未说今释存之。故问云何起行而言不得往生。答言今此论中但言发愿不论存行。乃至引经愿虚行孤之文成立此义也。今谓。不然。所言云何。起行等者。为会本论唯愿别时。乘通论情假设此问。故答中言不论有行者。不论发愿有行亦不生。又引经愿孤行孤者。为证愿行差别义也。既言愿虚无所至行孤无所至。何为唯愿唯行别时之证也。
    百六十二。和尚意以愿行具足。有名别时意耶。答。不尔。愿行既成若不生者无有是处也。若是凡夫自力愿行。亦未可名具足成。故有一声称佛不相续者。亦非至心称名。故未许愿行具足者欤。
    百六十三。唯愿别时者。为指暂时一念愿。为当约念念相续愿耶。答。释云更不相续也。何以然者。若其相续必具行。故三心既具无行不成故也。
    百六十四。和尚意可许唯愿唯行往生耶。答。不可许之。若许此义者。会通之宗应不成。故又无可生道理故也。
    百六十五。愿行具足往生者。约行者愿行耶。答。尔也。但指自力愿行言行者愿行者非也。今所用者他力所成之愿行也。故言南无者。即是归命等（云云）如是愿行内因外缘和合成故。虽是他力可名行者愿行也。
    百六十六。有非愿非行往生耶。答。一家释义都无此言也。
    百六十七。愿行相扶所为皆克（文）约前后相资义。为当愿行同时相并成相扶义欤。答。二义俱得。且所引文未显他力。故当前后相资之义。今经所明念佛愿行。能归愿心。所归佛行一会相应。成相扶义。思之。
    百六十八。和尚意存往生成佛一致义耶。答。可言存之。且如赞云。净土无生亦无别。究竟解脱金刚身。即其证也。但言正报难期依报易求者。且分二门辨其难易。一重义也。
    已上机行义问。大纲十四·纲目百六十八。略答竟。

净土宗要集卷之中（终）

净土宗要集卷之下目录（西山流）

　        
　　　　　　
　　　　　　
　　　　　　

身土

一。阿弥陀佛因位昔。于何佛所发今日正觉愿之事。

    一。世自在王佛者。大通佛前之事。
    二。过去空王佛者。世自在王佛前之事。
    三。世自在王佛国土。净秽中何之事。
    四。悲华经所说无诤念王者。为法藏比丘出家已前尊号之事。
    五。具足五劫思惟摄取。一生中送此时分之事。
    六。五劫思惟者。方便假说之事。
    七。发四十八愿事。五劫思惟前之事。
    八。五劫思惟者。思惟愿欤。为当思惟成佛之事。
    九。五劫思惟者。名号一法之事。
    十。思惟摄取者。如来所说二百一十亿国土。皆悉摄取为发愿体欤。为当彼诸佛国外别发摄取佛国愿之事。
    十一。弥陀如来本愿。定四十八愿之事。
    十二。我建超世愿。超三世诸佛愿故立此名之事。
    十三。四十八愿于何位发之事。
    十四。兆载永劫中间修行者。行佛果之事。
    十五。同本异译二十四愿者。悉摄尽四十八愿之事。
    十六。四十八愿摄尽不可说不可量愿之事。
    十七。四十八愿悉成就愿之事。
    十八。释迦·阿弥陀发愿同时之事。

二。阿弥陀如来本愿广为亘念佛余行。为当唯以念佛为往生本愿之事。

    十九。第十八愿十方众生者。意取十方众生中乃至十念一类欤。为当不残一众生悉摄之事。
    二十。乃至十念机广亘六道之事。
    二十一。摄中有真道机之事。
    二十二。乃至十念者。前至心信乐外显往生行文之事。
    二十三。乃至言者。下从一念上至十念文之事。
    二十四。乃至十念者。为凡愚十念之事。
    二十五。乃至十念者。指意地忆念之事。
    二十六。乃至十念者。指名号欤。为当指时节之事。
    二十七。乃至十念者。临终十念之事。
    二十八。乃至十念者。亘九品机之事。
    二十九。第十八愿摄乃至一念机之事。
    三十。十八愿摄但闻知识教不念机之事。
    三十一。十八愿往生人预来迎之事。
    三十二。十八愿摄五种正行之事。
    三十三。若不生者不取正觉。亘即便·当得往生之事。
    三十四。下卷初所载三辈往生者。第十八愿成就文之事。
    三十五。第十九愿十方众生者。第十八愿十方众生其体异之事。
    三十六。发菩提心者。指三心立菩提心名之事。
    三十七。修诸功德者。举往生生因欤之事。
    三十八。修诸功德中有念佛善之事。
    三十九。来迎愿亘念佛诸善之事。
    四十。圣众来迎愿限顺次往生一类之事。
    四十一。来迎愿亘即便·当得二种往生之事。
    四十二。来迎引摄愿亘九品往生之事。
    四十三。二十愿十方众生者。次上二愿中。十方众生其体一之事。
    四十四。殖诸德本者。与十九愿修诸功德其体同之事。
    四十五。殖诸德本中。有念佛功德之事。
    四十六。殖诸德本者。出往生修因之事。
    四十七。殖诸德本者。三心具足行者之事。
    四十八。殖诸德本往生预来迎之事。
    四十九。至心回向者。与上系念我国一体心之事。
    五十。至心回向者。三心中回向心耶。为当正行回向之事。
    五十一。不果遂者约顺次往生欤。为当指二生·三生乃至无量生之事。
    五十二。第二十愿者。十八十九愿外有别体之事。

三。阿弥陀如来成佛已来经几劫之事。

    五十三。三世诸佛正觉皆依念弥陀三昧之事。
    五十四。十劫正觉久远实成本之事。
    五十五。形像观所说法界身佛者。十劫正觉阿弥陀之事。
    五十六。十劫正觉阿弥陀者。四弘圆满佛之事。
    五十七。十劫正觉者。妙觉极果成道之事。
    五十八。十劫正觉者。但为限报身。为当亘三身成道之事。

四。净土宗意立几身土之事。

    五十九。阿弥陀三身中何之事。
    六十。依何证据立极乐世界报身报土义之事。
    六十一。阿弥陀报身者。自他受用中何之事。
    六十二。阿弥陀报身者。三身别论报之事。
    六十三。阿弥陀佛有入灭时之事。
    六十四。真身观佛极乐本身之事。
    六十五。阿弥陀佛报身者。亘观佛念佛佛之事。
    六十六。和尚会报身入涅槃义。引何经说之事。
    六十七。报身者。但限教主论之事。
    六十八。法界身者。众生界即弥陀身之事。
    六十九。观音·势至可有成佛时之事。
    七十。和尚意报身报土义之外。有立化身他土义之事。

五。十二光佛同体异名佛之事。

    七十一。阿弥陀翻名亘十二光之事。
    七十二。十二光佛者。各别身相威仪示现之事。
    七十三。无量寿佛威神光明。但限十二光佛之事。
    七十四。有不蒙阿弥陀佛光照者之事。
    七十五。十二光中无量与无边无碍。与无对有差别之事。
    七十六。无边光者。三身中何之事。

六。阿弥陀相好光明有际限之事。

    七十七。阿弥陀佛有常光·神通二种光明之事。
    七十八。八万四千光明色光之事。
    七十九。光明摄取利益。唯限念佛者之事。
    八十。阿弥陀佛光明量。天亲论主云何释之事。

七。三世诸佛名号有胜劣不同之事。

    八十一。具光明寿命功德。限弥陀一佛名号之事。
    八十二。名号者呼佛体之名欤之事。
    八十三。称名行者有不满所愿之类之事。
    八十四。十住毗婆沙易行品所列百七佛中。有阿弥陀之事。
    八十五。文殊般若说一行三昧者。指称名行之事。
    八十六。般舟三昧所说所授跋陀和菩萨念佛者。称名念佛欤。为当观念念佛之事。
    八十七。称名念佛行。以行者口业为所依欤之事。
    八十八。阿弥陀经中行此难事得阿耨菩提。所所难事者。指弥陀名号之事。

八。三身各有来迎义之事。

    八十九。最初正觉教主出极乐来迎之事。
    九十。来迎引摄如来方便假说欤之事。
    九十一。念佛三昧论佛来迎之事。
    九十二。来迎佛四威仪中何之事。
    九十三。来迎引摄之时。佛身国土俱来之事。
    九十四。酬因本身坐立二佛中何之事。

九。三尊身量云何之事。

    九十五。佛眼量云何说之事。
    九十六。二菩萨身量光明云何之事。
    九十七。观音势至二菩萨者。弥陀成佛时自他方便之事。
    九十八。杂想观三尊身有大小之事。
    九十九。真身观所观身者。阿弥陀本身之事。
    百。二菩萨所座如何。分别佛左右之事。
    百一。住立空中三尊光明。有不同之事。
    百二。三尊所坐莲华。有大小之事。

十。名极乐世界有何故之事。
十一。极乐十方相对。有胜劣不同之事。

    百三。极乐世界上品净土之事。
    百四。如极乐世界摄十方佛土。十方佛土又摄西方极乐之事。
    百五。凡圣所见极乐。有胜劣不同之事。
    百六。极乐世界有方域分齐之事。
    百七。过几国土有极乐之事。
    百八。西方极乐者。四州共可用此说之事。
    百九。法藏比丘卜西方成佛。有何故之事。
    百十。极乐西犹有国土之事。
    百十一。在娑婆望西方之时。如云过十万亿土。到净土已还见娑婆。又有此界里数之事。

十二。西方极乐心外净土之事。

    百十二。极乐世界十劫正觉之时。始建立之事。

十三。极乐世界三界内之事。

    百十三。极乐世界有三界建立之事。
    百十四。极乐世界有四季转变之事。
    百十五。西方净土依正。具六道依正之事。
    百十六。水鸟树林说法方便化现事欤之事。
    百十七。极乐国有几宝池之事。
    百十八。极乐世界莲华量。云何说之事。
    百十九。七重宝树者。七行重列义之事。

十四。安养都率往生有难易胜劣之事。

    百二十。五逆·十恶人。都率上生之事。
    百二十一。但称名号者。都率上生之事。
    百二十二。都率上生有来迎之仪之事。

十五。何名边地胎生之事。

    百二十三。边地胎生者。报土内之事。
    百二十四。边地胎生者。三辈·九品所摄之事。
    百二十五。边地胎生者。三心具足行人之事。
    百二十六。同本异译所说中悔疑惑者。大经疑惑胎生者一体之事。
    百二十七。观经下辈三生者。大经边地胎生者之事。
    百二十八。边地胎生者。预来迎之事。
    百二十九。边地胎生者。依本愿力受此报之事。
    百三十。菩萨处胎经所说懈慢国者。大经所说边地之事。
    百三十一。边地胎生者。以宫殿譬胎生。为当以莲华譬胎之事。

十六。极乐世界有女人之事。

    百三十二。女人往生之事。
    百三十三。女人往生者。转男子生之事。
    百三十四。第三十五愿成女人往生益。为当又愿转女为男益之事。

十七。安养世界有二乘之事。

    百三十五。于极乐世界。证二乘果之事。
    百三十六。住果二乘往生之事。
    百三十七。安养世界二乘者。法华论所列四种声闻中何之事。
    百三十八。证果二乘往生者。回心向大后论此益之事。

十八。极乐世界菩萨圣众。实于三贤十地阶位次第之经之事。

    百三十九。极乐圣众唯限一生补处之事。

十九。极乐世界有九品别之事。

    百四十。往生人华开有迟速事。依善根多少之事。
    百四十一。于莲华中所经日月劫数。约娑婆时节之事。
    百四十二。于极乐世界。于莲华中实送多尘劫之事。
    百四十三。于莲华中。皆悉见佛闻法之事。
    百四十四。下品生人在莲华中不见佛闻法者。方便假说之事。
    百四十五。往生人所宿莲华。凡夫往生之时始出生之事。
    百四十六。中品上生华开相云何之事。
    百四十七。中品下生华开相。云何释之耶之事。
    百四十八。下品上生华开文。云何引释之事。
    百四十九。往生人所坐莲华者。悉如来正觉华欤为当行者功德所生莲华之事。

二十。极乐世界三贤十圣报土欤。为当究竟果满报土之事。

    百五十。极乐世界报土者。一时化现报土之事。

二十一。极乐世界果报。无明所感报之事。

    百五十一。于极乐世界立生死有漏名之事。
    百五十二。于极乐世界。有惑漏智生义之事。
    百五十三。极乐初生菩萨。与衣俱生之事。
    百五十四。极乐世界众生身内有八万户虫之事。

杂

一。恒沙诸佛证诚亘三部经耶。但限阿弥陀经之事。

    一。证诚佛者。但限六方之事。
    二。十方诸佛中。有不证诚佛之事。
    三。证诚诸佛者。悉来集此土之事。
    四。证诚但限现在佛之事。
    五。证诚佛中。有西方阿弥陀之事。
    六。十方诸佛同说阿弥陀经之事。
    七。十方证诚法。但限名号法之事。
    八。十方诸佛证诚一念十念往生之事。

二。观无量寿经频婆娑罗王及韦提希夫人得何益之事。

    九。大王被幽闭已经几日死之事。
    十。夫人得益序正流通中。何得之事。
    十一。夫得益闻经见佛中。何益之事。
    十二。夫人得见国益之事。
    十三。韦提见佛。但限第七观之事。
    十四。夫人光台现国之时。见弥陀因位发愿事之事。
    十五。夫人欣净缘时。见住立空中三尊之事。
    十六。夫人光台见国之时。见九品往生人之事。
    十七。韦提见光台所现国之时。即住所现极乐欤。在国外见之耶之事。
    十八。韦提所得无生忍者。入位无生欤之事。
    十九。夫人者权者欤之事。
    二十。侍女诸天得益与夫人益同异云何之事。
    二十一。所所得益者。亘观佛念佛之事。
    二十二。阿难·目连共预无生益之事。
    二十三。耆阇大众蒙念佛三昧利益之事。

三。念佛三昧利益但限往生一益之事。

    二十四。念佛利益亘往生成佛之事。
    二十五。五种增上缘利益限三心发得行者之事。
    二十六。灭罪增上缘者。约临终念佛之事。
    二十七。华座观灭罪文云何引之耶之事。
    二十八。二十五菩萨者。来迎佛助伴欤之事。
    二十九。三心具足行者。有横病横死难之事。
    三十。念佛行者六方恒沙证诚佛来守护之事。
    三十一。见佛增上缘者。名见阿弥陀佛之事。
    三十二。依三念愿力见佛者。一向指佛力之事。
    三十三。以佛力故见彼国。释迦佛力欤之事。
    三十四。依但口称力有见佛事之事。
    三十五。摄生·证生二种。有何异之事。
    三十六。摄生·增上缘。引第九观摄取不舍文之事。
    三十七。摄生·增上缘。引大经边地胎生文之事。
    三十八。摄生·增上缘。十三观中引何文为证诚之事。
    三十九。亲近·增上三缘。但限念佛具足之事。

四。依念佛回向功力存亡预利益之事。

    四十。回向善普为有缘·无缘众生之事。
    四十一。如依自回向他人得道。酬他回向自往生之事。

净土宗要集卷之下目录（终）_

净土宗要集卷之下

　        
　　　　　　
　　　　　　
　　　　　　

身土　

　　一。阿弥陀佛因位昔。于何佛所发今日正觉愿耶。答。大经云。在世自在王佛所发愿悲化经云。在宝藏佛所发愿也。

    一。世自在王佛者。大通佛前耶。答。虽难测可言大通后。何以知者。大通劫数意过三千尘点。世自在王但言久远无量不可思议阿僧祇劫故（云云）
    二。过去空王佛者。世自在王佛前耶。答。虽亦难定可言空王佛在前欤。何以知者。观佛经云。空王佛灭后犯法比丘。是今弥陀。大经云。法藏菩萨其静志无所著。依行相推其阶位故（云云）
    三。世自在王佛国土净秽中何耶。答。既是娑婆往事。而佛寿四十二劫。可言体秽相净土（云云）又净影意以为秽土。而言佛寿四十二劫者。如法华云众生见劫尽我此土安稳也（云云）又私检华严有亦净亦秽土。盖此类欤。
    四。悲华经所说无诤念王者。为法藏比丘出家已前尊号耶。答。圣迹难思虽难定判两经说相似别人也。何以知者。略有三异一教主异。彼法藏佛此绕王佛。二王位异。彼云轮王此言国王。三发愿异。彼在家发此出家发。更有多别。对文可见。但如此事或随机见同事异说。故一义云。一体异名欤。
    五。具足五劫思惟摄取（文）一生中送此时分耶。答。尔也。其国土等亦长寿故。
    六。五劫思惟者。方便假说耶。答。对何实义设此问耶。且置此事。答所问者。经释都不见假说也。
    七。发四十八愿事。五劫思惟前耶。答。此有异论。今存一义。可言五劫思惟摄取愿行时也。是故经云。具足五劫思惟。摄取庄严佛国清净之行。如是修已。诣彼佛所。而白佛言。我已摄取庄严佛土清净之行。佛告比丘。汝今可说。比丘白佛。如我所愿当具说之。明文如此。不须共诤。但此文前言超发无上殊胜之愿者。略标五劫所摄愿行。非谓五劫前已发也。
    八。五劫思惟者。思惟愿欤。为当思惟成佛耶。答。先答已显。思惟摄取清净行。云愿愿皆发增上胜因故言行也。
    九。五劫思惟者。名号一法耶。答。言尔无失。所摄愿行虽言无量。总摄六八超世愿因。四十八愿一一愿意唯标念佛以为宗故应知。
    十。思惟摄取者。如来所说二百一十亿国土皆悉摄取为发愿体欤。为当彼诸佛国外别发摄取佛国愿耶。答。二义俱得。摄取诸佛净土行中殊胜之愿。与建超世悲愿故也。且彼二百一十亿土无三恶趣虽是胜相。而不必为无善凡夫得生之处。乃于纵有念佛生处。而亦未为无善凡夫得生之行。唯我弥陀摄取若干佛土胜行。而为无善凡夫乃至十念生处故言二义俱得也。若不尔者。何名超世别意愿耶。思之（云云）
    十一。弥陀如来本愿定四十八愿耶。答。问意云何为对异译二十四愿作此问耶。为问更有于余佛所而发余愿耶。且置此事。直述宗意者。一家宗义正依三经。应以此数为定量也。异译经中纵有增减存没之异。译人既异所见各别。如来说教亦逗众机。不必一一须会通也。又此本愿举要虽言四十八愿。既摄二百一十亿土诸佛愿行。而复超发别意胜愿故。既其所摄胜因理实无量。是以世自在王佛言。菩萨闻已修行此法。缘致满足无量大愿。明文在斯。不须疑（矣）
    十二。我建超世愿（文）超三世诸佛愿故立此名耶。答。言尔何过。于彼二百一十亿土选释摄取超胜愿故。又言名声超十方等即是证也。但诸师意超世间位（三贤）所发愿故名超世者。未必然也。若如所执者。前文亦言法藏比丘与世超异。若为消之。
    十三。四十八愿于何位发耶。答。此事难知。诸师异说。今依注论群疑论意。可言地上愿也。故注论云圣种性中发此愿等。群疑论云。法藏菩萨十地圣人（云云）但于十地未如何地。凡诸菩萨发净土愿。或于初地八地。如华严说。准知今愿。或可初地。或可八地。难定判也。但此等义且顺常途。自宗别意更有深义。所谓弥陀智愿故也（云云）
    十四。兆载永劫中间修行者。行佛果耶。答。行佛果者。何义耶。言为成佛果行故名行佛果者。可言中间修行为成佛果也。五劫思惟修满大愿。愿因满已一向专志庄严妙土。即是修行其胜行。依行成果。依果感报。感成极乐之次第也。
    十五。同本异译二十四愿者。悉摄尽四十八愿耶。答。准上可知。
    十六。四十八愿摄尽不可说不可量愿耶。答。亦如上说。
    十七。四十八愿悉成就愿耶。答。尔也。一一愿言若不尔者不取正觉。今既成佛。故知悉是成就愿也。
    十八。释迦·阿弥陀发愿同时耶。答。悲化经中同时发愿。然释迦佛在十劫后者。机宜别故。意乐异故。彼千太子诸梵志等。虽亦同时发愿成佛有前后者。皆此义也。
　　二。阿弥陀如来本愿广为亘念佛余行。为当唯以念佛为往生本愿耶。答。此有异论今则可言。唯以念佛为往生业。更无诸行往生愿也。故宗家释云。如无量寿经四十八愿中唯明专念弥陀名号得生（文）是则六八愿中第十八愿。正愿十方众生往生定其正因。直言至心信乐欲生乃至十念故也。然有人云。此愿虽愿念佛往生。第十九愿·第二十愿。摄诸行人。故本愿中亦有诸行往生愿也。来迎·果遂。皆是往生之义故也。但前释言唯明专念等者。唯有多义。此是隐劣显胜唯也。今谓不然。既许隐劣显胜唯者。胜必摄劣。劣必依胜。若不尔者。胜劣不成。胜劣若成。胜不自胜。摄劣故胜。劣不自劣。依胜故劣。故彼所解还成今义。如唯识观五重虽殊皆成唯识无境义也。又言来迎诸行益者。念佛岂言无此益耶。宗家所判摄取三缘唯在念佛。若为通之。由斯有云。第十八愿念佛往生。第二十愿诸行往生。十九来迎通摄前后。故在两楹示此意也。此亦不可。第二十愿既言闻名系念我国殖诸德本。念佛宗家所摄诸行在文分明。谁许偏摄诸行愿耶。凡此一义自宗大事。今举一端。学者详之。
    十九。第十八愿十方众生者。意取十方众生中乃至十念一类欤。为当不残一众生悉摄之耶。答。十方众生者。普摄法界也。至心信乐者。定其生因也。是故十方法界众生尽是可发此心之机。若不尔者。何名大乘广智愿海。何名顿教一乘海也。思之。
    二十。乃至十念机广亘六道耶。答。尔也宗家云。五趣齐生群疑论同之。经云。乃至三途见光解脱。若不念佛何由见也。
    二十一。摄中有冥道机耶。答。尔也。群疑论定判。但恶趣中有往生者。多分宿习开发机也。
    二十二。乃至十念者。前至心信乐外显往生行文耶。答。至心信乐称名安心也。乃至十念者。称名遍数也。故宗家云。称我名号下至十声。是其义也。
    二十三。乃至言者。下从一念上至十念文耶。答。宗家意者。以言下至十声为正义也。群疑论中虽言一念乃至十念。恐是且存一义而已。理实师资释义不令违失。宗家释中亦全非不许上至义。散善义中其意见（矣）
    二十四。乃至十念者为凡愚十念耶。答。凡愚十念是何法耶。故应答言。非是凡愚十念。何以故。教中无名凡愚十念法故。弥勒问经所说十念。虽言非凡愚念。未说别有凡愚十念。设言对彼非凡愚念假说此问者。今此十念若彼十念。可论是凡愚念非凡愚念。彼此十念同异未定。诸师异释。今依感师彼此各别。以此十念同彼十念。假设此问。岂应理耶（云云）
    二十五。乃至十念者。指意地忆念耶。答。宗家每言下至十声。但非不许意地十念。如礼赞等。寻文可见。
    二十六。乃至十念者。指名号欤。为当指时节耶。答。指名号者其义云何（云云）但此十念十声为数。于中非无十声时分为时节义。如上具足十念义也。
    二十七。乃至十念者。临终十念耶。答。愿意正在临终十念。故安乐集云（云云）但于平生非无或时须十念法。如礼赞等。此乃十是满数故也。又此问意若问平生但称十念更不相续亦乘此愿可得生者。此应斟酌。若应相续之十念者。初念业成即便往生。若其不应相续念纵至十声业亦未成。如是思之。
    二十八。乃至十念者。亘九品机耶。答。此愿虽摄三辈九品。十念且被下辈之三品。大经观经说相可见。宗家每言上尽一形下至十声乘佛愿力莫不皆往。即此意也。
    二十九。第十八愿摄乃至一念机耶。答。可言摄也。此有二义。群疑论中乃至十念为上至。故许摄一念。宗家释中虽言下至十念而兼下至一念。何以然者。愿文虽言乃至十念。成就文云乃至一念故。是则二文互显故也（云云）
    三十。十八愿摄但闻知识教不念机耶。答。问意云何为许闻教不念之机之得往生而问此愿摄不摄耶。为欲论其生不生义依此问耶。且置此事。直答可言。若其虽闻如不闻故。名不念者未可摄之。若其闻即至心信乐。非不念故不足问之。
    三十一。十八愿往生人预来迎耶。答。第十八愿往生人外。更有何人预来迎耶。当知次愿临终现前为乘前愿往生人也。三缘唯为念佛益者。宗家定判。勿异论（矣）但次愿言发菩提心修诸功德者。为显三辈来迎不同。由其根行差别故耳。
    三十二。十八愿摄五种正行耶。答。此愿所宗正定之业。后二愿中随应摄余助业等也。更有余义。今且略之。
    三十三。若不生者不取正觉（文）亘即便·当得往生耶。答。可言然也。于一往生开二义故。但此之问端亦应斟酌。此二往生人。多不许。不必应受此问故也。
    三十四。下卷初所载三辈往生者。第十八愿成就文耶。答。第十八愿成就文者。在三辈前。三辈正是后之两愿成就文也。然此三辈根行虽殊。皆言一向专念等者。正明简机受法虽异莫不皆乘前愿生也。
    三十五。第十九愿十方众生者。第十八愿十方众生。其体异耶。答。其体不异。准前可知。更有余义。今且略之。
    三十六。发菩提心者。指三心立菩提心名耶。答。不尔。是三福中菩提心也。后言至心是三心也。但此心与后至心等终成一心。思之可知。
    三十七。修诸功德者。举往生生因欤。答。言尔无失。此愿所摄当彼观经三辈散善正因正行。但此因行念佛所成。故愿生因已在前愿。非前念佛往生愿外别立诸行往生愿也。
    三十八。修诸功德中。有念佛善耶。答。言有无过。如六念义。应知。
    三十九。来迎愿亘念佛诸善耶。答。感来迎因正在念佛。诸善成其机差别相也。
    四十。圣众来迎愿限顺次往生一类耶。答。尔也。若不生者有何来迎（云云）
    四十一。来迎愿亘即便·当得二种往生耶。答。言亘无妨。当得之外无即便故。但十八愿愿即便往生益。此愿愿其临终现前。相资成一益耳。
    四十二。来迎引摄愿亘九品往生耶。答。尔也。亘三辈故。九品中文有隐显耳。
    四十三。第二十愿十方众生者。次上二愿中十方众生。其体一耶。答。其体应一。如上可知。更有余义。今且略之。
    四十四。殖诸德本者。与十九愿修诸功德。其体同耶。答。虽异而同。何以然者。前愿摄彼三辈散善。此愿摄彼十三定善。故言闻名系念等也。然既泛言殖诸德本。诸言所表必总摄故。故亦可言。前愿摄从诸教来者。此愿摄依今教行者。故言闻我名号等也。
    四十五。殖诸德本中。有念佛功德耶。答。言有无失。准上可知。又此德本正当。五种正行等故。思之。
    四十六。殖诸德本者。出往生修因耶。答。言尔无过。如上可知。
    四十七。殖诸德本者。三心具足行者耶。答。尔也。故云至心回向等也。
    四十八。殖诸德本往生预来迎耶。答。问意云何为前念佛往生之外别立殖诸德本往生作此问耶。且罪此事。直答应言。殖诸德本往生来迎尽是念佛增上缘也。
    四十九。至心回向者。与上系念我国一体心耶。答。尔也。行愿异也（云云）
    五十。至心回向者。三心中回向心耶。为当正行回向也。答。二义俱得。正因·正行不相离故。
    五十一。不果遂者。约顺次往生欤。为当指二生·三生乃至无量生耶。答。此有异释。故立愿名。或名系念定生。或名三生果遂。今且可存顺次果遂。然言果遂不云生者。欲显闻名系念殖德必不唐捐。故不直言若不生者。若其直言若不生者。应成诸行往生愿故。但异译中译言若不生者。译人既异所见各别。不须和会。又纵言若不生者。既言闻我名号。念佛为宗摄诸行耳。又果遂者非直言生。系念果遂亦通现身见佛。德本果遂亦通生后得益。故前往生来迎愿外有此愿也。
    五十二。第二十愿者。十八·十九愿外有别体耶。答。有别体也。如前思之。
三。阿弥陀如来成佛已来经几劫耶。答。大小两经同说经十劫也。大经异译言十八劫者。人师释云。八者小字脱中点也。今谓何必小字脱中点耶。岂非大字上点销耶。
    五十三。三世诸佛正觉皆依念弥陀三昧耶。答。尔也。观念法门引般舟经云（云云）本经直言念佛三昧。而以弥陀为其主。故弥陀正觉虽言十劫而摄三世。亦无妨故。无量寿法三世常存。觉此法人三世常在。是故赞云一到弥陀安养国元来是我法王家也。更有多义。今且略之。
    五十四。十劫正觉久远实成本耶。答。问辞不审。久远之上脱有字欤。若尔应答非无此义。但是法华一教门耳。涅槃常住华严法界教门非一。勿执一途。今宗通许彼彼诸宗。故应答言。非无此义。随问诸义皆准之。
    五十五。形像观所说法界身佛者。十劫正觉阿弥陀耶。答。尔也。三经所说是一佛故。是以赞云正坐已来经十劫心缘法界照慈光也。
    五十六。十劫正觉阿弥陀者。四弘圆满佛耶。答。尔也。若其不满圆果不成故也。以其度生愿圆满故。所证圆果名法界身（云云）
    五十七。十劫正觉者。妙觉极果成道耶。答。尔也。释迦正觉极果故也。同性经云初地佛者。彼于三乘乃以佛地各立十地。此是佛地中初地也（云云）
    五十八。十劫正觉者。但为限报身。为当亘三身成道耶。答。净土成佛三身圆果总名报身。故亦得言是报非化。言非化者非八相化。八相化者秽土身故。彼化是此三身圆报之化用故（云云）

四。净土宗意立几身土耶。答。或立二身二土。或立三身三土注论云法性法身方便法身。安乐集云真身应身等。皆立二身意也。安乐集又云三身三土。群疑论同之。宗家亦云三身化用皆立净土等。是其三身三土义也。但此且举常途所用。若欲广明开合废立。诸经论中所说一身四身乃至十身等义。莫不用之。

    五十九。阿弥陀三身中何耶。答。宗家定判是报身也。
    六十。依何证据立极乐世界报身报土义耶。答。依同性经无量寿经观经诚证立此义也。同性经云。净土中成佛悉是报身。秽土中成佛悉是应身（取意）又出净土佛中。即举阿弥陀如来·莲华开敷星王如来等。故引此经以为教证。大经酬因·观经兼化。是理证也。又同性经证报身名。无量寿经证酬因义。观经会成前二证也。言总意者。凡欲引证先出明文。故引同性以为教证。然此同性非往生经。恐有疑者难言。诸佛各有三身。彼经虽说报身报土。何妨三经说其化身化土之边。故引大经证酬因义。虽有此证恐更难言。愿所成身何必报身。纵有报义何必同。彼第二报身。同性报身十地所见。此愿即摄凡夫故也。欲遮此难故引观经阿弥陀佛与化身来。别愿所成岂非报身。又岂异彼同性报身。应知。彼佛虽是报身酬别愿因摄凡夫来。今此三经共成一证。永除异见之疑执者也。思之。
    六十一。阿弥陀报身者。自他受用中何耶。答。此有异论（云云）且一义云。今此别愿所成报身。异彼诸教自他受用。而还摄彼自他受用。何以然者。今此报身正觉智海以摄常没为自证。故异彼自受用身内应真理。他受用身外应大机。而此报身尚摄凡夫为自证体。况不与彼真理冥合。况复不摄彼大机耶。故言还摄彼二身也。
    六十二。阿弥陀报身者。三身别论报身耶。答。初言是报非化。乍似三身别论之报。后言报身兼化有显三身圆报之义（云云）
    六十三。阿弥陀佛有入灭时耶。答。入·不入义凡虑难测。如来善巧非无此说。如彼观音授记经也（云云）
    六十四。真身观佛极乐本身耶。答。宗意然也。故名真身。真身者是真报身也。法事赞云一坐无移亦不动彻穷后际放身光者。谓此事也但即此身随机变现大小不同。故下文云或现大身或现小身。明知此身是常身也。然他宗人以丈六身为彼常身。会此经云。观心转深见大身者。恐不可也。违下文云如前所说阿弥陀佛身量无边非是凡夫心力所及然彼如来宿愿力故有忆想者必得成就等故思之。
    六十五。阿弥陀佛报身者。亘观佛念佛佛耶。答。尔也。观佛念佛佛体无二。体虽无二观念异者以事从名持之名念。以名从事名观。然而名只是事。事只是名。故言愿力故忆想必成也。又若细辨观佛始终有三重义。初重未显如前玄旨。虽观彼佛舍名取事。望情非无二佛异也。详之。
    六十六。和尚会报身入涅槃义。引何经说耶。答引大品经涅槃非化品文也。彼文初说五阴乃至一切种智。皆悉如化生灭法故。唯大涅槃一法非化无生灭故。后明诸法性空。即大涅槃平等无二。有佛无佛性常涅槃。佛言。诸法性常涅槃。为新发意菩萨作分别说。故言诸法如化涅槃非化等。以斯验知。授记经中纵后说弥陀有生灭相。理实永无生灭身也。此是例证非直证也。
    六十七。报身者。但限教主论之耶。答。问意云何为简观音势至等身作此问耶。为简彼国所有分身作此问耶。纵依何意。通答应言。指教主身名报身也。分身虽通报·化二身。二菩萨观虽亦云真观。今论报化约教主故。若于教主成报身义。通别依正莫非酬因实德摄也。思之。
    六十八。法界身者。众生界即弥陀身耶。答。法界所化。身能化。故名法界身。然言是心是佛。离法界外无别佛身也。
    六十九。观音势至可有成佛时耶。答。尔也。弥陀寿量虽穷后际。随机所乐示隐没故。观音等虽阐提菩萨。因果功德无阙减故（云云）
    七十。和尚意报身报土义之外。有立化身化土义耶。答。宗家直依如前三经定立是报非化之义。鼓音声经所说身土虽可会通。其义已在安乐集中。或可推彼不别说之。但群疑论非无其别义。故知彼文未可定判。诸余诸论纵有如是种种异说。皆知随宜。不劳会通。凡诸教中有辨三身三土义中。虽有明说报身报土。未见的言化身化土故也。
　　五。十二光佛同体异名佛耶。答。依大经说。无量寿佛异名而已首楞严经虽言过去十二如来相继出世等。恐彼异佛同此名欤。彼既新译虽无祖判经文分明。勿共诤（矣）
    七十一。阿弥陀翻名亘十二光耶。答。言尔何过。无量·无边·无碍等名既见弥陀翻名故也。
    七十二。十二光佛者各别身相威仪示现耶。答。言尔何妨。虽是一佛异名德义既别。随德现相无违害故。真言教中存其印明差别之相。即此意也。
    七十三。无量寿佛威神光明。但限十二光佛耶。答。言尔无失。彼佛威光虽言昼夜一劫说不能尽。举此十二摄尽故也。
    七十四。有不蒙阿弥陀佛光照者耶。答。光无不照。机有不蒙。故注论云。碍属众生非光碍也。
    七十五。十二光中无量与无边无碍与无对有差别耶。答。无数量·无边际·无障碍·无敌对。是其差别。赞弥陀偈云（云云）
    七十六。无边光者。三身中何耶。答。此十二光皆是报佛智光差别。然其报佛备三身德。此十二光德义亦然。虽然别配三身等者亦无方也。且如赞中。于三德中对解脱光。此亦一往勿定执（矣）
　　六。阿弥陀相好光明有齐限耶。答。无际限也。经中虽说三十二相八十种好八万四各相好光明。皆是□相。理实尘数。故经言其光明相好及与化佛不可具说等（云云）释云结少显多等也。
    七十七。阿弥陀佛有常光·神通二种光明耶。答。言尔何过。观经所说遍照光者。是其常光。大经中云口光现瑞者。是其神通光也。
    七十八。八万四千光明色光耶。答。尔也。智色光也。故言心光无妨（矣）
    七十九。光明摄取利益唯限念佛者耶。答。尔也。经释分明。勿异论（矣）何以然者。此有二义。一三缘义。二本愿义（云云）此乃念佛一法体备三缘。彼佛选为别愿宗故（云云）
    八十。阿弥陀佛光明量天亲论主云何释之耶。答。或云尽十方无碍光。或云相好光一寻也。一寻光者项背圆光。若对经文。或可像观三十二相之一相。或可真身八万四千相中一相。于此诸相众好之上。各有八万四千光明。遍照十方。无所障碍。故言尽十方无碍光也。

七。三世诸佛名号有胜劣不同耶。答。若以愿行来收非无胜劣。释迦诸佛举称弥陀名者。即此义也。

    八十一。具光明寿命功德。限弥陀一佛名号耶。答。此事难知。经释未有简别故也。但诸佛名纵有具足光寿功德。于中弥陀名号最尊。为今一宗之所贵也。
    八十二。名号者呼佛体之名欤。答。名以召事。呼体必然。诸法之名有即体者。有异体者。如论注解。寻文可见。
    八十三。称名行者有不满所愿之类耶。答。如实称名无不满者。不如名义有不满者。亦如论注。但其如实不如实义。学者异见。今谓直是信·不信耳。
    八十四。十住毗婆娑易行品所列百十佛中。有阿弥陀耶。答。尔也。最初列之。但彼第二世自在王佛非今弥陀因位所值世饶王佛。何以然者。论举现在十方佛故。
    八十五。文殊般若说一行三昧者。指称名行耶。答。尔也。称一佛名。见一切佛入一法界名一行也。
    八十六。般舟三昧所说所授跋陀和菩萨念佛者。称名念佛欤。为当观念念佛耶。答。二义俱得。但贵得意观念念意在称念故。观念法门意在斯。
    八十七。称名念佛行以行者口业为所依欤。答。言尔何过。群疑论云。口业念佛门即此意也。但偏执为口业一行非宗正意。正意总为三业本也。真身观中释义在斯（云云）
    八十八。阿弥陀经中行此难事得阿耨菩提（文）所云难事者。指弥陀名号耶。答。尔也。此经所说唯此一法也。行此之言更指何行。况次下言说是难信之法。故知本师自觉觉他。唯此一法无余乘也。若不尔者。何言三世诸佛皆因念弥陀三昧成正觉耶。故知此义非直出自念佛镜中。宗家秘怀元在此也。

八。三身各有来迎义耶。答。经文且说报身兼化。依义通论。必兼法身。三身圆果名报身故但问各有来迎义耶似问三身各别而来。若尔应言无此义欤（云云）

    八十九。最初正觉教主出极乐来迎耶。答。此问似许弥陀正觉非啻一世。问其最初正觉弥陀来不来义。有何所据作此问耶。设有所据。作此问者。答言来迎有何难耶。若言此问意不如是。只问今日现在弥陀十劫初坐道场之时。即出极乐来迎耶者。问辞不宜。应言弥陀初成道时即出极乐来迎耶欤。又言出者为言出于极乐耶。为言出自极乐耶。且置此事。今总答者最初成道时。即来迎有何过也。若难尔时十方众生应未闻知修行游诸佛国。与物结缘彼彼众生得生时至。方坐道场成正觉故。或可答言。弥陀正觉实无始终。三世诸佛皆说十劫。故无初成来迎义也（云云）
    九十。来迎引摄如来方便假说欤。答。问意云何。为望理性。作此问耶。为于事相作此问耶。若望理性作此问者。可言不来而来也。何以故。如众生性不生不灭相中而有往生故也。群疑论云（云云）若于事相作此问者。亦应答言。如有往生必有来迎。若许往生言无来迎。六八弘誓皆实不虚。岂言一实一虚者耶。而今学人多有来迎为假说者。恐是臆度妄谈而已。
    九十一。念佛三昧论佛来迎耶。答。来迎正在念佛三昧。唯此法有三缘故也。
    九十二。来迎佛四威仪中何耶。答。既言来迎。行威仪也。若取暂住通行住也。但此问意欲问坐立欤。若尔可言多用立也。第七观初住立空中即其事也。释云（云云）虽然泛论非无坐来。禅林变相显此义也。
    九十三。来迎引摄之时。佛身国土俱来耶。答。俱来无妨。例如宫殿随众来也。又有明文（云云）
    九十四。酬因本身坐立二佛中何耶。答。佛具四义。何非本身。于中坐仪特表尊特。故言一坐无移等也。或可四仪总名一坐。安住常寂涅槃故也（云云）

九。三尊身量云何。答。观经云（云云）佛身大。高□士甚卑者。圣境超情表难量耳。

    九十五。佛眼量云何说之。答。观经云（云云）身量甚大眼量最小者。如前可知。诸师准眼减身量者。非今所用。不须会之。
    九十六。二菩萨身量光明云何。答。观经云（云云）光明似不应身量者。如前可知。
    九十七。观音·势至二菩萨者。弥陀成佛时自他方来耶。答。大经云。此二菩萨于此修行。命终转化生彼佛国。此乃宿愿缘重助佛行化故也。
    九十八。杂想观三尊身量有大小耶。答。如佛身量有大小。二菩萨亦有大小也。但此问意欲问佛身菩萨身大小不等欤。若尔可言难定。圣化无方故也。释中虽言佛大侍者亦大。佛小侍者亦小。若欲会通可言。随佛大小侍者亦随现大小身。其大身者如前三尊观中所说。其小身者假令佛现丈六八尺身者。菩萨随应现所应身。或现八尺四尺等故。虽然此释似言等同。禅林变相亦图等身故。今且应言难定耳。
    九十九。真身观所观身者。阿弥陀本身耶。答。上已答竟。
    百。二菩萨所座如何分别佛左右耶。答。依观经说观音·势至如次左右。陀罗尼集经翻此说者各有所表。非相违也（云云）
    百一。住立空中三尊光明有不同耶。答。经文总说光明炽盛不可具见。虽不辨其同不同相。准下观门言有不同。有何过耶。
    百二。三尊所坐莲华有大小耶。答。随其身量座量应知。但经指言如前所说等无异者。众宝庄严等无异耳。或可说其华座量等。影现身量亦齐等也。

十。名极乐世界有何故耶。答。阿弥陀经云。无有众苦但受诸乐故名极乐（文）然观经云分身来集度苦众生者。宗家释云（云云）群疑论中又有异义（云云）
十一。极乐十方相对有胜劣不同耶。答。大经观经许有胜劣。宗家所判随亦然也。此乃诸佛法海平等一味。本国他方虽复无二。愿行来收非无因缘故。使诸佛推功归本。赞曰。四十八愿庄严起超诸佛刹最为精（云云）

    百三。极乐世界上品净土耶。答。三经所说诸佛土中。上品净土。如前已述。若依华严净土初门。安乐集中略引其文。二经相违云何会者。此有二义。一云。佛土优劣对望多重。华严对余胜土为劣。三经对余劣土为胜。故此二经非相违也。二云。诸佛净土理实平等。互说优劣各逗机宜。若闻初门生。易往想为说下品。安乐集意依此劝进。若闻上品起胜欣心为说无比。宗家赞劝意在于斯。故此二经各逗一缘互存利益。无违害耳。二义赊切学人知之。
    百四。如极乐世界摄十方佛土。十方佛土又摄西方极乐耶。答。言尔无过。诸佛净土如帝网故。推功归本。如上可知。
    百五。凡圣所见极乐有胜劣不同耶。答。此应分别。依正因门应无胜劣。依正行门非无优劣。且如三辈所生莲华。体是一种正觉净业。其相非无九品不同。即此事也。
    百六。极乐世界有方域分齐耶。答。于彼世界实无边际。故论赞曰（云云）然望此土必须指方。故经说言（云云）此乃方即无方故也。
    百七。过几国土有极乐耶。答。阿弥陀经云。过十万亿佛土（云云）称赞净土经云。过百千俱胝那庾多佛刹（云云）译人既异所见各别。不须和会。余经有说过恒沙刹。部异见别。亦不须会。今用正依三经说耳。
    百八。西方极乐者。四州共可用此说耶。答。可言然欤。尽十方界无非极乐。随方指西。必须日观故也。
    百九。法藏比丘卜西方成佛。有何故耶。答为今观日送想故欤。更有多义。今且略之。
    百十。极乐西犹有国土耶。答。可言有之。且如无胜净土是也。但依宗说十方诸佛赞彼国。皆言从是西方过十万佛土者也。
    百十一。在娑婆望西方之时。如云过十万亿土。到净土已还见娑婆。又有此界别里数耶。答。言有无失。供养他方十万亿佛。即其事也。虽然彼国云无方域。亦无妨碍。思之。

十二。西方极乐心外净土耶。答。此问似许心外净土而问极乐是耶非耶。若问西方极乐可许心外法耶。岂不宜耶。故安乐集云。若摄缘从本。即是心外无法。若分二谛明义。净土无妨是心外法也。

    百十二。极乐世界十劫正觉之时始建立之耶。答。言尔无过。故言依报感成极乐也。但悲华经云昔时尊音王佛国为今弥陀佛国者。且随机宜指处所耳。理实诸佛相继出世。各住自所感成净土故。大经云。所修佛国恢廓广大超胜特妙等（云云）

十三。极乐世界三界内耶。答。群疑论中广论此义。有摄·不摄二释。注论安乐集直言非三界摄。宗家尔。故言极乐庄严出三界。人天杂类等无为。良由本论云胜过三界故也。何以然者。阿弥陀佛愿心庄严胜报故也（云云）

    百十三。极乐世界有三界建立耶。答。大经只立四天乃至色究竟天不立四空。其诸天人实非天人。皆受自然虚无之身无极之体。但因顺余方故假立人天名耳。
    百十四。极乐世界有四季转变耶。答。大经云。亦无四时春秋冬夏（文）但准昼夜十二时等。依华开合建立时分。何必全无假立四季。经言无者言无寒暑青黄等相欤。
    百十五。西方净土依正具六道依正耶。答。有天人无三恶趣。若取观音光中所现。无不具足（云云）
    百十六。水鸟树林说法方便化现事欤。答。尔也。阿弥陀经云。变化所作（文）赞曰。为引他方凡圣类故。佛现此不思议（文）但此化事即事而真。理事相应。故言见色皆真色闻音悉法音也。又法事赞云（云云）
    百十七。极乐国有几宝池耶。答。国界无边庄严遍满。谁测其数。经言有八池水。且举一界庄严而已。
    百十八。极乐世界莲华量云何说之耶。答。阿弥陀经云。大如车轮。观经云十二由旬。理实大小无定相也。
    百十九。七重宝树者。七行重列义耶。答。不尔。宗家释意七宝重接间错庄严根茎枝条叶华□。故名七重树。如是宝树七行列立。故言七重行树七七四十九重也。但此释文颇以难见。更思择之。

十四。安养都率往生有难易胜劣耶。答。尔也。群疑论中广明此义。显其优劣有十二义。主处眷属寿命等。辨其难易有八种异。本愿光明守护等也（云云）

    百二十。五逆十恶人都率上生耶。答。群疑论意不许此义。但造十恶不造五逆者应许生也。谓彼八种异中第七重恶异者。且言五逆生不生耳。
    百二十一。但称名号者都率上生耶。答。群疑论意许此义也。故彼十五同中第七称念同。引上生经若一念顷称弥勒名。同一念顷称弥陀名。但有本愿·非本愿异成难易耳。抑此问端可言但称弥勒名号者欤。
    百二十二。都率上生有来迎之仪耶。答。有之群疑论云。六圣迎同者。上生经云。弥勒菩萨与诸天子来迎此人（文）

十五。何名边地胎生耶。答。大经云（云云）略论云。边言其难。胎言其闇（云云）

    百二十三。边地胎生者。报土内耶。答。此有异论。今存一义报土内也。虽是报土弥陀悲愿普摄群机故。令带惑疑者见此事也。
    百二十四。边地胎生者。三辈九品所摄耶。答。此有异说。大经不为三辈所摄。异译经说中下辈摄。略论云。复有一类不入三辈（文）又云。识其本罪深自悔责求离彼处还同三辈（云云）此乃初生不摄后还摄也。三辈既尔。九品例然。九品华合别有所由。上六品由善行强弱。下三品由恶行轻重。而皆三心具足人故。非带惑疑生者也（云云）
    百二十五。边地胎生者。三心具足行人耶。答。不尔杂疑人也。但至临终见佛悔过。尔时或有具三心义。虽然一生疑谤心多。故随宫胎偿其罪也。
    百二十六。同本异译所说中悔疑惑者。大经疑惑胎生者一体耶。答。尔也。但异译经虽名边地不云胎生。虽说宫殿不云在内。言边地二千里城七宝池中莲华化生译人既异所见各别。不须和会也。
    百二十七。观经下辈三生者。大经边地胎生者耶。答。此义已显前问者耶。但释华内有三种障。同彼胎生之行相者。业因虽殊果相相似。借彼显此有何妨也。故或可言。下品三生虽非边地亦名胎生。上中辈中华合例之。
    百二十八。边地胎生者预来迎耶。答。此事难定。大经一向不说来迎。异译经云其人临终见佛形像等悔过故。更可详之。
    百二十九。边地胎生者。依本愿力受此报耶。答受此报者由疑惑也。生极乐者本愿力也。此人乘何愿力生者。亦乘念佛往生愿力。虽不如说至心信乐。亦非全无信佛因。故又义云。第二十愿摄此类也（云云）今谓。第二十愿纵摄此类。得生必乘第十八愿。生因正在彼愿故也。
    百三十。菩萨处胎经所说懈慢国者。大经所说边地耶。答。虽难定判。且存一义二处别也。懈慢未至极乐界故。此乃杂疑杂修二类生处也（云云）
    百三十一。边地胎生者。以宫殿譬胎生。为当以莲华譬胎耶。答。大经宫殿也。十住论云。若人种善根疑则华不开。此华胎也。有师会云。华内似宫非相违也。今师似许有二胎生。故云虽得往生含华未出。或随宫胎或生边界也。

十六。极乐世界有女人耶。答。无之。若有女人违本愿故。有讥谦故。鼓音声经说有佛母。安乐集·群疑论互举一义会之（云云）授记经中观音·势至欲来此土。于彼庄严华台之上有化王女。既言化女。不俟释（矣）

    百三十二。女人往生耶。答。但能念佛莫不皆往。阿弥陀经云善男善女执持名号得往生。故韦提侍女得忍得记。皆已生故不须疑之。观念法门云（云云）
    百三十三。女人往生者。转男子生耶。答尔也。观念法门云（云云）转女成佛经云（云云）此皆正命终时转舍女身。变成男子乘华生也。
    百三十四。第三十五愿成女人往生益。为当又愿转女为男益耶。答。愿转女成男益也。然其后身必在净土。故约初生解此义也（云云）

十七。安养世界有二乘耶。答。毕竟言之无二乘也。论云。二乘种不生（云云）

    百三十五。于极乐世界证二乘果耶。答。中品三人先证小果。但不保证即向大也。
    百三十六。住果二乘往生耶。答。若论小圣去亦无妨。故大经云菩萨比丘皆得生也。
    百三十七。安养世界二乘者。法华论所列四种声闻中何耶。答。彼四种名约此土立。净土必无上慢决定退大三名。彼国声闻皆信大乘。亦无退大趣小心故。但此土中四种声闻。若能念佛莫不皆往。又上慢人回心可生。决定性人无余后生。退大得记可生无疑。应化往来不足论之也。
    百三十八。证果二乘往生者。回心向大后论此益耶。答。退大往生多在回心之后。定性往生必在无余之后。通论俱有回心必生义。如正法华云临灭度时佛在前立劝发无上正真道意。但此临灭度者。定性不定性诸宗异论。今日置之。

十八。极乐世界菩萨圣众。实于三贤十地阶位次第经耶。答。言尔何过。顿教一乘海不失浅深。故注论云（云云）

    百三十九。极乐圣众唯限一生补处耶。答。众生生者皆是阿鞞跋致。其中多有一生补处。毕竟论之。皆当究竟至补处也。

十九。极乐世界有九品别耶。答。此有异论（云云）今谓。正因感果可言无品。正行感报可言有品。品即无品。无品而品也。论注（云云）

    百四十。往生人华开有迟速事。依善根多少耶。答。依善根多少。或依恶业轻重。或依疑障浅深。非只一途者也。
    百四十一。于莲华中所经日月劫数约娑婆时节耶。答。宗家意然也。往生要集以四义助成之（云云）群疑论约彼土且存随他义欤。
    百四十二。于极乐世界于莲华中实送多尘劫耶。答。经言六劫十二大劫。何多尘劫耶。然此劫数未必定量。经文且举一相而已。纵是不定。且就六劫十二大劫答前问者。一念多劫长短无碍。故赞云十劫须臾不觉尽。可以例知。
    百四十三。于莲华中皆悉见佛闻法耶。答。宗家虽言内受法乐。未分明说见佛闻法。他宗人师虽言下品生人在莲华中常闻弥陀·观音说法。末学亦为难义。今案此事。应有深意。宗家既言内受法乐。若不闻法有何法乐。荆溪妙解与此玄会。岂非依正因门华中常闻。依正行门华开方闻耶。
    百四十四。下品生人在莲华中不见佛闻法者。方便假说耶。答。准前可知。又一义云。此亦抑止方便说欤。下下品释似有此意（云云）
    百四十五。往生人所宿莲华。凡夫往生之时始出生耶。答。本有始生无妨碍也。
    百四十六。中品上生华开相云何。答。经云。莲华寻开（文）上下华开迟于此者。彼虽遇大正行缓故。此虽遇小戒行精故。开虽早晚得益小大频迦在卵。声超众鸟。盖此谓也。
    百四十七。中品下生华开相云何释之耶。答。释云开·不开作异。言意者。此品行人位未定故。若以戒福下善为下品人。经七日者华开时也。若以世善上福为下品人。此七日者不开时也。为显此义经文直言生经七日。不说华开·不开之相。故言此明华开·不开作异者欤。
    百四十八。下品上生华开文。云何引释之耶。答。言引释者谓牒释欤。若尔牒经文云经七日也。何以然者。前中下品世善上福。若为此品正行。彼七日闻法或作此品华开时分故也。
    百四十九。往生人所坐莲华者。悉如来正觉华欤。为当行者功德所生莲华耶。答。悉是如来正觉净华。亦即行者无上功德所生华也。应知。

二十。极乐世界三贤十圣报土欤。为当究竟果满报土欤。答。弥陀如来究竟果满真报土也。仁王经云三贤十圣住果报唯佛一人居净土者。应是渐教自力门说。今此他力顿教宗义十地三贤人天杂类齐入报法高妙土也。抑彼经言住果报者住异就识有漏土也。居净土者纯净无漏真报土也。而台宗意住果报土为实报土。唯佛净土名寂光土。与今宗义有此参差。问答必有乖角之失。应思择之。

    百五十。极乐世界报土者。一时化现报土耶。答。不尔。建立常然无衰无变真报土也。

二十一。极乐世界果报无明所感报耶。

　　答。上答显竟。众生生者亦乘佛愿为缘也。群疑论云。爱润生者且存法相耳。
　　百五十一。于极乐世界立生死有漏名耶。
　　答。不立此名。佛果无漏无生界故。群疑论中虽许亦有分段生死有漏名义。彼且附谤法相而已。

    百五十二。于极乐世界有惑灭智生义耶。答。言有何过。不灭而灭。不生而生故也。赞云微尘故业随智灭不觉转入真如门即此义也。
    百五十三。极乐初生菩萨与衣俱生耶。答。上辈有衣。惭愧相故。下辈无衣。表无惭故。中辈准知。在中容故。禅林变相现此义也。赞云法侣将衣著者标法衣耳。非内衣也。
    百五十四。极乐世界众生身内有八万户虫耶。答。不可有之。无三恶趣故。群疑论云（云云）

杂

一。恒沙诸佛证诚亘三部经耶。但限阿弥陀经耶。答。文在小经。义通三部。所证诚法通三经故（云云）

    一。证诚佛者。但限六方耶。答。言尔无失。六方即摄十方故也。以此义故新旧两译不相违也。
    二。十方诸佛中有不证诚佛耶。答。不可有之。诸佛称扬愿不虚故。故言十方恒沙佛者。举十恒沙表无尽也。
    三。证诚诸佛者。悉来集此土耶。答。各于本国出广长舌。遍覆三千作证明耳。其神变相及诚实言。舍卫大众见闻·不见闻义。难可定判。若依群疑论意。睹相听言断疑生信也（云云）
    四。证诚但限现在佛耶。答。言尔无失。但此诸佛三世常住。弥陀正觉无始终故。释迦称赞古今然。故大经云（云云）
    五。证诚佛中有西方阿弥陀耶。答。此事难定。或可言有。经言西方无量寿佛是也。或可言无无量寿者应是同名异体佛也。称赞经云（云云）
    六。十方诸佛同说阿弥陀经耶。答。言尔何过。但说经佛应出秽土。证明佛应出净土欤思之。
    七。十方证诚法。但限名号法耶。答。尔也。诸佛咨嗟称名为宗故也。下方赞云一切福业皆回向者。念佛为宗摄诸善耳。
    八。十方诸佛证诚一念十念往生耶。答。理在绝言。故礼赞云（云云）依何道理作是释者。所证念佛本愿宗故（云云）

二。观无量寿经频婆娑罗王及韦提希夫人得何益耶。答。频婆娑罗成阿那含。夫人大悟得无生忍。但频娑者圣道机故。序中傍益。非正宗也。虽是傍益功归佛力。玄表散善显行宗也。

    九。大王被幽闭已经几日死耶。答。准经可言三七有余。律论异说不劳会之。
    十。夫人得益。序正流通中何时得耶。答。玄义去。韦提得忍出在第七观初（云云）故知得益在正宗也。
    十一。夫人得益。闻经见佛中何益耶。答。闻佛正说得益分齐在见佛也。
    十二。夫人得见国益耶。答。见国益者何耶。可言见国得益耶欤。若尔应答。夫人得益在见佛时。非见国时。何以然者。见国犹是观门分齐。见佛方入弘愿故也（云云）
    十三。韦提见佛但限第七观耶。答。此有异论。有义但在第七观初。有义亦在序光台中。今谓纵在光台论其分齐亦是见佛时故。尔时光台即是正宗也（云云）
    十四。夫人光台现国之时。见弥陀因位发愿事耶。答。此有异论（云云）今存一义言见无失。夫人请言我今乐生弥陀佛所。释云此明弥陀本国四十八愿等。就夫人请作此释故。又以佛力令了了见。何必不见此因缘耶。
    十五。夫人欣净缘时见住立空中三尊耶。答。此事难测。禅林变相于光台上。虽图三尊非立像故。依义推之。如来四仪不可思议。即座而立。即立而座。显现随宜。不可局执欤。
    十六。夫人光台见国之时。见九品往生人耶。答。言见何过。虽见三福九品往生。隐其所见起后教。故虽有二请唯是定善也。释云。选得生处还修别行。盖此意欤。
    十七。韦提见光台所现国之时。即住所现极乐欤。在国外见之耶。答。光台既言在佛顶上。在下仰观可谓勿论。但以圣境不可思议。若许尔时证无生者。何无即住彼国也。普观云（云云）
    十八。韦提所得无生忍者。入位无生欤。答。入位无生者何耶。若初住已上名入位者。宗家所判不许此义故。释示观中无生忍多是十信中忍。非解行已上忍也。群疑论云。无生忍有六位（云云）
    十九。夫人者权者欤。答。于诸教中。纵言权者。今经可言实是凡夫。故解释云。是凡非圣。又云。实是垢凡女质。何以然者。纵是大圣。既同凡愚。同凡愚。已实是凡愚。论其本迹非教本意故也。安乐集云韦提大士假诧苦缘者。又是一义。两祖所判各逗机宜。非相违也。
    二十。侍女诸天得益。与夫人益同异云何。答。虽异而同。浅深虽异同得往生。往生即是无生故也（云云）
    二十一。所云得益者。亘观佛念佛耶。答。虽说观益意在念佛。会宗知之。    
　　二十二。阿难·目连共预无生益耶。答。二圣既是圣道人故。虽非今经正宗所为。耆阇传说既为二众。岂无皆入净土门耶。
    二十三。耆阇大众蒙念佛三昧利益耶。答。先答已显。可知。

三。念佛三昧利益。但限往生一益欤。答。略说则有五种增上缘之胜益。广说乃至成佛。莫非此法益也。

    二十四。念佛利益亘往生成佛耶。答。如前可知。故经云。若念佛者当坐道场生诸佛家（文）释云（云云）
    二十五。五种增上缘利益。限三心发得行者耶。答。可在三心发得行者。故言除不至心也。但论冥利可通未发心前。思之。
    二十六。灭罪增上缘者。约临终念佛耶。答。何唯临终。上尽一形下至十念皆得往生。灭罪例然。不须疑之。但所引文在临终者。举一例诸义无伤害。况引观经灭罪之文。莫非念佛三昧益耶。
    二十七。华座观灭罪文。云何引之耶。答。文云。现生念念除灭五十亿劫生死之罪（文）经文虽无念念之言。准下下品念念灭罪。如是引欤。
    二十八。二十五菩萨者。来迎佛助伴欤。答。言尔无失。十往生经同闻众列此菩萨名。佛□令护净土行人。岂限平生非临终耶。况以观音·势至为其上首。故知。本是净土菩萨也。是以礼赞云。彼佛即遣二十五菩萨等。其中山海惠愿虽似未生净土。准观音等尽众生愿。言不生者约悲门说。若依智门非不生也。
    二十九。三心具足行者有横病横死难耶。答。不可有之。于此行者所有横死皆可知是宿业报也。十住论引般舟经云唯除业报必应受者故也。
    三十。念佛行者六方恒沙证诚佛来守护耶。答。或云遥加。或云来护。随宜无方也。
    三十一。见佛增上缘者。名见阿弥陀佛欤。答。弥陀为主亦见诸佛。立此宗已一代见佛莫非弥陀三念愿力。故引厌苦缘韦提见佛乃至月灯三昧经中见诸佛文尽为此缘者也。
    三十二。依三念愿力见佛者。一向指佛力耶。答。宗意然也。大誓愿力。四十八愿力也。三昧定力佛果念佛三昧力也。本功德力因中万行诸波罗蜜力也。若诸师意愿力佛力。定力法力。本功德力行者自力。非今所用。不劳会之。
    三十三。以佛力故见佛国土（文）释迦佛力欤。答。言尔无失。但此佛力含有两重。序分且示释迦佛力。故言诸佛如来有异方便令汝得见。正宗毕竟归彼愿力故。言然彼如来宿愿力故有亿想者必得成就。见佛缘中直取愿力。故引示观缘文而言佛愿力也。
    三十四。依但口称力有见佛事耶。答。必有此事。见佛本由愿力故也。一行三昧即此宗也（云云）
    三十五。摄生证生二种有何异耶。答。摄得往生名摄生缘。证得往生名证生缘。然证生义世有异论。有义佛证众生往生。有义众生自证往生。今谓。此义不可偏执。若无佛证众生不证。众生不证佛证何为。得此大义临文可见。
    三十六。摄生增上缘引第九观摄取不舍文耶。答。不引之也。摄取不舍虽有三缘。护念缘中已引用故。非谓此非摄生文也。
    三十七。摄生增上缘引大经边地胎生文耶。答。不引之也。今明专念五缘故也。
    三十八。摄生增上缘十三观中引何文为证诚耶。答。文云。又如观经第十一观等此有二义。一云。第十一观势至观也。此观中说分身来集度苦众生。是即九品来迎三尊。故引此观及下九品。同为摄生增上缘也。一云。第十一者恐写误欤。可言第十二观及下九品等。普观文云阿弥陀佛化身无数与观世音至行人所。亦与九品来迎义同故也。
    三十九。亲·近·增上三缘。但限念佛具足耶。答。宗意然也。若不尔者。不应以此三义成立唯摄念佛益也。经中纵有说通诸行。推功归本尽是念佛益也。例如观念法门五增上缘广引诸经斋戒等益以为专念阿弥陀佛益。此乃虽说两门之益。望佛本愿意在专称故也。

四。依念佛回向功力。存亡共预利益耶。答。尔也。存亡利益难思议也。群疑论引随愿往生经文为证（云云）

    四十。回向善普为有缘无缘众生耶。答。尔也。平等施一切也。又法界众生望佛愿智无非有缘也。
    四十一。如依自回向他人得道。酬他回向自往生耶。答。此何问耶。既许依自回向他人得道。何疑酬他回向自往生耶。以自望他他自自他。以他望自自他他自。虽然且答所问者可言尔也。互相扶助成大利益。我等今日愿生净土。皆由诸佛菩萨法界凡圣回向力也。但有发心早晚利益浅深者。自他三障轻重故耳（云云）
    已上身土义。大纲二十一·纲目百五十四。杂义。大纲四·细目四十一。略答毕。

净土宗要集卷之下终

    已上大纲四十八盖寄本愿之头数。纲目四百余拟生末学之慧解留赠于劫末共期往生矣。弘安四历辛已岁冬十月上旬。于西山尾往生院本净房记之。
    西方行者然空（四十六）
    件问者故海已讲回心净土之后所集也。然彼山门之学侣。其才被人知焉。愚者郊外之隐士。其名不显矣。爰奉严命^4□注管见。问端多不审加以致反质。已讲若存或容承诺。遗弟见者恐谓不然。伏乞一经高览早埋壁底。必有纰缪。潜垂□正。显意恐怕谨言。
    弘安七年二月上旬记之。
    今此宗要一部三卷者。故海已讲发起问端。记主上人施设答释。依扣彼雷门既发斯蛰户。可谓同气相求同声相应矣。盖以初自教相终至杂部。大纲四十八。以极其规模之大纲。目四百余。以尽其节目之详。门门掣开幽关显示深奥。条条捃摭精华结成至实。文撮简要义明宗致树名宗要。岂唐捐乎。因兹后学者讲习讨论。无不斯书之成功。所谓雾海南针。夜途北斗者哉。近顷（余）门学徒将镂梓行于世。携旧本来请（余）考正。辄披览之数审祥之。文字之脱增惟伙。训点之错误不少。遂添削余阙以充其志愿。庶几远流法水普润后昆。大悲传化真报佛恩（而已）
    惟时贞享三年龙集丙寅仲春十九日。
    西山流深草派本山圆福现住行空志之。

