2726
    爱染王讲式
    先总礼
    归命本觉心法身    常住妙法心莲台
    本来具足三身德    三十七尊住心城
    南无两部不二慈悲示现爱染明王生生世世值遇顶戴
    次法用
    敬白真言教主大日如来。内证四智诸薄迦梵。秘密金刚甘露一乘。八万十二一切正法。殊爱染明王。理趣会中十七萨埵。三十七尊。并外金刚部护法天等。秘密傅灯八大祖师。总尽空法界两部三宝而言。夫以。如来赫日之台己身而甚近。□字满月之宫自心而常住。虽然众生痴暗不见除暗遍明之光。群迷狂醉无遇醒醉尝药之教。是故大日如来依往昔大悲愿住加持三昧。以无碍善巧智说金刚一乘。因兹五盖云晴而五智圆明之月忽现。六境风定而六大无碍之华已开。八分肉团变成八叶莲华。五蕴栴陀忽为五轮塔婆。是则答神通乘之秘术。依真言教之妙药也。爰爱染明王者。示两部不二之体相。现三目威怒之妆。施四事圆满之大用。显六臂持物之姿。如爱念众生思父母之一子。似圆满所求随师子之禽兽。是以仰者得无边福智。信者蒙众人之敬爱。然而出家为自利利他祈菩提。在家为主君夫妇求敬爱。都官位福禄之望。怨敌降伏之思。随人虽区。应面面所求满一一悉地。自非此尊于何佛与之。自非此教以何法祷之。我等受无福无财之报。自利利他之益徒阙。感无知无道之身。兴法传持之力已弱。仍赞深重悲愿凭秘密神况。欲满无边之大愿利无穷众生。聊设六种供具慭展一座讲莛。恳志不浅秃笔难显。伏愿明王垂知见哀愍纳受。抑今此讲会一结众者。皆入佛室沐五瓶之水。共临坛场投三密之蕊。是故姿聚瑜伽之要文赞明王之悲愿。饱载秘密奥义叹总持之功力而已。于中有三段表三部三密。于先二段各分为二。始显定慧互具足。终象五部五智不分。后一段标不二之体也。一者赞明王甚深形体显种子因起。二者叹神咒速疾功力满自他大愿。三者回秘密所修善根施法界众生
    第一赞明王甚深形体者。夫爱染者显因果于一身之色。明王者表金胎于一佛之名。赫赫日晖照理智不二之形体。芬馥莲华开定慧而二之爱水。六大无痴之璎珞交影重重。四曼不离之华鬘并色叠叠。三目即显三部三密。六臂亦表五部五智。厥于一一持物亦有各各功能。所谓左手振金铃警觉长眠之群类。右手执五古圆满五智之妙用。是则住建立如来之三摩地安立众生界于三菩提意也。次左右弓箭成定慧之敬爱。如射众星之光。破自他之厌心令得速疾之益。次持彼手持众生所求之妆也。莲华手打一切恶心之势也。又师子冠。彼师子王一切畜类如任心而自在。此爱染王无边悉地显随类而授与。亦师子顶五古钩则钩召义也。莲下宝瓶则增益意也。凡至如天带覆耳璎珞严身等。皆示其德悉表其益。一一功德甚深微妙也。山海之翰墨不能记。恒沙之藤角何得画乎。今举九牛一毛只成二世之诸愿也。次愿种子因起者。此尊以□□二字虽为种子。今暂就秘经说欲述之。□字者□□□□四字所成也。阿者本不生义。贺者因业不可得义。污者损减不可得义。磨者吾我不可得义也。是空假中三谛也。凡三密六度等因行。三点四身等果德。因根究竟等三句法门。息灾增益等五种功用。摄此一字无有穷尽。然则四字合成□字为众生之命息净于三业。一实不生□字为摩多之本体互于诸字。因兹开口闭唇之时。阿吽二字自生。举手动足之节。风识二大必起。只须定心数息常念本尊种子。是则瑜珈秘密之奥义。即身顿证之直道也。此尊肝心尤在斯。行者宜留心。经云。常于自心中观一吽字。声出入随命息不见身与心。所谓命息者众生身心不二气息。名之□字。胎金两部不离之即体。号之爱染。是知两部肝心爱染也。定慧命息自身也。自身与本尊本来本有共体金刚不坏色心也。开之为尘数诸佛。合之为一尊大日。初心行者于此出入息可观。谓此□字出于心莲华台。以我大悲心为前导。遍至十方无余界。触众生三业净除无始垢障。入息之时此字遍入吾身分消灭自性三惑。还定□字之本宫。终住无念之证位也。若有宿善深厚人闻此理趣一作此观行者。从睡眠无心之时。粗言妄语之间。此秘密念诵恒时不断。所以者何。一念信知此息风即□字。已后其理不改变（云云）悦哉快哉。不改二亲所生之身而升大日觉王之台焉。珍哉尊哉。弗替四大所成之姿而住净菩提心之床矣。此则答明王之本誓。依吽字之作业也。昔处三界之朽宅受五衰八苦之悲于五蕴依身。今居一心之本誓宫得三身五佛之乐于五相成身。何不悦之。何不贵之。仍弟子等举声字实相之气息赞不二法身形象。颂曰
    身色如日晖    随愿施染爱。
    三目六臂王    即时破诸罪。
    坚住金刚性。  全成金刚体。
    速转自身分。  便同金刚身
    南无无极大悲利生方便。染而不染大明王。生生世世值遇顶戴
    第二赞神咒速疾功力者。凡秘密神咒之功能。灭罪生善之得益。于诸佛明咒何难无优劣。殊与悉地于即座。新施效验于顿时。无如爱染神咒。无越明王密语。然则三界无难越之力。独具一字心咒之功力。四事速圆满之德唯备心中心咒之功德。才诵一遍消灭无始罪障。常念一字获得无边之胜利。是以秘经云。有真言名一切如来金刚最胜王义利坚固染爱王心真言。于一切瑜珈中最尊最胜。速获悉地能令一切见者皆生父母妻子之相所作之业皆得成就（云云）又云。如才结一契及诵本真言。能灭无量罪能生无量福。扇底迦等法四事速圆满。三世三界中一切无能越。此名金刚王顶中最胜。名金刚萨埵定一切诸佛母（云云）非啻成就无量福智敬爱之德。亦有降伏一切天魔鬼类之力。金刚顶经云。若持爱染王根本一字心。此障速除灭不得少亲近（云云）一字功能尚以如是。何况于多字明咒乎。方今吽字出入息风早拂微细妄执之雾。一字数遍念诵速澄迷心浊乱之水。爱染明王弓箭定六贼兮无恐。秘密神咒键钥开内库兮得宝加之修练春朝四种法身之华弥添色。观念秋夕五相成身之月殊增光。虽遇法日浅渴仰惟深。虽薰修年少遍数既多。然而明王誓与福智于众生。我等愿得胜利于即座。感应道交之时节只在此时。修因得果之道理宜显斯场（矣）次满自他大愿者。夫云自云他皆本有法然之人也。云权云实悉轮圆满万德之法也。人法共法尔作用。谁敢执之。能所同密号名字。何苟弃之。横平等之都虽夸自证本有之乐。竖差别之里盍悲化他修生之苦。所以上求菩提下化众生我等所愿。内祷敬爱外希财宝众生所望。然诸珍宝岂己身。宝瓶宝珠即是也。菩提心备自心。五古五智则是也。既一切众生所求皆以纳心藏。随希授与之。盍成自他之大愿哉。仍弟子等重叹神咒功德倍祈心中伏藏。颂曰
    此出入命息。    即是真言教。
    秘密念诵德。    亦无有间断。
    若诵一遍本真言。  能灭诸罪生福智。
    扇底迦等速圆满。  此名顶中最胜法。
    南无大慈大悲师子明王。自他所愿速疾圆满
    第三回秘密所修善根施法界众生者。我等不经三大僧祗之修行。不踏五十二位之阶级。幸遇初心即极之教。忝受即身成佛之法已来。缘谢即灭之风早定八识之溪谷收千波焉。机兴即生之月高出五智之岭峰。浮万水矣。生灭共常住。迷悟同不生。名之金刚幻。为之轮圆德。是用随行者之意乐任回向之志趣。诸佛菩萨无相而现相。十方净土不到而得到。仰愿称扬一雨降性德之圆海而全收。赞叹少云升法性之大虚而周遍。然则染而不染莲华出生死之泥水开敷。二而不二觉果入于众生心地萌芽。殊一道清净之眠醒弹指惊觉之音。极无自性暗晴阿字彻心之明。密教拥护祖师遥续传灯之光于三会之晓。道场影向诸神远示垂迹之道于三国界。加之庄自证三菩提之船浮于生死海。任吽字三解脱之风至于涅槃岸（乃至）燋热红莲之族悉夸自证本觉之乐。山鸟江鱼之类同开等流法身之悟。仍诵回向发愿之伽陀作平等利益观念。颂曰
    我等所修诸功德。    回向不二妙法界。
    十方无边众生界。    皆共速证大菩提。
    南无自他法界平等利益。心中诸愿决定成就悉地圆满
    爱染望讲式（终）