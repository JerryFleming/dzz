No. 2243 十百手陀罗尼守护者名号略释

　　　

    千手陀罗尼经。新古两本共有本尊敕偈。偈中有守护者诸天善神等名。两本大同少异。然于古经有疏三卷。新本无疏。言古本者。似未再治。文段增多有种种药法并秘术等。于彼疏中。先帖经文。后释经文。于观音部持法行者。须要披阅也。其新本者。除粗取要。为令易诵持也。世流布本是也。此外大宋有摸印之本。颇谓修直之本。除本经陀罗尼。改入不空译咒。加之所所文言有增减有修直矣。余集此三经守护者名。谨致取舍。或依梵文。或引他经。聊作解释。非为胜他名闻。但是为兴法利生耳。古本经疏释敕偈神名云能护者（云云）不名二十八部众。爰世人举呼此守护者为千手观音二十八部众。而于经中及古疏等未分二十八。亦不名二十八部众。就中古千手经偈有四十句。其二十七句神名也（缺魔尼跋陀罗一句。散指大将弗罗婆一句）疏曰。次说敕偈有十三颂。初遣密迹力士。四句成文。次三四颂。颂各三句遣诸善神。（云云。私云。言三四者十二也。初四句为一颂。次十二颂各三句为颂也。其二十七句神名也。十三句敕言也。谓常当拥护受持者也。合四十句也）新千手经敕偈有四十三句。就中神名有二十九句。私分为二十八部。所谓初二句为一部故成二十八部。部者部党也。集等辈者也。孔雀经有二十八部鬼神。皆是药叉。非今经众。所谓四方各有四药叉成十六人。四角有四药叉。上方有四夜叉。下方有四药叉。总合二十八药叉也。不云二十八部众。叶衣观音经有二十八药叉。大将不名二十八部。如孔雀经也。今千手经守护者神各呼为二十八部。似可尔也。何者。一句或有二人。或有三人。是故一句为一部。今私强随世人之谓试立部名。一往解之。近代外师以天二十八宿毗沙门二十八使者。配新千手经敕偈神名。以一人配一句为同伴。其偈初二句配一宿。二十七句各配一宿一使者。私弹曰。二十八宿者二十八宫也。二十八使者亦二十八人也。何以一人配部众。且密迹金刚士·鸟□·君·荼·鸯俱尸。是一部中四人也。或一句含二人。如摩醯那罗达。或一句含三人。如迦楼·紧那·摩□罗。或一句含多众。如释王三十三二十八部大仙众。岂句句各配一人耶。余舍彼彼之释。私作解释。彼古千手经疏释此守护者名。似不当理。所以不与梵文合。亦不明出所。然其释名颇可加。今释之左。谁知其正。唯待圣旨。
    经曰。密迹金刚士乌□君荼鸯俱尸。释曰。此明咒神部也。经长行云。金刚密迹（云云）是秘密主也。大菩萨也。或现忿怒形名金刚密迹。或现端正身。名金刚手。或名金刚首。即赞曰。归命密迹主。摧伏诸魔者。童真法王子。具普贤众行（云云今略抄之。此赞文殊八字法。名文殊汉语赞讹也。苏悉地轨为金刚萨埵赞。而云归命金刚首。余句句彼此共同。虽有数行偈。今略不出）手执金刚杵。故名金刚士。其力坚固故。名金刚士也（有二释也）乌□者。乌□洒摩也。唐云解秽。又云受触。又云秽迹。是明王也。大佛顶经名火头金刚（解秽义在苏悉等轨。受触义在大佛顶经。秽迹义在秽积金刚灵要门。今略不出）君荼者。军荼利也。是故古千手经云。军荼唐云瓶。谓甘露瓶也。亦是明王也。轨赞曰。流沷甘露水。洗涤藏识中（云云。今取莲花军荼利。莲花部故）鸯俱尸者。唐云召。谓钩召神也。密宗五部各有钩召使者。莲花部以马头明王为钩召使者。是故千手仪轨四摄中钩用马头印明。明曰。贺野疙哩（二合）□（唐云马头）摩贺（引）跛娜莽（二合。引唐云大莲花）矩舍（唐云钩召）解曰。言矩舍者。俱尸同语也。上句娜莽之引声有阿音。是故阿矩舍也。是谓鸯俱尸。亦云鸯俱施。皆是同梵语也。不空两卷随求经列莲花部云。毗俱知多罗央俱尸（云云）宝思惟译随求即得大自在陀罗尼经云。神咒诸神大威德者。所谓鸯俱施神拔折罗商羯罗神（云云。依两卷经取莲花部钩召神。依一卷经立明咒神部也）言神咒神者。或名真言神（见不空罥索三十卷本）或名明王（见诸别轨）或名咒神（见毗奈耶经。或云明。或云咒。是同名也）。明咒神部主梵号。
    缚曰罗（二合）播（引）抳玉呬野（二合）迦地钵底（此云执金刚密迹）。
    经曰。八部力士赏迦罗。释曰。是咒神使者部也。使者则眷属也。是故古千手经云。时诸眷属赏迦罗（云云）不云八部力士。而今言八部力士者。八金刚使也。下有赏迦罗之言故也。赏迦罗者。金刚使通号也。又云商迦罗。唐云连锁（见大佛顶经）不空两卷随求经列守护者云。及余金刚锁（云云）是则总举金刚使者也。八金刚使则八大明王使也。仁王经指五大明王云我使五大力菩萨。又云是五大士。今亦如是明王使者名力名士。诸金刚众通名力士。如云密迹力士。今部党八分故云八部也。通梵号曰。
    □曰啰（二合）商迦罗。
    经。摩醯那罗达（古千手经云那罗延）释曰。是大力天部也。摩醯者。大自在天略梵名也。余经云。摩醯首罗。或云摩醯湿缚罗。正可云摩诃（大也）伊湿□啰（自在也）而诃合伊称醯如不空罥索大咒曰伊湿□罗（自在）摩醯湿□罗（大自在）那罗达者。那罗延天也。达字者延字之误也。正可云曩罗（唐云人）延拏（唐云生本）梵天那罗延大自在三天不相离者也。谓摩度迦罗天三兄弟也（摩度迦罗者大黑天神也）是故摩醯那罗延为一部也。大自在梵号曰。
    摩醯湿缚罗。
    经曰。金毗罗陀迦毗罗。释曰。广野鬼神部也。金光明云旷野金毗罗。广野者。举住处也。又名劫跛罗陀罗。唐云持髑髅神也。摩诃摩耶经云。提头赖吒天王第三辅臣。金毗罗毗沙门天王第一辅臣。迦毗罗药叉（云云）迦毗罗青色夜叉也（翻经沙门玄应一切经音义云。迦毗罗此云苍色。则春天色。云云）初神梵名。
    金毗罗陀罗。
    经曰。婆馺婆楼那。释曰。是水神部也。婆馺亦云摩娑。此鱼梵名也。婆楼那者。水天梵名也（大宋新模本云。婆馺婆楼罗。云云。私云。讹也）大集经第五十六云。有五种龙。善住龙王为一切象龙王。难陀婆难陀二龙王为一切蛇龙主。阿耨达龙王为一切马龙主。摩那苏婆帝龙王为一切暇蟆龙主。婆楼那龙王为一切鱼龙主。此五大龙王安住大乘有大威德（云云）是故今经婆楼那之上加莫名也。可云鱼龙王水天也。大宝积经优婆离所问会佛名中云婆楼那。同本不空译云。十五佛名云水王。其水天梵名云。
    □鲁拏野。
    经曰。满善车钵真陀罗。释曰。满善神部也。孔雀明王经举护东方四药叉之中云。布罗拏迦翻曰满善（云云）灌顶百结神王护身咒经云。神名车钵罗娑字忍德脱（云云今经说七言偈故。略取半言。如云摩醯乃至迦楼紧那等）真陀罗者。旧药师经为十二神将之第十将。陀罗尼集经为般若十六善神之第十三善神。
    真陀罗。
    经曰。萨遮摩和罗。释曰。神将部也。灌顶经并摩尼罗檀经云。大神将军女萨遮摩。大神将军摩和罗。梵名曰。
    摩和罗细曩波底。（唐云大力将军）
    经曰。鸠兰单吒半只罗。释曰。斗战神部也（古千手经云鸠兰单吒半罗。私云。讹也。又疏中释不佳）灌顶百结神王护身咒经云。神名鸠罗坛提字战无敌（云云）半只罗者。灌顶经八大神将军中初神。梵名。
    鸠兰单吒。
    经云。毕婆伽罗王。释曰。山神部也。言毕婆伽罗者梵名也。毕者广也大也。婆伽罗者。又名磨迦罗。此云猕猴。是则金光明所称猕猴王是也。大宋新摸本云毕娑伽罗王私曰。娑字讹也。
    毕婆伽罗罗惹。
    经曰。应德毗多萨和罗。释曰。此流行神部也。大佛顶陀罗尼断诸神咒术段曰。阿罗窣（二合）多。注云应德。古云离爱着天（云云）毗多亦云尾地。又云尾捻。亦云毗帝。皆梵不同。不离五音。唐云明也。是故名白鬼。请观音经加输字名极白鬼。谓输鞞帝也。萨和罗者。灌顶经云。四天王遣神弥栗头娑和罗汉。言善至主百怪（云云）言主百怪者。明其功力也。初神梵名。
    阿罗贺虞曩。（应德也）
    经曰。梵摩三钵罗。释曰。梵天部也。具足梵语云梵罗贺摩三钵罗。略云梵摩。唐云净也。三钵罗唐云应也。是故梵天亦名净天。亦名应天。
    梵罗贺摩三钵罗。
    经曰。五部净居炎摩罗。释曰。那含天部也。五净居则五那含也。净居在上天。炎摩在下地。今合为一部者。共取轨则也。善极果时净居天示礼法。恶极果时炎摩罗示治法。解曰。诸佛世尊初成道时。人不知礼法。于是净居天来至佛所。旋绕行道。合掌礼拜。退坐一面。尔时诸人皆知礼则也。极重恶人就冥之时。人不知法。于是炎摩为人说法（云云）升道时净居示礼法。沉下时炎摩示治法。是故取上下轨则之主合为一部。大贤师曰。琰摩唐云静息。晓悟罪人止众恶故。由此因缘。虽鬼界摄。亦名法王。玄应曰。阎罗或云阎摩。应言夜磨卢迦。此译云双世也。若乐并受。号之为双（云云）五净居者。无烦天·无热天·善现天·善见天·色究竟天也。
    皆一向圣人所生处也。所谓那含圣者所生之处也。各伴众巨多故名五部也。炎摩天梵名。
    焰摩耶提婆。
    经曰。释王三十三（古千手经云帝释三十三）释曰。此忉利天部也。释王者。天帝释也。忉利天主也。忉利者。梵语略名也。正云多罗夜登陵舍。此云三十三。金光明纂决云释王。具足梵音云释迦（姓也。此云能）提婆（天也）因达罗（主也帝也）略云释提桓因。此天在妙高顶。有三十三宫（四方各八。中有胜殿。合三十三也。四面三十二宫宫置伴也。中宫释王居之）天帝昔有三十二人以为同伴。同修胜业故生此天。释王者主也。三十三伴也。今云释王三十三者。合主伴也。不空两卷随求经云。三十三诸天辅翼于帝释（云云）梵名云。
    因达罗野提婆。
    经曰。大辨功德娑怛那（宋新模本云婆怛那。私曰。婆字讹也）释曰。欲界天女部也。大辨者。昙无谶三藏呼为大辨天神。义净三藏等称曰大辨才天女金光明云。现为阎罗之长姊。或现婆苏大天妹。乃至欲界诸天宫唯有天女独称尊（云云）是故今欲界天女中首举之。次言功德者。吉祥天女也。梵曰摩诃室利。言摩诃者大也。室利有二义。一者功德。二者吉祥。由此二义。昙无谶·及伽梵达摩·阿地瞿多等三藏诸师。同云功德天。余诸三藏翻为吉祥。如文殊师利或云妙吉祥或云妙德也。娑怛那者。亦云安怛祖那。此云隐形。则天女摩利支别名也。经曰。摩利支天常在日前。日不见彼。彼能见日（云云）吉祥大梵名。
    摩诃室利耶提尾。（此云大吉祥天女）
    经曰。提头赖吒王。释曰。健闼婆部也。此天则健闼婆主也。提头赖吒者梵语也。中印度呼曰地利多罗瑟吒罗。唐云持国。四天中东方天也。
    地利多罗瑟吒罗啰惹。
    经曰。神母女等大力众。释曰。神母部也。金光明经诃利底名母神。摩诃摩耶经·法花经等名鬼子母。鬼子母经云。天上有五百子。下地有五百子。皆有大力（云云）诃利底是药叉神母也。大力众者举彼子。以等字知其部类。诸大观音以诃利底为神母为眷属。则列七星如意轮曼荼罗众中也。大佛顶如意宝王经云（如意轮观音经也）若饮食时。食为二分。一分为阿利母低。一分为其本星。阿难白言。诸大神王中。何故但为阿利母低神。佛言此大神王偏为拥护此大道场（云云）毗奈耶经云。观世音菩萨下。应画诃利多菩萨（云云金刚智准提经云诃利底菩萨。同经不空译云诃利底母。云云。以前诸名同低母名）当知诃利底母神能护观音部中咒法。是故今经为受持者遣诃利底母也。诸经亦以此药叉女为神母也。欢喜母法云。佛敕诸弟子。为诃利底施食一分。佛复敕底母云。以我弟子付汝。汝能应护（凡一切食堂安置此母施一分食。依此敕也。凡其母神因缘在根本说一切有部律等。云云）。
    诃利底摩底哩。（翻云欢喜母。或云青色）
    经曰。毗楼勒叉王。释曰。毕隶他部也（毕隶他饿鬼也。此天王能领此鬼。云云）毗楼勒叉者。梵语异也。本音云尾噜荼迦。（此云增长。即南方天也）
    经曰。毗楼博叉毗沙门。释曰。护世天部也。护世之用胜余诸天。是故法花云。毗沙门天王护世者（云云）转轮圣王之轮宝。天帝先与毗沙门。毗沙门与飞行夜叉。夜叉依彼敕即与圣王也。言毗沙门。或云。梵语也。罗什翻云种种闻。唐代诸师皆云多闻天。或云。非梵语。则是救贫人之名也。谓毗者救也助也。沙者贫也。门者人也（云云）多闻梵语。吠室罗摩拏耶也。持塔婆表护佛法。持鉾等世间器伏表护世间。有此二护福不可量（云云）毗楼博叉者。唐云广目。则西方天也。领诸龙众护持国土。国中安危由龙喜怒。而随此天停怒生喜。是故国土安平。毗沙门梵号曰。
    吠室罗摩拏耶。
    经曰。金色孔雀王。释曰。鸟王部也。罗什译一卷孔雀经云大金色孔雀王。不空译孔雀明王经云金耀孔雀也。因缘胜利等在彼等经中。梵号曰。
    摩诃摩。瑜伽罗惹。（唐云大孔雀王）
    经曰。二十八部大仙众。释曰。大仙部也。开此一部更为二十八。四方各取七也。金刚髻珠菩萨修行分经作坛法云。复画诸山持咒仙。如是咒神二十八。一一方面各图七（云云）若依孔雀经七佛所说神咒经等者。天二十八宿星名大仙。居七金山中持双山顶。四方各有七宿。合二十八也。皆为守护曼荼罗神也。供祭之时用茶汁。为仙法故也。梵曰。
    摩诃哩史。（此云大仙）
    经曰。摩尼跋陀罗。释曰。天药叉部。此则多闻天弟也。八大药叉上首也。梵曰。
    摩尼跋陀罗。（唐云宝紧药叉）
    经曰。散脂大将弗罗婆。释曰。方伯神部也。散脂亦名僧慎尔药叉。唐云正了知大将也。方伯二十八药叉主也。金光明云。正了知为主。二十八药叉（云云）方伯药叉名在孔雀经并叶衣观自在经等（四方各四。上下各四。四维各一。合二十八也）弗罗婆者。又名布噜拏跋陀罗。唐云满贤药叉。此部两人共是多闻天弟也。弗罗婆梵名曰。
    布噜拏跋陀罗。
    经曰。难陀跋难陀。释曰。蛇龙部也。大集须弥藏经云。难陀婆难陀龙王为一切蛇龙主。此两龙王兄弟也。（难陀此云无嗔。亦名欢喜。乌婆难陀此云小欢喜）
    难陀（欢喜）曩哦罗惹。（龙王）
    经曰。婆伽罗龙伊钵罗。（大宋新摸千手经云伊罗钵）释曰。海龙王部也。婆伽罗者。海梵名也。伊钵罗者。伊罗钵罗龙也。依树得名。谓头有伊罗钵罗树。昔绕佛时。伊罗树枝当头作痛。是故向树生嗔。遂折舍树枝。由此嗔恚生于龙中。伊罗树枝出生头上。而由近佛于龙中为王。自在有力。请观音经名伊罗钵。金光明名翳罗叶。皆同梵语。伊翳相移之例也。玄应言。伊罗钵多罗龙。此译云香药龙。伊罗者树名也。海龙梵名曰。
    娑伽罗（海也）曩哦（龙也）罗惹（王也）。
    经曰。修罗乾闼婆。（古千手经云阿修乾闼婆）释曰。非天众部也。阿修罗古云阿须轮。新译云阿素罗。唐云非天（见大佛顶咒注）或云无善神（见海龙王经）或云无酒神（见大智论等）乾闼婆或云犍沓和。唐云嗅香。或云寻香。亦云乐神。或云食香。或云香神。或云香音神。则天帝释作乐神也（云云）修罗与天捔力而非天。乾闼婆虽居须弥。常为天帝作音乐。常为天帝之眷属而非天（前以东方为乾闼婆者。依主立部。今入非天部。依伴列之）梵云。
    阿素罗罗惹。
    经曰。迦楼紧那摩□罗。释曰。非人部也。迦楼罗或云哦噜荼。唐云金翅。或云妙翅。是则鸟王也。其主似人而有觜及羽尾。是故非人。紧那罗。或云甄陀罗。或云真陀罗。正云紧捺罗。此释云非人。所谓似人而额有角也。摩□罗伽此云蟒蛇。或梵语云牟呼洛迦。旧云摩□勒。又云摩休勒。新译曰莫呼洛伽。此云大有行龙。一云大腹行。即蟒蛇神。（摩□。牟呼。摩休。莫呼。皆是摩诃同语。是故云大蟒也）虽作人事而非人也。金翅鸟梵名。
    哦噜拏罗惹。
    经曰。水火雷电神。释曰。雷电神部也。水雷火雷雨种神也。雷则云雨精也。慈恩言。雷有鼓声。西域呼为云声雷。此方解云。阴阳激耀。又电殄也。谓乍见即殄灭（云云）梵云。
    哦罗惹多（雷也）尾你庾（雷也）系□多（神也）。
    经曰。鸠槃荼王毗沙阇。释曰。下地鬼神部也。玄应曰。鸠槃荼应言弓槃荼。瓮形颇似冬瓜（云云）四天王中南方天所领也。毗舍阇者。婆沙论云丑鬼也。慈恩云狂鬼也。大佛顶咒云。比舍遮。同注云厕神也（云云）四天王八部鬼神中西方天所领也。
    鸠槃荼罗惹。
    以上立部名。略显能护者名。今复于此二十九句神名作双释者。初三句明王主伴一双也。所谓密迹金刚乌□等明咒神之主。八部赏迦罗等是明咒神伴也。第二两句住空住地一双也。所谓摩醯等天空居天。金毗罗等住地旷野神也。第三两句内外润利一双也。谓婆楼那致水润。是外利也。满善等作善充满。是内利也。第四两句将军斗战一双也。谓萨遮等大神将军也。鸠兰等战无敌者也。依将军作战。是故为一双也。第五两句住山流行一双也。谓毕婆住山。应德等流行神也。是住行一双也。第六两句静虑浅深一双也。依禅浅行得梵摩身。由深禅定生五净居也。第七两句地居天中胜男女天一双也。谓释王者地居天中胜男天也。大辨等地居天中胜女天也。第八两句持国持坛一双也。国是有情所依之土。坛是圣人降临之场也。谓东方天能持世间国土。得持国名也。神母诃利底能护观音部坛场。得神母名。第九两句护国护世一双也。谓南方天能护此州。是故别称护国主。西北两天能护王世。故名护世。第十两句所持能持一双也。所谓孔雀王有所持咒法。大仙依此有能持功。第十一两句动行住方药叉一双也。谓摩尼跋陀罗飞行天药叉也。散脂等住方守护药叉也。第十二两句外海内海二部龙一双也。所谓难陀等龙住外盐海中最大龙王也。娑伽罗等住内甘海中最大龙王。第十三两句非天非人一双。谓修罗等虽与天斗而非天也。迦楼紧那等似人而非人。第十四两句上下神鬼一双也。雷神游于上空。鸠槃荼等住下地居。法花云。鸠槃荼鬼蹲踞土埵（云云）佛子定深。住观世音精舍。饮大悲水恩流。欲报之恩夙夜不绝寤无忘。爰满月大圣劝曰。手足供给头顶礼敬。不足报恩。须以法施为大报恩。汝方于千手经敕偈诸天善神杂众等名。小加解释。可贻后代。莫如之也（云云）定深答曰。古千手经三卷疏中。已有其释矣。何以浅智更备释哉。大圣复言。彼疏中释不叶本意。加之不尽其数。复末得梵文意。妄作解释。我意未为指南。是故更劝之。勿敢固辞。定深承嘉旨。谨以宽治壬申岁南初月初日。草集一卷。送之相隆寺。其后历七岁。戍丑酉壬子月初九日。重取舍文言。添削解释。更副双释。复写彼疏中释。续私释之左。疏曰。初遣金刚密迹力士四句成文。密迹据心。是千佛弟护千佛法。密其实德化迹故。金刚据相。手中常执金刚杵故。乌刍军荼央俱史。是名此云善顶。赏迦罗者。护天王也。常在忉利护帝释故。次三四颂。颂各三句。遣诸善神祈。遣战胜神婆馺者。战胜神也。能破陈故。婆娄那者。息诤神也。能知敌故。满善者。助善神也。助修善圆满善愿故。真陀罗者。制诸恶鬼也。制诸恶鬼令不害故。次遣护国神萨遮都护。护一切故。摩和罗者护于边方。鸠兰护都。军护别人。吒半罗者护诸城邑。复遣护僧神毕婆伽者。护破结人。应德能应修十善人。毗多广身。护一切众。萨和具智。善和诤治。观音敕此三类善神。常当拥护受持咒者。次四颂敕诸天。初敕色界梵摩。谓世净离欲故。三钵谓不动等至故。五部净居在色界上重。第四禅转胜生故。下中上品胜上极五修不同。以为五部。如次上生。无烦·无热·善现·善见·色究竟故。炎摩罗者。唐言离垢。令有犯者止恶业故。次遣忉利三十三天。帝释居中。四面各八。三十二王。同受乐故。后两颂遣四主提头赖吒。唐言护国。王弗婆提。神母女等皆彼眷属。毗楼勒叉唐言长养。王阎浮提。毗楼博叉唐言杂语。王瞿耶尼。毗沙门者唐言多闻。王郁单越。次一颂遣孔雀神。金色王者住七金山。身如金色。虽受鸟身而为仙主。二十八部大仙众者。须弥四面七金山。一一金山自为一部。四面各七。为二十八。次颂遣龙难陀等二。是外大海最大龙王。此名欢喜·小欢喜龙。善护佛法常欢喜故。娑伽罗者。是内甘海最大龙王。此名善贤。善事诸天有贤行故。伊钵罗者。阎浮提界最大龙王。头有伊罗钵罗树故。次颂八部名义如前。后颂杂神。水火雷电主守为名。鸠槃荼者食尸鬼王。毗舍阇者多身生鬼。是东方天王眷属。以有大刀于此别言（云云）。定深私捡此疏文。就敕偈神名以为十二类。金刚士（一）善神（二）战胜神（三）护国神（四）护僧神（五）色界诸天（六）忉利天（七）四天（八）孔雀神（九）龙（十）八部（十一）杂神（十二）如是先奉一人。其中摄多众。而则十二部也。不云二十八部也。而此中不释摩醯等名。但摄善神欤。古千手经并疏中。无魔尼跋陀等二句。是故疏云设偈遣有十三颂。初遣金刚四句成文。次三四颂颂各有三句（云云三四十二也）私云。毗舍阇者。西方天二部鬼摄也。而今疏云东方天眷属（云云）凡厥诸神名释皆不与梵合。圣意难测。何生疑惑（疏中言八部名义如前者。指经序分中释也）。

千手经二十八部众释一卷

建久九年四月十四日。于东寺假堂书写
僧永真
