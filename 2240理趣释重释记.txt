No. 2240 理趣释重释记

　　　　　　　大兴善寺三藏
　　　沙门大广智不空奉诏译
      　　　

大乐金刚不空真实三摩耶经般若波罗蜜多理趣品
      
    释名。言大乐金刚不空真实三昧耶经般若波罗蜜多理趣品者。是则欲界顶他化自在天王宫殿所说也。言大乐金刚不空真实三昧耶者。普贤大菩萨异名也。表诸佛普贤之身周遍器世间及有情世间。以其无边自在理常体寂不妄不坏故有是名。左持金刚铃。即是适悦义。安腰之左。表大我焉。右持五股杵。表是五智义。转拳向外。示众生坐于满月。背倚月轮。令身色相好圆备。证得第六地位。现前地菩萨住般若波罗蜜观。多作此天众王。为天人说般若波罗蜜。其天界五欲殊胜超越诸天。是故毗卢遮那佛为金刚萨埵说大乐大贪染。加持现证瑜伽理趣速疾。由是得闻不染世间杂染请烦恼。超越魔罗之境。其宫殿是大乐不空金刚萨埵大曼荼罗。皆从毗卢遮那佛福德资粮出生。大妙金刚五定所成金刚峰宝楼阁。其曼荼罗四方八柱烈八位四门。中位毗卢遮那遍照空来内证智解脱是也。其八位后当说之。般若波罗蜜多理趣品者。诸尊般若理趣也。言经者。如常所释矣。
    如是。释云。言如是者。结集之时所指是经。注法华云。言如是者。感应之端。如以顺机受名。是以无非立称。众生以无非为感。如来以顺机为应。传经者欲显名教出于感应故建言如是。端者初也。建者始也。又云。至人说法但为显如。唯如为是故言如是。宝公亦云。以离五谤名为如是。梁武帝云。如是所斯之义。是佛所说故言如是。长耳三藏云。如是有三义。一就佛。三世诸佛共说不异名如。以同说故称是。二就法。诸法实相古今不异故名为如。如如而说故称为是。三就僧。以阿难闻望佛本教所传。不异故名为如。永离过非故称为是。释意巨多。恐繁不述。
    我闻。释云。言我闻者。表亲从佛闻也。证云。言我闻者。传法之者自指己身言。如是法亲从佛闻故云我闻。我有三种。一妄所执我。谓外道等所横计我。二假施设我。谓大涅槃乐净常我。除二乘倒强施设故。三世流布我。谓世共传天授祠授等。今传法者随顺世间相指称我。不同前二。即是无我之大我也。集法即遍是也。传之。我者主宰自在之义。有三阿难。一阿难。此云庆喜。持声闻藏。二阿难跋陀。此云喜满。持独觉藏。三阿难伽罗。此云喜海。持菩萨藏。但是一人随德别名。阿难多闻。闻持积集三慧齐满。文义并持。于三藏教总持自在。得自在义故云我闻。自余巨多。依繁不述。寻可悉之。
    一时。释云。当说经之时。其地方种震动。或天雨众花。余时则无此相。又三乘种姓皆获圣果。乃称一时也。解云。明说教时分。即化辰也。法王启化之日。大众嘉会之时。此有二义。一法王启化机器感集说听事讫总名一时。二说听二徒共相会遇时分无别故言一时。亦有四义。一不定约刹那。二不定约相续。三不定约四时六时八时十二时等。四不定约成道已后年数时节。名为一时。但此理趣会时者。一向集会大菩萨众不来自余听法之众。此则秘教之秘密藏之密也。因异熟已集小机不交矣。一时义已多端。依繁不述。
    薄伽梵。释云。是能破义。所破四魔。又有六义。如声论师所释。自在炽盛与端严名称吉祥及尊贵等也。解云。别说教主欲叹法。出胜人其法必胜显。教主中有二。初标名。后叹德。此标名也。古名婆伽婆义当世尊之号也。此略云佛。梵云佛陀。唐云觉者。自觉觉他觉行圆满。自觉胜凡夫。凡不自觉故。觉他胜二乘。彼不觉他故。觉行圆满胜诸菩萨。菩萨虽复修于二觉行未满故。
    成就殊胜。释云。毗卢遮那自觉圣智也。一切如来。释云。瑜伽教中五佛是也。其五佛者即尽虚空遍法界无尽无余佛聚成此五身也。
    金刚加持。释云。金刚者。表如来十真如十法界十如来地。以成上下十峰金刚大空智处。加持者。表如来于中道十六大菩萨普贤智从此展转流出。共成三十七位以成解脱轮大曼荼罗。
    三摩耶智。释云。本誓亦曼荼罗亦平等也。言本誓者。大悲行愿即四量四摄是。言平等者。身口意三密平等是。又云。三部谓佛莲金。于此三部各具四种曼荼罗四种法身智故名为智。勿令将来最上乘者。不从师受而专意自受者也。是故得知修最上乘。必须师受三昧耶。然后可修行。
    已得一切如来灌顶宝冠为三界主。释云。如来在因地。从灌顶师入三昧耶。智曼荼罗。阿阇梨如持弟子身中本有如来藏性。发金刚加持。以成修真言行菩萨法器。则堪任持明等乃至传受印可等灌顶阶位。以此为因。由三密四智印相应。成究竟三界法王主。以此为果。
    已证一切如来一切智智瑜伽自在。释云。一切如来者。同上所说五佛也。一切智智者。唯佛自性之智。皆以瑜伽法相应。获得于法自在。
    能作一切如来一切印平等种种事业。于无尽无余一切众生界一切意愿作业皆悉圆满。释云。一切印者四智印也。能作者由获瑜伽自在故能作。一切如来五佛。一一佛皆有一切印平等羯磨处智。遍至无尽无余佛刹众生界。能作种种利益。究竟安乐一切有情界悉令圆满。上中下一一皆成九品悉地。
    常恒三世一切时身语意业金刚大毗卢遮那如来。释云。言常恒者。表如来清净法界智。无始时来本有。处烦恼而不减。与净法相应。证清净而不增。言三世者。过现未来也。一切时者。在于异生时。后证圣果时。三业清净犹如虚空。身语意业不被虚妄分别所生烦恼所染故也。言金刚者。证得佛地一切法自在。得证身口意三密金刚。于藏识中修道。烦恼习气坚若金刚难摧。用以大空金刚智三摩地。证得法身光明遍照毗卢遮那如来。
    在于欲界他化自在天王宫中一切如来常所游处吉祥称叹大摩尼殿种种间错铃铎缯幡微风摇击珠鬘璎珞半满月等而为庄严。释云。他化自在天王宫中者。如上初题所说解云。说教之处。化土之中略显四德。以显然胜举化胜处。以报身及法身土亦合成实德。一切如来常所游处者。此即举同居胜。常者曾也。游者陟也。处谓安处。唯一佛住诸佛不居则非好处。今显十方过现诸佛旨皆曾于此他化天宫游陟安居。摩尼殿者。庄严胜也。梵云摩尼。此云如意。其殿纯一。以无价如意神珠所成。加以帝青大青石藏杵藏四宝四色七珍七光间错庄严。言风者有四严。一悬宝铎。二列金铃。三吹动以微风。四发音而和雅。言缯幡者。此有八严。具不述之。
    与八十俱胝菩萨众俱所谓金刚手菩萨摩诃萨。释云。在毗卢遮那前月轮。表一切如来菩提心。初发菩提心。由金刚萨埵加持。修证普贤行愿证如来地。是极无自性心。
    观自在菩萨摩诃萨。释云。在大日如来后月轮。表一切如来大悲。随缘六趣拔济一切有情生死杂染苦恼。速证清净三摩地。不着生死不证涅槃。皆由观自在金刚法现证。
    虚空藏菩萨摩诃萨。释云。在遍照如来右月轮。表一切如来真如恒沙功德福资粮聚。由修虚空藏行行四种施。后当说三轮清净喻若虚空。无尽有为无漏成受用变化身资粮。
    金刚拳菩萨摩诃萨。释云。在遍照世尊左月轮。表一切如来三秘密。在金刚拳掌。由真言行菩萨以入轮坛得灌顶者。得闻如来三业密教修行。获得世出世间殊胜悉地。净除无始十种不善恶业。证得无障碍究竟智。
    文殊师利菩萨摩诃萨。释云。在东南隅月轮。表一切如来般若波罗蜜多惠剑。住三解脱门。能显真如法身常乐我净。由菩萨证此智。即便成等正觉。
    才发心转法轮菩萨摩诃萨。释云。在西南隅月轮。表一切如来四种轮。金刚界轮·降三世轮·遍调伏轮·一切义成就轮。由修真言行菩萨得入如是第轮依四种智印。以成十六大菩萨生。便证无上菩提。
      虚空库菩萨摩诃萨。释云。在西北隅月轮。表一切如来广大供养仪。由修真言行菩萨修得虚空库瑜伽三摩地。于一念顷身生尽虚空遍法界一一佛前。于大众会以种种云海供养奉献如来。便从一切诸佛闻说妙法。速满福德智慧资粮。以虚空为库藏。随缘诸趣拔济利乐诸有情类。渐引令致无上菩提。以为巧便。
    摧一切魔菩萨摩诃萨。释云。在东北隅月轮。表一切如来大悲方便。外现威怒内怀悲愍。住加行位。护持修行辟除诸障。成菩提时。摧伏天魔及摩醯首罗一切难调伏者。令彼等受化到于无上菩提。以忿怒智而成究竟。
    与如是等大菩萨众恭敬围绕而为说法。释云。如上一一菩萨同类种性。各有十俱胝众所释八大菩萨摄三种法。所谓菩提心·大悲·方便是也。如上所释诸菩萨。包括一切佛法真言门及一切显大乘。如是等大菩萨众恭敬围绕。八供养及四门菩萨等。以表如来三昧眷属。
    初中后善文义巧妙纯一圆满清净洁白说一切法清净句门。释云。所说可法。诸大菩萨般若理趣。初善者。一切如来身蜜。一切契印身威仪。中善者。一切如来语蜜。真言陀罗尼法王教敕不可违越。后善者。本尊瑜伽。一切三摩地无量智解脱。又一释。初善者增上戒学。中善者增上心学。后善者增上慧学。文义巧妙者。文巧者。依声语。词韵清雅具六十四种梵音也。义妙者。依二谛。世俗胜义也。纯一者。表如来瑜伽不与三乘同共教。故唯如来究竟内证不共佛法法圆乐智。圆满者。由如上智能断三界九地见道修道一切烦恼及习气。断二种障圆满二种资粮也。清净者。表离垢清净。由瑜伽法。一念净心相应。便证真如实际。不舍大悲。于净秽土受用身变化身成佛。洁白。净清法界本来不染。与无量杂染覆蔽异生无明住地其性亦不减。预圣流证佛地其性亦不增。说一切法清净句门者。为修瑜伽行者。于生死流转不染故。广作利乐有情事故。速证无量三摩地解脱智慧故。速集广大福德资粮故。超越一切魔罗毗那夜迦众。带疾得世出世间胜愿满足故。说如来大悲。愍念最上乘种性者。说十七种清净瑜伽三摩地。是故诸契经说三界唯心。由心清净有情清净。由心杂染有情杂染。又说有情界是菩萨净妙佛国土。由修得十七清净句门是也。
    所谓妙适清净句是菩萨位。释云。言妙适者。梵云苏罗多。苏罗多者。如世间匀那里娱乐。金刚萨埵亦是苏罗多。以无缘大悲遍缘无尽众生界。愿得安乐利益。心曾无休息。自他平等无二故。名苏罗多耳。由修金刚萨埵瑜伽三摩地。得妙适清净句。是故获得普贤菩萨位。
    欲箭清净句是菩萨位。释云。由修欲箭金刚瑜伽三摩地。得欲箭清净句。言欲箭者。意生金刚三摩地。以大悲欲箭害二乘心。所以手持是二箭。而现其欲离俱幻平等智身。是故获得欲金刚位。
    触清净句是菩萨位。释云。由修金刚髻离吉罗瑜伽三摩地。得触清净句。所言触者。髻离吉罗三摩地。于中国之言触。以不舍众生必令解脱故。欲明触性即菩提故。所以住抱持相而现其触净俱幻平等智身。是故获得金刚髻离吉罗菩萨位。
    爱缚清净句是菩萨位。释云。由修爱缚金刚瑜伽三摩地。得爱缚清净句。言爱缚者。悲愍金刚三摩地。以悲愍故持受念绳普缚众生。未至菩提终不放舍。亦如摩竭大鱼吞啖所遇一入口已更无免者。所以持此摩竭鱼幢而现其爱缚舍离俱幻平等智身。是故获得爱缚金刚位。
    一切自在主清净句是菩萨位。释云。由终金刚傲瑜伽三摩地。得一切自在主清净句。言一切自在主者。金傲三摩地。以无遇尚智。令一切众生悉证毗卢遮那如来体。于世出世间皆得自在。所以住傲诞威仪而现其我无我俱幻平等智身。是故获得金刚傲位。
    见清净句是菩萨位。释云。由修意生金刚瑜伽三摩地。得见清净句。言见者。金刚见三摩地。以寂照大慧之眼。于杂染界妙净土乃至真俗二谛。唯见一切法胜义真实之谛不散不动。所以持意生之契而现其三昧之身。是故获得意生金刚菩萨位。
    适悦清净句是菩萨位。释云。由修适悦金刚瑜伽三摩地。得适悦清净句。言适悦者。金刚适悦三摩地。于身尘而得适悦清净。于生死解脱不厌不住。所以持触金刚相而现其三昧之身。是故获得适悦金刚位。
    爱清净句是菩萨位。释云。由修贪金刚瑜伽三摩地。得爱清净句。言爱者。金刚贪三摩地。即贪爱而清净故。遂能以贪而积集功德智慧疾至菩提。由住贪爱性故。所以持悲愍之契而现其三昧之身。是故获得贪金刚位。
    慢清净句是菩萨位。释云。由修金刚慢瑜伽三摩地。得慢清净句。言慢者。金刚自在三摩地。出入三界自在无畏。于生死涅槃而现其三昧之身。是故获得金刚慢菩萨位。
    庄严清净句是菩萨位。释云。由修春金刚瑜伽三摩地。得庄严清净句。言庄严者。金刚春三摩地。能以菩提觉花供养云海。亦以方便与众生功德利花。是春事遂以名之故。亦持花以为其契。是故获得春金刚位。
    意滋泽清净句是菩萨位。释云。由修云金刚瑜伽三摩地。得意滋泽清净。亦云喜悦清净句。言意滋泽者。金刚云三摩地。能以法泽慈云滋润含识。亦以方便授与众生诸身心使无始无明臭秽不善化成无量供养香云。以炉烟像云遂以为名。故持焚香之器以为契焉。是故获得云金刚菩萨位。
    光明清净句是菩萨位。释云。由修秋金刚瑜伽三摩地。得光明清净句。言光明者。金刚秋三摩地。常以智灯破诸黑暗。亦以方便授与众生起无量光明供养云海。以其空也色清卒莫如秋时。欲表智光之体。遂以名之。故执灯明以为其契。是故获得秋金刚位。
    身乐清净句是菩萨位。释云。由修冬金刚瑜伽三摩地。得身乐清净句。言身乐者。金刚霜雪三摩地。能以五无漏蕴香涂众生心体。灭烦恼之热成五分法身之香。亦以方便授与众生起涂香供养云海。以旃檀涂香解诸契毒。有似霜雪。遂以名之。故执涂香以为其契。是故获得冬金刚位。
    色清净句是菩萨位。释云。由修色金刚瑜伽三摩地。得色清净句。言色者。金刚色三摩地。以色清净智。于净妙界受用色身。于杂染界变化色身。而为摄来之事。故持钩为其契。是故获得色金刚位。
    声清净是句菩萨位。释云。由修声金刚瑜伽三摩地。得声清净句。言声者。金刚声三摩地。以声清净智能表六十四种梵音。普周法界而为引入之事。故持索为契。是故获得声金刚位。
    香清净句是菩萨位。释云。由修香金刚瑜伽三摩地。得香清净句。言香者。金刚香三摩地。以香清净智发金刚界自然名称之香。入一切心以为上留之事。故持锁为契。是故获得香金刚位。
    味清净句是菩萨位。释云。由修味金刚瑜伽三摩地。得味清净句。言味者。金刚味三摩地。以味清净智持瑜伽三摩地无上法味。以为供养之事。故持铃为契。是故获得味金刚位。分别圣位经云。若依次说。前后有差据执身佛。顿证身口意三种之净业。遍周法界。于一一法门一一理趣一一毛孔身分相好。尽虚空界不相障碍。各住本位。以成遍照光明毗卢遮那自受用身他受用身。若依二乘北次第而说。若不俱修三十七菩提分法。证得道果。无有此处。若证自受以用身佛。必须三十七三摩地智以成佛果（云云）又云。毗卢遮那佛在色界顶阿迦尼吒天宫成正觉已。一切如来从萨埵金刚出虚空藏大摩尼宝。以灌其顶。令发生观自在法王智。安立一切如来毗首羯磨善巧智。令往诣须弥山顶金刚摩尼宝峰楼阁。集圣众已。于是毗卢遮那佛加持一切如来。施设四方坐师子座。时不动如来·宝生如来·观自在王如来·不空成就如来。复加持毗卢遮那佛。（云云）
    何以故一切法自性清净故般若波罗蜜多清净。释云。虽一切本来清净。由有客尘烦恼习气。覆蔽身心轮回六趣。由获得瑜伽理趣四种智印。所谓大智印·三昧耶智印·法智印羯磨智印。如上菩萨一一具四种印。相应方得离垢清净。便证普贤大菩萨位。设使因缘不具不得四种智印。如经所说一闻于耳。获得胜福决定不异。疾证无上正等菩提。以为正因。
    金刚手若有闻此清净出生句般若理趣乃至菩提道场一切盖障及烦恼障法障业障设广积集必不堕于地狱等趣设作重罪消灭不难若能受持日日读诵作意思惟即于现生证一切法平等金刚三摩地于一切法皆得自在受于无量适悦欢喜以十六大菩萨生获得如来执金刚位。释云。毗卢遮那佛在大众中。为未来有情修瑜伽者。对诸十地菩萨。说受持读诵具修行福利。速灭无始时无量诸重业障。乃至来际以悲愍广大愿力。同游六趣利乐有情。由闻及修。不染不受诸不善异熟业。获得世出世间殊胜悉地。即于大十六生。作金刚萨埵菩萨等乃至金刚拳菩萨。最后身便成毗卢遮那真也。解云。一切法平等者。大经云。一切法平等性。谓真如理也。金刚三摩地者。大经云。金刚等持。解云。等持者谓定。金刚者喻。能破分别着相烦恼。谓观一切平等性真如空理所有等持。能破分别着相颠倒。故名金刚。又真如理名金刚。缘之定名金刚等持。谓能受持心心不忘。日日读诵精勤思惟如是法性故。得此定当起胜惠破诸分别颠倒着相。今时证此金刚等持。闻思修中相应定也。菩萨十六大生者。即义当十六劫。金刚性者。真如性能破裂生死过失名金刚。诸法体名性。执者受义。亲领受故。执即正体智能缘于空。或执金刚之性即真如。经十六生得此真如故。由于此经行前法行超越生死不经僧祗。经十六劫即入初地。以经所闻实相之理有大神验。闻此法则超越生死无边劫量。
    时薄伽梵一切如来大乘现证三昧耶一切曼荼罗持金刚胜萨埵于三界中调伏无余一切义成就。释云。一切如来者。大曼荼罗中五方佛也。言大乘者。略有七义。一法大。二心大。三胜解大。四意乐大。五资粮大。六时大。七究竟大。由诸菩萨承此大乘。证得无上正等菩提。言现证者。瑜伽师所证三摩地境也。三昧耶者。名为本誓。亦时亦名期契。亦为曼荼罗之异名。一切曼陀罗者。四种曼荼罗也。一大曼荼罗。二三昧耶曼荼罗。三法曼荼罗。四羯磨曼荼罗。以此四种摄瑜伽一切曼荼罗。持金刚胜萨埵者。金刚义菩提心是也。胜谓最胜。言萨埵者此名勇猛。言于三界中调伏者。三界谓欲色无色界。于中能调伏摩醯首罗等诸天难调伏者。令得受化无余。一切义成就者。普贤菩萨之异名也。
    金刚手菩萨摩诃萨为欲重显明此义故熙怡微笑左手作金刚慢印右手抽掷本初大金刚作勇进势说大乐金刚不空三摩耶心。释云。金刚手萨埵者。此菩萨本此普贤。从毗卢遮那佛二手掌。亲受五智金刚杵。即与灌顶。名之为金刚手。为欲重显明此义故者。所谓显明大智印标帜。首戴五佛宝冠也。熙怡微笑左手作金刚慢印右手抽掷本初大金刚作勇进势者。言本初者。本来清净法界也。左手作金刚慢印者。为降伏左道左行有情令归顺道。右手抽掷五智金刚杵作勇进势者。令自他甚深三摩地顺佛道念念升进。获得普贤菩萨之地。又云。右手执持五智金刚三度抽掷者。为令法界众生登普贤地。普贤地有三种。一普贤行愿地。即菩萨十地是。二大普贤。即等觉位是。三普贤照曜地。即成正觉位是。所以三度加持法界者。为令三有众生具足五智。或断除三重妄执。超越三祗。须先加持而后抽掷。但随事便故。前后不次而已。所以左手持般若铃铎三度振鸣者。为令以般若真理入行者心中获得三种解脱。三种解脱者。即解脱烦恼障·业障·报障是也。所以念诵之后一度振鸣者。为令惊觉法界众生长夜睡眠证得真解脱也。即说大乐金刚不空三昧耶本誓心真言曰。
    吽。释云。吽字者因义。因义者谓菩提心为因。即一切如来菩提心。亦是一切如来不共真如妙体。恒沙功德皆从此生。此一字具四字义。且贺字以为本体。贺字从阿字生。由阿字一切法本不生故。一切法因不可得。其字中有污声。污声者。一切法损减不可得。其字头上有圆点半月。即谓^8□字者一切法我义不可得。我有二种。所谓人我法我。此二种皆是妄情所执。名为增益边。若离损减增益即契中道。奄字者金刚萨埵法智印明也。^8□字者欲金刚法智印明也。贺字者金刚悦喜法智印明也。苏字者爱金刚法智印明也。佉字者慢金刚法智印明也。□字者意生金刚法智印明也。曰罗字者金刚髻离吉罗法智印明也。娑字者爱金刚法智印明也。多□字者金刚傲法智印明也。弱字者春金刚法智印明也。吽字者云金刚法智印明也。鍐字者秋金刚法智印明也。谷字者冬金刚法智印明也。苏字者色金刚法智印明也。罗字者声金刚法智印明也。多字者香金刚法智印明也。萨多鍐字者味金刚法印明也。此密言十七字则为十七菩萨种子。即成法曼荼罗。若画一一菩萨本形。即成大曼荼罗。若画本圣者所执持标帜。即名三昧耶曼荼罗。如前种子字各画本位。即名法曼荼罗。各铸本形安于本位。即成羯磨曼荼罗。次说安立次第分曼荼罗位。中央九位外院更加一重中央安金刚萨埵。依萨埵前安欲金刚。右安髻离。后安爱乐。左安置慢。右前隅安意生。右后隅安发髻离。左后隅安爱。左前隅安傲。以次外院如前次第安布四隅。初安春。次安雪。次安秋。次安冬。外院前安色。右安声。后安香。左安味。既安布已。则修行者结三昧耶等印。成本尊瑜伽。加持四处。五方佛灌顶被甲。谓四字明令召令入令缚令喜。献阏伽等。即与四智印相应。入三摩地念诵。或瑜伽师坐于中位三摩地中。如前布列。即诵十七字真言。心缘一理趣清净句。入一一理趣门。遍周法界。乃至第十七位周而复始。以心得三摩地为限。即名为大乐不空真实修行瑜伽仪轨已上名大乐不空金刚萨埵理趣初集会品时薄伽梵毗卢遮那如来复说一切如来寂静法性现等觉出生般若理趣。释云。毗卢遮那如来名遍照。报身佛。于色界顶第四禅色究竟天成正觉。为诸菩萨说四种自证自觉圣智。说四智菩提。解云。寂静法性般若理趣者。实相妙法也。现等觉者。现谓显现现前明了亲证之义。等者遍义。觉谓觉照义。此意显无分别智明了亲能遍照法性。现等觉体即无分别智。
    所谓金刚平等现等觉以大菩提金刚坚固故。释云。由如来净阿赖耶于大圆镜智相应。证得坚固无漏之三摩地。能净无始无明住地微细烦恼。解云。下有四门。第一能断生列性坚牢故。金刚平等性现等觉者能破生死。现等之觉犹世金刚。以智所证法性菩提坚牢真实难可破坏。若彼金刚故。能证智名金智。金刚般若名金刚义同此。以所证智性坚牢故。能证智亦如金刚能破生死矣。
    义平等现等觉以大菩提一义利故。释云。第七无漏末那与第八净阿赖耶识中无漏种子。能缘所缘平等。离能取所取故。证得平等性智。流出随其众生爱乐身。由如众色摩尼能作无边有情义利矣。解云。此即第二观察所诠智。一切有为无为等义皆悉平等。以法本性真如菩提其义一故。性无差别。
    法平等现等觉以大菩提自性清净故。释云。由如来清净意识与妙观察智相应。证得一切法本性清净。于净妙佛国土。为诸菩萨能转无上法轮。解云。此第三观察能诠智。以所证理大菩提性自性清净故。于能诠教悟菩提平等。
    一切业平等现等觉以大菩提一切分别无分别性故。释云。由如来无漏五识与成所作智相应。现三业化。于净妙国土及杂染世界。任运无功用无分别。作佛事有情事。解云。此第四通证诸法智。一切法者有为无为。诸法之中皆现等觉。以法本性于诸法中无有分别故。能证智证诸法时。皆亦不分别故。法本法亦性平等。由如空中种种云雾。如屏风上种种俯貌云及屏风并无分别。云及画像种种相起。
    金刚手若有闻此四出生法读诵受持设使现行无量重罪必能超越一切恶趣乃至当坐菩提道场速能克证无上正觉。释云。佛告金刚手。为未来有情。闻此中修理趣福利。必不犹豫能发净信修行。则现世恶报及来生能转定业。疾证无上菩提。解云。从金刚手下。此叹德。然准余处。有十法行。大经云。有六法行。一闻。二信解。三受持。四读。五诵。六修习。今此中唯有四法行。可知。始今日于行十法。初行时乃至未来坐菩提座成佛已来。虽造重恶业。谓见中邪见。业中意业。逆中破和合僧等。虽皆具造。由悟解故。不为被染。而能超越一切恶趣。由闻经行等大威神力。此诸恶业作不增长故。不堕于三恶道等。乃至速证无上菩提。计此功德应与前同。但为别赞经之胜用故各别说。
    时薄伽梵如是说已欲重显明此义故熙怡微笑持智拳印说一切法自性平等心。释云。熙怡微笑者。希奇于事。表修行者具一切结使诸烦恼。才结毗卢遮那大智印。诵心真言。等同遍照尊。则应受一切世间殊胜供养。应受一切如来诸大菩萨礼敬。是故有此微笑。持智拳印者。如前释。
    阿。释云。恶字心真言者。具含四字为一体。阿字菩提心义。如此字。一切字之为先。于大乘法中。趣向无上菩提心为先。阿字者行义。则四智印。瑜伽教中修行速疾方便。由集福德智慧资粮。证成无上菩提正因。第三字极长高声。阿字者等觉义。由证无边智解脱三摩地陀罗尼门。摧伏四种魔罗。受十方一切如来三界法王灌顶。转正法轮。第四恶字者涅槃义。由断二种障。谓烦恼所知之障。证得四种圆寂。所谓一自性清净涅槃。二有余依涅槃。三无余依涅槃。四无住涅槃。前三通异生声闻缘觉。第四唯佛独证。不同诸异乘。则此四字是毗卢遮那佛自觉圣智四种智解脱。外现四大转轮王菩萨。所谓金刚萨埵·宝·法·羯磨菩萨是也。修行者建立曼荼罗。中央毗卢遮那佛。背日轮头冠缨络。身轻缯衣。结智拳印。坐师子座。身如月殿。大日前金刚萨埵。背月轮戴五佛冠。右手持金刚杵。左手持铃。半跏而坐。遍照右虚空藏。背月轮。右手持金刚宝。左手施愿。半跏而坐。无障后观自在。左手持莲华。右手开敷花势。半跏而坐。大日左月轮金刚羯磨。二手作旋舞置于顶上势。内四隅安四内供。各如本形。外四隅安外四供。各持本供具。四门置钩索锁铃菩萨。各住本威仪。遍照如来成等正觉。由四种瑜伽三摩地。所谓金刚萨埵宝法羯磨等瑜伽三摩地。从金刚萨埵至羯磨。次第流出嬉戏鬘歌舞等。又从内四供。依次流出香花灯涂香等外供。又从四大菩萨。各流出四门。四门菩萨。四种曼荼罗。大智三昧耶。法羯磨轮也。如前大乐中所说类同。若修瑜伽者成就般若理趣。住于中位。即诵毗卢遮那佛真言。□日罗驮都恶（五字引）自作本尊瑜伽。以四字明召请曼荼罗圣众。诵四出生法。运心。一一出生。遍周法界。周而复始。皆以五智相应。念念能灭诸宿障恶业。现生证菩萨地。后十六生证成毗卢遮那无边法身。能现于无量净秽诸刹土报化。现证无上菩提。已上毗卢遮那理趣会品。
    时调伏难调释迦牟尼如来复说一切法平等最胜出生般若理趣。释云。由入欲无戏论瑜伽三摩地故。获得一切嗔无戏论性。具如下说。解云。摄受一切法平等性者。谓摄一切染净因果。皆入平等性法界中。由此故能普胜众恶。
    所谓欲无戏论性故嗔无戏论性嗔无戏论性故痴无戏论性痴无戏论性故。解云。贪欲无戏论者。谓染妄性。性即真如。真如三法体无戏论。言戏论者。谓分别相名言相寻思相。由戏论故执着染净。有所分别。分别故生死生。知无戏论染净已。染净已性无分别。性无分别故生死灭。故能除恶。下皆准知。
    一切法无戏论性。解云。一切法者。有漏无漏有为无为一切法总摄。生死有 性。先染后净。先别后总。义次第说。依繁不述。
    一切法无戏论性故。解云。所观之境性无戏论。能观之智亦无戏论。如实知故。由此境智悉无戏论故。离生死一切分别。降伏一切恶法皆尽。
    应知般若波罗蜜多无戏论性。释云。于阎浮提五浊末法。为调伏九十五种异类外道。现八相成道。皆得受化。致于佛道。现生释迦族中。乃至姓释迦氏。牟尼者寂静义。身口意寂静故称牟尼。于须弥顶三十三天金刚宝峰楼阁中。毗卢遮那佛转法轮。有四种。所谓金刚轮·宝轮·法轮·羯磨轮也。其四轮皆摄在二轮中。所谓正法轮·教令轮。即毗卢遮那于阎浮提化相成佛度诸外道。即于须弥顶示现威怒形。降伏摩醯首罗等憍佚我慢。妄自恃具一切智。由贪嗔痴一切杂熏习藏识。为令彼等清净离诸烦恼故。示现左右脚踏摩醯首罗及乌摩妃。由入欲无戏论性瑜伽三摩地故。获得一切嗔无戏论性。由入嗔无戏论性瑜伽三摩地故。获得一切痴无戏论性。由入痴无戏论性瑜伽三摩地故。获得一切法无戏论性。由入一切法无戏论性瑜伽三摩地故。获得般若波罗蜜多无戏论性。五种无戏论智成降三世曼荼罗。即置次第。中央安降三世。前安忿怒萨埵。后安忿怒善哉。右安忿怒王。左安忿怒爱。内四隅安四忿怒内供。外四隅安四忿怒外供。东门安弓箭并画。南门安剑。西门安轮。北门三股叉。一一皆如前四种曼荼罗。皆以降伏以为三摩地。修行者欲降伏三界九地烦恼怨敌故。诵此当部中五种无戏论般若理趣。欲降伏诸天频那夜迦及恶人危害佛法者。运心入五种无戏论三摩地。自身作降三世瑜伽大智印。与四印相应。入实相理趣义同前。
    金刚手若有闻此理趣受持读诵设害三界一切有情不堕恶趣为调伏故疾证无上正等菩提。释云。害三界一切有情者。由贪嗔痴为因。受三界中流转。若与理趣相应。则灭三界轮回因。是故害三界一切有情。不堕恶趣。为调伏贪等三毒也。故得速证无上菩提。是故如来密意作如是说。解云。以经威力能调众恶故。是杀罪并得消除。由悟法性起此胜行。故此大罪不招恶果。以经威力善能调伏一切烦恼及随烦恼恶业等故。设有是罪。不招恶果。相缚众生亦由粗重缚善后双修止观方乃俱解脱。一切罪业从烦恼生。一切烦恼从分别起。今离戏论诸妄分别。分别既尽。惑业亦亡。故此大罪闻经信解定得销灭。又云。一切法平等性者。即是七日则彼人三毒及随烦恼悉皆散灭矣。
    时金刚手大菩萨欲重显明此义故持降三世印以莲花面微笑而怒颦眉猛视利牙出现住降伏立相说此金刚吽迦啰心。释云。持降三世印者。三世所谓摩醯首罗义。由此印得降伏净伏引入佛道。以莲花面微笑而怒颦眉者。圣者住内心。与观自在悲愍心相应。外示现忿怒也。言猛视者。四种眼中第三忿怒眼义也。言利牙出现者。与金刚药叉三摩地相应也。住降伏立相者。降三世立印。其二足相去可立。折屈右膝舒左膝。两足左踏摩醯首罗。右踏乌摩。其修行者若与降伏法相应者。如前大智印。诵一字明。即明曰。
    吽（短）释云。此忿怒吽字金刚部摄。猛利故速得成辨阿毗遮卢迦。广如瑜伽经等所说。修行者如前人名。想彼人在左足下。不经一七日则彼人三毒及随烦恼悉皆散灭。修行者作降三世本尊瑜伽观已。自住曼荼罗中央。运心布列前右后左四忿怒八供养四门。如本教口诵五无戏论般若理趣。运心遍法界周而复始。由此修行证得无量三摩地。顿集福德智慧。以成佛资粮。此一品唯通修降三世修瑜伽者以为仪轨。余皆备诸广本。

已上降三世会品
  
    时薄伽梵得自性清净法性如来。释云。得自性清净法性如来者。是观自在王如来异名也。则此佛名无量寿。若于净妙佛国土。现或佛身。若住杂染五浊世界。则为观自在菩萨。
    复说一切法平等观自在智印出生般若理释。释云。复说等者。则至毗卢遮那佛则为观自在菩萨。说一切法平等观自在智印出生般若理趣。说四种不染一切烦恼及随烦恼三摩地法。解云。一切法平等性者即是真如。观自在者是悲行也。妙智印者是内智也。此观自在即妙智印。印一切法平等性故。所谓世间一切欲清净故则一切嗔清净。释云。此则金刚法三摩地。大经云。一切贪欲本性清净极照明故。能令世间嗔恚清净等。又云。欲清净故者。此文是智照故。谓于贪欲本性真如清净境中极照明故。能照明者。即是智以贪欲为本生于嗔等故。
    世间一切垢清净故则一切罪清净。释云。此则金刚利三摩地。解云。一切垢清净者。此明于随烦恼本性清净极照明等。
    世间一切法清净故即一切有情清净。释云。此则金刚因三摩地。
    世间一切智智清净故则般若波罗蜜多清净。释云。是即金刚语三摩地。由瑜伽者得受四种清净三摩地。于世间悲愿。生于六趣。不被一切烦恼染污。犹如莲花。以三摩地能净诸杂染故。解云。言般若清净者。由能照明一切法性本性清净故。能观智最清净与所缘境极相应故。
    金刚手若有闻此理趣受持读诵作意思惟设住诸欲犹如莲华不为客尘诸垢所染疾证无上正等菩提时薄伽梵观自在大菩萨欲重显明此义故熙怡微笑作开敷莲华势观欲不染说一切群生种种色心。释云。修行者持观自在菩萨心真言。欲求成就般若理趣者。应建立曼荼罗。中央画观自在。如本仪形。前安法。右安利。左安因。后安语。四内外隅各安四内外供养。东门画天女形。表贪欲。南门画蛇。表嗔形。西门画猪。表痴形。北门画莲花表涅槃形。得入此轮檀。至无上菩提。一切诸惑皆不得染污。或时自住坛中作本尊瑜伽。运心布别圣众围绕。以四字明召请。诵心真言诵持四种清净般若理趣。入一一门遍周法界。周而复始。成一法界自他平等。或时想己身纥利字门。成八叶莲花。胎中想金刚法。于八叶上想八佛。或时想他身。想吽字五股金刚杵。中央把处想十六大菩萨。以自金刚与彼莲花。二体和合成为定慧。是故瑜伽广品中密意说。二根交会五尘成大佛事。以此三摩地奉献一切如来。亦能从妄心所起杂染速灭。疾证本性清净法门。是故观自在菩萨手持莲花。观一切有情身中如来藏性自性清净光明。惑染所不能染。由观自在菩萨加持。得离垢清净。等同圣者。
    纥唎（二合引入）释云。言纥唎字。具四字成一真言。贺字门者。一切法因不可得义。罗字门者。一切法离尘义。尘者所谓五尘。亦名能取所取二种执着。伊字门者。自在不可得。二点恶字义。恶字名为涅槃。由觉悟诸法本不生故。二种执着皆悉远离。证得法界清净。纥唎字亦云惭义。若具惭愧不为一切不善。即具一切无漏善法。是故莲花部亦名法部。由此字加持。于极乐世界。水鸟树林皆演法音。如广经中所说。若人持此一字真言。能除一切灾祸疾病。命终已后当生安乐国土得上品上生。此一通修观自在心真言行者。亦能助余部修瑜伽人也。已上观自在菩萨般若理趣会品。
    时薄伽梵一切三界主如来。释云。是宝生佛也。宝生之变化。则虚空藏菩萨是也。
    复说一切如来灌顶智藏般若理趣。释云。复说者。虚空藏菩萨理修行也。一切如来灌顶智藏者。虚空藏菩萨之异名也。余如前释。
    所谓以灌顶施故能得三界法王位。释云。此则金刚宝菩萨三摩地行。灌顶施与何类瑜伽者想身虚空藏菩萨。以金刚宝灌顶一切如来也。解云。至第十地将受如来法王位时。一切十方如来和合咸灌其顶。如刹帝利受王位法。今此菩萨受尊位。以何法水灌其顶令作吉祥。谓一切佛智慧法水有殊胜智出生功德贪容福德。譬如于藏以此智水灌菩萨顶。令无始来二障垢尽。一切如来吉祥功德皆悉圆满。今说此法令依趣入。是故称门。施中有五。一位施。二义施。三法施。四财施。五总无畏施。其实五施一一并得多益。此中是说五相似果。若舍荣贵位而修正法。当得成佛三界法王。由施义味顺于理故。当来希愿皆满足等。广说。依繁不述。
    义利施故得一切意愿满足。释云。此则金刚光菩萨三摩地行。谓惠施沙门婆罗门资缘之具。
    以法施故得圆满一切法。释云。金刚幢菩萨三摩地行。谓施不见形。与天龙八部等说法等。
    资生施故得身口意一切安乐。释云。此金刚笑菩萨三摩地行。谓施与僧生之类。此是虚空藏曼荼罗。修行者建立曼荼罗。中央画虚空藏。如本形。前画宝。右画光。左画幢。后画笑。内外院四隅各列内外四供养。如本形。东门安金刚杵。南门宝。西门莲花。北门铃。修行者若入此曼荼罗。令他人现生所求一切富贵阶位悉得。灭一切贫穷业障。设盗一切有主所摄物者。六分之一不得不与取罪。速疾获得一切悉地。或时瑜伽师坐曼荼罗中。作本尊瑜伽观。与诸圣众围绕。以四字明请召。即诵心真言。四种理趣门。运心遍法界。愍念贫穷孤露。常行惠施。三轮清净。心无悭吝。常与等虚空三摩地相应。不久获得虚空藏菩萨身。
    时虚空藏大菩萨欲重显时此义故熙怡微笑以金刚宝鬘自系其首说一切灌顶三摩耶宝心。怛□。释云怛□字者具四字。表四种理趣行门。多字真如不可得义。罗字离尘义。阿字一切法本来寂静犹如虚空。莽字一切法无我义。常与此心真言相应故。身心无碍有如虚空。按怛驮那法。尤于此部中最速成就。所求一切伏藏皆得现前。真陀摩尼宝能满一切众生希求愿故。已上虚空藏理趣会品。
    时薄伽梵得一切如来智印如来。释云。得一切如来智印如来者。不空成就之异名也。
    复说一切如来智印加持般若理趣。释云。一切如来智印加持者。是三密门身口意金刚也。即说四种印。
    所谓持一切如来身印则为一切如来身。释云。持一切如来身者。是金刚业三摩地身。真言者由得身加持。得无碍身。于无边世界作广大供养。解云。由在因中别行如来三业因即得果之时。得如金刚法身等果。又云。由在印中具行三业金刚智印得果之时。能得最上妙身语心。谓如金刚不为邪友所动。不为生死所坏。此中意说。别行三业殊胜之因别得三果。具行三业所有胜因总得一果。三业坚实犹如金刚不可动坏。
    持一切如来语印则得一切如来法。释云。此金刚护三摩地。由此三摩地。能普获无边有情界。常以大慈甲胄而自庄严。得如金刚萨埵不坏法身也。
    持一切如来心印即证一切如来三摩地。释云。持一切如来心印者。由真言者得金刚药叉三摩地。能令尽藏识中杀害心杂染种子得大方便大悲三摩地。为调伏示现威猛忿怒金刚药叉之身。
    持一切如来金刚印即成就一切如来身口意业最胜悉地。释云。由修瑜伽者得金刚拳三摩地。能成就一切真言教中三密之门。是故广瑜伽中说。身口意金刚合成名为拳。一切如来缚是名为金刚拳者也。
    金刚手若有闻此理趣受持读诵作意思惟得一切自在。由持语印得一切口自在。一切智智。由持心印得一切智智。一切事业。由持金刚印得一切事业皆悉成就。
   一切成就得一切身口意。由持身印得一切成就也。此句梵本初功能。汉本有第四矣。金刚性一切悉地疾证无上正等菩提。由持金刚印得一切事业皆悉成就。疾证无上正等菩提。修业者欲成就般若理趣瑜伽者。建立金刚拳曼荼罗。中央画一切如来拳菩萨。前业。右护。左牙。后拳。内外四隅各安内外四供。四门安四菩萨。东门安染金刚。南门安髻离吉罗。西门安爱。北门安慢。或时瑜伽者住曼荼罗中。自作本尊瑜伽。想诸眷属各住本位。以四字明召请一切圣众。则诵一字真言。则诵四种金刚拳般若理趣。即运心一一理趣门。量同法界。周而复始。一切三摩地皆得现前。
    时薄伽梵为欲重显明此义故熙怡微笑持金刚拳大三昧耶印说此一切坚固金刚印悉地三昧耶自真实心。恶。释云。恶字是涅槃义。四种涅槃摄一字中。四种者如前释。句义如释表本菩萨大智印威仪。兼赞语密功能。此是金刚拳菩萨仪轨。已上金刚拳理趣会品。
    时薄伽梵一切无戏论如来。释云。是文殊师利菩萨之异名也。
    复说转字轮般若理趣。释云。转字轮者。是五字转三摩地也。解云。真如法性离诸分别离言说道故无戏论。即是依于法身之相。轮字门者。轮有二义。一因圆义。二摧坏义。由观真如性无戏论遍一切法。故名因圆。由观此故离分别执摧坏生死一切执着。故名摧坏。诠此轮理所有法门。名为轮字。法教能诠显故名门。由闻此教起轮。起轮行已得轮。得轮果已复为他转。如是展转起无量轮者也。
    所谓诸法空与无自性相应故。释云。诸法空者。是金刚界曼荼罗中金刚利菩萨三摩地也。
    诸法无相与无相性相应故。释云。是降三世会中忿怒金刚利菩萨三摩地也。
    诸法无愿与无愿性相应故。释云。是遍调伏曼荼罗中莲花利菩萨三摩地也。
    诸法光明般若波罗蜜多清净故。释云。一切义成就会中宝利菩萨三摩地也。大经云。一切法本性净。甚深般若波罗蜜多本性清净故。解云。法性离言无戏论故。法性本净。实相般若本性清故。此既是法性诸法随本体故。皆是空也。释云。修瑜伽者欲成就般若波罗蜜多。应建立曼荼罗。曼荼罗者。布列八曼荼罗形。于中央画文殊师利童子形。四方安四佛。以虚空智剑各系四佛臂上。其四隅安四种般若波罗蜜甲。外四隅安外四供养。四门安四种契印。东门画剑。南门铄底。西门画钵。北门梵甲。或时瑜伽师坐于曼荼罗中。作本尊瑜伽。运心布列圣众。以四字明召请。诵一字明。则诵四种般若理趣。与心相应。遍周法界。周而复始。乃至一月或六月一年。不久当得无碍辨才。证得无量三摩地门。之殊师利菩萨现前摩顶。
    时文殊师利童真欲重显明此义故熙怡微笑以自剑挥斫一切如来以说此般若波罗蜜多最胜心。释云。一切有情无始轮回。与四种识积集无量虚妄烦恼则为凡夫。在凡夫位名为识。预圣流至如来地名为智。以四智菩提对于四种妄识。妄识既除则成报法。若不妄执法则成法执病。是故智增上菩萨。用四种文殊师利般若波罗蜜剑。断四种成佛智能取障碍。是故文殊师利现挥斫四佛臂也。般若波罗蜜多心者。
    唵。释云。唵字者觉悟义。觉悟有四种。所谓声闻觉悟·缘觉觉悟·菩萨觉悟·如来觉悟。觉悟名句虽同。浅深有异。自利利他资粮小大不同。以四种觉悟总摄一切世出世间上上。是故文殊师利菩萨得法自在。故目法王之子。已上文殊师利理趣会品。
    时薄伽梵一切如来入大轮如来释云。是才发心菩萨之异名也。
    复说入大轮般若理趣。释云。是金刚界大曼荼罗也。
    所谓入金刚平等等则入一切如来法轮。释云。由称此般若理趣金刚轮三摩地。则成入金刚界。属金刚界六种曼荼罗。证云。此初明佛性轮。法身本性能破生死坚实难坏如金刚故。其六种者指归已说。
    入义平等则入大菩萨轮。释云。由称此般若理趣忿怒轮。则成入降三世。属降三世十种曼荼罗。其十种者指归已说。证云。菩萨之法依教所诠以行修证故。义平等名菩萨。佛性亦应是平等性。以杂能诠坚实之义。别名金刚。不名为义。菩萨证此未得金刚圆满法性。但立义名。
    入一切法平等则入妙法轮。释云。由称此般若理趣莲花轮三摩地。则成入遍调伏。属遍调伏曼荼罗者。大密微细法业献四一印乃成六种坛。六种者指归中已说。证云。入一切法者。上二能诠总名为法。谓法教法。欲显所诠因果胜法。能诠之教并摄入者。法性轮故。随顺说别性并即真如也。
    入一切业平等则入一切事业轮。释云。由称此般若理趣羯磨轮三摩地。则成入一切义成就。属一切义成就六种曼荼罗。
    时才发心转法轮大菩萨欲重显明此义故熙怡微笑转金刚轮说一切金刚三昧耶心。释云。如前句义中说。金刚轮菩萨大智印形状。吽。释云。吽字具轮义。若修金刚轮三摩地。应建立曼荼罗。画八辐轮形。轮脐中画金刚轮菩萨。于八辐间画八大菩萨。如前布列。八轮外四隅画四波罗蜜。内院四隅安四内供。外四隅安四外供养。内隅四门安四菩萨。东门金刚萨埵。南门降三世。西门观自在。北门虚空藏。瑜伽者破三昧耶。或阿阇梨非法失师位。由建立此轮坛。则复本阿阇梨。修一切三摩地真言。速得成就。若引弟子入。若自身入。则成入一切世出世间曼荼罗。或时瑜伽阿阇梨自坐坛中。运心布列诸圣众。以四字明召圣众。则诵一字真言。次诵四种轮般若理趣。运心遍周法界。不久当得如毗卢遮那佛转轮法王。已上才发意菩萨理趣会品。
    时薄伽梵一切如来种种供养藏广大仪式如来。释云。此是虚空库菩萨之异名也。
    复说一切供养最胜出生般若理趣所谓发菩提心则为于诸如来广大供养。释云。此是金刚嬉戏三摩地。菩提心义。一切如来以菩提心为成佛增上缘。于菩提心法圆乐。与智波罗蜜自娱。解云。由在因中行正供养复为净因。于中有三。初发心行。次摄护行。后修习行。于诸供养中。法供养为最胜。天王会云。二人远离王贼等所不能侵大宝藏。百千万劫法难闻得闻。不持不施等大菩提心护正法。如教修行静。自利利他心平等。是即名真供养佛。
    救济一切众生则为于诸如来广大供养。释云。此是金刚鬘三摩地。由净信心入于佛法大海。得七宝如意宝鬘。济拔一切有情。满一切所求希愿。令一切有情受诸戒品以自庄严。
    受持妙典则为于诸如来广大供养。释云。此是金刚歌三摩地。由此三摩地。于佛集会中。能问答一切大乘甚深般若波罗蜜也。
    于般若波罗蜜多受持读诵自画教他画思惟修习种种供养则为于诸如来广大供养。释云。此是金刚舞三摩地。由大精进。以金刚毗首羯磨解脱智。遍游无边世界。诸佛前以广大供养。请说一切佛法般若波罗蜜等诸修多罗。以十种法行。顿积集福德智慧二种资粮。获得三种身。此菩萨主一切供养门。供养门者有多种。依苏悉地教。有五种供养。又有二十种供养。于瑜伽教中有四种供养。所谓菩提心供养·资粮供养·法供养·羯磨供养。如前四种理趣门是。又有五种秘密供养。又有八种供养。又有十六种大供养。又有十七六种杂供养乃至一切供养。悉皆摄入虚空库菩萨供养仪轨中。解云。十法行者。一画写。二听闻。三受持爱乐尊重不离于心。生死威仪愿相随故。四读。五诵。六思惟。七修习如说行也。八广为有情宣说流布。九自供养。十施他。此十名行法。自余各如教文说。若修行者欲求成就虚空库者。应建立曼荼罗。中央画虚空库。右手持羯磨杵。左手作金刚拳按左胯。半跏坐月轮中。八大菩萨围绕。内外四隅安八供养。四门置四种宝。东门安银。南门安金。西门摩尼。北门真珠。或时修行者坐曼荼罗中。自作本尊瑜伽观。以圣众围绕。以四字明召请。持一字真言。则诵四种般若理趣。运心遍周法界周而复始。乃三摩地现前。若自入令他人此曼荼罗。然后受持一字真言。或加香花等种种供养具。若能运心供养佛菩萨。则供养具遍周法界。一一佛菩萨前成广大供养之具。
    时虚空库大菩萨欲重显明此义故熙怡微笑说此一切事业不空三摩耶一切金刚心。唵。释云。唵字三身义。亦名无见顶相义。亦名本不生义。亦是如来毫相功德义也。具见教文。已上虚空库菩萨理趣会品。
    时薄伽梵能调持智拳如来。释云。是摧一切魔菩萨之异名也。
    复说一切调伏智藏般若理趣所谓一切有情平等故忿怒平等。释云。此是金刚降三世三摩地。由此定调伏他化自在魔王。受化引入佛道。证云。摄受智蜜调伏有情者。观照之智微妙名蜜。此智为藏具能摄受一切诸佛所有功德。名为摄受。亦名智藏。能除自他忿恚等。通名调伏。此门义显。由观智达法本性。忿恚恶法并能谓伏。又云。以不二除及三种实相。以于忿他忿之时。应作此念。法既平等。何有嗔恚忿。法既离染。忿能调我。法既无变。忿性亦然。何须分别见他生忿而起恚恼。作此观已。犯一切戒皆悉除灭。下皆准知之。
    一切有情调伏故忿怒调伏。释云。此是宝部中宝金刚忿怒三摩地。由此定能调伏魔醯首罗。受化入于佛道也。
    一切有情法性故忿怒法性。释云。此是莲花部中马头忿怒观自在三摩地。由此定调伏梵天。受化入于佛道也。证云。以忿即真如本染尽。有情本性即忿本性。人法本性皆即实相无二类故。既知此已不见忿等故。不应生烦恼之通也。
    一切有情金刚性故忿怒金刚性。释云。此是羯磨部中羯磨三摩地。由此定调伏那罗延。受化令入佛道也。
    何以故一切有情调伏即为菩提。释云。此是本慈氏菩萨。由此菩萨内入慈定。深矜愍难调诸天。外示威猛令得受化引入菩提也。
    时摧一切魔大菩萨欲重显明此义故凞怡微笑以金刚药叉形持金刚牙恐怖一切如来。释云。一切外道诸天悉具如来藏。是未来佛令舍归正故。名恐怖一切如来。如来者离五怖得四无所畏。无能怖者也。今所恐怖非在果位如来。乃在因佛也。五怖畏者。一活畏二死畏。三恶名流布畏。四恶道畏。五大众威德畏也。如来能离此怖畏得四无所畏也。四无所畏者。如大经说之。证云。何以故下释所由。以有情本调伏性实相即是法身无上菩提。此说实相本性菩提亦是能观观照般若。法性法相体不异故。如刀之利体无别故。由此故智忿之本性。亦是诸佛一切智。智有二解。一云。真俗二智各得一名。二云。一切智者佛也。又言智者佛所成智。此本性般若即佛之智。以忿即真如亦即佛之智故。烦恼性即以觉分更无异故。又调伏即实相菩提亦实相般若亦诸佛智之本性。本性名智之本。故恐怖一切如来等者。
    已说金刚忿怒大笑心。释云。此是金刚药叉菩萨大智印也。
    郝。释云。郝字具四义。一切法本不生义·因义·二种我义。由迷一切法本不生理。为一切烦恼因。烦恼因起二种我。所谓人我法我。是故一切外道诸天执我执法。令彼调伏入金刚药叉三摩地。即思此菩萨一字心真言。入一切法本不生门。则离一切烦恼因。烦恼既离。即证二种无我人空法空。则显真如恒沙功德。即超越三界凡地妄心所起诸惑杂染。是故名为摧一切魔大菩萨也。若瑜伽者欲降伏一切世出世间魔怨。建立金刚药叉曼荼罗。中央画摧一切魔。前安魔王天主。右安魔醯首罗。后安梵天。左安那罗延天。内四隅置四部中牙印。外四隅安四外供养。四门置四种印契。东门画三股忿怒杵。南门金刚宝光焰炽盛。西门金刚莲花具光明。北门羯磨金刚光明遍流。建立此坛已。自入令他入。则离一切怨敌恶人。所不能害。或时坐于轮中。作本尊瑜伽。想圣众围绕。则诵四明字召请圣众。次诵一字明。即诵四种般若理趣。起大慈心于众生界。运心遍同法界周而复始。由此三摩地修行。设三界中一切有情尽为魔。虽作障难。不能倾动。修行者所修一切世间出世间悉地皆得满足。已上摧一切魔菩萨理起会品。
    时薄伽梵一切平等建立如来。释云。是普贤菩萨之异名也。解云。性平等法。谓即真如遍于人法。名性平等。此真实性不可施设言说分别。今施设为性平等法故名建立。
    复说一切法三摩耶最胜出生般若理趣所谓一切平等性故般若波罗蜜多平等性。释云。此是金刚部大曼荼罗。由入此曼荼罗。能悟一切有情皆有不坏如金刚佛性。
    一切义利性故般若波罗蜜多义利性。释云。是宝部曼荼罗。由入此曼荼罗。证得如虚空真如恒河沙功德故。
    一切法性故般若波罗蜜多法性。释云。此是莲花部大曼荼罗。由入此曼荼罗。证悟清净法界如莲花不染诸惑。
    一切事业性故般若波罗蜜多事业性。释云。即是羯磨部大曼荼罗。由入此曼荼罗。获得迅疾身口意。至于十方一切世界佛集会疾大供养也。
    应知时金刚手入一切如来菩萨三昧耶加持三摩地说一切不空三昧耶心。吽。释云。吽字义初品所释。瑜伽者为成就四种曼荼罗。教敕外金刚部成辨一切世界悉地故。应建立曼荼罗。其坛轮形三重。中轮画八辐。脐中先别画金刚手安其脐中。八辐中画八大菩萨。各头向外。又更一重画五类外金刚部诸天。所谓上界天王那罗延等四种。又画游空日天等四种。又画住虚空四种频那夜迦。四方各配四门。又地居住藏等四种天。又画地中猪头等四神。如上等从东北隅。又旋布列令匝。头皆向外。其第三重如前五种天之妃后。各配本天相对。此曼荼罗前诵持一字心。兼修四种般若理趣。运心遍周法界周而复始。不久身得同降三世金刚。于中脐轮中。移出金刚手菩萨。自居其仙。想自身作降三世金刚三摩地。结彼等五类教敕印。诵金刚手一字明。称彼等天真言。相和诵。皆得使役。应成辨所求皆遂。已上降三世教令轮品。
    时薄伽梵如来。释云。是毗卢遮那佛也。复说一切有情加持般若理趣所谓一切有情如来藏以普贤菩萨一切我故。释云。一切情不离大圆镜智性。是故如来说一切有情如来藏。以普贤菩萨同一体也。证云。一切有情皆如来藏。如来藏者真如缠之名。出缠之时名为法身。然今普贤本性即如来藏故。说普贤自体遍有情体故。有情者皆如来藏。废因显体名普贤遍。藏谓库藏。诸佛所有一切一切功德皆在其中。名如来藏。现行功德未能起故不名法身。
    一切有情金刚藏以金刚藏灌顶故。释云。一切有情不离平等性智性。是故如来说一切有情金刚藏。金刚藏者即虚空藏也。以金刚宝获得灌顶也。证云。一切有情本体皆金刚藏。然以般若金刚藏教灌洒身心悉得坚实。彼裂生死坚固之法。金刚藏即如来藏也。
    一切有情妙法藏能转一切语言故。释云。一切有情不离妙观察智性。是故如来说一切有情妙法藏。妙法藏者观自在菩萨也。于大佛大集会能转法轮也。
    一切有情羯磨藏能作所作性相应故。释云。羯磨者毗首羯磨菩萨也。一切有情不离成所作智性。能作八相成道所作三业化。令诸有情调伏相应也。此四种智印四大菩萨现转轮王是也。
    时外金刚部欲重显明此义故作欢喜声说金刚自在自真实心。怛唎。释云。外金刚部者。摩醯首罗等二十五种类诸天也。心真言者怛唎字。怛字真如义。真如有七。谓一流转。二实相。三唯识。四安立。五邪行。六清净。七正行真如也。唎字尘垢义。尘垢者五盖义。能盖覆真如。是故五趣轮回生死轮中。为对治彼等难调诸天。建立五种解脱轮。毗卢遮那佛为世间同类摄化。说摩醯首罗曼荼罗。中央画摩醯首罗如本形。以八种天围绕。四供养四门各画本形。若依世俗是名外曼荼罗。若依胜义则为普贤曼荼罗。以事显于理故。即事即理。理事不相碍故。即凡即圣。性相同一真如也。已上外金刚部会品。
    尔时七母女天顶礼佛足献奉钩摄入能杀能成三摩耶真实心。毗庾释云。七母女天是摩诃迦罗天眷属也。献奉钩召者。以金刚钩印能召一切两足多足等诸有情类。摄入者。以金刚索印引入曼荼罗。及引入佛道。能杀者。杀害毁坏正法。损害多有情者。杀害不善心也。能成者。令修真言行者离世间障难速得悉地也。三昧耶者。是彼天女本誓也。真实心者毗欲字。是毗字一切法三有不可得。欲字一切乘不可得。由三有情种种爱乐胜解不同。是故如来出兴于世即说五乘。所谓天乘·梵乘·声闻乘·缘觉乘·大乘。是故佛楞伽经中伽陀说。乃至心流转。我说为诸乘。若心得转依。无乘及乘者。此天等亦有曼荼罗。中央画摩诃迦罗。以七母天围绕。具如广经所说。摩诃迦罗者大时义。时谓三世无障碍义。大者是毗卢遮那法身无所不遍。七母天者。并梵天母。表八供养菩萨。以事显理也。已上七母天集会品。
    尔时末度迦罗天三兄弟等亲礼佛足献自心真言。萨缚（入二合）释云。末度羯磨三兄弟者。是梵王那罗延摩醯首罗之异名也。萨缚者。萨字则一切平等如虚空。缚字一切法言说不可得也。此天亦有曼荼罗。其形如弓。三天次第而画。仪轨法则如广经所说。为文繁不复具引。此三天表佛法中三宝三身。佛宝者是金刚萨埵。法宝者是观自在。僧宝者是虚空藏。此三者皆从毗卢遮那心菩提心中流出。亦名三法。亦名三法兄弟。以事显理也。

已上三兄弟集会品

    尔时四姊妹女天献自心真言。释云。四姊妹者。一名惹耶。二名微惹那。三名阿尔多。四名阿波罗尔多。此四天亦有曼荼罗。中央昼都牟卢天。此天四姊妹之兄也。东西南北各昼一天女。其轨则如广经所说。四姊妹者。表瑜迦中四波罗蜜。所谓常乐我净波罗蜜是也。都牟卢者。表毗卢遮那佛。
    含。释云。含字真言者。一切法因不可得。其真言中带莽字。诠一切法我不可得。即成实相般若波罗蜜。若欲修此天法者。与此字相应。亦契世间出世间三摩地。威德自在。一切见者皆得欢喜。所出言词所求一切皆从命矣。已上姊妹集会品。
    时薄伽梵无量无边究竟如来。释云。此是毗卢遮那之异名也。
    为欲加持此教令究竟圆满故。释云。此教者指理趣般若经也。
    复说平等金刚出生般若理趣所谓般若波罗蜜多无量故一切如来无量。释云。显金刚部中曼荼罗皆具五部。一一圣众具无量曼荼罗。四印等亦无量也。
    般若波罗蜜多无边故一切如来无边。释云。显实部中具五部曼荼罗。四印等亦无边也。释云。般若通实相观照文字等五。三身如来随亦无边。实相之理法身无边。观照智报身无边也。
    一切法一性故般若波罗蜜多一性。释云。显莲花部中具五部曼荼罗。四印等同一清净法界性也。
    一切法究竟故般若波罗蜜多究竟。释云。显羯磨部中具五部曼荼罗。四印等得至究竟无住涅槃也。证云。观照及境文字等五。最胜第一名为究竟。诸法及义随般若亦尔。此中言显。由深般若因位文字眷属境界无边无际一味究竟。所行之行得三身果。所说法义随身亦尔。有深般若。诸法本性即一味究竟。故法亦尔。
    金刚手若有闻此理趣受持读诵思惟其义彼于佛菩萨行皆得究竟。释云。此中曼荼罗广大。如一切教集瑜伽经所说荐福大和上金泥瑜伽曼荼罗是也。所以不说心真言者。彼教中一一圣众各有一字心真言。不可具载。今略指方隅。
    时薄伽梵毗卢遮那得一切秘密法性无戏论如来。释云。后当五种秘密三摩地也。证云。秘密法性者。能得秘密等可贵可重名秘。幽隐难知名密。即是有为一切殊胜幽微诸法。谓菩提是。及一切法无戏论性。即真法界。离诸名言及分别故。由无分别无戏论性。
    复说最胜无初中后大乐金刚不空三摩耶金刚法性般若理趣。言大乐者。得无漏乐。乐有五种。一因乐。二受乐。三苦对治乐。四断受乐。五无害恼乐。此中有四。一出离乐。二远离乐。三菩提乐。四涅槃乐。今得此五及后四种故言大乐。遍法界俱是乐故。金刚者能破义。一切障法悉能破故。不空者。显此妙法非空无果。必有灵验殊胜异果。名为不空。金刚法性者。诸佛般若坚实。诸法此为第一。故名法性。
    所谓菩萨摩诃萨大欲最胜成就故得大乐最胜成就。释云。此是欲金刚明妃菩萨三摩地也。释云。明自利果中明。由贪等为因。展转得四种果。一由贪等为因得大乐。二大乐为因得大觉。三大觉为因得能降四魔。四降四魔为因得自在。云何为大贪等最胜成就。所谓菩萨于其因中。翻其生死十恶业道。自行出世十恶业道。一能杀生。谓众生死流转欲。欲是杀义。二不与取无有与者自杀摄取。是无他求自摄益义。三欲邪行了知欲为邪。而修于正行着境界欲。实知准邪。具可见证下释。
    菩萨摩诃萨大乐最胜成就故则得一切如来大菩提最胜成就。释云。此是金刚髻梨吉罗明妃三摩地也。
    菩萨摩诃萨得一切如来大菩提最胜成就故则得一切如来摧大力魔最胜成就。释云。此是大乐金刚不空三昧耶金刚萨埵三摩地也。
    菩萨摩诃萨得一切如来摧大力魔最胜成就故即得遍三界自在主成就。释云。此是爱金刚明妃三摩地也。
    菩萨摩诃萨得遍三界自在主成就故则得净除无余界一切有情住着流转以大精进常处生死救摄一切利益安乐最胜究竟皆悉成就。释云。此是金刚慢明妃三摩地。此五种三摩地。秘密中最秘密。今说修行曼荼罗像。同一莲花座。同一圆光。中央昼金刚萨埵。右昼二种明妃如本形。左昼二种。具如金泥曼荼罗像东南隅是也。修行者得阿阇梨灌顶。方可修此五密。所获福利文广不可具说。得广经者自应寻见耳。何以故。
    菩萨胜惠者乃至尽生死恒作众生利而不须涅槃。释云。此是金刚萨埵三摩地。行愿义。如上文应知耳矣。
    般若及方便智度悉加持诸法及诸有一切皆清净。释云。此是欲金刚明妃三摩地。行般若波罗蜜义摄也。
    欲等调世间令得净除故有顶及恶趣调伏尽诸有。释云。此是金刚髻梨吉罗明妃三摩地行大净虑义摄也。解云。佛菩萨观诸有情。多悭所蔽。虽有珍财。不能修福。亦不自用。如割身肉深生痛惜。菩萨知其因悭所蔽。增长恶业。当堕恶趣无有出期。遂起大贪夺其财宝。令舍悭吝不起恶业。菩萨实是后得智中大悲之心。起此贪等不为己身名利。诸眷属恭敬故。起一贪增百千善。由是善财求善知识。遇见一王杀缠鞭杖无量众生。善财心悔王语之言。此诸众生愚钝狠悷。若不苦楚终不调伏。故我苦之。善财方解如仙誉国王杀五百婆罗门更增功德。此亦如是。故起贪时菩萨大利也。依繁止之。
    如莲体本染不为垢染诸欲性亦然不染利群生。释云。此是爱金刚明妃三摩地。行大悲所摄也。
    大欲得清净大安乐富饶三界得自在能作坚固利。释云。此是金刚慢明妃三摩地。行大精进所摄也。成无上菩提要妙速疾法门。虽有多种。皆摄四种法。所谓大慧。是般若波罗蜜也。二大静虑。是大三摩地也。三大悲。于生死苦不疲倦。四大精进。济拔无边有情令证金刚萨埵。是故观自在位同一莲花同一圆光。体不异故。辅翼悲智。不染生死不住涅槃。是故大欲得清净（金刚）大安乐富饶（宝）三界得自在（莲）能作坚固利（羯磨）则成金刚萨埵毗卢遮那佛大悲行愿身也。解云。佛菩萨其贪等。以此贪等能益有情。设住烦恼过去之心。住余有漏善无记心。名为通。通是漏义。于此三性一切时中不能染污。如莲花等虽出泥不能染。菩萨之心亦复如是。都无所染矣。
    金刚手若有闻此本初般若理趣日日晨朝或诵或听彼获一切安乐悦意大乐金刚不空三昧究竟悉地现世获得一切法自在悦乐以十六大菩萨生得于如来执金刚位。释云。如前已释可解。
    吽。释云。句义如上。因更不释。
    尔时一切如来及持金刚菩萨摩诃萨等皆来集会欲令此法不空无碍速成就故咸共称赞金刚手言（四种总持）善哉善哉大萨埵善哉善哉大安乐善哉善哉摩诃衍善哉善哉大智慧善能演说此法教金刚修多罗加持（已上正宗分）持此最胜教王者一切诸魔不能坏得佛菩萨最胜位于诸悉地当不久一切如来及菩萨共作如是胜说已为令持者悉成就皆大欢喜信受行。释云。五种善哉句。从金刚部配乃至佛部。金刚修多罗者。指瑜伽教金刚乘法也。余句义欢喜信受奉行。嘱累流通也。解云。诸大菩萨集报土之上人及余天众会化身之大士。皆识如来之秘说。共悟能寂之宏崇。顺领深心修行散席。
    大乐金刚不空真实三昧耶经般若波罗蜜多理趣品。解云。叹经胜德有十。一多劫得宿命智。二所生常精进修善。三魔等不稽留。四诸天常卫护。五终不横死。六无狂衰患。衰谓福起。衰家败身。患谓染疾。终无此事。七佛及菩萨常所护念。八令恶灭善生。九随愿生佛土。十从今日后乃至菩提不堕三恶趣。恶趣之言通摄人中三恶趣。中皆亦不堕。谓无形黄门二形女人。又所证真相穷法性之甚深。能诠教门因言崇之极妙。受持之者获利无边。未可具言故说小分。故修行者欲证此德。当勤修学究竟取证。方知此经胜利无尽。
    已上依不空三藏释并慈恩解证所述略如是耳。
    夫以筌蹄所以鱼菟取得于山泽之中也。文教所以义理照耀于贤愚之际也。今此般若理趣经者。是则秘藏之极秘。密教之大密也。博览高视尚躇其庭。浅识狭学岂窥其阃。古人传言。思而不学之始也。学而不思之忘也。因兹转读之隙。为开昧心削圣人之笔迹。着觉者之经侧。此只为省引烦之累也。伏望后贤垂莫笑矣。
　　天庆元年着雍阉筏之岁应钟之月。聊以记之。

理趣释重释记

