No.2428D
真言宗即身成佛义一卷

    问。真言宗立胜即身成佛。其意何（华严法花宗亦立即身成佛义唯今真言宗义尚胜余宗）答。立即身成佛义有多种经论之文证。问。其证文如何。答。大日经与金刚顶及菩提心论等真言经论中具有其意。且一偈云。

    六大无碍常瑜伽  四种曼荼各不离
    三密加持速疾显  重重帝网名即身
    法然具足萨般若  心数心王过刹尘
    各具五智无际智  圆镜力故实觉智（云云）

    （此颂本文可寻。或云唐大阿阇梨所持）今依此颂文立三种即身义也。问。其三种何。答。一理具。二加持。三显得也。是皆即身成佛之义也。问。此颂相配三种即身成佛如何。答。初四句加持之义。次三句理具之义。终一句显得之义也问。理具乃至显得即身成佛意云何。答。一切众生自心中金刚胎藏曼荼罗远离因果法然具足名理具也。由三密加持自身本有三部诸佛速疾显发故云加持也。三密修行已成就故。即心具万行见心正等觉证心大涅槃。发起心方便严净心佛国。从因至果以无所住住于其心。如实觉知名显得也。是三皆名即身成佛也。
    问。三密加持速疾显者其意如何。答。修真言行者以三密为门即身成佛故云尔。问。其三密者何。答。一身密。二语密。三心密。是为三密。问。何故身口意名密。答。真言行者以三业为门即身具三密万行即身成三密菩提。行者自知余人不知故名密。
    问。如何即身具三密万行。即身证三密菩提耶。答。以手作印契起如来事业时。自身本有佛部诸尊以身为门速疾显矣。以口诵真言开声字实相时。自身本有莲华部诸尊以语为门速疾显方以意观满月轮见真净菩提心时。自身本有金刚部诸尊以意为门速疾显也。所以云即身具三密万行证三密菩提也。问。何故手作印契时。唯佛部诸尊显而莲华部金刚部不显。口诵真言时。唯莲华部显而佛部金刚部不显。以意作妙观时。唯金刚部显而何佛部莲华部不显耶。答。宗意以身口意配佛部莲华部金刚部故云尔。又云。互共显得三部。问。诸教皆共以身口意修万行。虽尔非说即身显得三部诸尊。今何立此义。答。彼显教宗等不行三部三昧耶三密故。今此秘密宗行三三昧耶三密故尔耳。问。言三部三昧耶意何。答。言三昧耶有二义。问。其二义者如何。答。一者平等义。二誓愿义。问。其言平等与本誓意何。答。结三部印作妙观诵真言时。得知众生与佛平等故名平等义。又结印作观诵真言时。三部诸尊以本誓愿必定显发加持故名本誓义。问。诸教说满万行因于金刚以前得万德果于妙觉之位证遍法界理。今何云自身本有三部诸尊速疾显耶。答。彼因圆果满遍法界佛是显教分齐。今意不尔。一切众生自心中三部三昧耶诸尊远离因果法然具故云尔。问。尔者违诸大乘经云三僧祇劫满万行因乃得成佛。答。彼亦显大乘意。故龙树菩萨菩提心论云。真言法中即身成佛故是说三摩地法。于诸教中阙而不书也。又云。若人求佛惠。通达菩提心。父母所生身。速证大觉位。又彼菩萨云。譬如有远行人若乘羊人久久至。若乘马稍疾。若乘神通发心刹那至所诣（云云）如是文甚多不可具述。
    问。六大无碍常瑜伽者。先其六大者何。答。地水火风空识此云六大。问。何故此六名大。答此六遍一切有情非情故云大。问。云何此六大遍有情非情故得云即身成佛。答。此六大究竟是无不佛六大故。依六大遍云即身成佛。问。此六大是众生六大。如何云无不佛六大。答。心佛及众生是三无差别。故云无不佛六大。问。佛是觉者众生是迷人心者是迷众生心。如何云心佛及众生是三无差别。答。此宗意于自他各各有自他故。云心佛及众生是三无差别。问。其于自他各有自他故云三无差别意如何。答。自之本觉佛云自之自。自之烦恼身云自之他。他之本觉佛云他之自。他之烦恼身云他之他。自佛亦名众生亦名心故。云是三无差别。问。于众生而烦恼身可名自佛名他。如何佛名自烦恼身名他。答。众生若不作恶业当是可佛。然造恶业作迷众生故佛云自烦恼名他。由兹诸教云客尘烦恼。问（云云）尔者血肉之身六大烦恼身之六大故不名佛六大耶。答。此烦恼身之六大是如来之六大种子字。字相字义故尚是名佛身六大等。
    问。四种曼荼各不离者。先其四种曼荼罗者何。答。摩诃曼荼罗。三昧耶曼荼罗。羯磨曼荼罗。达磨曼荼罗。此云四种曼荼罗。
    问。其摩诃乃至达磨者其语如何。答。摩诃等是梵语。此云大曼荼罗。平等曼荼罗。事业威仪曼荼罗。法曼荼罗也。问。此四总名曼荼罗者其语如何。答。曼荼罗者翻为坛场。即有多义。或名轮圆具足。亦名无比味无过上味。亦名发生。亦名聚集也问。何故云轮圆具足等。答。具三密四智印等无量名义故云轮圆具足。如醍醐五味之中无比无过。是曼荼罗一切佛法中无比故名无比味无过上味。发生如来无量功德故名发生。以如来真实功德集在一处。乃至十佛刹尘数差别智印轮圆辐凑翼辅大日心王。使一切众生普门进趣故名聚集。问。尔此大曼荼罗以何为体。余亦尔。答。且约画作三十七尊等形像画绘以为大曼荼罗体。诸尊所持刀剑轮等为平等曼荼罗体。涅铸刻等像为事业威仪曼荼罗体。诸尊种子字书于尊位为法曼荼罗体。问。何故形像画绘名大曼荼罗。诸尊所持刀剑轮等名平等曼荼罗。涅铸刻等像名事业威仪曼荼罗。诸尊种子字名法曼荼罗耶。答。形像画绘黄白赤黑青五大色成故名大曼荼罗。六大普遍有情非情而其形种种不同。虽然其性平等故诸尊所持刀剑轮等名平等曼荼罗。随如来事业差别而威仪各别故涅铸刻等像名事业威仪曼荼罗。诸尊种子字有轨则轨持义故名法曼荼罗也。问。尔者此四种曼荼罗但画作形像具。于真实如来之所具耶。答。于真实佛亦具四种曼荼罗。问。云何具。答。忘相见色时五大色是大曼荼罗。忘色见相时事业威仪曼荼罗。诸尊所持本□帜是平等曼荼罗法曼荼罗自尔有如来身中。问。兹形像四种曼荼罗与真实如来四种曼荼罗。若为相离为当不相离。答。不相离也。问。既形像与真实别。何云不相离。答。以三密加持时。兹形像曼荼罗则成真实曼荼罗。所以不相离。问。若尔如真实曼荼罗说法利生为形像曼荼罗说法利生耶。答。已云以三密加持时成真实曼荼罗。如何不说法利生也。
    问。重重帝网名即身者。其意如何。答。如帝网一珠影能现一切珠内一切珠影能现一珠内。互相涉入重重。我身法身能入一切法身一切法身能入我身法身。重重涉入故名重重帝网名即身。问。若如帝网珠喻者珠影互相涉入其质各别不相涉入。自他身佛亦但佛影互相涉入而其质为各别不入耶。答。不尔。于佛影质俱涉入。问。尔者有法喻不合之过失。如何免之。答。喻举珠影涉入边成自他身佛之影质共涉入义。不取珠质不涉入之边。问。既自他身佛质各别如何相涉入耶。答。佛身无碍故互相涉入无妨也。问。自他身无碍相涉入者。为彼此相和合杂乱而有。答。虽彼此相入。而不相和合杂乱。问。有形体色相之物必有质碍。何能涉入耶。答。于质碍有触体变坏质碍。有方所示现质碍。佛身非变坏质碍故能涉入。
    问。法然具足萨般若者。其义云何。答。我身中本来常住本觉佛名法然具足萨般若。
    问。法然具足本觉佛者。若指佛性种子名本觉佛欤。为当相好具足身而有耶。答。本来具足四种曼荼罗名本觉佛。问。若本觉佛法然具者。违瑜伽论等诸教说菩提果德从种子因生本无今有佛。答彼他缘大乘意也。非秘密庄严意也。问。若尔此秘密宗意依何等教立本觉佛。答。教证多有。且依毗卢舍那经大莲华部无障碍经。华严经。金刚顶经等建立此义。问。其经等文证如何。答。毗卢遮那经（名大日经）云我觉本不生。出过语言道诸过得解脱。远离于因缘。知空等虚空。如实相智生。已离一切闇。第一实无垢（云云）无障碍经云（名莲华三昧经）归命本觉心法身。常住妙法心莲台。本来庄严三身德。三十七尊住心城。普门尘数诸三昧。远离因果法然具。无边德海本圆满。还我顶礼心诸佛。华严经云。遍诣十方求成佛。不知身心久成佛等（云云）金刚顶经云。普贤法身遍一切。无始无终无生灭（云云）问。尔者佛已本来成了更无不成。如何众生行自求佛果。答。彼众生不解我身本来是佛。而生妄分别求成佛耳。问。若众生本来是佛不可求更成佛者。不可有六道四生等受苦类。答。彼六趣众生与毗卢遮那本无二体。但随众生种种妄想立名耳。问。佛本自是佛者。如何说法依师而得。更不可被光佛之教化。可自然显得。答。若法依师而得者。即是戏论生灭之相。非法然佛自然惠。问。尔佛是自然之惠。则不修学而可得。亦不可受人。答。如来方便力以无相法身作种种名相。加持令诸众生以因果法证得非因非果法也。
    问。心数心王过刹尘者。谁心数心王耶。答。法然具足萨般若之心数心王也。问。其萨般若心数心王。若已成佛心数心王欤。若众生心数心王欤。答。近指众生心王。亦是已成佛心数心王也。问。何物名心数亦名心王。答。于金刚界七十三尊者。毗卢舍那是心王。余七十二尊是心数也（七十三尊者五智。四度。十六大菩萨。四摄。八供。贤劫十六尊。又外护二十天也）于胎藏界会五百尊又毗卢舍那是心王余是心数也。问。尔者唯七十三尊亦五百尊也。如何云过刹尘。答。尊等各有十佛刹微尘数普门三昧眷属故云过刹尘也。问。此两部海会尘数诸尊。若有一众生身中。若总一切众生佛云过刹尘欤。答。且于一众生身内有若干尘数佛故云过刹尘。问。尔者仁王经云。唯佛一人居净土。今何云于一众生身中有过刹尘佛。答。彼显教之佛。不真言之佛。问。法身佛非对机说法。如何今云有多眷属。答。尔也。此毗卢舍那不对机之佛。问。尔者何云多眷属。答。彼具体法身内眷属非应度机也。问。凡说法者为度机也。彼佛既不对机为谁说法。答。自受法乐故与本有尘数眷属俱解说法。问。尔此宗佛不为众生说法。答。为众生说法。但现应化说法耳。
　　问。各具五智无际智者。且其五智者何等。答。法界体性智。大圆镜智。平等性智。妙观察智。成所作智。是名五智。问。此五智以何为体。答。以毗卢舍那等五佛智慧如次为五智体（金刚界五佛）问。何故大日如来智名法界体性智。余佛智亦尔。答。法界体性智者。三密差别数过尘刹名之法界。诸法所依故曰体。法然不坏故名性。决断分明故为智。大圆镜智者。谓自他三密无有边际名之大也。具足不缺曰圆。实智高悬万像影现曰镜也。平等性智者。性净智水不简情非情故。彼此同如故。常住不变故曰平等性智。妙观察智者。五眼高临邪正不谬以为名也。成所作智者。二利应作故曰所成。妙业必遂成之名也。问。五智者是五佛之智也。如何即名无际智也。答。心王心数佛智一身内过尘刹。何况一切众生身。故名无际智。问。尔者法相宗立四智。云何今宗立五智。答。法相宗意真如法性名法界性不名智。此宗立法界体性具人法身心相好故。加以智名曰法界体性智。问。法相意真如名智性。又名菩提断。又名诸佛智慧。如何云不名智。答。彼宗意智之性名智性。非简择决了故名智。所以此宗殊曰法界体性智。问。尔者此法界体性智者。为一切众生法界体性智一一别体。为当一体耶。答。一一别体不一体也。问。若尔违云一大法身周遍法界。答。如江河井池虽异其性即同。法身亦尔。众生虽异法身是同。所以名周遍也。
    问。圆镜力故实觉智者其意如何。答。此颂意正成佛之义也。问。如何正成佛。答。如实知自心名正成佛故云圆镜力故实觉智。问。如何如实知自心耶。答。真言行者修行三密得成就时。如实见自心本有庄严藏。名如实知自心。问。其自心本有庄严藏者何物。答。本觉四种曼荼罗也。问。此本觉四种曼荼罗迳几劫数得见。答。此宗意随真言行者修练成就一生得见之。问。尔者行者成就之时得见本觉曼荼罗名正成佛耶。答。尔也。问。若尔违法然具足萨般若名即身成佛。答。彼法然具足者约理具云即身成佛也。此圆镜力故实觉智者约显证云即身成佛。所以不违。问。成佛极难故经三无数劫方登妙觉。此宗修行何观早得成佛耶。答。修行诸波罗蜜门者必迳于三无数劫方登觉位。今真言行者依于月轮作字母观。早得大菩提也。问。此宗意云即身成佛者。以断烦恼即身成佛。若不断烦恼即身成佛耶。答。宗意不断烦恼而即身成佛。问。断障成佛者是经论明文。今如何云不断烦恼而即身成佛。答。此宗意悟烦恼即菩提故即身成佛。问。烦恼如何即菩提。答。烦恼本性即是菩提。问。烦恼本性既是菩提如何转回生死。答。不悟烦恼本性即菩提故轮回生死。问。尔者世间之众生起贪嗔痴等是起菩提。何不成佛而堕三恶趣。起菩提人何堕恶趣。答。不悟烦恼即菩提之人但起迷故堕恶趣。则由不会缘故。譬如石中火若遇打缘即出。又如虽有地中金而不知之时不能莹之也。爰真言行者从故师说即悟烦恼菩提无二故舍迷直至菩提也。如莲华虽净而不离泥。即善恶不二。制恶之时即成善。是故无烦恼者亦无菩提。若于此理能悟解者不堕恶趣。是故经云烦恼菩提体无二。又云。往昔精进舍生死。不知生死即涅槃。又无行经云。淫欲即是道。恚痴亦复然。如是文证非一。问。尔者不断烦恼即身成佛者。违诸教云断障成佛。又此真言教以金刚断障者如何。答。此宗烦恼转归明名为断障。不谓断舍烦恼体。问。何故不断舍耶。答。若不烦恼即菩提可断舍之。烦恼即菩提故不断舍归真。所以仁王经云。菩萨未成佛时以菩提为烦恼。菩萨成佛时以烦恼为菩提（云云）问。云何此义。答。于一物随迷悟云烦恼又云菩提。是不异体物云尔耳。故大衍论云。以觉本源故名究竟觉。不觉本源故非究竟。问。真言行者印身成佛者。何物为因何物为根何物为究竟耶。答。菩提心为因大悲为根方便为究竟也。问。其菩提心者何物。悲及方便何物。答。菩提心者白净信心义也悲者具大慈大悲也。方便者即醍醐妙果三密之源也。问。何故菩提心为因慈悲为根方便为究竟。答。出过一切戏论如净虚空。于内证所行得深信。萨般若心坚固不动。离业受生成真性生。万行功德从此增长。故菩提心为因。由自善根及与如来法界加持。所为万行妙业普于一切智地乃至无余有情界皆悉生根。故云慈悲为根。即彼万行所成一切智智之果名为方便。问。其白净信心义为菩提心者。何时白净信心。其所为万行妙业如何生慈悲根。万行所成一切智智之果是菩提。如何名方便。答。白净信心者得观我身中本有阿字并月轮名白净信心也。以无住心所行即由大悲地界所执持故。大悲火界所温育故。大悲水界所滋润故。大悲风界所开发生故。大悲虚空不障碍故。无量度门任运开发。由如牙茎枝叶次第庄严。如是大慈悲万行所成一切智智之果。内具方便故起利他方便业。所以菩提名方便。问。如何观阿字并月轮为白净。又万行所成一切智智之果。为本有果为今有果。答。生决定誓愿。一向志求一切智智。必当普度法界众生者。由自心本有阿字并月轮加持力也。所以观阿字月轮名白净信心也。怜愍之心彻于骨髓。诸有所作皆为建立众生。必使成就无尽法界之乐度脱无余众生之苦。名慈悲也。万行所成一切智智之果者本有之果不始有也。问。此之因根究竟三种。为次第而起为同时相应。答。若约能求之心次第生起。若约所求之心者因果同时不前后次第也。问。何故尔耶。答。真言行者初入轮坛。开真净菩提心。发三密万行。显得本有菩提故约能求心前后次第生起显证。虽尔此菩提心与行果法然具足于我身故。约所求同时具足也。问。何为究竟即身成佛。答。如实知自心。是云究竟即身成佛。故颂文云圆镜力故实觉智也。问。何如实知自心。答。见诸法本不生际名如实知自心。问。如何见诸法本不生际名如实知自心。答。见众生究竟是佛。名见诸法本不生际。是则如实知自心也。
    问。见众生究竟是佛如何。答。悟众生自心即是一切智智。而如实觉知自心本有秘密庄严藏。云见众生究竟是佛。问。如何如实觉知自心本有秘密庄严藏。答。真言行者真语为门。自心发菩提即心具万行。见心正等觉证心大涅槃。发起心方便严净心佛国。以无所住而住其心。是名一切知者一切见者等。故云如实觉知自心本有秘密庄严藏。问。其自心本有秘密庄严藏者是何物。答。是本有四种法身也。问。其本有四种法身者何。答一自性身。二受用身。三变化身。四等流身也。问。更有自性及等流浅深不同之名。何皆名法身。答。且就竖义。虽有不同之名。而此宗所立变化等流之佛法然有佛故。不同彼显教宗等所立本无今有应化之佛。又就横义皆是毗卢遮那具体法身也。是以皆名法身。问。更有四身浅深不同之名。今依何等文证立皆名法身义。答。文证巨多。今且依金刚顶分别圣位经立之。其文云。自性及受用。变化并等流。佛德三十六。皆同自性身。并以法界身。总成三十七也。又金刚顶三摩地法归敬分云。归命毗卢舍那佛。身口意业遍虚空（乃至）四种法身三世佛（云云）

即身成佛义一卷（未终）

