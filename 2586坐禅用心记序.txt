No. 2586 坐禅用心记序



　　龙树圆月相本来无欠缺。而一念云兴遮性天。方寸雾涌昧心地。则阴阴晦晦不殊长夜。是皆系坐禅用心之所失也。是故我曩祖莹山大师。决三昧源。翻言辞海。撰述此记一篇。扬波澜于后昆。以示用心之术如此也。若人伐柯于此无失厥则。夫性天云心地雾。舒蟾辉发兔光。朗朗然挂绳床角。耀耀乎照蒲团上。所谓佛性相诸佛体。不待提婆饶舌而显现也。予偶得此记不忍囊藏。禅余挍勘乃梓行之。盖欲令朗朗耀耀者遍及尽十方。取尽十方以作绳床角蒲团上。是流通之心也。
　　延宝庚申佛成道日。加州旀树林大乘护国禅寺。
    白卍山和南题。

坐禅用心记序
坐禅用心记

        洞谷沙门莹山绍瑾撰
            
　　　　　　　
　　　　　　　
　　　　　　　

    夫坐禅者。直令人开明心地安住本分。是名露本来面目。亦名现本地风光。身心俱脱落。坐卧同远离。故不思善不思恶。能超越凡圣。透过迷悟之论量。离却生佛之边际。故休息万事。及放下诸缘。一切不为。六根无作。这个是阿谁。不曾知名。非可为身。非可为心。欲虑虑绝。欲言言穷。如痴如兀。山高海深。不露顶不见底。不对缘而照。眼明于云外。不思量而通。宗朗于默说。坐断乾坤。全身独露。没量大人。如大死人。无翳一遮眼。无一尘受足。何处有尘埃。何物作遮障。清水无表里。虚空终无内外。玲珑明白。自照灵然。色空未分。境智何立。从来共住。历劫无名。三祖大师且名为心。龙树尊者假名为身。现佛性相。表诸佛体。此圆月相无缺无余。即此心者。便是佛也。自己光明腾古辉今。得龙树变相。成诸佛三昧。心本无二相。身更异相像。唯心与唯身。不说异与同。心变成身。身露相分。一波才动。万波随来。心识才起。万法竞来。所谓四大五蕴遂和合。四支五根忽现成。以至三十六物·十二因缘。造作迁流展转相续。但以众法合成而有。所以心如海水。身如波浪。如海水外无一点波。如波浪无一滴水。水波无别。动静不异。故云。生死去来真实人。四大五蕴不坏身。今坐禅者。正入佛性海。即标诸佛体。本有妙净明心顿现前。本来一段光明终圆照。海水都无增减。波浪亦无退转。是以诸佛为一大事因缘出现于世。直令众生开示悟入佛之知见。而有寂静无漏妙术。是谓坐禅。即是诸佛自受用三昧。又谓三昧王三昧。若一时安住此三昧。则直开明心地。良知佛道正门也。其欲开明心地者。放舍杂知杂解。抛下世法佛法。断绝一切妄情。现成一实真心。迷云收晴心月新明。佛言。闻思犹如处门外。坐禅正还家稳坐。诚哉。若夫闻思。诸见未休。心地尚滞。故如处门外。只个坐禅。一切休歇。无处不通。故似还家稳坐。而五盖烦恼皆从无明起。无明若不明己也。坐禅者是明己也。纵虽断五盖。未断无明。非是佛祖。若欲断无明。坐禅辨道。最是秘诀也。古人云。妄息寂生。寂生智现。智现真见。若欲尽妄心。须休善恶思。又须一切缘务都来放舍。心无思身无事。是第一用心也。妄缘尽时。妄心随灭。妄心若灭。不变体现。了了常知。非寂灭法。非动作法。然所有技艺·术道·医方·占相。皆当远离。况乎歌舞妓乐諠诤戏论名相利养。悉不可近之。颂诗歌咏之类。自虽为净心因缘。而莫好营。文章笔砚掷下不用。是道者之胜躅也。是调心之至要也。美服与垢衣。俱不可着用。美服者生贪。又有盗贼畏。故为道者障难。若有因缘。若有人施与。而不受者。古来嘉踪也。纵本有之。又不照管。盗贼劫夺。不可追寻吝惜也。垢衣旧衣者。浣洗补治去垢腻。令净洁而可着用之。不去垢腻。身冷病发。又为障道因缘也。虽然不管身命。衣不足。食不足。睡眠不足。是名三不足。皆退惰因缘也。一切生物坚物。乃至损物不净食。皆不可食之。腹中鸣动。身心热恼。打坐有烦。一切美食不可耽着。非但身心有烦。贪念所未免也。食只取支气。不可嗜味。或饱食打坐。发病因缘也。大小食后。不得辄坐。暂经少时。乃堪可坐。凡比丘僧必可节量食。节量食者。谓涯分也。三分中。食二分余一分。一切风药胡麻·薯蓣等。常可服之。是调身之要术也。凡坐禅时。不可靠倚墙壁禅椅及屏障等。又莫当风裂处而打坐。莫登高显处而打坐。皆发病因缘也。若坐禅时。身或如热或如寒。或如涩或如滑。或如坚或如柔。或如重或如轻。或如惊觉。皆息不调。必可调之。调息之法。暂开张口。长息则任长。短息任短。渐渐调之。稍稍随之。觉触来时。自然调适。而后鼻息可任通而通也。心若或如沈或如浮。或如朦或如利。或室外通见。或见身中通见。或见佛身。或见菩萨。或起知见。或通利经论。如是等种种奇特种种异相。悉是念息不调之病也。若有病时。安心于两趺上而坐。心若昏沉时。安心于发际眉间。心若散乱时。安心于鼻端丹田（丹田谓脐下一寸五分也）居常坐时。安心于左掌中。若坐久时。虽不必安心。心自不散乱也。复如古教。虽照心家训。不可多见之书之闻之。多则皆乱心之因缘也。凡疲劳身心。悉发病因缘也。火难水难风难贼难。及与海边·酒肆·淫房·寡女·处女·妓乐之边。并莫打坐。国王·大臣·权势家。多欲·名闻·戏论人。亦不得近住之。大佛事·大造营。最虽为善事。专坐禅人不可修之。不得好说法教化。散心乱念从是而起。不得好乐多众贪求弟子。不得多行多学。极明极暗。极寒极热。乃至游戏女处。并莫打坐。丛林之中。善知识处。深山幽谷。可依止之。绿水青山。是经行之处。溪边树下。是澄心之处也。观无常不可忘。是励道探心也。坐褥须厚敷。打坐安乐也。道场须清洁。而常烧香献花。则护法善神及佛菩萨影向守护也。若安置于佛菩萨及罗汉像。一切恶魔鬼魅不得其便也。常住大慈大悲。坐禅无量功德。回向一切众生。莫生憍慢我慢法慢。此是外道凡夫法也。念誓断烦恼誓证菩提。只管打坐。一切不为。是参禅要术也。常可濯目洗足。身心闲静。威仪齐整。应舍世情。莫执道情。法虽不可悭。然不请莫说。守三请从四实。十欲言九休去。口边醭生如腊月扇。如风铃悬虚空不问四方风。是道人风标也。只以法而不贪于人。以道而不贡于己。便是第一用心也。夫坐禅者。非干教行证。而兼此三德。谓证者以待悟为则。不是坐禅心。行者以真履实践。不是坐禅心。教者以断恶修善。不是坐禅心。禅中纵立教。而非居常教。谓直指单传道。举体全说话。语本没章句。意尽理穷处。一言尽十方。丝毫未举扬。是岂不佛祖真正之教乎。或虽谈行。又无为行。谓身无所作。口无密诵。心无寻思。六根自清净。一切不污染。非声闻十六行。非缘觉十二行。非菩萨六度万行。一切不为。故名为佛。只安住诸佛自受用三昧。游戏菩萨四安乐行。是岂不佛祖深妙之行乎。或虽说证。无证而证。是三昧王三昧。无生智发现三昧。一切智发现三昧。自然智发现三昧。如来智慧开发明门。大安乐行法门所发。越圣凡格式。出迷悟情量。是岂不本有大觉之证乎。又坐禅者。非干戒定慧。而兼此三学。谓戒是防非止恶。坐禅观举体无二。抛下万事。休息诸缘。佛法世法不管。道情世情双忘。无是非无善恶。何防止之有乎。此是心地无相戒也。定是观想无余。坐禅脱落身心。舍离迷悟。不变不动。不为不昧。如痴如兀。如山如海。动静二相了然不生。定而无定相。无定相故名大定也。慧是简择觉了。坐禅所知自灭。心识永忘。通身慧眼。无有简觉。明见佛性。本不迷惑。坐断意根。廓然莹彻。是慧而无慧相。无慧相故名大慧也。诸佛教门。一代所说。无不总收戒定慧中。今坐禅者。无戒不持。无定不修。无慧不通。降魔·成道·转轮·涅槃。皆依此力。神通妙用·放光说法。尽在打坐也。且参禅亦坐禅也。欲坐禅者。先静处宜焉。茵褥须厚敷。莫教风烟入。勿令雨露侵。护持容膝地。清洁打坐处。虽有昔人坐金刚座坐盘石上之踪迹。亦无不有座物。坐处当应昼不明夜不暗。冬暖夏冷。是其术也。放舍心意识。休息念想观。勿图作佛。勿管是非。护惜光阴。如救头然。如来端坐。少林面壁。打成一片。都无他事。石霜拟枯木。太白责坐睡。不用烧香礼拜念佛修忏看经持课。只管打坐始得。大抵坐禅时。可搭袈娑（除开定前后夜与晡时）莫略。蒲团（经亘一尺二寸周围三尺六寸）非全支趺坐。自跏趺半而后至脊骨下。是佛祖之坐法也。或结跏趺坐。或半跏趺坐。结跏法者。先以右足置左髀上。以左足置右髀上。而宽系衣物（内衣带纽）可令齐整。次以右手安左足上。以左手安右手上两手大指相□近身。□指对头当对脐安。正身端坐。不得左侧右倾前躬后仰。耳与肩鼻与脐。必俱相对。舌□上齶。息从鼻通。唇齿相着。眼须正开。不张不微。如是调身已。欠气安息。所谓开口吐气一两息也。次须坐定摇身七八度。自粗至细。兀兀端坐也。于此思量个不思量底。如何思量。谓非思量。是乃坐禅要法也。直须破断烦恼亲证菩提。若欲起定。先两手仰安两膝上。摇身七八度。自细至粗。开口吐气。伸两手捺地。轻轻起坐。徐徐行步。须顺转顺行。坐中若昏睡来。常应摇身或张目。又安心于顶上发际眉间。犹未醒时。引手应拭目或摩身。犹未醒时。起座轻行。正要顺行。顺行若及一百许步。昏睡必醒。而经行法者。一息恒半步。行亦如不行。寂静而不动。如是经行。犹未醒时。或濯目冷顶。或诵菩萨戒序。种种方便勿令睡眠。当观生死事大无常迅速。道眼未明。昏睡何为。昏睡频来。应发愿云。业习已厚。故今被睡眠盖。昏蒙何时醒。愿佛祖垂大悲。拔我昏重苦。心若散乱时。安心于鼻端丹田。数出入息。犹未休时须一则公案提撕举觉。谓是何物恁^8□来。狗子无佛性。云门须弥山。赵州拍树子等。没滋味谈。是其所应也。犹未休时。向一息截断两眼永闭端的。打坐工夫。或向胞胎未生不起一念已前行履工夫。二空忽生。散心必歇。起定之后。不思量而现威仪时。见成即公案。不回互而成修证时。公案即见成。朕兆以前之消息。空劫那畔之因缘。佛佛祖祖灵机枢要。唯此一事也。直须休去歇去。冷湫湫地去。一念万年去。寒灰枯木去。古庙香炉去。一条白练去。至祷至祷。

坐禅用心记（终）






