No.2454
十住心义林（本）

　                      宥快
              
　　　　　　　  
            　  
            　  

    问。真言宗立教云何。答。立十住心判摄显密教法也。
    问。大师依何经论。相承谁师立十住心乎。答。据大日经菩提心论。大日·金刚萨埵·龙猛·龙智·金刚智·不空·慧果·大师。如此相承立之也。
    问。十住心一一名字如何。答。第一异生羝羊心。第二愚童持赍心。第三婴童无畏心。第四唯蕴无我心。第五拔业因种心。第六他缘大乘心。第七觉心不生心。第八一道无为心。第九极无自性心。第十秘密庄严心。
    问。十住心行相如何。答。第一住心。约果报三恶趣也。即依十恶业因所感也。论心品者。广通六趣。不知善恶因果类。皆此住心分齐也。宝钥上云。凡夫狂醉不辨善恶。愚童痴暗不信因果之名也（已上）十住心论一云。异生羝羊心者。此则凡夫不知善恶之迷心。愚者不信因果之妄执（已上）又云。楞伽经说百八部邪见。瑜伽论说十六计。智度说十六知见（已上）大日经略举三十种外道。十住心论云。时大相应二建者。自在流出计尊贵。自然内我执人量。遍严寿者数取趣。识藏知者及见者。能所二执内外知。怛梵人胜计常定。显生二声与非声。如是三十大外道。各各迷真如轮转（已上）。
    第二住心人乘也。行五常持五持人也。大日经种子等六心说之。大日经云。或时有一法想生。所谓持斋也。彼思惟此少分。发起欢喜。数数修习。秘密主。是初种子善业发生。复以此为因。于六斋日施与父母男女亲戚。是第二芽种。复以此施授与非亲识者。是第三□种。复以此施与器量高德者。是第四叶种。复以此施欢喜授与伎乐人等。及献尊宿。是第五敷花。复以此施发亲爱心。而供养之。是第六成果（已上）又五戒五常其义同也。宝钥上云。言五常者。仁·义·礼智·信。仁名不杀等。恕己施物。义则不盗等。积而能施。礼曰不邪等。五礼有序。智是不乱等。审决能理。信不妄之称。言而必行（已上）十住心论二云。夫五戒同于外书有五常教。谓仁·义·礼智·信。愍伤不杀曰仁。防害不淫曰义。故心禁酒曰礼。清察不盗曰智。非法不言曰信。此为五德不可造次而亏。不可须臾而废。王者履之以治国。君子奉之以立身。用无暂替。故曰五常（已上）此等行相为第二住心也。
    第三住心天乘也。故大日经云。彼护戒生天。是第七受用种子（已上）大分有三界天。欲·色·无色界。曲分有二十八天。依六行智观次第胜进。此外道等。又立邪三宝。梵王等为觉宝。四吠陀论为法宝。传授修行者为僧宝。又立戒定慧三学。十善等为戒。四禅那即定。依之空慧发生。依如是三学。厌下界得上天乐也。
    第四住心。声闻自利之心。羊车出欲之方便也。以四谛观断人执烦恼。证有余无余二涅槃心品也。
    第五住心。断惑证理。虽大同声闻。利钝为异。观十二因缘。悟四相无常。断三界烦恼。证二涅槃。又声闻立四向四果。缘觉立一向一果。此缘觉有部行·麟喻不同也。
    第六住心。运自他圆性。菩萨大士之心也。经资粮·加行·通达·修习·究竟五位。断烦恼·所知二障。证菩提·涅槃二转五重唯识四重二谛二空三性等。此乘所观也。
    第七住心。心王自在。觉自心本不生。此宗所观也。唯一无生观上。有五十二位贤圣也。
    第八住心。一如本净境智俱融。一心三谛。即是此宗所观也。表位有六即阶级也。
    第九住心。事事无碍法界缘起六相十玄。此宗所谈也。立六位明行布圆融也。
    第十住心。究竟觉知自心源底。如实证悟自身数量。色心实相常是毗卢遮那平等智身。此宗所谈也。是十住心行相大纲也。
    问。十住心得名如何。答。一异生羝羊住心者。法譬并举。异生法。羝羊譬也。异生者亦名凡夫。生死凡鄙之士夫故曰凡夫。异生者依种种业感种种果。身相万种生。故曰异生。羝羊天竺语法。不知善恶者譬羝羊也。
    二愚童持斋心者。是又法譬并举。愚童譬也。持斋法也。愚童世间三种通名也。故第一住心说愚童凡夫犹如羝羊。第二云愚童持齐。第三云婴童也。意愚童如羝羊第一。愚童持齐第二。愚童无畏第三也。持齐者断食曰齐。意愚童凡夫。起一日不食心云持齐也。付之一义持齐是约初名也。第二住心种子等六心中第一是齐也。第二已下是施也。故约初心也。一义云。齐六心通。齐上施等行故。持齐名通初后也。
    第三婴童无畏者。是亦婴童譬。无畏法也。付之有二解。一婴童初心得名。无畏约后心也。二对大圣第三住心总云婴童。此时可通初后也。付之一义云。种子第十心中。前六人乘。后四天乘也。后四者。受用·无畏·殊胜·决定也。此十心中第八。经说秘密主是名愚童异生生死流转无畏依第八婴童心。故约第八心得名也。二义云。婴童通初后名也。然无畏约脱缚。故今言婴童无畏者。约究极得名也。故高祖释外道生天暂得苏息。如彼婴儿犊子随母。是生天解脱位云无畏。但第八经说无畏依。求无畏所依位。而非脱缚位。又殊胜决定二心。开第八无畏。故实无别体也。
    第四唯蕴无我心者。单法也。声闻执五蕴法实有。故云唯蕴。聚集人我空无觉。故云无我。大师云。存法故唯蕴。遮人故无我。简持为义故唯（已上）依此得名有异解。一义此住名心字。见修无学三道中。约见道位矣。经云。谓如是解唯蕴无我（已上）此指见道位也。一义通初后也。谓声闻总以人空法有教故。但经约最初见道。说唯蕴无我义也。
    第五拔业因种心者。亦唯法得目。业恶业。因十二因缘。种无明种子也。
    第六他缘大乘心者。亦是单法也。莽钵罗梵语。具无缘他缘二义。无缘者三界唯心。心外无可缘法。故云无缘（约自证也）他缘者缘法界有情故云他缘（约化他也）高祖云。缘法界有情故他缘。简声独羊鹿故大名。运自他圆性故曰乘（已上）。
    问。此义通诸大乘。胡为第六别称邪。答。大乘初心故。约初且为别目也。犹如无云天之名。
    第七觉心不生心者。唯法得称。不生者兼明不生不灭等八不。此住心明八不正观故。
    第八一道无为心者。单法树号。一道者一乘一如等理也。无为者理非造作故。谓如云天真矣。问。经云离有为无为界。而今奚云无为邪。答。离有为无为界者。离有为无为别执义。即约遮也。离有为无为别执。一切诸法无为也。是约表也。十住心论八云。是本来清净理名一道无为。是一道亦名一乘。所谓佛乘乘约能运载得名。道据能开通立称。名虽二别理则一也（已上）。
    第九极无自性心者。唯法立名。此住心得名有异解。一至极无自性义也。大师云。有真如受熏之极唱。胜义无性之秘号（已上）是约所谈法门。谓彼宗意。真如法自在缘起而成万法故。诸法无自性。而如真理圆融故云尔。二此住心心没实际为极。时油麻诸佛惊觉开示故。觉所执实际无自性。进第十中间心为第九住心也。故极无自性读文。是依惊觉开示义立名矣。宝钥云。水无自性。遇风即波。法界非极。蒙警匆进（已上）又一义意。至极无自性取义。至极无自性故。不留当位。而进第十后际义可意得也。大师云。诸法无自性故。去卑取尊（已上）。
    第十秘密庄严心者。约法秘密者三秘密也。等觉十地不能见闻。故曰秘密。庄严者三秘密体端严微妙义也。大日经疏一云。先以自在加持感动大众。悉现普门境界秘密庄严不可思议未曾有事（已上）二教论下云。谓密者金刚三密（乃至）言以恒沙佛德尘数三密。庄严身土。是名曼茶罗（已上）。
    问。十住心得名据名何经邪。答。多分依大日经。但第八住心。宝钥有三名。谓一道无为心·如实知自心·空性无境心也。于中如实知自心·空性无境心。依大日经也。一道无为名。据金刚顶经是一道清净文也。次第十住心得名。依大日经乎。将通两部乎。有所论矣。一义云。据大日经三无尽庄严文。疏释彼文云。秘密庄严不可思议未曾有事（已上）一义云。住心法门广亘二界。得名亦当据两部。金刚顶经义决云。秘密庄严内证大智（已上）。
    问。十住心浅深如何。答。第一住心。一向行恶行心品。三恶趣果报也。故为第一矣。细论此三恶趣亦有浅深矣。华严经列地狱·鬼·畜。正法念经列地狱·畜·鬼。故地狱极苦也。鬼畜其分齐同也。而花严正鬼望傍畜说鬼畜。正法念经正畜望傍鬼列畜鬼焉次第二住心是人乘。故胜前三趣。心品即顺理心也。其行相即五常五戒也。感果报依五戒矣比三趣乐而非苦。故十住心论云。人天二宫虽不免烧毁。比之三趣乐而不苦（已上）。
    次第三住心天乘也。三界诸天修因。上品十善及定力也。果报自在光明身。寿命长远乐也。见下界如蜉蝣。见人间如蜉蝣。故胜前人乘也。
    次第四住心。观四谛因果。断三界烦恼。得尽无生智。永不还三界。前天乘射箭虚空。如力尽下。退没恶趣。世出世浅深显然矣。宝钥云。今闻声闻乘人及法。既知道妙人天人超释轮（已上）。
    次第五住心缘觉乘也。大日经疏二云。然声闻人法性最浅。故厌怖生死。自谓已得涅槃生灭度想。辟支佛所入差深。故于生死不甚匆遽（已上）四五优劣可知焉。
    次第六住心。断二障证四德。具二利圆三身。二乘自利小心。虽破人执犹有法执。差降自分明也。故宝钥下云。越建爪而高升。超声缘而广运（已上）又云。缘法界有情故他缘。简声独羊鹿故大名（已上）。
    次第七住心。悟心性之不生。知境智之不异。悲唯蕴之无性。叹他缘之阻境智。六七升降验也。第六谈智有为理无为故。境智隔历。而此住心境即般若。般若即境。故有浅深也。
    次第八住心。会三归一佛乘也。超过前三乘教义显了也。
    次第九住心。根本法轮称性本教也。事事无碍十玄等义门。是别教一乘不共之谈也。超过第八住心同教一乘逐机末教。事理无碍等所谈矣。
    次第十住心。性海果分之绝域。两部曼茶境界。六大四曼本源。五相三密渊奥。远超因分境界。其义幽玄也。第九住心谈因分可说果分不可说。第十谈为果人说果分。建立天地升降可知焉。十住心浅深义门虽多之。且撮略。
    问。十住心建立有几义势乎。答。一相说十住心。二旨陈十住心。三相说指陈合论十住心。四机根契当十住心（此一用不有意）此四据菩提心论。五心续生十住心（依大日经）六唯密十住心。七显密合论十住心。八唯显十住心（此一用不有意）唯密十住心中有三。一约渐次真言行者十住心。二约直往行者浅略十住心。三约深秘十住心也。大分有十义。细分有多种矣。
    问。相说十住心如何。答。约假相明九种住心义相也。一处御释云。第三胜义心。亦名深般若心。如何简择。若有上根上智人。欲行如是法早归自心本宅。先须简知乘之差别（乃至）异生羝羊凡夫。专造十不善等业。耽三毒五欲之乐。不曾知后身坠三途极苦。是故真言有智人不可乐着（乃至）极无自性心者。虽云融法界而证三世间身。等帝网而得一大法身。犹是成佛之因。初心之佛。五相成身四种曼茶。犹未能具足。是故不可住。谓未得为得。未到谓到。如是依如来教敕以最上智慧。简乘差别发菩提心若有人等来如是车行所行道。未名最上净菩提心。是故真言门菩萨。超此诸住心等。发菩提心。行菩提行。为知此乘差别。发深般若胜义心（已上）。
    次旨陈十住心者。约实体无性。观九种住心无自性矣。一处御释云。又深以般若妙慧。观前九种住心无自性。云何无自性。谓如冬冻遇春即泮流。金石得火即消镕。诸法皆从缘生无自性。是故毕生羝羊凡夫。一向恶心。遇善知识教诱故。起愚童持斋心（乃至）极无自性人。愿究竟最胜金刚心殿故。发秘密庄严心。是皆由无自性故。展转胜进（已上）菩提心论。广约染净缘起释无自性义。往披焉。
    次相说旨陈合论十住心者。高祖菩提心论相说文。至第六住心引之。旨陈文第七住心已上证之。是则合论意也。
    次机根契当十住心事。依菩提心论众生愚朦不可强度真言行者方便引进文。并宝钥机根契当故余药无益故等意立之学者一义有之。
    次心续生十住心者。大日经答心续生问。说十住心。十住心论一云。从此已下十种住心。佛答心相续义（已上）。
    次唯密十住心者。有数意。一大日经所说三劫十住心。是渐次真言行者。转升次第也。例天台明止观行者有三种。一渐次。二不定。三圆顿也。此中渐次者。闻圆极理虽为所期。不堪圆顿行体故。归戒禅定无漏慈悲实相。次第行之也。不定者释或前或后更前更后。浅深行前后不定也。圆顿者初缘实相释。此三种共是止观行者也。故天台传南岳三种止观。一渐次二不定三圆顿。皆是大乘。俱缘实相。同名止观释。如彼宗渐次止观行者知有后际。虽期真言果不堪三密行。故从浅至深。用世出世大小行也。虽然约所期云真言行者也。大师指示。疏巧拙难易虽不同获宝终无异路文。明渐顿二机文释。是为本据。但渐次真言行者。学者用不不定也。二约直往行者浅略十住心者。直往真言行者次第升进相意得也。十住心论云。显真言行者住心次第。显密二教差别亦在此中（已上）三约深秘十住心者。大师十住心论。皆作深秘释。是约深秘十住心也。世间三种住心。如释若天若人若鬼畜等法门。皆是秘密佛乘矣。
    问。直往行者住心次第如何。答。于九种住心。可有能寄齐所寄齐。所寄齐是显也。能寄齐是密也。如六无畏能所寄齐。其文证等如何。答。三劫十住心。开合不同也。三劫六无畏。亦开合不同。而法体一也。然六无畏。有能所寄齐不同。第一无畏释后得顺世八心故。第二第三住心也。是真言行者。初入三昧耶位寄齐。第二第三无畏。四五住心也。是真言行者。本尊三昧众相现前位寄齐。第四无畏。证寂然界菩萨也。是五六住心摄在间。及异义矣。是真言行者。于瑜伽境界一切分段中。能观心不可得。不生爱慢位寄齐。第五无畏。六七住心也。是真言行者。觉瑜伽境界皆如镜像水月。无性无生位寄齐。第六无畏。八九住心也。是真言行者。虚空无垢菩提心位寄齐也疏末卷云。渐次证入者。如初无畏时。以声字观修曼茶罗行。第二无畏。于有相观中修曼茶罗行。第三无畏。于唯蕴无我心中。修曼茶罗行。第四无畏。于法缘心中。修曼茶罗行第五无畏。于无缘心中。修曼茶罗行。第六无畏。于平等心中。修曼茶罗行（已上）又云。若度违顺八心。证寂然界。是名阿阇梨。若已心王自在。觉自心本不生。名阿阇梨。若生极无自性心。得入如上曼茶罗海会。名阿阇梨（已上）疏六云。复次瑜伽行人。若蒙诸佛威神加被故。乃至于三昧中。具见十佛刹土微尘众等无量圣尊。三种密印互不相离。或复一心不乱。转成自身虽则奇特难思。尚以有相有缘故。名为世间三昧。若此三昧现前时。行者观察十缘生句。净除一切妄想戏论。与空寂相应。即悟如是曼茶罗海会。皆悉从众缘生。如镜像水月干城等。观无性相。是名出世间三昧。然尚以空病未空故。未得名为大空。及坐道场自证心性时。即知如是等加持境界皆是心之实际。尔时心不住相。亦不依空。而照见空与不空毕竟无相而具一切相。故名大空空三昧。住此三昧者。即是住于佛无碍慧。佛说是人一切智智究竟圆满（已上）同二十云。问。前三句。一者菩提心为种子。二大悲为根。三方便为后。今就大悲藏曼茶罗说之。为以中台为菩提心。次八叶为大悲。外三院为方便也。答云。此有二种。若有修行者因中说之。有如来之果地说之也。且如最外院八部等世天。即是前八心中。从初解守斋已去。乃至受用果等也。然有善根开发与正道相应。即是大悲胎藏华台之因也。如来以方便力而引导之。乃至令成就世间八心以来。即是外院之位。次渐渐向裹。及二乘亦在此内。次又知有胜法。无上心稍进引入第二第三。皆是大悲句也。次成佛果入中胎。即是方便句也（已上）一一文意。委细料简可有之。
    次显密合论十住心者。前九显。第十密。如常。次唯显上住心者。或云。显中所说秘密义。为第十住心。是约义秘密故第十也。约部显也故唯显十住心也。但此义学者用不不定也。
    问。就十住心法尔随缘等分别如何。答。十住心见十界法然曼茶法尔也。见众生上转门次第。随缘上转门也。又见如来从本垂迹。下转随缘德也。如此随缘上下。法尔所起等义势。巨多有之也。
    问。十住心续生次第如何。答。一处御释旨陈十住心详悉焉。
    问。生起因由如何。答。第一住心是一向行恶行。不修微少善位也。自此起第二住心有二由。一世间从久远展转有善法名。以违理心。种种推求。此推求心因。而后时忽然。发一日不食持斋心也。一日不食故。不生驰求劳苦等故。是善知矣。二小劫终竟时。众生忽尔发心。互相劝导修善也。疏云。问云。如是八心最初种子。复以何为因。答曰。由世间自久远以来有善恶之名。种子从是生也。如劫初众生贪食地肥。尔时即以多食者为不善。少食者为善。或有见多食因缘起诸过患便作是念。我今少食此味。常自诫节不亦善乎。乃至又如小劫终竟时。众生忽尔发心。知世间恶法过患。更相劝导。共行善事。尔时亦无善知识劝导使然。当知皆是自心实相熏习因缘力也（已上）是八心最初种子心起因由也。第二芽种。于六斋日六亲行施。第三□种。授非亲识者。第四叶种施器量高德者。第五敷花。伎乐人尊宿等施。第六成果。以亲爱心施尊行人也已上。第二住心次第生起若兹矣。次第二住心发第三心。前依斋施等六心因缘。三业不善皆衰恼因缘。舍之护戒。现世获善利有大名闻。后欲生天上心起也。是第三住心初。第七受用种子位也（受用种子得名可知之）次第八无畏依者。可得上天无畏。所依恭敬随顺也。即自在天等归依也。次第九殊胜心者。所归中殊胜择所说法中得殊胜住。求解脱观空智生是也。第十决定心者。于空法作证也。是外八心也。次自外入内八心事。第八无畏依时。遇佛法善知识。信受真三宝归依处也。次内八心者。疏云。复次行者归依三宝。随顺如来律仪。于一日中受八斋法。由圣戒所防护故。寂静安乐。以安乐故。则信贤圣所行。数数修习。是名初种子。为令此善增长。而修诸善。乃至由戒醇净。决定生天。后至涅槃。是名受用种子。复由亲近善知识故。闻正法利不起异归依心。是生死流转凡夫。第八真实无畏依。又于此中殊胜住。有求解脱慧生。思惟观察生决定想。从此即发声闻菩萨初种子心（已上）意内八心时。至第十决定心位。世间分齐知非真解脱。声闻菩萨初种子心起也。是正出世间法故。次第四起第五心。十住心论第五云。若已声闻。六十劫修习解脱分。回心入独觉时成众出（已上）是声闻回心成缘觉也。总声闻缘觉二乘入无余后。回心成大乘菩萨也。故戒序云。二乘之人蒙诸佛警诱故。起他缘大乘心（已上）又宝钥第四住心下。回心菩萨宽（已上）第五住心下。蒙警回心一如宫（已上）知四五各各心生大乘心。虽尔若成四五续生次第。如上一往可意得也。次第五发第六心。入无余后。经十千劫竟。依菩萨惊觉生大乘心也。法相等虽不许入无余二乘回心。性宗意如斯矣。次第六起第七心。第六住心虽大乘菩萨乘。未知境智不二义。虽然久习纯熟后。起觉心不生境智不异心也。次第七发第八心。第七虽三乘极。未知三乘外有一乘。然知有佛乘发第八心也。次第八发第九。未知事事无碍极无自性道理故。进发此心也。但疏家高祖惊觉次第释第八住心沈极理位真言诸佛惊觉之时当位果知非至极。进第十中间为第九住心也。次第九至第十。于显虽究竟。未知果海曼茶故入第十究竟也。
　　问。住心各自究极证住后位转升欤如何。
    答。其义不定也。
    问。其意如何。答。

十住心义林（本）

十住心义林（末）

            
　　　　　　  
              
              

    问。十住心建立虽有多种。采其要者有几种乎。答。一显密合论十住心。前九显。第十密也。从显入密时。依诸佛惊觉入第十也。二约能寄齐真言行者十住心也。三以若天若人若鬼畜等法门。皆是秘密佛乘旨建立。是则深秘十住心也。虽有多种不出此三。此三为体建立种种义门也。
    问。住心品所说十住心。此三种中何乎。答。此事古来学者料简不一途。一义云。渐次真言行者转升次第也。故一向明显行。而不见三密行相。然知后际升进不留自乘。知渐次真言行者也。故所明行相一向显乘也。难云若自初知有后际者。至第八住心。没心实际蒙十方诸佛劝诱入第十乎。答（云云）一义云。从显入密次第。显密合论十住心也。难云。若尔者。何大师住心品所明十住心。显真言行者住心释。经心续生之相。诸佛大秘密说。疏若但依常途法相不得言。诸佛大秘密我今悉皆示释乎。答（云云）一义云。三劫说相说所寄齐显行。文义分明也。其故前九住心。一向常途显乘面也（是一）就中八心等。分明经文说外八心。殆不内八心。疏释内八心从外入内八心等也（是二）次依惊觉开示入第十（是三）次大师浅略常途住心。引证之（是四）次六无畏意对明三劫。是所寄齐显也（是五）次疏对从显入密与直往。释巧拙难易（是六）仍说前九所寄齐显分明也。但说此所寄齐。为寄齐真言行者也。故虽说所寄齐。意为显能寄齐故。大师显真言行者住心次第释。又从本前九显。第十密。故显密二教差别。亦在其中释也。次心续生之相。诸佛大秘密义。纵约所寄齐。续生方者。诸佛大秘密也。显乘当分虽为自乘极。皆无自性故进后际。所以说心续生之相诸佛大秘密。故不依常途法相释也。若又约能寄齐边意得无相违也。
    问。约能寄齐真言行者。十住心者如何。答。第一住心。净心生起由渐也。第二第三住心。六无畏中第一。初入三昧耶位也。疏云。如初无畏。以声字观修曼荼罗行（已上）初入三昧耶持戒受真言。修声字观分齐也。四五住心。第二第三第四无畏分齐也。然第二无畏。于有相观修曼荼罗行释。或释本尊三昧众相现前。或又释复次瑜伽行人。若蒙诸佛威神加被故。乃至于三昧中。具见十佛刹土微尘众等无量圣尊。三种密印。互不相离。或复一心不乱转成自身。虽则寄特难思。尚以有相有缘故。名为世间三昧（已上）是声闻初心非圣果。故属世间三昧欤。第三无畏。释真言行者于瑜伽境界一切分段中。能观心不可得。不生爱慢位与此齐也。是第四住心见道已上乃至第五住心等也。第四无畏。释若真言行者。现觉瑜伽境界皆如镜像水月无性无生时位。与此齐也。或释若此三昧现前时。行者观察十缘生句。净除一切妄想戏论。与空寂相应。即悟如是曼荼罗海会。皆悉从众缘生。如镜像水月无性无生时。与此齐也。或释若此三昧现前时。行者观察十缘生句。净除一切妄想戏论。与空寂相应。即悟如是曼荼罗海会。皆悉从众缘生。如镜像水月干城等。观无性相。是名出世间三昧。是证寂然界位。即第五住心所摄也。六七住心。六无畏第五也。疏云。若真言行人。于瑜伽道中。心得自在用时位。与此齐也（已上）第六无畏。第八住心已上也。疏云。即是真言行者。虚空无垢菩提心也。或及坐道场自证心性时。即知如是等加持境界。皆是心之实际。尔时心不住相。亦不依空。而照见空与不空。毕竟无相。而具一切相。故名大空三昧。住此三昧者。即是住于佛无碍慧（已上）此等八九十住心行相也。仍约能寄齐真言行者十住心如斯矣。或又行人天等一密。第二第三。行二乘法第四第五。行弥勒·文殊·观音·普贤·大日内证。第六已下五种大乘分别义可有焉。
    问。十住心约胎藏曼荼罗意如何。答。疏云。且如最外院八部等世天。即是前八心中。从初解守斋已去。乃至受用果等也。然有善根开发与五道相应。即是大悲胎藏华台之因也。如来以方便力而引导之。乃至令成就世间八心以来即是外院之位。次渐渐向裹。及二乘亦在此内（已上）是以第三重外部等。总至第五住心摄在矣。又云。若从浅至深。自迹归本。则世尊俯同六趣。为初门眷属。开发净菩提心。若众生入此明门超百六十心时。则已出过世间。上菩萨位。故第三曼荼罗。唯以白色为界也（已上）是又于第三曼荼罗。摄证寂然界菩萨。上菩萨位者。寂然界菩萨也。即举初劫极也。白色是出世间净菩提心义也。又云。次又知有胜法无上心。精进引入第二第三。皆是大悲句也（已上）既以第二劫第三劫为大悲句。宜有六七八九四个住心也。又云。第二曼荼罗。于白色上。更加赤色黄色者。赤是勤勇。菩提心中进修万行。黄者如来念处万德开敷。尔时即入重玄门居寂光土。乃至迹居补处。犹故不识一人。故于第二重。但以三色为界也（已上）赤万行火大色。即六七住心菩萨行也。黄万德开敷。即八九住心也。居寂光土等义可思之。又云。次成佛果入中胎。即是方便句也。又以中胎为第十住心。又云。第一重曼荼罗。于三色上。更加青色黑色者。青是大空三昧。所谓如来身口意密无尽加持故。作大虚空色。黑谓如来寿量常住之身。如是妙身毕竟无像故。作深玄色。此二句是如来秘藏。非普为一切众生。故名内眷属。又入此深玄色时者。即是如来自证中胎华藏。尔时见五智色。皆同一法界色。何有浅深之殊（已上）此意第一重。及中胎第十住心也。青黑第一重持金刚色也。又以深玄色。释中胎。最后黑色具五色故。中胎总摄也。
    问。以胎藏莲华曼荼罗尽十住心义如何。答。疏云。今以莲华喻此曼荼罗义。如莲种在坚谷之中。枝条华叶之性已宛然具足。犹若世间种子心。从此渐次增长。乃至初生华□时。莲台果实隐于叶藏之内。如出世间心尚在蕴中。又由此叶藏所包。不为风寒众缘之所伤坏。净色鬓蕊日夜滋荣。犹如大悲胎藏。既成就已。于日光中显照开敷。如方便满足（已上）。
    问。如此十住心。十住心有篇篇中何乎。答。有习可寻之。
    问。十住心中。前五种住心。经文分明也。第六已上四种住心。经疏说相何配四家大乘。邪。答。经疏说相分明。而高祖引证属当。奚及疑乎。先第六住心。经云。观察蕴阿赖耶知自性如幻阳焰影响旋火轮乾闼婆城（已上）是则法相大乘思惟陀那深细。专注幻焰似心意也。又疏云。无缘乘者。至此僧祇。始能观察阿陀那深细之识。解了三界唯心。心外更无一法而可得者。乘此无缘乘心。而行大乘道。故名无缘乘也（已上）又云。即楞伽解深密等经。八识三性三无性。皆是此意。经言知自性者。即是知三界唯心也（已上）又云。然此中幻焰等喻意。明唯识无境体法难解之空（已上）又云。今以如幻等门。照有空不二。而人法二空之相。亦不当心。乃名真入法空。悟唯识性故（已上）常途法相宗。岂非此等释意乎。观察蕴阿罗耶等经文。等同深密阿陀那识其深细。一切种子如瀑流。我于凡愚所开演。恐彼分别执为我文。三界唯心等。同唯识论由何教理唯识义成。如契经说三界唯心文。楞伽·解深密等释。唯识疏一云。爰引六经。所谓花严·深密·如来出现功德庄严·阿毗达磨·楞伽·厚严（已上）仍为法相所依炳焉矣。次第七住心。经云。秘密主。彼如是舍无我。心主自在觉自心本不生（已上）疏云。以不滞有无心无挂碍。所为妙业随意能成。故云心主自在（已上）大师云。本不生者。兼明不生不灭不断不常不一不异不去不来。三论家以此八不为究极中道（已上）诚三论家。以八不为极矣。又疏云。不滞有无。心无挂碍（已上）岂非不坏假名而说实相不动真际建立诸法义乎。次第八住心。经云。所谓空性。离于根境无相无境界。超诸戏论等同虚空。离有为无为界。离诸造作。离眼耳鼻舌身意（已上）疏云。空性即是自心等虚空性。上文无量如虚空。乃至正等觉显现。即喻此心也。前劫悟万法唯心心外无法。今观此心即是如来自然智。亦是毗卢遮那遍一切身（已上）前劫者。当天台别教。别教谈万法唯心心外无法。未明一乘寂照俱时一心。故至此住心。云自然智毗卢遮那遍一切身。是即法性寂然名止。寂而常照名观意也。又同普贤观经释迦牟尼名毗卢遮那遍一切处其佛住处名常寂光说。天台宗人师释云。当知如来久远成道。皆在众生一念心中（已上）又或一师释云。当知身土一念三千故。成道时称此本理。一心一念遍于法界（已上）疏云。以心如是故。诸法亦如是。根尘皆入阿字门。故曰离于根境（已上）是又止观根尘相对一念心起。即空即假即中义也。阿字门者。三谛妙理也。又智证释云。南岳天台一心三观理。源出阿字不生（已上）又云。阿字不生微妙体。即是众生内心法。本来清净如莲华。故题妙法莲华经（已上）疏云。影像不出常寂灭光。故曰无相（已上）三乘诸法心所变影像谈。此住心天台圆教。诸法皆寂照一心也判。是则只心是一切法。一切法是心意也。又宝钥云。寂光如来融境智。而知见心性。应化诸尊。顾行愿而分身随相（已上）此意也。妙乐云。三身相即无暂离时。既许法身遍一切处。报应未尝离于法身。况法身处二身常在。故知。三身遍于诸法（已上）疏云。以心实相智。觉心之实相。境智皆是般若波罗蜜。故曰无境界（已上）宝钥下云。寂而能照。照而常寂。似澄水之能鉴。如莹金之影像。湿金即照影照影即金水。即知境即般若。般若即境。故云无境界（已上）天台云。境既无量无边常住不灭。智亦如是。函大盖大（已上）此意也。疏云。既不坏因缘。即入法界。亦不动法界。即是缘起。当知因缘生灭。即是法界生灭。法界不生不灭。即是因缘不生不灭。故曰离有为无为界（已上）天台云。起是法性起。灭是法性灭（已上）此意也。疏云。若如来出世。若不出世。诸法法尔如是住。故曰离诸造作（已上）法花云。是法住法位。世间相常住（已上）疏云。如般若中。一切法趣眼。是趣不过。犹如百川赴海更无去处。是故当知。眼即是第一实际。第一实际中。眼尚不可得。何况趣不趣耶。耳鼻舌身意亦如是。故曰离眼耳鼻舌身意（已上）止观云。次第九住心。经云。所谓空性。离于根境。无相无境界。越诸戏论等同虚空。离有为无为界。离诸造作。离眼耳鼻舌身意。极无自性心生（已上）疏云。如说极无自性心十缘生句。即摄花严般若种种不思议境界。皆入其中（已上）宝钥下云。善无畏三藏说。此极无自性心一句。悉摄华严教尽。所以者何。华严大意原始要终。明真如法界不守自性随缘之义（已上）诸法无自性故。事事诸法圆融。至极无性义。但在华严三藏解释分明也。不及料简矣。
    问云。他门末学等。依疏家四心义御释。以天台法华宗立华严上。疏云。此经宗横统一切佛教。如说唯蕴无我出世间心住于蕴中。即摄诸部中小乘三藏。如说观蕴阿赖耶觉自心本不生。即摄诸经八识三性义。如说极无自性心十缘生句。即摄花严般若种种不思议境界。皆入其中。如说如实知自心名一切种智。则佛性一乘如来秘藏。皆入其中。于种种圣言。无不统其精要。若能持是心印。广开一切法门。是名通达三乘也（已上）此释次第浅深分明也。初劫唯蕴无我句。摄诸部小乘。第二劫观蕴阿赖耶觉自心本不生句。摄诸经八识三性三无性义。第三劫极无自性心句摄花严。如实知自心句。摄佛性一乘如来秘藏。故知。极无自性上建法花一乘焉。又疏云。此经是法王秘宝。不妄示卑贱之人。如释迦出世四十余年因舍利弗等殷勤三请方为略说妙法莲花义。今此本地之身。又是妙法莲花最深秘处（已上）此意既法花与大日经同矣。胡天台为第八。花严为第九乎。答。以空性无境心。为天台义如先。但四心义御释。言横统一切佛教。验知横边也。论住心次第浅深者。约竖差别。何为证邪。相望花严般若时。花严胜般若义。诸宗意多分同也。然四心义御释。标极无自性心十缘生句。释花严般若种种不思议境界皆入其中。花严极无自性。摄般若十缘生句。是则花严般若次第。岂般若胜花严乎。知横义也。次妙法莲华最深秘处御释。法华言略说。大日经释最深秘处。浅略深秘待对显照也。凡法浅胎藏浅略。华严金刚顶浅略也。今亦此意也。
    问。法相八识唯识义也。然第六住心。说观察蕴阿赖耶。明第八识唯心义。与法相相违如何。答。一义云。自所流传法相。与大日经第六住心。要不可全同。奚足怪乎。于常途法相中。犹有十大论师异义。显密说何无小异乎。一义云。大日经约识根本。而简异小乘六识。为显大乘有第八识。且说观察蕴阿赖耶也。非云非八识唯心义。故大日经意。与常途法相。其意一致也。
    问。第七住心下。疏云。胜鬘·宝性·佛性论等（已上）强非三论所依。举之意如何。答。一义云。缘因主坏等四种生死之义。广说让彼经论。而四种生死之义。专于三论谈之。岂非彼宗所依乎。又疏云。今且明宗义。故不详说（已上）知明宗义而非举所依也。一义云。嘉祥作胜鬘疏名宝崛。盛明宗义。彼宗为依据义明也。宝性佛性论等。盛破五性各别。述一性皆成旨。三论既存此义焉。
    问。大师明华严大意。释真如法界不守自性随缘义。照真如缘起是终教也。别教一乘是法界缘起也如何。答。一义云。实花严意真如缘起为宗。而真如与诸法无隔故。真如缘起法界缘起。离真如岂成法界缘起乎。三乘虽谈真如缘起。未云法界缘起。一乘真如缘起即法界缘起也。一义云。真如者举诸法极。法界者明法界缘起也。
    问。十住心识分别如何。答。世间三种住心。凡夫故未知六八识等行相识。四五住心谈六褒。六七住心谈八识。八九住心谈九识。第十住心一识·八识·九识·十识·无量心识不同有之也。十住心论云。众生自心其数无量。众生狂醉不觉不知。大圣随彼机根开示其数。唯蕴拔业二乘。但知六识。他缘觉心两教。但示八心。一道极无。但知九识。释大衍论说十识。大日经王说无量心识（已上）。
    问。法相谈八识。三论强不定识欤。天台立九识。花严强不云九识。而言无尽识。何第九住心云九识乎。答。第九住心云九识者。华严释有之。但云无尽识者。九识中无尽识也。一义云。言九识者。必非约彼宗所谈。据释论家性相也。释论前重生灭所入华严。后重生灭所入天台也。而生灭所入第九识故云尔。
    问。第九第十浅深文证道理如何。答。文证大日经极无自性。后入真言初地见。又释论云。花严融三世间卢遮那佛。不得圆圆海佛见。又道理虽非一。且示一者。第九云果分不可说。第十说果海人法故焉。
    问。何彼宗云果分不可说。此宗说果海性德乎。答。彼宗为因机说之。然果海非因分境界。故为因人且说果海不可说。而自宗为果人。说唯佛与佛自受法乐果海内证也。难云。华严意或号称性本教。或释不逐机宜对待直显一真法界。强不为机本。直说如来自所得法（云云）然者那言因机为本乎。答云。对三乘教。三乘机不为本。故云称性本教。云不逐机宜。虽然望自宗自受法乐说。犹是逐机末教也。随华严意。为普贤等因人说之。清凉释离机说法无所用故。若不然者。何言因分可说果分不可说乎。
    问。第八第九引文经云。等虚空无边一切佛法依此相续生（巳上）何大师引等同虚空。略一切佛法依此相续生句乎。答。经文意。真言初地等虚空无边佛法。依地前空性心相续生。故等虚空无边一切佛法句。后位微妙而非八九当分。故略之。
    问。深密三时意。初时有教小乘。第二时空教般若。第三时深密中道教也。随大师释般若第二未了之教。然十住心时。深密第六住心所依。般若藏第七住心所依也。前后浅深相违如何。答。依华严香象释。三时安立有异说。深密三时如先。大乘妙智经说。初时心境俱有（小乘）第二时心有境空（当法相宗）第三时心境俱空平等一味（当般若等）依妙智经一说者。无相违欤。又云。依深密说时。强非相违。约渐悟菩萨一类领解次第。如次虽有浅深。约义般若中说深义。撮彼深旨为第七住心所依。故非相违。法相意判般若。据时属第二时。据理属第三时所定也。仁王经开题大师云。
    问。十住心十界分别云何。答。第一住心地狱·鬼·畜三趣。第二住心人乘。是有四洲人。第三住心天乘。有三界诸天。第四住心声闻乘。第五住心缘觉乘。第六第七菩萨乘。第八第九权佛乘。第十究竟真实佛乘也。修罗摄天·鬼·畜三趣矣。
    问。十住心摄一切教法义如何。答。三恶趣摄第一住心。大日经斋施等八心。释尊所说五戒等。孔宣所立五常三纲等。摄第二住心。诸天乘法门。摄第三住心。声闻三藏四谛六宗二十部。皆摄第四住心。缘觉所观十二因缘等。皆摄第五住心。楞伽·深密·瑜伽·唯识等所明八识三性三无性等法门。摄第六住心。中论·百论·十二门论智论等所明。解脱门八不正观法门。摄第七住心。法花天台等所明一乘一性等法门。摄第八住心。花严等所说融三世间事事无碍法门。摄第九住心。两部大经所说五相五智四曼四印等法门。摄第十住心也。
    问。于十住心世出世大小三一显密等不同如何。答。初三种住心是世间。后七种住心出世也。又前九为世间。第十为出世矣。第四第五小乘。第六已上大乘也。又大乘中第六第七三乘。第八第九一乘。第十金刚一乘也。又前九显。第十秘密也。又前九中有显密可悉之矣。
    问。十住心心内心外分别如何。答。重重可有之。一世间三种是外。第四已上内也。疏内外二种外道此意也。二前五住心是外。第六已上内也。二乘既云外道故。三前七种住心外。第八已上内也。疏第二劫结释分明也。四前九外。第十内也。宝钥曰。九种心药拂外尘（已上）又云。心外研垢于是悉尽。曼荼庄严是时渐开（已上）凡内外相望不一准。宜详之矣。
    问。十住心摄三劫义如何。答。初劫摄四五住心。第二劫摄六七住心。第三劫摄八九十住心。又有顺世八心（第一第二住心）摄初劫义也。若依此义者。初劫可摄二三四五住心也。
    问。十住心摄六无畏义如何。答。第一善无畏。摄第二第三住心。是人天分齐故。第二身无畏。第三无我无畏。摄第四第五住心。第四法无畏。是证寂然界菩萨也。此菩萨住心摄在有异论。若摄第五住心义者。此亦宜摄第五住心也。第五法无我无畏摄第六第七住心也。或义偏摄第六住心也。第六一切法无我平等无畏。摄第八第九第十住心也。或义第七住心。亦有第六无畏（云云）

十住心义林（末）
延宝第七龙集己未雪月吉旦
_
