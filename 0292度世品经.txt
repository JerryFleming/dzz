大正藏 No. 0292 度世品经
　　西晋 竺法护译


　　6卷


　　　　度世品经卷第一

　　　　西晋月氏三藏竺法护译
　　闻如是。一时佛游摩竭国法闲道场普光讲堂莲华藏师子座。觉了真谛。无有二行。度无想法。如佛游居。以致平等。一切诸佛。进退游行。无所挂碍。亦无荫蔽。法无退还。行无等伦。所见奉敬。不可思议。现等三世。其身所显。普周世界。分别诸法。慧无犹豫。具足诸法。坐佛树下。究畅经典。不疑正觉。不想计身。一切菩萨。志愿道慧。佛行无二。所济第一。度于彼岸。不坏如来建立脱门。诸佛土地。不可限量。所游平等。所修法境。旷若虚空。十方国土。不可计会。亿百那术一切尘限诸菩萨数其亦如此。菩萨大士。皆生补处。当成无上正真之道。各各他异。十方佛国。来会此土。皆成开士。皆发慧目。德门无极。开化一切众生诸界。顺律唱道。权方便门。晓了随时。住菩萨法一切世界讲堂楼阁。越升慧定。而以观察灭度之地。尊敬道慧。蠲除一切言辞行阴所可释去。明识因宜。摄取众生。入于无量道。游其中一切众生所作祸福。皆有报应。终不腐朽。分别应时。所试观察。永无所获。解知众生诸界志性。达了诸根。省应可度。从其缘便。应病授药。去来今佛。所可宣
。章句议理。辄受奉持。已受其决。执怀平等。解发正藏。所当归者。入于现世。度世无量法。自所入真正悉已畅解。有为无为。观之无二。去来今佛。一切如来。所入道场。一时道御。建平解。成平等觉。悉能示现。心闲心懅。已了佛道。不离一切众生发心。入一人心。则能普入一切众生。所知所乐。自于其慧。而不动转。诸菩萨身。逮得普智诸通慧心。住于其地。而不退转。菩萨所行。力无休懈。周旋往来。慧无所行。一切人故。于无数劫。在于生死。晓了建立。不可计劫。难可值见。诸菩萨宝。真正难遇。常转法轮。未曾劳废。开化众生。令入律品。过去当来。现在如来严净斯处。逮成众生。具足本行。所誓已具。功行殊特。如是菩萨。及余学士。十方诸佛。所可咨嗟。劫数无际。所叹无限。其无元底。与众超异其名曰普贤菩萨。普因(一作目)菩萨。普化菩萨。普智菩萨。普眼菩萨。普光菩萨。普观菩萨。普明菩萨。普英菩萨。普觉菩萨。如是之等不可称计亿百那术十方诸佛国土尘数。如是普贤。成就所愿。其所誓志。志愿超殊。若诸佛兴。普往求请。晓了随时。皆持诸佛所化法目。不断一切如来之教。诸佛兴世。速疾受决。成最正觉。名号国土。已净毕了。所住法轮。见无佛国。示现为佛。严治一切凶弊秽浊难化世界。休息灭除诸菩萨众挂碍祸福。入无阴盖正谛法界。于是普贤菩萨。即以佛藏三昧正受。这三昧已。应时遍入十方诸佛之所游居。靡不周畅。皆以通达。无有余土而不彻者讲堂法境。其虚空界。悉至无际。十方刹土。六反震动。其大光明。靡所不照。謦扬洪音。莫不闻声。普贤菩萨。从三昧兴。见诸菩萨。咸来俱会。欣然大悦。普智菩萨。睹诸菩萨皆来云集。亦复踊跃。前问普贤菩萨大士。善哉佛子。今诸菩萨。十方来会。渴仰经典。瞻戴仁者。如冥思明。唯为解说诸菩萨行。从始至终。令无疑。结者亘然。如病得愈。盲者得目。何谓菩萨有所依怙。而无所著。何谓菩萨未曾有想。何谓为行。何谓善友。何谓精进。何谓劝信。何谓化众生。何谓禁戒。何谓受决。何谓菩萨不相求短。何谓入如来。何谓得入众生性行。何谓逮入于诸世界。何谓晓入诸念劫数靡所不达。何谓畅说于三世事。何谓得入三处。何谓无厌。其所发心。无所缺漏。何谓菩萨分别诸辩。何谓菩萨逮得总持。何谓菩萨颁宣佛道。
　　普贤菩萨。缘普智问。欲令来者皆得开解。赞言善哉。诸会菩萨。皆共咸听菩萨有十事法有所依怙。而无所著。何谓为十。依菩萨心令不违失。依于善友常修专精。倚于德本而植福庆。顺度无极能奉行故。恃一切法无所归故。怙誓诸愿使亲道故。专于诸行习具足故。附诸菩萨一生补故。归奉诸佛心欢然故。奉诸如来叹如父故。是为菩萨十事法有所依怙为无所著。菩萨住此。疾逮无上如来大慧。至无极依。于是颂曰。
　　依者无所依　　自归于诸佛
　　解法无所望　　乃至于大愿
　　见诸佛欢然　　依之而奉敬
　　恃怙诸如来　　因具足道行

　　菩萨有十事未曾有想。何谓为十。念诸德本如己无异。身积众善以施众生。一切功训以为道想。解达众生为道器想。愿济一切如己愿想。皆以诸法施不及想。察一切法念如佛法。为一切行如奉身想。一切言辞于诸所行无所妄想。睹见诸佛为父母想。于众如来为无二想。是族姓子。诸菩萨众未曾有想。菩萨住此。疾成无上。逮众德本。于是颂曰。
　　为一切积德　　念之如己身
　　观察于众生　　亦如道法器
　　诸众生造愿　　与身等无异
　　归命于道法　　令致无从生

　　菩萨有十事为行。何谓为十。讲说分别众生所行。而求一切诸法所行。普学禁戒寻即奉行。积累诸行众德之本。一心专精奉修三昧。晓了圣慧所当归趣。殷勤谨敕无所违失。游于刹土欲庄严故。修善知识不离恭恪。奉如来行敬如师子。是为十事。于时颂曰。
　　一切有所行　　当开化众生
　　勤求于诸法　　而奉行禁戒
　　积累众德本　　一心归定意
　　晓了圣明慧　　所游净刹土

　　菩萨有十事为善友。何谓为十。建立道意。能修德本。入度无极。颁宣道法。开化众生。分别辩才。称举群萌。除众妄想。住无患厌。立普贤行入诸佛慧。则为善友。是为十事。于是颂曰。
　　心建立于道　　精勤修德本
　　入诸度无极　　颁宣诸经典
　　开化度众生　　辩才决众疑
　　称誉于黎庶　　除去众想念

　　菩萨有十事为精进。何谓为十。讲说一切众生之界。识念经典之所归趣。严净一切诸佛世界。又当奉行诸菩萨戒。常忍一切众难之患。为断地狱饿鬼畜生烧煮之痛。降伏一切众魔官属。不令众生怀嗔恨心。当奉十方诸佛世尊。常遇诸佛归命咨受。是族姓子。应行菩萨十事精进。于时颂曰。
　　归命于诸佛　　严净众佛土
　　奉修菩萨行　　忍一切苦恼
　　断三涂之难　　降伏魔官属
　　能悦于众生　　常见诸如来

　　菩萨有十事为劝信。何谓为十。常建立意亦劝他人使发道心。仁和第一无所诤讼。亦化他人立于欣悦蠲除愚法。亦化他人令弃邪典使住佛道。务求德本亦劝他人使志善原。归度无极亦劝他人求波罗蜜。己生佛种亦诱他人令务佛性。身已得入无所有法开进他人使立空法。赞诸佛慧无所讥谤示宣他人不毁正觉。具足普智诸愿纯备亦导他人成诸通慧。究竟道誓以得严净如来至真无尽之慧。亦当建立一切众人入如来道。是为十事。于时颂曰。
　　已建立在道　　亦化于他人
　　心不怀诤讼　　和悦忿恚者
　　弃捐众愚冥　　开化痴邪径
　　常求众德本　　诱之住道义

　　菩萨有十事开化众生。何谓为十。菩萨布施诱进众生。和颜悦色而劝进之。班宣经道令其亘然。诱进分别己身无异。所施无量发起人界。显佛菩萨行诱众生种。示诸世间如火然炽。训教众生无上道法。神足变化若干感动。晓了若干善权方便。随其习俗度脱众生。是为十事。于时颂曰。
　　菩萨行布施　　已用化众生
　　常和颜悦色　　诱进诸不及
　　睹世如然炽　　显示佛大道
　　神足现变化　　若干权方便

　　菩萨禁戒有十事。何谓为十。不舍道心。捐声闻缘觉意。观察一切众生愍行。开化群萌令住佛法。奉修菩萨所应学者。解一切法悉不可得。所造德本劝助至道。未曾猗著于诸佛身。能忍诸法亦无所倚。济护诸根以为禁戒。是为十事。于时颂曰。
　　常和于道心　　舍声闻缘觉
　　愍伤于众生　　劝使立佛法
　　学诸菩萨行　　解法无所有
　　一切所行德　　劝助于佛道

　　菩萨有十事受决所见受决能自知之。何谓为十。发仁和心。自然道意。不厌菩萨行。弃捐一切。诸所妄想。而能奉修诸佛之法皆能笃信诸如来身所可宣说。亦以究畅成就德本。化于一切使住佛道。等敬亲友而无二心。视诸善友如见诸佛。古昔所愿将护佛道。是为十事受决。于时颂曰。
　　等心敬善友　　利义皆由之
　　将护古昔愿　　清和发道意
　　不厌菩萨行　　弃捐众妄想
　　使住诸佛法　　笃信如来教

　　菩萨有十事不相求短。何谓为十。入于宿世本所誓愿。随时入行导习其便。不失正义皆得通入。诸度无极具足成就。随其宜便。所可入者顺从所愿。随其所乐以开化之。庄严刹土劝使入道。神足变化使从其教。普为示现所生之处。是为十事不相求短。于时颂曰。
　　入于宿世愿　　世行随宜便
　　遵习不失节　　顺诸度无极
　　因得大成就　　从若干信乐
　　为庄严佛土　　以神足变化

　　菩萨有十事入于如来去来现在一切诸佛所可由成。何谓为十。入于无量平等道教。而转无限经法之轮。宣传无量慧义之要。顺从无际音声通畅。开化无底众生之类。显畅无数神足变化。随时遍至若干种形。入于无喻诸三昧定。照耀开悟不可计量。示力无畏显现无限使入灭度。是为十事如来所入。于是颂曰。
　　过去来现在　　一切诸如来
　　入无量道教　　转无限法轮
　　顺无际道法　　宣无底慧场
　　开化无数人　　神足不可计

　　菩萨有十事入众生性行。何谓为十。入于本行众生所解。随时开度当来受身。一切人民遍于群萌。现在所作入于众生。善行本末随时救济。诸非法行当宣道众生。心性所入晓了一切。根原所趣分别若干。随所爱乐发起诸碍。尘劳爱欲数数说法以度脱之。是为十事入众生性。于时颂曰。
　　晓了过世行　　亦复知当来
　　分别现在事　　众生所可行
　　入于众德行　　亦游于无德
　　其心靡不周　　使诸根成就

　　菩萨有十事入于世界。何谓为十。常知止足在于世间。而修清净无所沾污。处于俗间心存少求。演无极香薰诸迷惑。所入方俗如一土尘。周于无量微妙之义。亦遍旷然无量世界度脱有身四大之患。恭敬自归于诸佛道。亦复游人无道天下。是为十事游入世界。于时颂曰。
　　在世知止足　　所行常清净
　　所入而少求　　周遍无极业
　　犹如尘世界　　解微妙之行
　　小大无不达　　入于诸所有

　　菩萨有十事晓入诸念劫数。靡所不达。何谓为十。知过去劫。晓当来对。知现在事。知有限世。识无限碍。入于有限无限之事。了诸有数无数劫事。于诸有数使入无为。令诸无念畅入有念。畅诸有念使入无念。是为十事。晓了诸劫。靡所不达。于时颂曰。
　　入于过去念　　当来亦如是
　　游步在现世　　而皆悉念之
　　周流无量劫　　有数若无数
　　无念入有念　　一切想无想

　　菩萨有十事畅说三世而无二言。何谓为十事。以过去而宣说之。往古以没豫说当来。灭来久远演现在处。尚未当来豫说过去。尚未欲至辄宣现在。亦复班宣未来生者。传于现在忽以过去。解于现在谓之未来。目所睹者宣之平等。现了三世一时悉达。是为十事畅说三世。于时颂曰。
　　能说过去事　　演古如是来
　　说过为现在　　亦畅当来事
　　过去今现在　　未至豫演生
　　解生现以过　　目见今当来

　　菩萨有十事入于三处。何谓为十。入诸有数。至无所念到有所获。趣诸有教。游众想处。归众方俗。畅众言辞。达不可尽。咨嗟寂然。畅众憺怕。是为十事入于三处。于时颂曰。
　　入众有所念　　有所得教授
　　在想众方俗　　所念不可尽
　　宣传寂然事　　亦入于憺怕
　　灭除诸恶事　　如是成道意

　　菩萨有十事无厌其所发心无所缺漏。何谓为十。供养诸佛住在众色而不懈惓。敬顺一切诸善亲友。求诸经典不以为难。博闻众经启受不逮。发意之顷颁宣经道。开化众生示以法律。发起一切使至佛道。于无数劫住一世界修菩萨行普游诸国靡不周遍。未曾怀疑佛诸经典问则发遣。是为十事。发心无厌。无所缺漏。于时颂曰。
　　供养诸佛身　　不以为厌足
　　亦顺众善友　　务求诸经典
　　所求不懈倦　　见诸发心者
　　为说道训教　　开化诸菩萨

　　菩萨有十事分别诸辩。何谓为十。分别众生所入辩慧。晓了诸根当可归趣。了诸罪福诸所报应。睹其所生在于何处。皆知世间诸所有无。睹见诸佛之所游居。晓了经法义理深浅。畅解法界之所存没。达于三世去来现事。亦能分别不可计数所行言慈。是为十事菩萨诸辩。于时颂曰。
　　晓众生所知　　诸根之所趣
　　随所立罪福　　见之当所生
　　分别诸世界　　亦晓了法品
　　究畅佛道慧　　三世之本末

　　菩萨有十事逮得总持。何谓为十。博有所闻辄则奉持。怀抱经典悉不忘失。执法锭燎有所宣化。皆从方便解诸经典。晓法自然逮法光明。致诸佛道不可思议。执诸定意现在闻佛。面前启受寻奉行法。入道场音能随方俗。演出言辞不可思议。念三世事去来今佛不可计法。随时宣传。怀若干辩一切诸佛经典之要。耳所闻谊。不可称限。所兴圣慧。能畅诸听持诸佛法。建立如来十力无畏。是为十事。菩萨总持。于时颂曰。
　　博闻辄执持　　不忘一切法
　　晓了随时说　　解诸法自然
　　以法大光明　　不可思议慧
　　现在得三昧　　目前闻经典

　　菩萨有十事为颁宣佛道。何谓为十。晓了道议。志誓大愿。分别罪福之所归趣。常住正觉。不怀自大。畅达法界。识知定意。明解心本。晓了本净。随本而觉。使成佛道。是为十事菩萨班宣佛道。于时颂曰。
　　晓了于佛道　　解愿知罪福
　　为诸佛所立　　解法无自大
　　分别心本净　　定意之所归
　　本净亦自然　　随本而觉悟

　　佛说是时。三千世界。为大震动。其大光明。普照十方。诸天龙神。皆来散华。以诸音乐。来娱乐佛。欢喜悦豫。皆共欣庆。幸哉吾等宿世其德纯厚。得豫此会。服深妙议。无极道慧。何其禄厚。世尊能仁。十方慈恩。开示法藏。疗治盲冥。消化五阴六衰。三毒五盖。十二因缘。六十二见。示以五事。戒定慧解度知见品五眼六通。六度无极。布施持戒。忍辱精进。一心智慧。以成佛道。班宣开示十二部经。开化邪见六十二疑。使发道意。诸佛遥赞。菩萨悦豫。普智菩萨。复问普贤。何谓发菩萨心。何谓行法。何谓大哀。何谓缘发道心以其所缘而兴其意。何谓见善友发恭恪心。何谓菩萨逮得清净。何谓度无极。何谓佛慧。何谓所历。何谓菩萨力。何谓平等。何谓生觉圣。何谓说法。何谓而行奉持。何谓辩才。何谓无数。何谓为行等心。何谓行慧。何谓菩萨而不自大普贤菩萨答曰。善哉。佛子所问。甚为深妙。何其快哉。谛听谛听。今为仁说。普智菩萨。与诸大众。受教而听。普贤菩萨言。有十事发萨
心。何谓为十。发心之时。常怀大慈护持一切众生之类。所行怜愍。察于人民勤苦之恼。如身自更。一切所有皆能惠施。念一切智。心则为原首。念一切智。故能发意。不毁圣谊。兴从严心学诸菩萨禁戒之要。其心坚固。亦如金刚。蠲除一切诸恶垢浊。其所生意。若如江海。导御一切诸清白法。其志强固。如须弥山则能堪忍众庶言辞善恶音声。其所发心。造立永安。施于众生。大诚信业。而心独步。智度无极。晓了诸法。随便将护。是为十事发菩萨心。于时颂曰。
　　而发大哀心　　将护于众生
　　见之在苦恼　　愍之如己身
　　思惟一切智　　得志所庄严
　　其心如金刚　　智慧如江海

　　菩萨有十事行普贤法。何谓为十。于当来劫与一切俱。普愿行仁奉敬未至。如来至真等处色法。开化众生立菩萨行。积众德本而誓普贤。皆能游入诸度无极。所愿和雅具菩萨行。遵修诸法皆欲庄严。诸佛世界平等诸议。受生一切十方佛国。晓了方便求众经典。悉乐现生于诸佛土。逮成无上正真之道。是为十事菩萨行法。于时颂曰。
　　悉知当来劫　　奉敬诸如来
　　菩萨等众生　　所誓普贤行
　　积累众德本　　入诸度无极
　　庄严诸佛土　　疾成无上觉

　　菩萨有十事常行大哀。何谓为十。观于众生孤独无种为兴大哀。察之无道化以大悲。见贫厄众令殖德本。将久眠寐使得觉悟。见众生界无有方便。化之随时。为诸贪欲所系缚者而劝护之。瞻于群萌所遭厄难愍之令济。睹久疾病疗之以慈哀。离善法者显示道议。若见众生失于佛法愍哀悦豫。是为十事菩萨大哀。于时颂曰。
　　在世行大哀　　观察于众生
　　久远遭疾厄　　由断德本故
　　为兴无盖哀　　建立于佛道
　　菩萨行大慈　　以开化众生

　　菩萨有十事缘发道心。何谓为十。教诲众生。令顺谊律而发道心。欲除一切众苦恼患。建立人民使意永安。见于群萌在无明地使发道意。好劝众生使入佛慧。顺随正觉奉敬一切诸佛最圣。皆欲得见如来至真。亦复乐睹诸佛色像相好威容。亦复爱喜入诸佛道故发大意。亦复敬爱十力无畏。是为十事缘发道心。于时颂曰。
　　见众生所灭　　为恼患所缚
　　欲令至永安　　故发菩萨心
　　人民在无智　　劝示以佛慧
　　令奉三界将　　常睹诸如来

　　菩萨见善友发恭恪心。菩萨初发正真道意。与善友俱。谦下恭顺。欲得务成佛一切智。故习善友。为之屈意。见善友发意有十事。何谓为十。奉敬自归。心无爱欲。如所闻音。则能奉行。心爱乐之。志不瑕秽。常一其心。以诸德本。合为一业。怀抱一愿。发世尊意。其志平等。所行具足。是为十见善亲友发恭恪心。于时颂曰。
　　心常怀恭恪　　如所闻奉行
　　如喜无瑕秽　　其意常专一
　　合集众德本　　自归于世尊
　　常尊平等行　　道心乃具成

　　菩萨清净有十事。何谓为十。净如虚空。究竟无失。于诸色净。随众生本。而开化之。诸音清净。演不可谊。言辞众响。其辩才净。分别无量佛所说法。其慧清净皆弃无智。所生亦净。得诸菩萨。自在由己。眷属微妙。晓了众生宿世所行。而开化之。报应亦净。除去一切挂碍阴盖。所愿解明。解诸菩萨。所生一品。其行皦然出普贤乘。是为十事得清净。于时颂曰(丹本注云诸本阙颂)。
　　菩萨有十事逮度无极。何谓为十。行度无极。一切所有皆能布施。戒度无极。具足佛禁忍度无极。能行仁和逮佛净力。进度无极。所行勤修而不退转。寂度无极。使意一定。智度无极观一切法。本自然谛。慧度无极。入佛十力。愿度无极。具足普贤。神足度无极。多所变化无所不现。法度无极。等御一切诸法本末。是为菩萨十度无极。菩萨住此。得归无上如来正真无极大慧。具足六度。于时颂曰。
　　布施度无极　　皆能施所有
　　持戒度无极　　清净佛诸行
　　忍辱度无极　　仁和不怀恚
　　精进度无极　　勤修不退还
　　一心度无极　　志定无愦乱
　　智慧度无极　　观诸法自然
　　神通度无极　　普入佛道力
　　所愿行平等　　神足道诸法

　　菩萨有十事慧。何谓为十。晓解一切十方世界。其众生种。不可思议。识别诸宗。晓了诸法。不失时节。若干种形。若以一品。皆令觉知。达诸法界。能班宣慧。晓了一切虚空本末。通使无余。第一佛慧。十方世界。诸过去事。皆能知之。十方佛土。诸当来事。悉能见之。十方佛国。今现在事。普入教化。晓愿如来一切诸行。具入一切慧。解知去来今现在佛。皆同一行。是为菩萨十慧义。菩萨住此。其大光明。自在照耀。具足所愿。信诸佛法。则以一慧。解诸佛法。于时颂曰。
　　能知十方界　　众生不可计
　　普令入道慧　　使无若干念
　　能分别诸法　　平等如虚空
　　佛慧为第一　　能达三世事

　　菩萨有十事而有所历。何谓为十。悉解诸法为一品义。一切经典而有节限。晓了诸慧则为一相。分别众生心念行慧无为无数见诸群黎皆以一等明识众生所行尘劳。人民志性系缚在行。明识众生所行善恶一切菩萨所行志愿。乐不自大如来十力。建立无余而上正觉。是为十事菩萨经历。于时颂曰。
　　知诸法为一　　解了际限故
　　众慧合一相　　众生心无数
　　解见诸人民　　尘劳行所迷
　　众结所缚束　　不得普智心

　　菩萨有十事力。何谓为十。一切诸法皆入自然。诸有经典悉如所化。众义若幻计诸法数皆为佛法。诸所经典悉无所倚。一切所有归三脱门。见众善友重事奉敬。心习势力以众德本。入无上慧道王之堂。未曾诽谤深微之慧。信乐诸佛一切智心。终不退转善权力故。是为十事菩萨之力。于时颂曰。
　　一切法自然　　皆如幻化力
　　诸法悉佛法　　义归三脱门
　　奉敬众善友　　常积众德本
　　入无上慧堂　　笃信佛深法

　　菩萨平等有十事。何谓为十。等心众生。亦等诸法。普观佛土。性行无二。因诸德本。等诸菩萨。所愿无异。诸度无极。亦无差别。一切诸行。皆归同像。十方诸佛。悉为一佛。是为十平等。于时颂曰。
　　等心念众生　　普观众经典
　　亦等诸刹土　　性行不怀二
　　皆合诸德本　　菩萨常行慈
　　所愿无若干　　具诸度无极

　　菩萨有十事发觉圣。何谓为十。一切诸法但有音耳。皆归寂然诸法如幻。经义若影。目所见者悉因缘合。诸义业净。一切诸法悉假文字。诸事之业因其本净。道慧无想究尽本原。诸有形者皆由法界。是为十生觉圣。于时颂曰。
　　诸法悉寂然　　譬之如幻化
　　假喻若影响　　皆由因缘生
　　诸法本末净　　一切无所生
　　悉因其本际　　无想为真谛

　　菩萨说法有十事。何谓为十。演深妙法。所说义者。随时得入。讲若干事。当多宣畅诸通慧事。亦能分别诸度无极。宣示如来十种力事。解三世义。常说菩萨不退转法。咨嗟诸佛功训之德。班宣菩萨。诸佛如来。平等出家。是为十事菩萨说法。于时颂曰。
　　讲说深妙法　　悉使入道义
　　演若干之慧　　多宣一切智
　　演诸度无极　　显示十种力
　　三世无挂碍　　菩萨不退转

　　菩萨有十事而行奉行。何谓为十。积累一切诸善德本。闻诸如来讲说经典。辄能受持。执一切现。举喻说之。御导一切奉行法门。怀抱总持道义慧门。皆能断除狐疑诸著。悉以具足诸菩萨行。一切如来辩才平等。开化说法。演其光辉。言皆受诸佛。所娱乐业。而建立之。使得至于无上正真。是为十事说平等门而奉行之。于时颂曰。
　　积累众德本　　咨嗟如来法
　　观诸法平等　　奉宣道慧门
　　弃捐诸疑著　　具足菩萨行
　　诸法为世门　　皆令入道室

　　菩萨有十事分别辩才。何谓为十。所演诸法永无想念。分别诸经悉无所行。诸义辩才亦无所著。解诸法空班宣无量一切诸法。悉佛所立。一切所有悉无所依。皆能分别诸法章句。宣畅经典真谛之义。常以等心愍于众生。应意说法。令得悦豫。是为十辩才。于时颂曰。
　　讲经无想念　　一切无想行
　　不著于诸法　　解之悉为空
　　辩才无限量　　诸法佛所立
　　一切无所猗　　解之悉本无

　　菩萨有十事得自在。何谓为十。开化众生。照耀诸法。修诸德本。行无极慧。不著禁戒。所造善本。劝助佛道。所行精进。而不退还。降伏众魔。其所爱喜。解了道心。一切佛道。在于邪见。而成正觉。是为十得自在。于时颂曰。
　　晓开教众生　　得照耀诸法
　　奉行众德本　　自在无极慧
　　心皆无所著　　精进不懈惓
　　降伏于众魔　　道心得由己

　　菩萨有十事所施无数。何谓为十。开化一切诸世间难。众生本末亦不可计。经典之事亦不可量。一切所作亦无崖底。有计诸法崖际难尽。众德之本亦无俦匹。一切诸恶悉无能宣。诸所志愿亦无边际。众行所趣无能为喻。一切菩萨独步无侣。诸佛正觉独尊无双。是为十事。所施无数。于时颂曰。
　　世计不可计　　众生无有数
　　诸法无边际　　所造亦无限
　　德本无俦匹　　诸恶无处所
　　菩萨无等侣　　诸佛无俦匹

　　菩萨有十事为行等心。何谓为十。等心积德。志愿同等。众生身意。亦无有二。入于人民。罪福所趣。普游诸法。视诸佛土净秽同一。劝化众生。使入笃信。等心诸行。及众妄想。皆入诸佛十力无畏。悉由如来平等之慧。是为十等心。于时颂曰。
　　等心积德本　　兴显一切愿
　　平等众生心　　罪福无殊异
　　普入诸经典　　等观诸佛土
　　愍念诸众生　　使入无异行

　　菩萨有十事行慧。何谓为十。晓了众生当归解慧。遍入诸国若干刹土。未入者入之。游诸贪网。除去臭秽所游诸界。知其增减。晓了诸法。各各有异。或复一品。普能周旋。众界音声。解世间众想。所住颠倒。所念各异。以一言辞。普入一切诸法言教。如来威变。建立法界。一切众生。处在三世。诸佛入中。训诲无废。皆令入道。是为十事菩萨行慧。于时颂曰。
　　信解众生界　　普入诸佛土
　　悉至于十方　　等观诸世界
　　诸法无若干　　入不可计身
　　如来所变化　　开度于三界

　　菩萨有十事而不自大。何谓为十。不轻慢人。蚑行喘息。身心谦下。不轻易人。不以刹土而自贡高。若得奉敬不怀自大。不以好音。而自叹誉。行愿备悉。不以绮饰。开化众生。离于懈怠。成至正觉。常怀哀愍。讲说经典。不咨嗟身。有所建立而不自大。是为十事不自大。于时颂曰。
　　不轻慢众生　　得刹土不悦
　　而奉敬不欢　　离于好音声
　　无贪诸所愿　　开化于众生
　　得成最正觉　　颁宣大道慧

　　说是法时。天龙鬼神世间人民阿须伦迦留罗甄陀罗摩睺勒。莫不欢喜。咸发道意。师子虎狼。熊罴鹿党。鱼鳖鼋鼍。诸小小虫。皆有慈心。无相害意。闻所说法。各各欢喜。而发道意。诸天散华。其落如雨。烧众名香。郁如云兴。箜篌乐器。不鼓自鸣。当尔之时。莫不喜敬。

　　　　度世品经卷第一



　　　　度世品经卷第二

　　　　西晋月氏三藏竺法护译
　　普智菩萨。复问普贤。何谓建立。何谓乐信。何谓深入。何谓依怙。何谓意勇。何谓断诸疑。何谓无思议。何谓解说真谛。何谓了报应。何谓定意。何谓何所有。何谓脱门。何谓神通。何谓通达。何谓解脱。何谓园囿。何谓宫殿。何谓游观。何谓庄严。何谓心不动。何谓性无所舍。何谓观慧。何谓讲法。何谓净愿。何谓为印。何谓慧光。何谓行无色。何谓无法心。何谓心如山。何谓如海。普贤曰。善哉问。菩萨建立。有十事何谓为十。常志于佛。恒思经法。劝化众生。使住佛道。劝安事业。修立正行。顺乐誓愿。常念威仪。所游随时。班宣善本。建立慧义。是为十事。建立其心。于时颂曰。
　　一心常念佛　　专精思经典
　　劝众生入道　　示以所造业
　　赞助修正行　　恒使不失愿
　　威仪礼节备　　善本成圣慧

　　菩萨乐信有十事。何谓为十。菩萨。心自发念。其有当来如来正真。出现于世。我当悉见。见诸佛已。供养奉事。志于无上。稽首自归此诸正觉。当训诲我。以是训诲。归菩萨地。如诸菩萨。奉教敬心。心怀恭恪。如所闻者。辄当修行。于是菩萨。复自念言。使吾不离诸佛世尊及诸开士。蠲除生死驰逸之难。无央数劫。修菩萨行。又心念言。昔未发无上道意之时。未为法器。畏甚深义。亦畏世间诽谤恶名。又惧畏生死恶道众会。我以离此。永不与合。以远在事。所生之处。不离道心。不恐不畏。亦不怀懅。永无诸难。常远尘垢。永灭秽浊。出入独步。降伏众魔。消诸外道。又心念言。吾当劝化。诸众生界。使随律教。志在无上正真道意。修菩萨行。得成佛时。则随尊圣微妙道教。吾当稽首。奉敬自归。欣悦无量。尽其寿命。佛灭度后。当为兴立无数庙寺。供事舍利。奉宣佛教。分布经典。使无上义永得长存。又心念言。我当庄严无极世界。皆令佛土清和柔软。种种别异。平等清净。吾当感动无数佛土。悉使发意。演大光明照于十方。神足变化。靡不周遍。又心念言。吾成佛已。当决众生一切狐疑。化其志性。令常清和。寂静其志。消灭尘欲。塞诸恶户。阐永安门。除去幽冥。奋巨光耀。弃捐魔业。逮无上吉。以是功勋。普示众生。又心念言。吾所在处。常见诸佛。在危厄时。思欲奉觐。必当如愿。得见正觉。莫使违远。面见如来所说法时。如来难值。无央数劫时一出耳。犹灵瑞华。久久希有。发清净心。弃捐一切不宜之计。其意质直。而无谀谄。又心念言。吾成无上正真之道。为最正觉。遍诸佛土。施作佛事。为诸众生。各现佛身。击大法鼓。雨法甘露。施无极法。清净无畏。为师子吼。立无底愿。住于法界班宣经道。一劫不休。身不疲懈。言辞无极。心亦不惓。是为十事心所建立。于时颂曰。
　　严净诸佛土　　劝道于众生
　　示以深妙法　　令发无上道
　　常愿见诸佛　　奉事自归命
　　听受所说法　　一心受奉行
　　为断三恶趣　　开阐安乐门
　　为于众幽冥　　显示大光明
　　流布经法施　　消灭诸垢尘
　　为大师子吼　　而雨大甘露

　　菩萨有十事法深入。何谓为十。皆入世界诸过去事。游于志性深奥佛法。归诸佛土当来之事。在在佛国。而在诸数。正觉无二。虽在诸国现在寂然。世间方俗。所言所说。严净境土。悉能知之。是入深法。所在天下。有若干教。又能解识一切众生罪福不同。计诸菩萨所行各异。又菩萨解。悉知过去诸如来处。菩萨悉知诸佛世尊所教迟疾。菩萨复知现在国土诸佛正觉眷属圣众。所可说法。开化众生。法界虚空。无有边际。十方如来。又分别知世俗之法。声闻之法。及缘觉乘。菩萨如来。入于此法。无所希求。讲说若干所入法界。亦无所入。亦不想法。随诸法教。而以开化。是为十事深入佛法。于时颂曰。
　　知于过去世　　当来及现在
　　随方俗示现　　清净佛世界
　　分别人罪福　　诸菩萨所行
　　现在诸佛土　　诸菩萨集会
　　知众生之数　　说法虚空限
　　悉达诸声闻　　缘觉众菩萨

　　菩萨依怙有十事。以是依怙。修菩萨行。何谓为十。常奉敬佛。日有归命。开化众生。见诸善友。而依附之。常喜积聚众德之本。亦皆严净诸佛刹土。常愍一切不舍众生。普以游入诸度无极。悉欲具足诸菩萨愿。所修无量。来归道心。明解诸佛。成至正觉。是为十事菩萨所依怙以成道行。于时颂曰。
　　奉敬于诸佛　　依附菩萨行
　　开化众生类　　恭顺诸善友
　　积累众德本　　严净诸佛土
　　入诸度无极　　具足菩萨愿

　　菩萨意勇有十事。何谓为十。消除一切诸阴盖罪。诸佛世尊。虽以灭度。奉垂训教。以勇猛心。降伏众魔。解知无常。不惜身命。以正法缘。消化外道。以柔和心。悦可众生。怀踊跃意。众会见之。莫不欣然。调化一切天龙鬼神揵沓和阿须伦迦留罗甄陀罗摩睺勒。皆受其缘。奉修柔顺。依法深奥。常舍声闻缘觉之地。于无数劫。行菩萨事。而不懈惓。是为十事菩萨心勇。于是颂曰。
　　弃捐诸阴盖　　佛逝奉乘教
　　降伏于众魔　　不自惜身命
　　降化众外道　　欢悦于众生
　　鬼神咸受教　　常奉菩萨行

　　菩萨有十事断诸狐疑令无沉吟。何谓为十。菩萨发意。心自念言。吾当以施戒忍辱精进一心智慧。救摄众生。慈悲喜护。而开导之。虽行于此。无有犹豫。欲令进退。未之有也。又心念言。吾当普见十方正觉。当来诸佛。值无上慧。供养诸佛。心不沉吟。若于毛牦。又菩萨念。以若干光。具足照耀。于诸佛土。闻诸菩萨。当来所行。无央数劫。心不厌惓。开化无量众生之类。不以为难。计于法界不可限量。无有崖际。犹如虚空。所度众生。其数亦然。不以厌退。又心念言。修菩萨行。备悉诸愿。成一切智诸通之慧。又复念言。行菩萨时。令我皆逮道法之光佛无极明。常当计乐一切诸法。悉为佛法。普知众生意之所念。晓了无数诸无尽数。诸无为法。及诸有为。成平等觉。明达诸法。皆诸度世。除倒见想。虽有秽浊。本悉清净。菩萨晓了一切佛法。成最正觉。无有众想倒见之谬。一毛所著。漏虽有为。达于无为。弃诸利养。则能游入无央数际。是为十事菩萨断诸狐疑。于时颂曰。
　　念施戒忍进　　一心修智慧
　　行慈悲喜护　　见诸佛奉敬
　　光具足照耀　　无量当来劫
　　心不以懈惓　　成佛一切智
　　诸法悉佛法　　皆亦度世法
　　弃秽浊倒见　　得佛最正觉

　　菩萨无思议有十事。何谓为十。所修德本不可思议。一切所愿不可计量。观察诸法悉如幻化。因发道心。依诸善业。无所违失。修菩萨行。永无妄想。修深要义。普入诸法。不取灭度。道慧不备终不舍去。菩萨行道。入胎出生。积勤苦行。诣佛树下。降伏众魔。逮最正觉。而转法轮。现取灭度。显诸佛事。建立所现。不舍大哀护诸众生。不违本愿。又其菩萨。建立示现如来十力。从初发意。在于法界。开化众生。未曾休废。又其菩萨。皆以无想入于众想。又以有想入于无想。无所思念说诸念事。又以诸念说无念事。以无所有入于所有。又诸所有入无所有。化无所作入有所作。化有所作入无所作。于无所得说有所得。于有所得说无所得。解知诸法悉无所有。又其菩萨。等心于道道以平等。解知众生道心无异。心不倒见所念无失。不随邪疑所睹平等。又其菩萨。发意之顷。其心寂然定意正受。在于本际而不造证。以无有漏而不永灭。布诸德本晓了诸法。一切无漏而为人说。诸漏已尽亦为人宣。当除诸漏。则以佛法入于俗法。虽在其中无俗思想。无道俗念。观一切法。皆入法身亦无所入。晓了诸法而无有二。亦无所行。是为菩萨十无思议。菩萨住此。疾逮无上正真之道。
　　菩萨有十事。解说真谛。何谓为十。演一切佛法。随时真诚。弃捐恶法不失其节。以诸菩萨。神足变化。宣正觉教。能以随便。入于众生罪福之业。宣畅众生。除去一切尘劳罪事。皆以能达众生之义。无为法门。消诸挂碍。修闲静业。又其菩萨。悉无所住。犹如虚空。一一所入。不得禁戒。天地成败无有犹豫。在诸世界而不沉吟。而于诸法境。无所蔽碍。所由方面。益以微妙。达如来至真。至生出家。竟于灭度。又入法界菩萨诸佛。普见诸佛。举动进止。菩萨悉见众生之类处于泥洹。无所造故。愿不堕落。会当备悉。诸通慧智。又有菩萨。见一切法。无所依怙。不远善友。所当近者。亦不附著。如来精进。不懈休法。礼仪一等。亲友怨恶。积累德本。劝助令集。皆使同一。赞扬成就。令无有二。是为菩萨十事说常随时菩萨分别慧便有十事。何谓为十。晓了一切诸佛之国。解入众生本原衰盛。识别群黎心行所存。宣畅黎庶诸根兴耗。又知一切报应行果。普入声闻别随时义。皆亦复下众缘觉行。悉以方便。修诸菩萨。分别咸从世俗之法。一切悉顺入诸佛法。晓了慧宜。是为菩萨十分别慧。菩萨住此。速逮无上正真之道菩萨三昧有十事。何谓十事。定意之时。皆知十方世界所有。能以意定。寂众生身定诸法三昧。其三昧定。见十方佛。则能建立一切诸念。随时定意。其三昧有则能动转。无央数身。亦复能使从三昧起。普入诸佛如来正觉。三昧正受。开悟众生。其慧普大。晓了随时诸菩萨三昧。一发意顷入一心慧。以无为心开静之慧。悉能普修诸菩萨慧。不废笃信。以愿大慧。晓了三昧。是为菩萨十事三昧。
　　菩萨何所有有十事。何谓为十。众生何所有。国土亦然。观所众生。亦解本无。劫烧之时。天地为败。或水灾变。天地败已。复还合成。计佛正觉。亦无所有。若干种行。亦无处所。如来身者。功勋无量。一切诸法。所说本末。其义各异。若能供养诸佛正觉。所归亦无。是为菩萨十事何所有于是颂曰。
　　众生何所有　　国土无处所
　　以察诸相好　　劫烧天地坏
　　还合亦如是　　佛身若干品
　　如来不可量　　宣法若干品

　　菩萨脱门有十事。何谓为十。其身普遍一切世界。现于十方若干品形无数色像。以诸法界入一佛土。建立一切众生之众。以佛庄严。形周十方若干佛土。自然觉知。至一切界。一发心顷。遍诸佛土。皆现诸佛。在一刹土。使诸佛界度入一身。悉使诸佛。感动神足。而以娱乐。显入一心。是为菩萨十事脱门。于是颂曰。
　　其身遍佛土　　显若干形像
　　诸法入一土　　建立诸世界
　　遍世现佛身　　自知靡不周
　　诸法入一体　　开心一切人

　　菩萨神通有十事。何谓为十。识于过去所经历处。晓了方便。出入进退。天耳识别。无所挂碍。悉闻言辞。众所归趣。能知他人众生之类心所念行。无央数事。种种别异。则以天眼无为之业。观察一切所经周旋。以大神足感动变化。建无思议众生之类。从其本性。而示现之。使得入律。见于无限诸佛世界。遍示诸身。发心之顷。能周无量十方佛土。亦能庄严。建立无数境界处所。亦复显示具足身形。不怀自大。晓了通慧。于无底国。逮得无上正真之道。为最正觉。心无思议。因其众生志性本末。而示现教。是为菩萨十事通义也。菩萨住此。获致如来。无上正真神通归趣。方便随向。诸佛所变。现于十方。众生训诲。转成其行。众义备悉。
　　菩萨通达有十事。何谓为十。则能随时。教化众生。分别罪福。群生之类所经历事。若干不同。使其出家。令心寂然。入诸蔽碍。一一众生。所行颠倒。若干不同。而使消除。达如金刚。圣慧具足。所可建立。其音周遍。不可思议。教诸佛土。晓了方便。一切猗著。习四等心。悉普游入。解所生处。亦复识了。无所从生。皆已除去诸想痛痒境界处所。又其菩萨。不观诸法。亦非不观。诸法无想。以为一净。亦无有净。明若干种。晓知精勤。于无数劫。班宣经道。而以等归。趣于无上正真之道。常住法界。又其菩萨。晓了众生。本悉灭度。不用家业。亦无所造。知有生者。为随颠倒。达其因缘报应之义。识可奉敬。以何缘便。所行本末。起灭处所。分别开化群萌之类。开明闭塞脱门之理。解其颠倒无谬之事。亦知尘欲嗔诤之原。亦别生死无为之业。复了反逆无逆之事。知可依怙不可怙者。亦明究畅别所至处。知其退转还复处者。知其至决及所归趣。亦识坏败当还成者。亦了开化知众生根。所当开化使得入律。若干方便教授黎庶而不迷惑失菩萨行。所以者何。佛子。欲知菩萨。所以发无上正真道心者。何以故。开化众生之故。既化众生。令从律教。身不劳惓。是为菩萨。为一切故所由无诤。晓了分别十二缘起。又其菩萨。未曾猗佛。亦不发心依怙佛也。亦不著法。复不兴心贪于法也。不著佛土。亦不生心依佛土也。亦不著人。复不起心慕乐众生也。不见人民。亦不发心观于群黎。兴显众行。具足所愿。修无极哀。不想见佛。识念如来。所班宣法。得如来座。殖众德本。亦不悁悒。心好正觉。不以劳懈。亦以法则。供养如来。心日加精。感动立威。不可思议诸佛世界。建立思惟第一法界。剖判若干经法之教。知于众生有为之会。亦识众生限节多少。了苦本末所可从起。亦知尽灭一切万物皆为苦本。若有菩萨。以能见此。其所修行。亦如影响。弃捐众恶。断其根本即自发心。救济众生。其所行者。悉无所行。曰菩萨行。学诸佛言。其心坚固。如须弥山。觉除一切众想颠倒。建立普智诸通慧门。逮成正觉。入于无极无限慧堂。所言慧堂。无上正真道。开度众生。三处漂流。反尽其原。是为菩萨十所通达。菩萨住此。逮成如来无上大慧。
　　菩萨解脱。有十事。何谓为十。度诸尘劳爱欲之原。脱于邪见不正之路。而济五阴覆盖之患。又救形体四大诸入。越于声闻缘觉之乘。因此逮得无所从生法忍。发起一切众生国土诸所宜法。便得超出诸菩萨行不可称限。称举一切诸菩萨行。以无妄想入如来地以一圣慧普知三世。平等神通靡不救济。是为菩萨十事解脱。菩萨住此。开化众生。使之无上。于时颂曰。
　　以度欲尘劳　　邪见诸五阴
　　四大诸种类　　贪身之患难
　　越声闻缘觉　　逮无从生忍
　　称举众生土　　菩萨无量行
　　开士之所修　　入如来之地
　　超出众妄想　　神达解三界

　　菩萨苑囿有十事。何谓为十。乐于生死。未曾恶厌。好化众生。性无所著。处于一切众想之地。启受大行。常喜严净诸佛世界。住己处所。志在诸魔。婇女宫殿。悉能降化。宫台阁故。敬所说法。如所闻法。思惟知义。观察归趣。六通无极。四恩摄行。三十七品道慧之法。为菩萨园。是己严父。所可游居。如来十力。四无所畏。十八不共。取要言之。一切佛法。为菩萨园。未曾复思他奇异法。一切菩萨。所现变化。建立娱乐。为菩萨园。转于法轮。无自大律。而谨慎行。无所违失。一切发心。不离正觉。普现群黎为菩萨园。然其法身。皆遍十方。诸佛世界。菩萨所行。犹如虚空。是为菩萨十苑囿也。
　　菩萨宫殿有十事。何谓为十。乐菩萨宫心不迷惑。十善章句。功德慧业。好积累。是乃为菩萨宫。开化欲界众生之类。修四梵行。慈悲喜护。菩萨由此。训诲色界群黎之品。往生净居诸天宫殿。菩萨由此。消灭一切尘劳诸秽。到无欲色天。至其宫殿。训诲大难。不闲群黎令其退还。或时生于杂秽境界。菩萨以是。乐受其处。拔济一切贪欲众生。菩萨有乐。现于后宫。婇女男女。宿世曾兴福行同故。由是教化四方四域。诸帝梵释四天王。菩萨由此。劝化凶危。计有常人。使舍乱意。处于一切诸菩萨业。念化长故。自恣驰骋。游戏神通。菩萨常皆一心脱门三昧正受。以慧开化。而娱乐之。以一切智无上正真诸佛之典断众挂碍。施一切法。而得自在。得为国主。尊豪由己。菩萨乐此。如来十力。以为游居。是为菩萨十宫殿也。
　　菩萨有十游观。何谓为十。意自好喜。观诸章句。所履迹行。志意观察。善权方便。其所处
。辄得在诸佛足下。闻法启受。意乐十方。心普周遍。敬诸菩萨。神足变化。现无限门。化于众生。身意所惑。而奉定意一三昧门。则得普入诸定意门。处诸总持。一切所闻。便能受持。未曾忽忘。以此总要。为众生演。使令欢然。乐于辩才。以一章句。无央数劫。咨嗟美辞。谈言说事。无能断辞。志最正觉。而为众生。示现若干身形。无量品门。慕转法轮。化诸异学。令咨受法。是为菩萨十游观也。
　　菩萨有十严净。何谓为十。其力鲜明。故能独步。无畏清净。无能过者。其义皎然。所演辞意。无央数劫谈言之事。无能妨废其法清净。能演八万四千法藏。经言清和。不忘一义。所愿微妙。一切菩萨。不舍所誓。其行鲜洁。班宣圣贤。诸正雅训。庄严刹土。以一音声。普告十方。如一刹土。己场清净。遍诸佛土。兴以道云。雨法甘露。建立正教。蠲除一切。有为妄想。驰逸之行。无慢清净。以一体而现众生身。教训一切。精勤不惓。夙夜务求诸通敏慧。示无数诸力无畏像。是为菩萨十清净也。菩萨住此。普得一切诸佛严净。
　　菩萨有十事心不动。何谓为十。一切所有。施无所爱。其所施者。悉以清净。而心不动。思惟明察诸佛深法。奉敬诸佛。承事自归。专精无量。慈念众生。未曾嗔恨。不舍一切。蚑行喘息人物之类求诸佛法。未曾懈废。一切众生。不可称计。行菩萨业。无央数劫。不近不远。为菩萨行。未曾退转。无塞无阐。又其菩萨。本生信心。有所修行。无量清净。其清净者。离垢解明。殷勤修行。奉敬诸佛。弃所贪身。无所慕乐。而为俦匹。逮大踊跃无极之欢。笃信为导。归一切智。应其章句。究竟成就诸菩萨教。修行训诲。其所闻信。无所谤毁。烦惋业
。其心不动。是为十事菩萨心不动。而能住此。便即逮知诸通敏慧。
　　菩萨有十事心无所舍。何谓为十。逮成诸佛最正觉道。故曰不舍。教化众生使从法律。无所遗弃随诸佛教。不废训诲。从诸善友。依附自归。而不违远。普诣佛国。稽首跪拜如来至真。不舍礼节。常求一切功勋之法。不舍大乘。敢值佛世。净修梵行。奉护禁戒。终不毁犯。随诸菩萨。勤修道业。不以懈废。慕求如来训诲之义。随时执持。咨受不忘。习诸菩萨本所行愿。皆念思惟。通诸佛教。是为十事。菩萨心无所舍。
　　菩萨观慧有十事。何谓为十。观一切法分别章句。随时演说。察于三世众德之本。而为说法。视诸菩萨所行本际。而开化之。瞻诸法门。达其根原。亦睹诸佛所建立业。观众总持。以惠法门。而用归之。亦以明智。普察世间。视诸法界。顺慧而入。瞻知十方。慧无思议。睹诸佛慧。处了世界。圣明无量。是为菩萨观于十慧。
　　菩萨讲法有十事。何谓为十。宣说诸法。皆从缘起。名一切义。悉令归趣。以积志行。演诸所有。亦如幻化。又宣诸法。皆亦本空。论议诸经。中间旷绝。而无崖底。诸所有业。悉无所著。又说诸法强如金刚。一切诸义。如来所畅。又说众业。寂寞憺怕。又演诸法。悉无所生。讲一切法。等一本净。说无合成。是为菩萨。讲法十事。
　　菩萨清净有十事。何谓为十。其性本净。而无沾污。除去狐疑犹豫之结。令其鲜明。弃诸沉吟六十二见。所行威仪。而修礼节。好乐普智。诸通敏慧。所分别辩。巍巍清净。勇猛皦然。四无所畏。修菩萨行。一切游居。悉无瑕疵。劝诸菩萨。愿愿修习。行无秽浊。百功勋相。三十有二大士之业。求于无上正真之道。归清白法。严净一切众德之本净。是为菩萨十清净也。菩萨住此。得成诸佛无上清净菩萨印有十事。菩萨大士。由是所印。具菩萨慧。疾成无上正真之道。为最正觉。何谓为十。菩萨悉知万物皆苦。苦复苦。恼复恼。爱别离苦。怨会之苦。虽遭此难。勤求佛法。心不动摇。亦不违舍。菩萨之行。不恐不畏。亦不怀懅。不舍本愿。不废大智。一切敏达。心不违佛道业之要。愚痴凡夫。自己尘劳。恩爱之恋。修不善本。骂詈菩萨。毁辱轻易。演粗犷辞。瓦石打掷。加以刀杖。菩萨遭此。故求佛法。未曾厌废菩萨之行。常行忍辱。多怀仁和。随经典教。亦勤忍辱。具足正行。又其菩萨。班宣诸佛深妙之法。处一切智。使入己慧。悉具所生。化令众人。欢喜爱法。又其菩萨。观其体慧。致仁和性。兴普智心。吾当成佛无上正真之道。为最正觉。观察众生。驰骋周旋五趣之难。忧恼悁悒。使发道心。欢喜悦豫。加大笃信。忻然如是。坚固精进。又其菩萨。入于如来无边际慧。不越境界。如来圣明不可称限。闻诸佛世尊。班宣经道。亦无崖底。不限佛智。于诸文字。不生增减。分别诸义。不犯佛教。又其菩萨。爱乐无上正真之道。好喜深义。至于微妙无极之慧。以与若干。崇于无上。殷勤恋怅。未曾违远一切魔众。及与官属。其诸异学。诸外仇敌。无敢当前。未曾废舍一切智心。菩萨所行。饶益如是。终不回还。又其菩萨。行道之时。无所恐畏。不惜身命。发通慧心。修一切智。以为元首。皆得诸佛光明照耀。不舍道义。不远善友。又其菩萨。见族姓子若族姓女。志学大乘。使勤修行。慕诸佛法。劝立德本。受一切智。未曾休废。又其菩萨。其所游居。等心众生。亦复平正智慧。为诸群萌。班宣经典。普至无上正真之道。趣不退转。兴大慈悲。又其菩萨。计诸过去当来现在佛。思惟为一。以诸德本。奉启诸佛。未曾断绝。观诸敏慧。是为菩萨十印。以是印故。疾成正觉。印无上法菩萨慧光有十事。何谓为十。菩萨大士。必当逮成无上正真之道。以佛道照于一切。常见诸佛平等正觉。了知众生。终没所生。明识一切经典法品。发菩萨心。常习善友。分别所积众德之本。解智所印。常见诸佛。晓了开化众生之类。立如来地。宣无思议法门道堂。识解诸佛。随时建立。普能备具诸度无极。是为菩萨十慧光明。
　　菩萨有十事行无量。一切众生声闻缘觉何谓为十。于是菩萨。修本际行。不备诸愿。终不取证。又其菩萨。殖众德本。发心劝助一切法界。不著诸法。又其菩萨。行道之时。察诸所行。犹如幻化。诸法寂然。而不迷惑。诸佛亦然。又其菩萨。去诸众生妄想之著。于无数劫。修菩萨行。具足大愿。不起疲懈。又其菩萨奉行诸法。悉无所著。诸法自然。悉亦寂静。亦不灭度。要当备悉一切智教。又其菩萨。知诸妄想及无想愿。宣无数劫所从本末真谛之行。又其菩萨。解一切法悉无所有。虽解空无不废道行。求诸佛法。又其菩萨。发意之顷。普入三界。亦悉普解三世之义。其心所达。中间迥绝。靡所不通。又其菩萨。用一人故。在生死难。无央数劫。行菩萨法。而建立志。于一切智。如为一人。忍诸劳惓。为诸众生。亦复俱然。终立之大道不懈废。以为劳厌当来之苦。又其菩萨。备菩萨行。不肯速取无上正真之道。为一切故。周旋尘劳。开化饶益无数众生。使立佛道。是为菩萨十无量行。菩萨住此。疾成正觉。
　　菩萨有十事心不怯弱发其道心。何谓为十。菩萨自念。一切诸魔及众魔天。当见降伏。心不怯弱。当以正法。诸外异道。为我降伏。身当欢悦诸众生界。心不弱劣。具足一切诸度无极。备悉法界。为众生故。积累合集。具功德品。其无上正真道者。为大精进。虽为难办。亦为大业。意菩萨行。不以怯弱。开化一切众生境界。顺使随律。为尊劝诲。十方世界。形貌各异。其被服者。无央数种。菩萨入中。从其所乐。在于其中。成最正觉。又其菩萨。心自发念。吾所曾学。修菩萨行。皆从己出。若来求索手脚耳鼻。肌肉骨髓。妻子男女。象马车乘。国邑城郭。眷属走使。悉能施与。不逆人意。以见众人。来有所求索。发心之顷。恣其所乐。不起患厌。其身欲安一切众生。而怀愍哀。既有所施。无所希望。大哀为首。归无极慈。不以为怯。又其菩萨。遵修其行。诸在三界。诸佛法者。众生佛土。群萌诸世。虚空境界。诸法音声。悉为寂然。归趣灭度。诸法渐渐。一念之顷。了平等应。分别解之。成最正觉悉趣譬喻。劝助神通。修行造证。无念不念。不令别异。无若干行。而节度之。使无财业。无造因缘。不为分异。亦无不分。为无数法。所作不过。以无二慧。晓了诸二。以无想慧。解诸有想。以无念慧。识知诸念。无若干慧。晓了若干。以无限智。晓诸少明。以度世智。明晓世俗一切所行。以世圣光。开化方俗。闇冥诸塞。无过去智。悉能分别诸过去世。归无人地。明识一切众生境界。出诸倚著。游行所作。合集众行。明识一切诸究竟慧。解诸究畅。解诸不畅。以纯淑慧。开解尘劳。而分别知无尽本际。开化诸尽。晓了法界。为第一智。其身普现十方世界。入于无数音声言教。从其无限。而宣训诲。一自然慧。入无自然。一圣明行。伸叙所修。现若干行。一切诸法。悉不可得。解此义者。以致无极。示现变化。示现变化。成最正觉。至于大慧。显大神足。则以普智。感动兴行。化诸群黎。是无怯弱。是为菩萨十无怯弱。
　　菩萨有十事心如大山。何谓为十。于是菩萨。常修精进。专志思惟。诸通敏慧。又其菩萨。观一切法。本净如空。而解诸法悉从颠倒。无央数劫。修菩萨行。兴发其心。丰盛一切清白之法。解知如来无量慧义。以能奉行诸清白法。菩萨兴发诸佛经道。平等清和。顺善亲友。所因发心。不怀疑结。尊敬经典。不当念异。法于余业。唯当恭恪。谦下卑顺。一切所有。施无所吝。渐近道法。菩萨愍哀一切众生。忍诸忧患众苦之恼。假使遭遇危身之患失命之难。骂詈毁辱。刀杖加形。皆能忍之。不怀戚悒。定心不乱。不起嗔恨。怀无极慈。愍念群黎。被大德铠。而不退还。不废道意。益加殷勤。兴无极哀。其哀益广。所以者何。佛子当知。菩萨所行一切诸法。皆因由生。具足护行如来正真。晓了诸法。忍辱仁和。以为豪位。菩萨大士。修大功德。威神巍巍。若在天上。诸天中尊。若在世间。人中位高。面像端政。势力第一。眷属强盛。所欲自由。若为帝主。无极贵姓。功勋无限。智慧广远。不好爱欲。不以财贿。眷属自在。用为安隐。唯爱道法。喜法乐法。慕法求法。以法为室。因法得护。自归于法。因法得度。常求法义。以法为乐。思惟经典。以是比像。而得安居。不随魔教。所以者何。若有菩萨。发意之顷。蠲除众生吾我魔界。使住佛境。又其菩萨。精进如是。无央数劫。修菩萨行。自知如此。吾于今日。逮学无上正真之道。不恐不畏。亦不怀懅。修菩萨行。有斯行已。吾今当成最正觉道。然于来世无央数劫。修菩萨行。自知见之。又睹异学。难化难疗。无反复心。不识报恩。欲教此众。故被德铠。游在众生。而得自在。见凶恶众。不以为厌。不憎恶人尘欲之故而退还也。又其菩萨。不信仰人。发大道意。吾以是行。合集菩萨身独当办。不须他人。于当来劫。奉开士法。以己志行。具诸佛法。兴心存在无上大道。以唯愿乐。开化众生。乐化众生。信菩萨行。自净志性。亦能复净他人性行。解深境界。亦复分别他人土地。去来今佛。合一境土。又其菩萨。不见诸法。亦复不睹诸菩萨行。不观备悉诸开士义。亦复不见教众生义。亦复不察奉诸佛法。亦复不见当逮无上正真道法已成今成方当成者。亦复不见班宣经道不得说者。亦无讲者。菩萨大士。不从大道而退还耶。所以者何。佛子当知。是生菩萨。因求诸法。成最正觉。行一切法。不随倒见。益加精勤。遵习德本。所行清净。具足智慧。一发心顷。功勋名德。日新增益。不恐不畏。亦不怀懅。因疾成无上正真之道。是为十事心如大山。
　　菩萨有十事慧如江海入无上道。何谓为十。入于众生无量境界。又其佛子。菩萨普游十方诸佛境界。以大宫殿。入于圣室。习无思想。又其菩萨。修治无量一切空界。游于虚空而无挂碍。十方寂然。如水如网。以普平等。又其菩萨。善入法界。而游无为。所入无断。不计有常。所入无际。无造无灭。晓了所入靡不周至。又其积众德本。自归过去当来现在诸佛世尊。菩萨法师。声闻缘觉。诸凡夫士。亦于其所。而造德本。复劝众人。以是德本。去来今佛。成正觉时。已成今成方当成者。去来今佛。班宣经道。以说今说。方当说者。彼众生类。诸启受法已成至道。意欲向道。方得道者。教化众生。此诸德本。合斯众善。劝助一切。不求望报。于今现世。不发疲厌。又其菩萨。一一发意。入过去世。游无数劫。于一一劫。见百亿佛。若干无数不可计会不可思议百千亿劫。其所彻睹。不可譬喻。入兴佛世。超过诸喻。亦观诸佛众会道场。为诸菩萨声闻说法。开化众生。寿命短长。所建立者。而无所住。如于一劫所开度人。一切诸劫。不可称限。若于其劫。世无佛时。菩萨知之。于其劫中。应当修立大道德本。无能为劝开道教者。然为讲说。见去来佛纯淑德本。入无量劫。观察其义。而无厌足。入过去劫。又其菩萨。入于当来。思惟观察。游诸当来。无量劫数。于何劫中。当有正觉。何时无佛。当于何劫。佛出于世。如来至真。多少之数。其号云何。出何佛土。其界名号。开化度脱。乐何众生。寿命长短。豫睹无量不可计劫。不以劳倦。又其菩萨。入于现在。观十方界。班宣无际。诸佛国土。分别方面。遐迩分数。诸佛思惟。察其本末。得成无上正真之道。诣佛树下。求取刍草。布地坐树。降魔官属。起入城邑。上于天上。广说经义。而转法轮。教诲众生。现作佛事。成最正觉。释梵劝助。舍其寿命。至于无余。至泥洹界。而取灭度。流布经道。将护教训。兴隆法化。庄严庙寺。供养图像。修法塔庙。念诸佛土。一一发心。入于十方无数佛国。普察众生。皆见诸佛。听所说法。受讽诵学。抱在心怀。选择志行。进退有益。遍于十方。悉归诸佛。不忘佛法。所以者何。达见诸法。悉如梦耳。以是之故。供养如来一切所在。在在所生。常在佛边。自见其身。奉敬如来。不贪己身。不著如来。不怙世界众会道场。亦不希望听闻经典。见在诸佛。不以厌足。游其佛土。见十方佛。亦复如是。无所希望。又其菩萨。无央数劫。供养奉事。诸佛世尊。于一一劫。奉事归命。无限如来。从始现生。皆由三世。供养不废。声闻菩萨。眷属群党。供养如来。乃至灭度。灭度已后。奉敬舍利。至于无极。布施所有。饱满一切众生境界。舍心所与。不可思议。亦不想报。不见受者。而有所取。愍哀之故。故供给耳。奉敬诸佛。施诸群黎。不用懈惓。如是比像。归命诸佛。不可计劫。开化众生。奉持法教。班宣经道。诱进群黎。使发无上。正真道心。
　　复次佛子。当知菩萨菩萨展转相成。戒禁训诲。而奉道行清净之法。开化随律。菩萨平等。从其所生。志慕菩萨诸总持门。常觐诸佛无极大圣。求诸法师。恭敬稽首。咨受讽诵。未尝懈废。摄护众生。所学究竟。为诸群黎。颁宣经道。化无限众。发于无上正真之道。立不退转。净诸佛法。心念普智诸通慧义。修诸佛法。于无数劫。众行备悉。是为菩萨十事如海成最正觉。

　　　　度世品经卷第二



　　　　度世品经卷第三

　　　　西晋月氏三藏竺法护译
　　普智菩萨。复问普贤。菩萨所行所作。如夜显明。何谓其心犹若金刚志大乘铠。何谓大乘。何谓能畅于大勤修。何谓信不可坏。何谓受决。何谓劝德本。何谓入圣。何谓发其心内广大无量。何谓菩萨藏。何谓将护。何谓自在。何谓感动。何谓众变。何谓严净国土。何谓经法随时。何谓身变。何谓愿变。何谓化变。何谓慧变化。何谓神通变动。何谓神足变动。何谓诸力变动。何谓娱乐。何谓境界。何谓十力。何谓无畏。何谓诸佛不共法者。何谓为业。何谓菩萨身。
　　普贤答曰。善哉善哉。快问此事。开化一切。为将来施。今所问者。如日宫殿照于天下。如夜月出。如入大海采诸明珠。如医合药。如饥求食。如渴欲饮。诸来会者。谛听谛听。咸言受教。普贤告曰。菩萨有十事如夜显明。何谓为十。其意普周无数佛界心犹虚空。见诸如来。稽首归命。菩萨尔时。其所游步。亦如初夜。当成正觉。又其菩萨。从无量佛。得闻经典。受持讽诵专心思惟。所解旷然。转更增加。其意普遍十方无际。又其菩萨。于此佛土。未曾终没。生于他方。而现其身。常识佛法。未曾忽忘。又其菩萨以一法行。解一切法。渐为众人。班宣经道。以一切义。入于一义。又其菩萨。除众尘劳。亦复能解。灭众爱欲。亦复能知欲盛欲除。所作坚固。修菩萨行。不于本际而造邪证。诸度无极。为最第一。在于本际。晓了谛学善权方便。具足本愿。所行究竟。身不疲劳。又其菩萨。心入诸想。无处非处而复讲说处非处事。亦无所作。其所行者。亦无所念。开化众生。又其菩萨。以一自然。解一切法。无有自然。亦无若干。亦复不少。不称不量。无色无相。尚不得一。何况多乎。菩萨晓了此诸佛法。菩萨缘觉法。声闻法。凡夫法。善恶法。为世法。度世法。罪法无罪法。有漏无漏。有为无为。又其菩萨。又诸佛世尊。得道不得道。无法众生。不废所愿。开化众生。晓了诸法。所以者何。悉知他人黎庶心。念所作因缘。亦复明识。教授训诲。使诸人民。悉至灭度。所愿具足。又其菩萨。晓了能睹众生心念。解所归趣。善权方便。随时而现。说法示律。不离真正。不从颠倒。菩萨晓知。诸法悉住。等于三世。本无不动。立在本际。不见众生。所可开化。无化不化。不从律教。亦无行者。分别归趣。法不可得。生者灭者。其所誓愿。终不虚妄。于一切法。永无所着。又其菩萨。见无央数诸佛世尊。一一如来。所说经典。闻辄受持。所行若干。其名各异。所念不同。于彼诸劫。一一分别。诸劫本末。至无数劫。闻悉识念。而不忽忘。亦不迷谬。诸如来等。不可思议。闻悉受持。而无有二。己身所行。力愿超异。开化众生。令悉具成无上正真最正觉道。得成所愿。晓了法界。是名曰十菩萨遵修游行如夜显明。
　　菩萨有十事心如金刚志大乘铠。何谓为十。不住于此。亦无边际。菩萨发心。解一切法。于三世事。靡不通达。是为心如金刚被大德铠。不可称计一一毛孔。普能庄严。况复众生一切法界菩萨德铠。口自发言。吾当灭度。一切众生。至于无上正真之道。又佛世界。无底无边。不可称限。诸菩萨等。发如此愿。吾当净治无上正真。于诸佛界。以是之故。净诸佛土。又诸众生。无底无际。无齐无限。若有菩萨。劝诸德本。广大如斯。照诸众生无上大乘。诸佛世尊。无有齐限。诸菩萨等。所殖德本。亦复如是。劝施众生。常见诸佛。而复能逮无上正真之道。为最正觉。若有菩萨。见诸佛闻说经心欢悦。不倚吾我。不著如来。不近如来身亦复不远。不有不无。不计所有。亦无所有。不计有身。无色相种好。解如来体。亦不令起。亦不无起。不相非不相。不有处所。亦不无处。不起如来身。亦无所坏。以如来身。入无所有。于所行而无所行。所以者何。皆受一切自然之数。又诸菩萨。常加愍哀。众生之类。斫头断其手脚。割其耳鼻。挑其两眼。骂詈毁辱。瓦石打掷。叉踏棕搣。唾溅调戏。皆能忍之。不起嗔恚。亦不怀恨。颜色不变。无央数劫。修菩萨行。未曾发心。违舍一切。又如菩萨。于一切法。学无二事。以学于此。无余嗔恨。勤护群黎。忍一切苦众恼之患。身遭毒痛。悉亦忍之。当来诸物。无有边际。亦无蔽碍。住于信乐。以如是比。发菩萨意。当来至今究竟法界。住虚空界。皆于一一诸佛世界。行菩萨道。开化众生。如一世界所可造行。十方佛土。亦复如是。度于法界。尽虚空界。空无所有。不恐不畏。亦不怀懅。发于三世。造行如此。所以者何。菩萨大士。所可游居。用一切故。奉菩萨行。依菩萨心。信于无上正真之道。志性清净。积众德本。具足誓愿。而于佛道。而得自在。亦得由己。从其所愿。欲成正觉。辄如意得。所行无量。而得究竟。断除一切五阴诸受。悉尽无余。其所行处。依于诸佛。不成正觉。所以者何。具足所愿。备菩萨行。开化众生。护诸佛土。又其菩萨。不得诸佛。不得道处。亦复不得诸菩萨处及一切众生处所。亦复不得心意诸行。亦复不得于去来今一切众生有为无为。菩萨所行。澹泊如是。深妙巍巍。寂定闲静。悉无所得。其行无二。无所诤讼。自然若兹。清净解脱。灭度若此。修如本际。心实无虚。所立誓愿。而不懈废。一切智心。诸菩萨行。开化众生。诸度无极。训民随律。奉敬诸佛。说法讲义。庄严世界。于是精进。无曾懈惓。所以者何。大愿所致。如是比类。知一切法。如是法相。长无极哀。功勋无量。晓了慧义。愍哀众生。常解一切诸法号字。如此愚痴凡夫。不晓了是。不能解知诸法自然。吾当开悟使达知之。所以者何。一切众生。无寂然行。由是诸佛。为说经典。开化众生。兴无极哀。不舍大慈。吾等何故。厌大哀乎。而舍众生。设不得佛。不备经典。不成大愿。施于众生。无上法施。本初发心。净诸群黎。立真诚誓。设不能学大愿正要发心道门。则为欺诈一切诸佛。为一切故。而发道心。植众德本。而劝助之。入深奥慧。普得周遍。众生形处。而等其心。以是之故。具足大愿。是为十事心如金刚被大乘铠菩萨住此疾。成如来无极神通。强如金刚。
　　菩萨大勤。有十事。何谓为十。吾当奉敬诸佛。供养自归。积累合集。修诸菩萨众德之本。为诸如来。般泥洹后。庄严神寺。供养众华。名香捣香。杂香涂香。衣服幢盖。执持正法。将护训诲。开化一切诸众生界。劝发无上正真之道。不违雅律。严净一切诸佛国土。安无上界。又复菩萨。心自念言。诸当来劫。一一世界。中有一人未得度者及一切人。故无所遗忘。为斯等故。修菩萨行。亦复如是。兴大悲哀。立诸众生。于佛正道。历若干难。未曾须臾发疲懈心。常修佛法。是诸佛世尊。无央数劫来现。其人一一供养如来。如供一佛。奉诸如来。等无殊特。是诸如来灭度之后。无央数劫。供养舍利。一切宝盖。诸铃幢幡。为一一佛。无数国土。兴诸大庙。图画形像。所可立像。周遍无量无思议国。夙夜精勤。念顷不废。为佛法藏。奉诸佛已。开化众生。奉宣法教。修正法已。渐近大道。以是德本。得成无上正真之道。为最正觉。遵一平等一切如来。归诸佛土。成正觉已。无央数劫。班宣经道。遍诸佛界。诸佛变化。显示神足不可思议。不以懈惓。其身口心。亦不计劳。发其心时。正向法门随时奉佛。修大志愿。诱化众生。大慈为首。归于大哀。礼无相法。住诚信教。具足诸法。以为造证。一切无逆。所作事业。无所诤讼。去来今佛。入于一义。趣于法界。与空通同。越无相法。无成不成。使至究竟。未曾患厌诸佛之法。致无极愿。作佛本事。诱劝群黎。是为菩萨十事于大殷勤。菩萨住此。成于如来无上大慧。
　　菩萨有十事能畅大精进。何谓为十。奉敬一切如来至真。而自归命。请诸群黎。随时将护。求护佛法。务大殷勤。积众德本不以劳倦。兴隆圣典。普使流布。具足一切无极道愿。殷勤志慕诸菩萨行。常遇善友。而从启受。普诣十方。见诸如来。听所说经。入佛道场。是为十事畅大精进。
　　菩萨有十事信不可坏。何谓为十。信十方佛无有异心。喜诸佛法未曾违舍。爱乐圣众不生异心。好喜菩萨不怀疑结。与诸善友常同俱合。愍念众生不舍群黎。一切奉行诸菩萨愿。奉行开士众行备足。奉敬诸佛稽首归命。开化众生皆度脱之。修于菩萨善权方便不毁笃信。是为十事菩萨信不坏。
　　菩萨有十事受决。何谓为十。好喜笃信行。受己性行决。修习道心。怀来德本。其行广远。受方等决。目前受决。或密受决。心得自在。至平等觉决逮得法忍。然后受决。开化众生。本末受决。皆除一切妄想永尽。能显示现一切菩萨所行功勋。尔乃受决。是为菩萨十事受决。
　　菩萨有十事劝助德本。何谓为十。以此德本。同一志愿。其所生处。与善友俱。常使如是。莫令变异。以此德本。与诸善友。所生同心。莫令别异。所生之处。具足等愿。与善师俱。以是善本。所生之处。与诸菩萨。道合志同。因斯福行。世世所在。明智者俱。所在之处。专惟一心。不离圣达。所在游居。常等清净。智者同心。世世所生。与诸善友。德行合附。于将来世。入一平等。与明师会。以此德原。与善师俱。兴义无坏。是为十事劝助德本。
　　菩萨入圣心。复有十事。何谓为十。广行布施。得入于慧。好喜一切诸佛道法。游诸如来入于无量中间之义。皆以问慧。决众疑结。晓了义理。能入圣慧。分别一切如来至真口所宣教。笃信佛法。现众所有。其力薄鲜。佛以兴出。德本无量。好喜如来。皆具经典清白之义。具足一切诸菩萨行慧不可议。发心之顷。所入无限诸佛国土。无能蔽碍。解一念慧。明解一切诸佛道事。入众法界。闻佛说法。皆能奉持。入诸如来若干音声。是为十事。菩萨入慧。
　　菩萨有十事发其心时内广无量。何谓为十。发其心时。广其内志。念无量佛。入于众生。发心无限。游群黎刹。入于法界。解知无二。观察诸法。等如虚空。而普瞻于诸菩萨行。思惟三世一切诸佛入不可议罪福报应。观诸佛土。皆悉清净。普入一切诸佛道场。亦皆观察。入诸如来音响文辞。是为十事菩萨普入中间内广无量。
　　菩萨复有十事藏。何谓为十。数一切法修精进藏。解知诸法悉无所生。照明奉持诸佛经要。班宣辩才诸法本末。晓了随时。众义无量。悉不可获。普令目见诸佛神足所兴变化。而以方便。等御诸法。常见诸佛。未曾违远。识别义权不可思议诸幻成想。若见诸佛众菩萨等。欣然大悦。逮致法藏。是为菩萨十事藏也。
　　菩萨将护有十事。何谓为十。终不诽谤诸佛道法。将护其意。信大圣教。未曾变悔。入诸菩萨常怀恭恪。见诸善友。悉和其性。而同其志。不复习念一切声闻缘觉之行。将护菩萨章句履行。未曾退转。慈愍众生。而不怀害。究畅一切众德之本。降伏众魔。却诸外敌。具足一切。诸度无极。是为十事菩萨将护。
　　菩萨自在有十事命得自在。何谓为十。计其所寿。无央数劫。而无穷极。其心自游所兴定意。入于圣慧。不可计会。其业自在。游诸佛界。所严无量。欲显建立道场之义。其业自恣。示现随时。世间报应。所生自游。现于十方诸佛世界。意乐自在。普见一切诸佛世界。睹诸如来。所愿自恣。所欲自在。于何佛土。成最正觉。神足自游。皆能示现。威神变化。于法自纵。普能兴显。示无央数。诸内法门。于慧自在。如来十力。四无所畏。而数普现诸佛道场。是为十事菩萨自在。菩萨住此悉能具足诸度无极。
　　菩萨感动有十事。何谓为十。众生变化随罪福往。严治国土各各不同。经法变异随时教化。其身所在在所显现。所愿自在造立道义所行自游所入普遍。造业圣慧以示一切神通变化靡不度脱。神足变化无所不感。修习威势至十种力。是为菩萨十事变化菩萨变化众生有十事。何谓为十。演说众生。悉无所有。一切群黎。因想而立。为诸群萌。随时说法。化众黎庶。令弃自大。一切人界。护一履迹。使得安隐。无有娆害。普能示现一切世界。建立众生。诸众生界。显现释梵。及四天王。游于黎庶。随时现身。声闻缘觉。形像色貌。亦复现形。显菩萨行。解诸众生。境界所在。靡不周达。觉成普知一切道力。色身相好。若干庄严。是为菩萨变化众生。
　　菩萨有十事国土严净。何谓为十。一切佛土。为一佛土。造立建业。使诸佛国。入一毛孔。一切佛界。所入无尽。一切佛境。开通一义。显己一行。自见己身。普入佛土。一切佛国。众生之类。无能动者。亦不恐怖。又诸佛土。一切庄严。现一佛国。一国严净。遍诸佛土。一切佛国。则一如来。众会道场。一如来身。遍诸众生。使诸众生。入于微妙。无极巍巍。广普深奥倾邪。平正等他。等御方面。罗网报应。悉遍无余。皆能示现。是为十事也。
　　菩萨有十事经法随时。何谓为十。御一切法。使入一法。则以一法。化一切法。化众生性。使不诤讼。一切诸法。皆令顺入般若波罗蜜。教度彼岸。一切诸法。入于众生。舍诸法想。使一切法。入于一义。演无数劫不可尽教。以一切法。入无央数百千法门。见众生心。悉说本末。又一切法。普门轮字。晓了随时。一切诸法。入一法门。无所诤讼。宣无数劫义不可尽。一切诸法。入诸佛道。以化众生。一切佛法。现无央数。诸内正教。一切诸法。悉入本际。无量网内。现无数劫。众生尽耗。是为十事随时也菩萨有十事其身变化。何谓为十。建立众生入于己身而得解脱。亦以己身想众生身而建立之。一切佛身入一佛身。以一佛身入诸佛身而示现之。一切佛土建立己身。而为众生示现变化。普取三世遍一法身。一身定意而修正受。现若干身。则以一身。解正觉道。现无央数诸菩萨身。以众生身合为一身。以一人身普现众身。以众生身显入法身。亦以法身现众生身。是为十事其身变化。
　　菩萨有十事变立所愿。何谓为十。取诸菩萨愿。立己所誓。诸佛正觉。己愿道力。显诸菩萨。随众生根。纯淑所在。使成无上正真之道。为最正觉。除无际劫。意所贪愿。出于识身。建立慧身。自在所愿。而现诸身。而去己形。具足显示彼具足身。开化众生。劝进诸愿。以菩萨身。遍一切念。诸行劫数。而不断绝。履一力迹。成最正觉。因所力愿。周遍一切无数佛土。皆现其身。于一切形。演一法句。普周无余一切法界。兴大法云。雨甘露味。照以慧解。畅真谛法。以为雷震。饱满众生。成无极愿。法乐具足。是为菩萨变立所愿。
　　菩萨化变。复有十事。何谓为十。遵修法界。则以示现。在众生界。乐行佛事。而复普现。在诸魔部。菩萨行无为界。而拔出生死行。行一切智。不舍菩萨之所游业。又存寂寞。澹泊之业。示在众生。匆匆勤学。不俱为乱。无进无怠。无双无只。无言无想。无所有无所启。行如空等。菩萨如是。而复皆现。在于众生诸想颠倒。发诸所行。不与同尘。净修力行。亦悉示现。诸所行处。晓知众事。了本无人。现在众生。而开化之。修禅脱门神通三达之智。现在十方诸佛土生。成如来行。备佛严净。现诸声闻缘觉之乘。威仪礼节无念之行。是为菩萨十事化变。
　　菩萨有十事以慧变化。何谓为十。辩才无尽。班宣道慧。逮诸总持。演无量明。辩才善解。多所讲说。摄众生根。圣慧变化。而度脱之。以无为心。睹他人意。则以一心。知众生志。心念所行。晓众生界。志性结缚。诸尘劳疾。应病与药。令得瘳除。明解一时。普能周达如来十力。能入众生三世之行。有劫数无劫数。悉而显示。而开化之。其心闲静。永无蔽碍。成最正觉。遍度黎庶。以一人慧。而得自在。观察众生。知所造业。善恶祸福。以一种声。遍畅一切群黎音响。是为十事也。
　　菩萨神通变有十事。何谓为十。则以一身。遍现一切诸佛国土。一如来会。皆能同畅。宣讲菩萨诸佛道场。以一心行。开化一切诸修道行。以一音声。普告十方诸佛世界。众生心念。令得其所。以一定心。皆见群黎无央数劫前世所行善恶祸福。而度脱之。则以神通。庄严一切诸佛国土。亦以神通。皆见三世。等无差特。而知一切诸佛菩萨所建立行。演法光明而照耀之。亦以神通。见知一切诸天龙神。犍沓和。阿须轮。迦留罗。甄陀罗。摩休勒。释梵四天王。声闻缘觉。诸菩萨行。如来十力。菩萨德本。无所不护。菩萨平等。寂诸音响。则以平夷。等御众生。是为菩萨十神通变。
　　菩萨神足变化有十事。何谓为十。无数世界入于一尘。是神足变。复以一尘遍诸法界。现一佛土。使诸海水入一毛孔。旷诸法界入众佛土。令诸众生无所娆害。无量世界入于己身。以神通慧普现所为。不可思议诸铁围山及大铁围。入一毛孔。游诸佛土。令诸群生不怀恐怖。以无数劫。示为一劫。或现一日。或以一劫现无数劫。进退合成。显化众生无所娆损。现诸世界。为外所灾。或复遭值水火灾变。欲使众生察知非常。神足所现而无娆害。一切世界。水火风空。所合灾变。化为一切财产诸业。宫殿屋宅具足充满。则以神足。现化众生不可思议诸佛刹土。举著右掌移著无量诸佛世界。无所损耗。现诸佛土。自然虚空。以诲众生。是为菩萨十神足变。
　　菩萨诸力变动。亦有十事。何谓为十。力感众生。而开化之。未曾违废。悉感诸国。以无央数庄严众事。而示现之。法力变化。一切诸身。入于无身。所化势力。劫数不断。佛力所变。悟诸睡寐。行力所感。摄取一切诸菩萨行。如来力教。则能救济众生境界。自在力教。一切诸法。达之自然。成最正觉一切智力。则以无余诸通圣慧。逮平等道。大哀力变。不舍众生。是为菩萨十力变也。兴化众生。菩萨若逮此十力变。则无挂碍。速成无上正真之道。为最正觉。发意之顷。以得佛道。不断所行。所以者何。宣大誓愿。菩萨则成无量法门。普现德本。
　　菩萨娱乐。有十事法。何谓为十。于斯菩萨。以众生身。建立国体。分别黎庶形之所趣。是第一乐。又复菩萨。以土身像。建立众生。不令国身而有损耗。是第二乐。又其菩萨。随时变现佛正觉身。现诸声闻身缘觉之身。非常示现如来之业。是第三乐。又其菩萨。示现声闻缘觉佛身。巍巍微妙。不著三品法训。是第四乐。又其菩萨。示现行身。最正觉身。不著身行。亦无所断。是第五乐也。又其菩萨。现正觉道身之所行。不猗正觉。是第六乐也。又其菩萨。现泥洹界。猗于生死。不著泥洹。是第七乐又其菩萨。现习生死。又现取灭度。不于泥洹而永灭度。是第八乐。又其菩萨。以常永定。普示众行。往反周旋。住立经行。不舍三昧。是第九乐。又其菩萨。从一如来。闻说正法。不见没身。护三昧定。如来道场无央数事各各分别。恕当诸身。其所住处。身无所坏。不乱三昧。从诸如来。听所说法。这闻法已。则受奉行。三昧正受。不断启觐经典之要。与如来俱。不见灭身。一一三昧。御诸行门。入无数定。以是比像。皆尽坏劫。菩萨三昧。未曾穷极定意身门。是为第十娱乐。菩萨住此。逮成如来无上慧乐。
　　菩萨境界有十事。何谓为十。为诸众生。而以显示。入无量门。一切世界。有无央数。若干庄严。开导黎庶。以众生界。御不自大。说诲所部。如来至真。入菩萨身。以菩萨身。入如来身。以虚空界。导诸佛土。以诸佛土。导虚空界。以生死本。现泥洹原。以泥洹原。现生死本。以一人音。宣诸佛法。各入境界。以无量门。显于一身。则以一身。建无数身。复以一身。遍诸法界。众生发心。而以一智。御无量门。成最正觉。是为十事。菩萨住此。入于如来无上大慧。
　　菩萨有十力。何谓为十。奉志性力不与诸世而俱同尘。修清和力不著佛法。应时之力普现菩萨方便处所。以圣慧力知诸群黎心念所行。所誓愿力皆能备通具足本愿所行之力。不断本际所修乘力。显一切乘不舍大乘。诸变化力一切佛兴净十方界一一显示所护履迹。道义之力发众生心不离正觉。转法轮力宣显一法。音无余不余皆令无余。将御一切众生根心。是为十力。菩萨住此。逮成无上普智十力。
　　菩萨无畏有十事。何谓为十。皆受一切得持诸音。何况菩萨。不作是念。吾于东方南西北方。来至于斯。咨问百千无极要集。傥不堪任受答是大法。菩萨悉知。不见不及。以大无畏。所度无极一切众生。诸来难问。恣意听之。所欲启问。勇猛意说。而无懈废。是一无畏。于诸文字。所演音辞。次第如流。承如来威。无碍辩才。所度无极。其菩萨不作是念。东西南北。傥来难问。不任发遣。未曾有是。不见不及。勇猛无畏。一切众生。恣意难问。勇猛自在。衣毛不竖。是二无畏。独游空法。菩萨未曾心怀疑网。计于吾我所作所更。计寿命人。以离五阴诸入邪见六十二疑。其心普平。等如虚空。故无此念。将无见试娆身口意。菩萨无此不及之见。所以者何。斯诸正士。离吾我人。不现诸想。游步大勇坚固方便。是三无畏。又其菩萨。佛所建立。住于佛力。而处如来。威仪礼节。亦无妄想。不作是念。众人将无求吾长短。威仪不备。未曾有此。不见不及。而猛勇步。处于大众。班宣经道是四无畏。身口意净。又其菩萨。岂当复念蠲除恶行。修学清净。仁和义乎。亦无此念。傥有求吾身口意缺。以大勇猛。为诸众生。讲说经道。是五无畏。以得大护。其金刚神。常执金刚。在菩萨后。天龙鬼神。及阿须轮。所见归命。释梵四王。咸共奉事。诸佛所念。故无此意。畏于诸魔及诸魔天。诸外异学。迷惑众邪。无能娆乱永不见人。当菩萨者。以大勇猛。所度无极。劝意生焉。皆能具足诸菩萨业。是六无畏。又其菩萨。得佛慧念。未曾忽忘。诸根常定。为众说法。敷演圣句。识佛道义。其所宣法。如佛口出。无中蔽碍。无能障翳。不能发意。见其短者。奉如来教。是七无畏。菩萨明解。智慧善权。力度无极。进退独步。训诲众生。无能拘制。以佛道愿。无极圣性。发无盖哀。愍于群黎。假使生在凶暴尘劳。秽浊世界。摄取大欲。所可娱乐。眷属大业。教授众生。不兴此念。将无众人。毁谤清白。佛道净行断绝定意。脱门正受。总持辩才。不见有是。所以者何。菩萨大士。于一切法。而得自在。无能制止。所修道行。其于十方。无能犯者。遵大勇猛。处诸佛土。弃捐众恶。而摄正愿。是八无畏。菩萨不舍一切智心。善住道义。钦乐大乘。以诸通慧所建之力。为诸声闻及缘觉乘。现不可及威仪礼节。不兴此念。将无误堕声闻缘觉。以大勇猛现一切乘。所度无极。唯乐大乘。所行具足。是九无畏。菩萨善集诸清白法。合众德本。普备神通。所觉不废。以佛道度。周菩萨行。而究一切诸佛普智。以化众生。不失正行。不坏章句。心不念言。众生将无诸根纯淑。吾明不及。现佛境界。未有此应。以大勇猛。观众生根。为显佛地。虽化众生。菩萨所行。无极大愿。无有缺漏。是十无畏。菩萨住此。悉逮如来四无所畏。
　　菩萨有十事诸佛法不共。何谓为十。菩萨精勤。无所从生。度于彼岸。除悭喜施。戒禁清净。不犯众恶。成具忍辱。去众怀恨。修大精进。所修正业。未曾退还。禅定坚固。弃众乱意。从智慧生。远恶邪见。终无有言。何谓无所从生。常勤奉行六度无极。是为菩萨第一无言。菩萨之法。晓度彼岸。摄护众生境界。施以俗施。及宣法施。颜色和悦。所说可度。言辞清和。众人闻之。心莫不悦。义理应时。明识佛道。心无偏党。等念群黎。菩萨所修。无所从生。以无言辞。救济群萌。所修境界。是为菩萨第二法施。菩萨所修。晓了劝助。不望想报。导入佛道。不乐世俗。所修定行。不舍如来至真圣慧用众生故。而劝助之。无所说者。则是菩萨。无有言辞。修诸德本。求慕佛慧。为众生施。是三无言。菩萨之业。有权方便。第一之行随众生乐。而不秽厌世俗俱游。在诸不贤自恣行门。一切声闻缘觉所生。一切黎庶。皆开化之。不求安己。禅定三昧。脱门正受。晓了进退。逮自在定。以不懈惓。察于生死。犹如大游观。毁魔宫殿。普现释梵四天处所所生之处。常有明曜。见诸异学。而悉达知一切世俗。经书典籍。文辞之赞计校算术。己身六事。王者典籍。雕文刻镂。所假印绶。工言巧辞。娱乐音声。樗蒱六博。敢可天下。目所睹者。亦复晓了。女人进止。男子举动。豫说瑞应。天文地理。日月星辰。所现灾变。度世之法。声闻缘觉。来问事者。无不明了。诸度世事。独步无侣一切天下。咸共瞻仰。显诸声闻缘觉之乘。所不能逮。威仪礼节。不舍大乘。发意之顷。知诸如来所示现行。不断经典。菩萨所遵。善权方便。亦复无断。奉修寂然菩萨德本。以慧娱乐。犹得自在。在于无为。现生死门。至无人际。教化众生。未曾违废。处永澹泊。在于众生。现大尘劳。则以一品。法慧之身。现于众生无数之身。无限之门。犹如虚空。以大智慧。乐一切欲。因化众生。乐一品乐。现于三界。开化众生。不离妄想。在诸玉女百千人中。常以法乐。而自娱乐。以妙相好。百千众德。而自庄严。所生之处。常无罪殃。修清净行。现生地狱饿鬼畜生。于佛道慧。所度无极。而不动舍。菩萨慧身。其慧如是。无有边际。以是比故。悉解声闻缘觉。何况愚冥凡夫。是五无言。身口意行。以慧为首。菩萨所修。行业甚净。具足慈心。愍念众生。离于杀生盗窃淫侄。妄言两舌。恶口绮语。嫉妒恚痴。邪见之事。修正行见。悉亦无言。菩萨所行。身口意业。慧傥随时。是为第六不舍众生。乃为菩萨奉无盖哀。睹众生恼。身阴遭患。口自更历。兴显德本。在于地狱饿鬼畜生。为众生故。而被毒痛。不用懈厌。化众生界。令怀欣然。于一切欲。所娱乐业。不以经心。常加精进。欲度众生。毒苦诸痛。亦不以诸菩萨所习。唯志大哀。遵习道力。是为第七一切黎庶奉敬悦乐。乃为菩萨释梵四王皆共念之。一切人民。睹悉欣喜。群萌思德。不离心怀。所以者何。其菩萨者。往昔宿命。奉清净行。无有罪业。是故众人。其来见者。不知饱满。亦以无言。是为第八其心坚固在诸通慧善被德铠。乃为菩萨。所由甚难。勤力习行。入诸声闻缘觉之中。一切智心。宝净明耀。无所忘失犹大明珠。名净复净。清诸浊水。正使浴池。极秽瑕疵。以净明珠。这著其中。浊水则清。不复同合。菩萨如是。正使与愚騃俱。痴冥人共周旋。未曾违失一切智心宝净明耀。无极智慧。蠲除众生邪见尘劳秽浊爱欲。住一切智宝净明心。亦以无言。虽在恶人声闻缘觉。不废大道。是为第九己部界慧在法势尊度于彼岸。乃为菩萨慧得自在。具足无余。为阿惟颜。以被离垢。著法冠帻。带道印绶。不离善友之所教训。奉敬如来。未曾轻慢。亦以无言。菩萨师者。修未曾有。开化众生。不舍圣师。常顺如来。谦恭自归。是为第十无言之教。菩萨住此。逮成世尊无上无言。
　　菩萨有十业。何谓为十。普净世界。庄严佛地。兴立一切诸佛道业。以诸菩萨伴侣为首。同共德本。开导教诲众生境界。诸当来业。摄末至本。则以神足。遍至十方诸佛境界。虽遍十方。不移本土。以光明业。演无量曜。一一光明。有诸莲华。现诸菩萨。各坐其上。不断三宝。佛灭度后。奉宣训诲。无自大业。游十方界。开化众生。以为说法。使随律教。修八道业。心在邪业。则为彼等。示现诸愿。普使备足。是为十业。菩萨住此。逮成如来无上道业。
　　菩萨身有十事。何谓为十。菩萨当来。解一切身。悉无所成。亦无所有。菩萨身来。知众人民。身不可得。菩萨身者。无有真谛。随其习俗。示有所在。菩萨身者。无有能侵。随其世俗。显示真谛。菩萨身者。亦不可尽。于当世际。无所断除。其身坚固。一切诸魔。无能毁坏。其身强要。一切邪学。众外异术无能动者。其身无相。而复示现。诸相清净。百福功德。其身无好。因以法相。而为众好。稽首为礼。其菩萨身。普无不入。诸去来今如来至真。同合一身。是为十身。菩萨住此。逮成如来不可尽业无极法身。说是语时。三千世界。为大震动。其大光明。遍照十方。天雨众华。箜篌乐器。不鼓自鸣。诸来会者。各自欣庆幸值供业无极道明欲值此法。当何所行。菩萨报曰。奉敬诸法。一心听经。供养圣众。谦尊法师。视之如佛。慈愍众生。如己骨髓。处在三界。如水莲华。如日明耀。如月照冥。如是行者。疾得正法。说此语时。无央数人。皆发道意。

　　　　度世品经卷第三



　　　　度世品经卷第四

　　　　西晋月氏三藏竺法护译
　　普智菩萨。复问普贤。何谓身业。何谓为体。何谓言辞。何谓口净。何谓善清净。何谓所护而善摄。何谓菩萨所修章训常劝乐众生界。何谓菩萨等心。何谓发意。何谓心遍。何谓诸根。何谓志性。何谓性和。何谓应时。何谓应信。何谓信入世界。何谓信入众生界。何谓居止。何谓兴发。何谓奉行。何谓成就。何谓失佛道法。何谓寂然。何谓究竟法。何谓生佛法。何谓正士。何谓为路。何谓路无量。何谓道业。何谓行道。何谓进道。何谓为行。何谓为手。何谓为腹。何谓为藏。何谓为心业。何谓德铠。何谓为杖。何谓为头。何谓为眼。何谓为耳。何谓为鼻。何谓为舌。何谓为躯。何谓喜行。何谓行步。何谓为处。何谓为坐。何谓卧寐。何谓为室。何谓为游居。
　　普贤菩萨报曰。善哉问也。谛听谛受。报曰唯然。普贤曰。菩萨身业有十事。何谓为十。能以一身。普遍佛界。故曰身业。示现一切众生界门。与诸所生。而俱宿止。而独游步十方世界。亦皆往至诸佛道场会说法处。能以一手。覆盖一切三千世界。一掌捉持诸大铁围。金刚众山。显示众生。一切佛土。合在身中。复令散没。以众生界。受在一身。匿覆独处。又复示现一切众生。觉在己身。以用成就。严净佛土。是为十身业。菩萨住此。由是得致无上佛业。训诲群黎悉得至道。
　　菩萨体有十事。何谓为十。体能奉修。六度无极。能行四恩。不舍众生。修无盖哀。代诸群萌。身自受之。五阴苦担。不以劳惓。无极慈身。普护一切。而令得济。以功德形。使诸人民。皆得戴仰。而逮安脱。以圣慧事。一切诸佛。同合体故。以得成就。弃捐一切诸凶危法。是谓法身善权方便。一切现门神足变化。皆能显示。所为感动。菩萨体者。于道自在。便成正觉。是为十体。菩萨住此。便能得入如来至真无上大慧。
　　菩萨言辞。有十事。何谓为十。言辞而谛。则以此教。安隐众生。以清和语。悦可一切。人民意念。以不妄语。所说如言。演至诚辞。菩萨如是。假在梦中。无有异言。所说随顺。不欺释梵及四天王。深妙无害。能为显示。自然之教所说坚固。班宣诸法。无有边际。所演发路。从一切言。而开化之。随人所作。说其报应。示其本末。观众生意。随其所应而教诲之。是为菩萨畅十言辞。
　　菩萨有十事。为善清净。何谓为十。好喜欲闻如来音声。是则为净。思省菩萨曾所听音。去于众生所不喜听。弃捐恶语。不施于人。本昔所说。四事口过。常远离之。本欢悦心。咨嗟如来磬扬大音。在佛神寺。歌叹佛德。以清和性。为诸众生。宣传法施。在尊神寺。作诸妓乐琴筝吹笛。乐佛塔庙。亲自面从。诸佛世尊。听闻经典。顺在天福。从诸菩萨。若因法师。得闻经典。身自奉事。心舍天上。是为十事菩萨演教为善清净。
　　菩萨有十事所护善摄。何谓为十。诸天王现。悉共护之。龙王鬼神王。皆出宿卫。揵沓和。阿须轮。咸来奉敬。迦留罗。金翅鸟王。佥来安之。甄陀罗。摩睺勒。悉归仰之。又天帝释。侍从诸天。俱来护之。其梵天王。将诸梵天。在边自归。诸菩萨等。皆共敬念。诸不退转。一生补处。佥来亲之。诸如来等。现在十方。威神护之。是为菩萨十事拥护善摄。
　　菩萨有十事所修章训。何谓为十。而常劝乐众生之界。亦复教化三千大千诸佛国土。又悉能入一切诸根。通利中间及弱劣者。随其境土。而严净之。消除一切爱欲尘劳。远离诸秽。弃捐境界。而悉睹见志性所在。渐稍长益。清和之性。而悉普达。遍诸法界。因是之故。速近无为。是为十事。
　　菩萨等心。有十事。何谓为十。等心总持。执诸众生。摄众德本。令不遗漏。心如江海。不可限量。顺诸佛法。无极道慧。心如须弥。其德超逾。建立众生。一切善本。心如明珠。去诸垢秽。意念清净。心如金刚。毁坏一切诸瑕疵法。其心坚固。如铁围山。不可破坏。一切众魔。诸外异学。无能动者。其菩萨心。犹如莲华。游于三界。永无所著。其菩萨心。如灵瑞华。于无数劫难可见闻。心如日明。游行虚空。消灭一切闇蔽挂碍愚痴之冥。其心如空。愍伤一切群萌之类。是为菩萨十心。
　　菩萨发意。复有十事。何谓为十。发意念言。吾当悦豫一切群萌。皆当消除诸众生等尘劳爱欲。永使无余。自兴念言。断截诸蔽挂碍之难。悉于诸法。不以犹豫。得至寂然。吾当澹泊一切众生勤苦五阴。当断消灭恶趣八难。常当普见一切如来。不离其边。常当精进学菩萨戒。成诸佛道。普见众生。成就一切。使入道迹。以故发意。当知无极法鼓普。遍十方诸佛国土。总摄人民。志性诸根。使无有余。是为十事菩萨发意。
　　菩萨意遍。复有十事。何谓为十。其意普遍。旷若虚空。入于无量一切法界。一时之间皆遍三世。诸佛所兴。辄能具足。入胎出生。弃国捐王。成最正觉。现大灭度。悉由圣慧。入众生界。志其意性。觉知诸根。以圣光明。遍至一切诸法境土。周无边际。诸幻罗网。无所从生。至于自然。无有颠倒。不可计会。己心无碍。使他无蔽。光明智慧。而得自在。诸佛兴时。所在发意。现最正觉。是为菩萨十事意遍。
　　菩萨诸根有十事。何谓为十。诸菩萨等。若见诸佛。诸根欢悦。欣然不还。好乐诸佛。奉敬经典。靡所不达。菩萨不回一切诸根。无所障塞。心常坚住。其所修行。莫能废者。诸根微妙。晓了分别。智度无极。诸菩萨意。无有进退。劝诲众生。志如金刚。消化诸法。破坏众恶。其明坚强。靡所不照。见诸如来。光耀所在。诸根无怪。开士之心。了如来身。合为一体。其菩萨意。至无限际。入于如来十种之力。是为菩萨十事诸根。
　　菩萨志性有十事。何谓为十。有菩萨心。常无所著。不贪世俗。其心清彻。而不杂碎。不思声闻缘觉之事。又计菩萨志性柔顺。恒志佛道。其意清和。因一切智。而出生矣。有所念者。无有俦匹。消伏众魔诸外异学。志无瑕疵。严净一切如来慧场。恒善救摄。其意本末。如所闻法。未曾忽忘。其意自然。而无所倚著。所生之处。无所适莫。其志深妙。普能得入微妙之慧。念已信解。解诸佛法。是为菩萨十事性也。
　　菩萨性和有十事。何谓为十。菩萨性和。意在尊豪。而不退转。积累一切众德善法。不疑诸佛。咨嗟如来本末性行。处于总摄。为大师行。闻所愿俱。念在顶相。普能周入。于诸佛法。性自然净。于诸佛法。而得由己。其意微妙。能入若干诸法道门。菩萨元首。超越一切。所在因缘。于道自恣。于诸三昧定意正受。严净变化。其意坚住。摄取前世之所誓愿。教化众生未曾休息。是为菩萨十性净和。
　　菩萨应时有十事。何谓为十。菩萨布施。则为应时。施诸所有。无所希望。一切奉戒。其禁德限。闲净精修。奉行应时。不蔑他人。为众生故。忍诸嗔恚。患厌怀恨。除去吾我及他人想。普修精进。随时无转。将护身口。心无所忘。废众事业。禅定三昧。遵诸解门。神通之正。不舍爱欲尘劳眷属。若能奉行诸度无极。积累众德。未曾懈废。修行大慈。解无众生。身负众苦。五品应身。不舍大哀。解知诸法。自然寂静。如来十力。觉了随时。以无限宜。显示黎庶。而转法轮。未曾怀还。见他志性。而教诲之。是为菩萨十事应时。菩萨住此。逮佛无上无极大慧。便能随时。
　　菩萨信解。复有十事。何谓为十。信于微妙。而常随宜。难及德本。笃无央数若干净行。其好广普。见于众生。无央数心。造信寂然。入于深奥无极法门。乐于清净。兴广远心。爱敬所望。诸佛建立。十种力故。谦恭无双。降伏众魔。及与官属。究竟好业。等于报应。笃于近门。随其所喜。而示现之。受于所受。谓欲逮得。诸佛授决。神足自在。恣意所乐。欲得佛道。便成正觉。是为菩萨十事信解也。
　　菩萨信入世界。亦有十事。何谓为十。信诸佛土。入一世界。以一世界。入诸佛土。信一莲华。如大千界。一如来身。遍坐其上。十方佛土。解信一切。自然如空。一切世界。普悉庄严。信遍入中十方世界。其菩萨身。能周其中。信十方国。建著一迹。一切世界。入一人身。而自申畅。诸佛境土。至如来树。周一道场。以一音声。告十方界。一切众生。闻之心悦。是为十事菩萨信入世界。能住于此遍入如来无量境土。
　　菩萨有十事入众生境界。何谓为十。一切身形。自然无身。诸群生界。则为一身。自恣讲堂。信所入处。诸群萌品。则以得入一菩萨腹。众黎庶界。受诸释梵。及四天王形体像貌。信众生界入如来身。十方人民。蚑行喘息。人物之土入一人身。一切众生。能得处在。一佛法品。显群萌界。现为声闻。缘觉形貌像类。永无想念。十方世界。悉现菩萨庄严功勋。诸众生界。示现如来色像相好若干种身威仪礼节。训诲众人。是为菩萨十事入众生界菩萨居止有十事。何谓为十。发菩萨意。则是其处。修诸德本。众恶休息。开化众生。随时导示。常见诸佛。不离众圣。其所欲生。辄得处在。清净之界。奉修道行。不违正真。恒怀正愿。不随邪誓。佥能遵奉六度无极。专精思惟。平等道法。所可游居。与诸佛会。是为菩萨十宿止处也。菩萨住此。弃诸尘劳。无有遗余。逮成如来无量慧处是为居止。
　　菩萨兴发有十事。菩萨以此。断诸起行。何谓为十。众生界起。开化度之。令之究竟。世界若起。灭除其秽。常使严净如来。兴现逮菩萨行起众。德本积累。相好习佛。功勋兴于大哀。消除众生苦恼五阴炽盛之衰。发于大哀。劝立众生。安一切智。诸度无极。合集菩萨严净之行。起权方便。普为一切。现道德之门。兴于道意。其心坦然。不可称限取要言之。一切诸法。菩萨所兴。在所现化。神通解达。是为菩萨十兴起也。
　　菩萨有十事奉行何谓为十。恒自思念诸度无极。奉修禁戒而无缺漏。遵承圣慧不随邪见。顺从礼义未曾失节。遵崇道法。不随邪见。随时品第不违高节。应时示现不犯道教。亲近行义不厌训诲。奉修正觉不随小乘。遵承圣行而转法轮。是为菩萨十事奉行也菩萨成就有十事。何谓为十。常怀笃信。奉敬善友。逮成佛法。殷勤爱乐。如来所说。未曾谤毁。正典训教。其心无量。在于无际。劝助德本。逮如来境。而无齐限。信乐不疑。普能游入十方世界。成为佛法。又于法界。不可动摇。心如泰山。动魔境界。不得自在。自然降伏。恒悉识念诸佛境界。训诲众生。当自怀念。如来至真。十种慧力。是为菩萨。十事成就菩萨有十事失佛道法常当远之。何谓为十。其自憍慢。轻善亲友。失佛道法。畏惧生死穷苦之恼。患厌众行。违菩萨心。劳惓天下。周旋止顿。行必固性。违于正定。便失等迹。所作德本。名是我所作。嫉妒诽谤正法。翳匿覆盖诸菩萨行。爱乐声闻缘觉之法。憎于弘履。不喜宣畅菩萨大法。是为菩萨十失道法。常当远之。乃入菩萨无上圣贤。
　　菩萨寂然有十事。何谓为十。能常勤修智度无极。瞻察众生除诸颠倒。度脱一切诸邪见缚。未曾发意。求诸妄想。开化众著。贪妄想者。行过三界。周旋一切十方世界。游居其中。改变众生。贪诸尘劳习放逸者。离爱欲法。兴大悲哀。愍诸群黎。除诸所有。而复示现一切眷属。动诸世界。现有终始。为显修行。游世俗法。而无所著。而复随时。入其中教。具见佛道。不断大行。不畏本愿。是为菩萨十事寂然。贤圣度世。摄护黎庶。过诸声闻缘觉之业。
　　菩萨有十事得究竟法。何谓为十。这生堕地。自在如来。以致究畅诸佛境界。以获成就诸菩萨业。具足一切诸度无极。兴盛充满诸佛种姓。而逮超越如来俦类。常得建立诸佛十力。永得究畅如来大道。解知诸佛皆一法身。如来至真行无有二。是为菩萨十究竟法。
　　菩萨有十事生诸佛法。何谓为十。一心自归。奉善亲友。兴诸佛法。至一德本。信乐佛法。则生道迹。发意之顷。皆能变现诸如来行。以得怀来无极大愿。生广大心。乐己德本。如所造立。终不忘失。未曾患厌。无央数劫。所可积行。悉摄当来一切无际。游居生在无量佛土。开化众生。常随时节。兴菩萨行。不断所履。常发大哀。显无量心。发一意时。普见虚空。以得超入殊妙大行。生至真愿。不失本意奉持一切如来训诲。照耀众生以发道心。具众德法。是为菩萨兴十道法。
　　菩萨有十事号为正士。何谓为十。菩萨解了佛慧。为一法身。故曰开士。坚住大乘。号曰大士。奉行豪法。故曰尊人。觉成妙法。故曰圣士。入殊胜慧。故曰超士。劝人精进。故曰上人。宣豪胜法。故曰无上。具足解了十种力慧。故曰力士。除诸一切闇冥覆蔽。故曰无双。无俦匹士。心得由己辄成佛道。号无思议。是为菩萨号十正士也。
　　菩萨行路有十事。何谓为十。诸菩萨众。与一乘路。一无等伦。不舍一心。菩萨有行。智慧善权。为二性路。复有三路奉修空行无相之本。则无元际。不猗无愿。游于三界。无所沾污。复有四路。修开士行。讲无尽业。皆能劝助一切功德。稽颡如来。奉敬无懈。劝助圣慧。善宣道教。增五根路。谛建立于信根大精进于诸行不退转住。一心而不乱。善觉了随定意。常晓了智慧行。修六通事。以为道路。其天眼者。见诸色像。睹诸世界众生之类。若有生者。及于死者。则以天耳。闻诸佛所说经典。则受持之。见他众生。为能分别。自见己心。亦睹他意。本末众念。不可称限。而得由己。念往古世无央数劫。所造德本。进益之宜。悉识知之。得大神足。随众生本。所应化者。现若干变则以正法。训诲众生。慧尽诸漏。自睹本际。不断菩萨所兴立行。行七思念。为菩萨路。常念于佛。导众生者。无有边际以一切句。见辄受持。劝化他人。使自归佛。思念经法。如来至真。于一道场。未曾动移。普在一切诸佛众会。现己说法。音畅十方。知诸群黎心根所在。而开化之。其意思念。僧在无数诸菩萨不退转睹不离数。皆见众生。诸菩萨身。常念施与。施诸菩萨。等御其心。思于大施。使德增长。常念禁戒。不舍菩萨心。以诸德本。施诸众生。常念诸天。菩萨生在于兜术天。当一补处。饥虚思德。常念众生。以大权慧。开化众生。无能废辩。其八正路。奉于正见。弃诸邪见。弃诸妄想众贪之求。皆念一切诸通之慧。道德种姓。舍口四过。修贤圣种。宣传正语。身诸所行为众生施。训诲众人。无有休懈。不舍正律。其正业者。坚住自在。闲静知足。修其道德。住于礼节威仪。住于正法。皆不误失。其正方便。以诸菩萨。同产兄弟。所见眷属。无有损耗。遵修如来十种力行。其正意者。所闻音声。悉能执持。普见十方诸佛世界。定意愦乱。其正定者。诸菩萨等。不可思议。以为脱门。聪明之故。以一定意。遍无数定。本定正受。定未曾舍。为菩萨路。离于欲界危害之迹。所讲说法。口所宣讲。一切无碍。说所思念。众想之著。开化众生。入一切智。舍于希望。舍众贪爱。常欲思见一切如来。以欢悦心。未曾懈废。舍于世俗苦乐之业。显示菩萨贤圣度世。永安道慧。修解无常。无色定意。生于欲界及在色界。初不动移。以度一切诸想所遭。音声正受。其菩萨行。不以为劳。若能思惟如来十力。佛子发遣。为菩萨路。常能晓了有处无处。限与无限。见诸众生过去当来现在报应罪福所趣。知于一切神识诸根。了了分别。察其心本。而为说法。别若干种不可计数身体各异。如是上愿。志在中间。又或下志。识其无际。为班宣法。一切刹土。诸有众生。三世所在。无央数劫。诸菩萨身。悉遍其中。如来至真。现无想念。而不违舍诸菩萨行。诸禅定意。一心正受。尘劳嗔恚。观察进退。知所因生。住菩萨门。睹诸黎庶。死生所趣。为说本末。知于三世众想诸念。入于一世。了诸群萌。尘劳挂碍。志性结解。悉令尽索。不舍菩萨所兴显行。是为十路。菩萨住此。悉逮无上如来权道菩萨行路无量。道至无限。行道无数净不可计。所以者何。菩萨行道无量有十事。何谓为十。察于虚空不可计矣。法界中间。向玄之有玄。悉无量矣。众生之种甚多故不可尽。世界无际故曰无限。诸恶思想亦复无底。一切民庶言辞亦无底元。如来之身无能计校。诸佛所演音声言教亦莫能尽。如来道力无能穷者。一切智明慧达圣元亦无能极。是为菩萨路十无量。所以者何。如虚空无量。修道无量。亦当如之。如法界玄之有玄。奉合道义无量亦如。如众生界甚多无尽。菩萨奉道无尽亦如。若其世界无有边际。进道亦如。若众恶思想不可计说。顺道化人。亦若兹矣。如民庶辞无有崖际。其合道如。若如来行无能计校。一切群黎无有二国。所念悉周。道行亦如。若佛音声言教莫能尽者。修道亦如。以一言训。普告一切。法界人种。若如来力。无能穷者。进如来力。修道亦然。如一切智不可计者。菩萨积德修道亦然。是为菩萨行路无量也菩萨行路有十事。何谓为十。无行不行。应与不应。其身口心。无所至凑。无举无下。其慧本净。故使其然。无奉不奉。修与不修。入于自然犹如幻梦。影响芭蕉。电现野马。水中之月。皆解此已无一倚求。达知三界空无相愿。悉无处所。因其想见。而有三处。积斯功德。不荒其行。心无所有。而不可见。无言无教。离于诸法。众所游居。奉修法界。无所破坏。能知观察入一切法。不失如来真谛本际。斯真谛者。则以普周虚空之际。入菩萨慧诸行力业。未曾懈惓如来十力。四无所畏。一切智藏。察诸平等。观一切法。不怀沉吟。是为十事菩萨行道。
　　菩萨有十行道严净何谓为十。佛子。菩萨在于欲界。而不动移。忽在色界。在其像行。一心脱门。定意正受。其所生处。无有放逸。是一净路。又复佛子菩萨目见声闻之乘。以慧度之。不堕彼路。是二净路。又复佛子。菩萨观知缘觉之乘。晓了随时。兴大悲哀。逮诸力愿。而不懈废。是三净路。又复佛子。菩萨大士。与大群从。眷属围绕。诸天人民。清净端政。鼓百千乐。诸玉女琴瑟。亦不可计。其音清和。参驾大车。菩萨在中。禅定脱门。三昧正受。如道无违。是四净路。又复佛子。菩萨在于一切众生。歌舞调戏。随众所为。示与俱同。常如一心。菩萨定意。初未曾乱是五净路。又复佛子。菩萨已度于世俗法。而于诸业。悉无所著。不舍度道。救摄众生。是六净路。又复佛子。菩萨住道。为显圣慧。以入正道。越诸邪见。在于邪径。训诲众生。使得勉济。不与邪径而俱同尘。是七净路。又复佛子。菩萨大士。其身口意。无有缺漏。亦不护戒。将养如来清净之禁。为诸凡夫愚騃之党。显清净行。教恶戒者。使普具足一切净福。菩萨所由。皆除地狱。饿鬼畜生。致三善路。现在不闲。生于众难贫匮之处。而到所在。勉济众生。虽游其中。不与合同。是八净路。又复佛子。菩萨所为。不倾仰人。而于佛法。逮无碍辩。普观诸佛逮法慧光。诸如来等。下无形种。一切诸佛。皆一法身。诸佛导利。为一切故。遍照法门。等住诸乘。诸佛游居。悉在目前。一切黎庶。佥无堪任。众生面手。悉见形呰。至未曾有悉为普等。其所求法。未曾忘失。其所现师。为从何受。悉恭敬之。咸起迎逆。因怪而生。缘其受之。彼修行法。在于众生。所以者何。善权方便。菩萨所行。开士真谛。住于道业。辄以方便。趣使众生。得随律教。显现权道。各使得所。是九净路。又复佛子。菩萨合集众德之本。逮得菩萨最上妙法。普具如来阿惟颜行。一切法尊所度无极系著无量离垢法冠。正缯为带。十方世界。现无央数诸如来身。转无耗损。建立法轮。其身尽遍一切佛土。游于诸法。独步三界。度于彼岸。逮诸菩萨。皆得自在。生十方国。过去当来现在诸佛。所可示现。教化众生。皆一佛界。亦不违失诸菩萨行。不迷道慧。不违开士德原之本而退还也。履菩萨迹而不回还。在大士行而不懈废。亦复不断正士启受。亦复不舍善权方便。不废圣业。不违菩萨所行势力。不以危害加于他余。不远圣士所建正行。所以者何。若斯菩萨。速得无上正真之道。如是菩萨。行无所著。观一切智。明如来体像而无形貌。是为十净路。菩萨住此。疾成如来无上大道。
　　佛子菩萨。有十奉行。何谓为十。修于禁戒大愿殊特。渐备具足。为精进行。怀来一切诸道品义。而不回还。遵神通行。从众人志。各令欢悦。修神足行。普入十方诸佛国土。合为一刹。而无动者。志奉清和。得入殊妙。誓愿坚固。一切所作靡不成办。若受伏胜。不越一切众尊师命。求闻经典。行无厌倦。奉修诸佛所班宣法。不以为劳。崇法圣性。游于一切众会道场。勇无怯弱。就于无极大行清净。解知一切。咸无所生。是为十行。菩萨住斯。普游十方一切佛土。无所挂碍。
　　菩萨有十事手。何谓为十。谓笃信手信如来教一志信乐不可穷极。以手供养诸佛正觉。积累大德增益无倦。为放舍手一切诸求皆令得悦充满所愿叹善哉言。先问讯手。伸其右掌。博闻善手断除一切犹豫结网三界寂然。大游出手爱欲无常。当以大手化众生界授所施与。住安地手。觉了四流度无极臂总摄内藏奉平等行为无师法。悉化众生无起害心。讲说经典明知世俗及度世法手。能除身心诸有灾疾。智慧宝手消灭尘劳现无量法光明之耀。是为菩萨十事手也。以此道手弘覆一切。
　　菩萨腹有十事。何谓为十。谓志性腹。所念清和。质直之藏。而无谀谄。不思伪饰。悉无所受。无因缘界。不乐一切诸所有业。去诸尘劳。以慧为胎。其心清净。而无瑕秽。观断诸食。思真谛法。察万物无。晓了十二因缘之故。分别一切诸生死业。志性柔软。纯淑之故。除于一切边际邪见。为菩萨腹。普使众生。入佛道藏。是为菩萨十事腹也。
　　菩萨复有十藏。何谓为十。不断佛教。住菩萨行。奉诸佛教。以无放逸。而得由生。显炽法训。为菩萨胎。住无极慧。现出世间。遵承圣众。为菩萨胎。住不退转。而转法轮。必从众生。善法残来。为菩萨胎。所住随时。不失道节。众生在于不决了处。究竟开化。为菩萨胎。立之报应。各各使度。令无断绝。众生处在。处邪见地。兴大悲哀。为菩萨胎。兴炽当来无极光明。如来十力。奉修报应。令其具足。为菩萨胎。降伏众魔。德本无双。大无所畏。为师子吼。则菩萨胎。一住立处。欢悦众生。令无余疑。逮得十八诸佛之法。为菩萨胎。皆以圣慧。道利一切。一切众生十方国土。有诸佛法。劝助佛道。为菩萨胎。生无差特。入于一慧。是为菩萨之十胎矣。
　　菩萨心业有十事。何谓为十。所可念业。一切所作。辄得成就。心不怀怯。积累功德。习具相好。愍大行步。降伏一切诸魔官属。随时行愍。消除一切尘劳爱欲。修不退转。亦不回还弘愍之行。至佛道场。本净显耀。心无所至。了无所倚。愍入众生。随其所好。而开化之。修大梵行。入诸佛法。不乐余道。救济众生。空无相愿。达无所有。去诸邪见。不舍三界。举诸庄严。为金刚界坚固无坏。正使一切皆成为魔。不能动摇。菩萨一毛。所兴德行。是为十愍菩萨有十事被德铠。何谓为十。被大慈铠。将护民庶。修无极哀。皆忍众苦。志誓愿铠。悉能究畅一切方便。劝助德铠。亲奉诸佛清净之行。兴功德铠。使诸众生。皆蒙其恩。诸度无极。皆度群黎。圣慧之铠。消除一切尘劳爱欲。善权方便。殖众德本。导利普门。一切智心。安不愦闹。其意无变。一志德铠。心怀法念。而不忽忘是为菩萨十德之铠降伏众魔菩萨杖有十事。何谓为十。以布施杖害诸悭贪。修禁戒业坏除一切犯众恶事。等劝法杖消去妄想。则以智慧。断截众生尘劳爱欲。以正业杖远离一切不晓活业。以善权杖普自现身淫怒痴乱。菩萨皆以法杖消化众生一切爱欲众瑕秽门。其在生死则以慧力断为秽行而开化之。讲一法杖破坏一切诸所依倚一切智门。能为消去诸反逆户。是为菩萨所执十杖。
　　菩萨头有十事。何谓为十。无慢为首。天上世间莫能见顶。稽首师长孝顺二亲。天上世间皆为跪拜。好上妙首三千大千世界靡不戴仰。众德之本而为元首。三界众生咸来归命。代诸众生负于重担。为枕之首常得举头周观十方。不轻他首。所作游步与众超异。智度无极首顶有法王。权方便首普现众生平等之行。化人民首诱进众生悉使普安。修诸如来法教之首。常奉三宝令不断绝。是为菩萨所有十头。
　　菩萨眼有十事。何谓为十。则以肉眼皆见诸色。又以天眼普见众生心意所念。以智慧眼观黎庶根。复以法眼皆见诸法之所归趣。佛正觉眼悉见如来诸十种力。以圣慧眼见除一切诸非法事。以光明眼演佛威耀普有所照。以导利眼捐弃一切贡高自大。以无为眼所睹无碍。一切智眼。普见十方一切法门。是为菩萨十事眼也。
　　菩萨耳有十事。何谓为十。闻嗟叹德断诸结著。若闻谤毁除诸所受。若闻声闻缘觉之事。不以喜悦亦不志求。若闻嗟叹菩萨之行欢悦无量。闭塞地狱饿鬼畜生假使生贫八难厄者。为兴大哀。闻生天上人中安处。知皆无常志慕大道。若闻咨嗟诸佛功勋。益加精进具足此业。若复得闻诸度无极及与四恩菩萨法藏一切精修。皆能通达备悉是事。佛子。当知诸菩萨众。十方世界诸佛所宣义理之业。诸开士等。皆悉闻之。诸所可听。解无所有。又其菩萨。耳所闻法。悉等一定。从初发意。至于道场。坐佛树下。得成为佛。开化众生。未曾懈废。是为菩萨十事耳也。
　　菩萨鼻有十事。何谓为十。若遇美香不以识乐。若遭臭秽不以患厌。等察香臭不以殊特。观诸香臭悉无所有。衣服卧具。礼节香臭。淫怒痴事。皆以等心。入此众生。其诸大藏。树木众香。咸悉观之。知无有香。下无择狱。尽于上界三十三天。其中所有一切名香。佥无所著。悉说本末。得听声闻戒禁博闻。布施智慧道法之香。慕一切智。心未曾变。假使得蒙诸菩萨行。则以修智如来等地。若具如来境界慧香。不断菩萨上妙道行。是为菩萨十清净香菩萨舌有十事。何谓为十。口演无尽众生之行。班宣无量诸经典教。咨嗟无限诸佛功勋。歌叹无穷灭度辩才。颂说无际大乘之业。其口言辞。遍十方空。其大光明。照诸佛土。口所说言皆使众生。各各得解。其辞与同口所宣者。十方诸佛。咸共叹之。一切众魔。及外仇敌。尘劳生死。悉自然除。至寂无为。是为菩萨。所说口舌。
　　菩萨躯有十事。何谓为十。谓受人身。则以人言而开化之。亦复训导诸非人形。地狱饿鬼畜生。令随律教。生在天身。又复教授诸天人像欲行天人及无色天。有在学者则以学地。而诱进之。向无学身。为现罗汉无所著事。在缘觉躯为导缘觉所当奉律。在菩萨形则为显示大乘之业。如来至真。其慧无限。随时说现。见诸自大。以权方便。而发起之。法身无漏。悉无所有。普现诸身。是为菩萨十身菩萨有十意行。何谓为十。念于本宿命一切所行。众德之本。建立其意。常奉要义。心所入者常志佛道。极至原际。愍众生身。念无烦扰断众尘劳其意显曜。不与客尘而俱合同。念择善行。察之随时。而无所犯。谛观罪福。不造殃衅。思诸德根。诸根寂定。制不放逸。其志澹泊。求佛定意。是为菩萨十意之行菩萨行步有十事。何谓为十。好诣法会。听受经义所诣无声。亦无阴蔽。不怀淫怒愚痴恐惧。心常专惟。有讲法者。皆为众生。至于欲界。开化黎庶。若至色界及无色界。以像定意。寻便回还。普现五道。训诲群黎。以神通慧。遍诸佛土。见诸如来。稽首问讯。所可游步。悉为法施。由是之故。得大智慧。现入泥洹。不断生死。周旋所度。具诸佛法。未曾休废诸菩萨行。是为菩萨十事游行。菩萨住此。无游不游。因斯普至诸如来行。独出十方。
　　菩萨有十处。何谓为十。处菩萨心。未曾忘之。住度无极所可修业。不以饱满。聚集法众。通达智慧。止于闲居。致大禅定。顺一切智。德知止足。贤圣寂静。住无众想。亦无希望。奉行法处。不远正义。礼归如来。则能具足。诸佛正觉。威仪礼节。出神通处。备悉大慧。逮法忍者。满所授慧。坐道场处。至力无畏。充满一切诸佛之法。是为菩萨十处。
　　菩萨有十坐。何谓为十。其福得至转轮王座修于十德。不失天上。世间人处得四天王。以佛尊法。授诸天下。逮为天帝。超越众庶。梵天自在。欲摄他心。亦得由己。致师子座。兴显法众。得正法座。逮成总持力。普照一切。其志坚强。所建正愿。靡不周遍。通达十方。以大慈座。嗔恚怀结。令得悦颜。以大哀座。忍诸苦恼。不以为患。坐金刚座。降伏众魔诸外怨敌。是为十座。
　　菩萨卧寐有十事。何谓为十。谓止寂然。身心澹泊。宿于独处。思惟顺义。不失其时。顿于正定。身心静默。处于梵天。能悦己彼。善修其业。然于后世。不怀恼热。志平等行。不怀嗔恚。住于道行。解达善友。善微妙居。劝助德本。皆得一切义理之源。悉能究竟。成就道教。不利财业。乃是往宿。所修德行。是为菩萨十事卧寐。
　　菩萨室有十事。何谓为十。无极慈室。等心众生。以大哀行不轻未学。以大喜行除诸不欢。和颜悦色。行大护处。等于有为。及无所有。诸度无极。道心为首。具足空行。晓了随时。为无相行。不住寂灭。为无愿行。所生至诚。意安详行。备悉忍辱。等诸法行。逮得受决。是为菩萨十事室也。
　　菩萨游居有十事。何谓为十。其意游居。具四意止。所行游居。了法所趣。其意所在。唯乐诸佛。诸度无极。备一切智。修四恩行。开化众生。游在生死。兴于德本。集众黎庶。不习诸闹。随其所乐。而度脱之。显神通行。开悟众生。解殊特根。善权方便。智度无极。为众说法。游至道场。达诸通慧。备菩萨行。行不断绝。是为菩萨十事游居。
　　说是语时。三千大千世界。为大震动。十方菩萨。皆来赞咏。戴诸天华。如须弥山皆散佛上。莫不欢然。诸天龙神。悉来奉敬。箜篌乐器。不鼓自鸣。妇女珠环。皆自作声。飞鸟禽兽。皆共[革*鳥][革*鳥]。盲者得视。聋者得听。跛者行走瘘者得平。屈者申舒。狂者得正。尪者强健。疾者瘳除。众会咸踊。深自欣庆宿命禄厚致此光明。无央数人得无从生发大道意。功德皆成。

　　　　度世品经卷第四



　　　　度世品经卷第五

　　　　西晋月氏三藏竺法护译
　　普智菩萨。复问普贤。何谓为观。何谓为顾视。何谓为颦申。何谓师子吼。何谓施净。何谓戒净。何谓忍净。何谓进净。何谓禅净。何谓智净。何谓慈净。何谓哀净。何谓喜净。何谓护净。何谓为义。何谓为法。何谓积德。何谓慧业。何谓明达。何谓法典。何谓行法。何谓奉法。何谓为魔。何谓为魔业。何谓弃魔业。何谓见佛。何谓佛事。何谓自大。何谓圣业。何谓菩萨为魔所固。何谓佛建立。何谓建立法。何谓处兜术天。何谓现殁兜术天。何谓住胎。何谓现其安详。何谓修生。何谓因欣笑。何谓行七步。何谓现幼童。何谓在中宫。何谓弃国捐王。何谓勤苦行。何谓诣道场。何谓坐树下。何谓在树下致未曾有法。何谓降魔宫。何谓成佛道。何谓转法轮。何谓转清白法。何谓如来至真取大灭度。
　　普贤菩萨。报普智曰。善哉问也。乃为一切。重启斯义。何一快乎。谛听谛听。善思念之。与诸大众。受教而听。普贤曰。菩萨观有十事。何谓为十。观其真谛。造立善业。见微妙色悉达其原。察如寿终。及见生者。亦不贪猗。愦闹众会。见一切根。而分别之。化诸败根。观察诸法。不坏法界。面见诸法。逮得佛眼。逮智慧圣。随应说法。无所从生法忍究竟。逮成诸佛之法不退转地。除诸尘劳三界众难。声闻缘觉。一切径路。观阿惟颜。于诸佛法。而得自在。现欢悦法。善解道意。而能普现十方所有。是为菩萨十事观也。
　　菩萨顾视有十事。何谓为十。见诸乞求。不怀害心。从其所愿。而令欢悦。睹犯禁者。皆建立于一切智戒。见诸众生。怀嗔恚意。解忍辱意。以此佛仁。而诱进之。见懈怠者。已不离行。而劝助之。使学大乘。睹心乱者。化建立之。不愦觉地。诸通敏慧。察恶智者。为未曾怀诸邪见。使无有余已。以真察其善友如来所学。建立佛法。如所闻经。观其本原。修无上义。眄于众生。悉怀憔悴。显示大哀。顾诸佛法。逮成正觉诸通敏慧。是为菩萨十顾视也。
　　菩萨频申有十事。何谓为十。如象频申。诸天龙神。阿须伦。迦留罗。甄陀罗。摩睺勒。一切众会。无能及者。如龙象长所乘造心欲。为代众生。而负重担。为如蛟龙。兴云澍雨。演电光[火*僉]。出正雷音。根力觉意。禅脱三昧。畅甘露水。流布法雨大凤凰王频申。拔诸无明愚痴众冥。深入根株。消息爱泉。济其根原挂碍之门。免出欲心毒害尘劳瑕疵诸秽。师子频申。以离恐惧。大慧等剑。在于大众。消伏外学。勇猛频申。除诸怨敌。爱欲瑕疵。垢浊众冥。消伏难化。如大将师。降伏严敌。圣慧频申。弃去五阴。四大诸入。十二因缘。令不增长。而慧显现。极尊势法。总持频申。意游甚强。一切所闻。辄能受持。未曾遗忘。己能受持。为他人说。辩才频申。应机卒答。所演章句。不可称计。分别班宣。无能障翳。可悦众生。无所侵欺。究竟本末。如佛频申。处于师子。殊胜之座。降魔官属。具足普智。诸通敏慧。一心念顷。应时平等。逮成智慧。为最正觉。悉能明达。护辄成如志。致无上正真之道。是为菩萨十事频申。
　　菩萨师子吼有十事。何谓为十。吾当成佛。怀逮圣道。大师子吼。度未度者。济未脱者。安不安者。其无为者。令取泥曰愍伤众生。佛教法诲。圣众之训。顺不违之。于如来所。而有反复。以坚固愿。净诸佛土。悉能勇达。谨慎禁戒。除诸恶趣。使佥消歇。为师子吼。身当备悉。佛身口心。庄严相好。求诸功勋。而无饱足。具满佛慧。慕圣明宜。不以懈惓。降伏众魔。使无害事。奉正真行。去尘劳业。解见诸法。无我无人。无寿无命。空无相愿。心如虚空。清净无垢。寻即解诸典。能逮得无所从生法忍。为师子吼。最后究竟。菩萨清净。离垢解明。显耀感动。诸佛国土。告众释梵四天王。所见咨嗟生未生者。以无限碍。无极大慧。谛观觉意。已成无上正真之道。悉无所受。而大欢悦。又行七步。吾于世尊。极豪无双。当除众生生老病死。言如所行。为师子吼。是为菩萨十师子吼。
　　菩萨施净有十事。何谓为十。等施众生。心无偏党。随所喜乐。而布施之。具足诸愿。不乱布施。不断哀业。应时布施。解于众人诸根原故。不必故施。悉离众沉吟。善施布施。悉舍心所爱。不惜内外。所有爱施。究竟净于所与之故。所施与者。劝助佛道。弃于有为及与无为。开化是等。所施与人。至令究畅。成道场故。施净三场。施受者处。念于诸法。等如空故。是为菩萨十事施净。若住于此。逮于如来无上大施。
　　菩萨戒净有十事。何谓为十。身行清净护其三事。口言清净弃口四过。舍心三秽无嗔恚痴。将养禁戒一切无犯。见有过者随时安之。消贪欲业去恚愚冥。其德照明天上世间。守于道心思乐大乘。奉诸如来而学正教。而无为戒默随律禁。除诸众生殃衅众罪。远离众恶。顺从一切众德之本。断众邪见。不以禁戒而怀自大。抚育群黎。遵大哀力。是为菩萨十戒清净。
　　菩萨忍净复有十事。何谓为十。若人骂詈。加以恶声。默而不应。则忍清净。亦护众生。加以瓦石。而打掷之。刀杖加身。受而不挍。护彼我故。设有嗔恚。怒恨向之。而慈愍之。本性无害。若轻蔑者。不怀恶念。明耀堪任。若来归念。能将顺之。宁失身命。忍不违之。捐舍自大。不轻未学。不自贪身。视如虚空。忍观若幻。诸有恶向。心不怀害。无彼我想。任顺尘劳。消除众毒。诸菩萨慧。柔和之忍。兴显灭尽。一切诸法。诸通慧界。人无所仰。是为菩萨十净忍也。
　　菩萨精进净有十事。何谓为十。身行进净。恭敬自归于诸菩萨。则为贤圣。寂定众祐。口言勤力。闻诸如来。所可宣畅。悉识念持。叹诸佛德。如所闻法。为众生说。不以劳惓。心念鲜洁。慈悲喜护。禅思脱门。定意正受。不废善权。志不怯劣。常修精进。不怀谀谄。进清白行。而怀质直。诸所应行。不为杂碎。志性勤和。所游至处。常有超异。其慧转增。众清白法。遂以炽盛。其明光光。无戒无虚。布施调意。明识仁和。戒闻施与。永无放逸。启受不废。当诣佛树。降伏魔怨。为净精进。断淫怒痴爱欲尘劳诸著邪见阴盖挂碍。成慧光明。常谛思惟。逮善明心。不怀恼热。毕所造业。亦能致得。诸佛之法无应不应。为常勤修。心所启受。永以欢悦。其身口心。等视无视。而谛晓了普门之界。随其所知。而顺从之。成就法明。势以强和。越诸住地。乐诸佛说。解诸佛身。无有诸漏。现来入胎。出生在俗。弃国捐王。成最正觉。而转法轮。示大灭度。而咸悉备普贤之行。是十进净。
　　菩萨禅净有十事。何谓为十。常欲出家。志存一心。则为清净。弃一切贪。得善亲友。应时致寂。等解道故。习在闲居。修鲜洁行。不计吾我。亦无所慕。除诸睡眠。而去众闹。乐于寂静。其心勤修。寂诸根门。己慧一心。不为一切枷锁危谄凶人之所蔽碍。道路觉意。应时寂然。一切所修。以慧观察。思于一心。以善权故。更复还反。来入欲界。有所发起。履神通迹。分别一切众生诸根。使入寂静。乐无所有。澹泊之门。致佛定意。是十禅净。
　　菩萨智净复有十事。何谓为十。以净智慧。解其报应。不望果实。度于一切。目所见者。常怀安和。而不诤讼。了知断绝。亦不计常。入于因缘。随真谛慧。弃诸邪见。摄于众生。未曾休废。睹诸群黎心念所行。瞻之自然。犹若幻化。大辩才慧。入于圣明。为清净智。分别章句。所宣无碍。远一切魔。众外异学。声闻缘觉。入诸如来善权之慧。见诸佛净。众生其净。睹诸法寂。观诸刹土。自然如空。普智慧净。游于此中。至无为相。逮得总持。宣畅辩才。住权方便。诸度无极。所可游步。与众超异。一心念顷。解诸法等。慧如金刚。不怀恚恨。无恐惧想。为清净智。皆逮诸法圣顶之慧。是十智净。
　　菩萨慈净有十事。何谓为十。等慈众生。净心无若干。常行愍哀。荷为众人。而抚育故。将护身慈。勉济群黎。生老死难。不舍群萌。兴众德本。行解脱仁。皆能断除众生尘欲。不忘道意。训诲众生。入通慧心。无害人民。普演等曜。遍慈如空。将护一切。遵修法愍。化如真谛无漏之慈。因得来入菩萨寂然。是为菩萨十慈净也。
　　菩萨有十大哀净。何谓为十。无双大哀。为己身故。不厌大哀。为众生故。遭众苦恼。不以悒结。愍哀恶趣诸在八难。假使生彼。而勉济之。生天人间。兴大净悲。宣讲非常。愍于一切诸堕邪见。无央数劫。因被德铠。不舍未度。安己无退。哀劝众生。使获大安。造一切业。无所希望。己心愍净。怜念诸倒。住世无智。使远依倚。应时说法。一切诸法。本净自然。悉虚无实。为诸客尘之所沾污。菩萨知是。故于众生。兴大悲哀。令不净者永得净处。无垢显耀。而为说法。分别诸法。譬如空中飞行鸟迹。群萌于此一切经义。冥不解了。菩萨以故。兴大悲哀。为现大慧。取灭度矣。真谛履迹。是为菩萨十大哀净。
　　菩萨喜净有十事。何谓为十。欣然发大心。以喜悦为净。一切所有。施而不吝。无所逼恼。不怀怯弱。教毁戒者。众生有恶。皆能忍之。通诸愿故。用经义故。不惜身命。不以恼热。为欢悦净。不念恼热。乐以法乐。弃捐一切贪欲之乐。显示众生经典之要。令舍诸贪利养之恩。见佛无厌。奉敬自归。法无所坏。喜悦为净。皆以禅一心。至于脱门。定意正受。而自娱乐。复以此法。开化他人。寂然能仁。禅无嗔恨。以慧为上。弃诸邪见。具菩萨行。则为喜净。是为十喜净。
　　菩萨护净有十事。何谓为十。一切人民。贪乐有为。化于众生。使至无为。则为净护。本性在于无俗之法。反游世间。见不应器。不怀危害。睹应法者。显以方便。志清净法。不慕声闻缘觉之业。学不学事。不贪一切爱欲之乐。在业尘劳。心常专精。在于经典。厌于声闻。缘觉生死。不住处所。不喜世俗之所言谈。危他人辞。离不随时。声闻缘觉。以此言说。乱失菩萨。不与同尘。所化众生。如己解力。拔济四大寂灭诸入。不知法者。以时观看。其有菩萨。本曾现化。在如来地。菩萨所观。以离二事。无卒无暴不举不下。离于多念妄想之患。而常寂定。处真谛法。逮得法忍。是十护净。
　　菩萨义理。有十事。何谓为十。若闻法者。以何为要晓了法义。解达空者。知本无事。分别诸法。修寂静义。恬泊之故。解无所有。不著诸音。为如真谛。等于三世。入于法界平和味故本无义者。如来所归。真谛本际。解之如审。大灭度义。断勤苦患。修菩萨行。除诸所受。是为十义。
　　菩萨有十法。何谓为十。修至诚法。言行相应。无诤讼法。弃捐一切诸所贪求。无所讼事。消除尘劳[火*僉]炽之欲。为寂然业。离诸恼热。舍于贪欲。消众恩爱。众垢之患无所想念。休息因缘诸所作为。无所生法。等如虚空。习无为法。释诸所生起运之事。已达本净。解于自然。无所染污。断一切病。径至灭度法。兴菩萨行。犹执持故。是菩萨十法。
　　菩萨积德。复有十事。何谓为十。若能劝人。发菩萨心为积功德。不断三宝。劝于十事。而顺福行。弃捐一切诸不善法。修正经典。兴智慧业。为菩萨福。其在三界。无能及者。修德无厌。欲济一切众生之界。内外所有。皆能惠施。为舍一切贪求之业。具足相好。修大精进。而不回还。剪心刺棘。缠绵之患。永不思念诸上中下众德之本。劝助佛道。以权方便。受清净教。弃众邪见。修众德本。及兴大哀。现正士行。而独游步。奉敬归命诸如来尊。见诸菩萨。敬之如佛。安诸群黎。坚固护意。无央数劫。积功累德。含此德本。道在己身。如观手掌。施一人已。寻开化之。不怀愁戚。亦不后悔。一切众生。亦复如是。先施与之。然后开化。集众德本。折伏其心。见道如掌。不怀愁悔。是为菩萨广大其志犹若虚空。积于十德。入于无极广大之智。
　　菩萨有十慧业。何谓为十。以博闻。为善亲友。与其俱同。影在其后。启受奉敬。趍走给使。给所当得。奉其教命。无细碎意。弃捐自大。谦下恭顺。卑身逊辞。伏心下意。性不刚[革*卬]。不为卒暴。性不粗犷。禁戒平正。意志柔和。颜貌熙怡。离于虚伪。先人问讯。性行质直。不妄佞愦。不怀谀谄。以慧为业。为己应器。意性和雅。晓了所趣。其心不乱。住于羞耻。奉六思念。显示六字施戒忍进寂智之本。顺六坚法。而不回还。入十解慧。常求法义。好法乐法。慕索正法。所闻无厌。舍世谈话。不与同尘。离方俗言。讲道度世。而远小乘。志在微妙大乘之业。其心所念。无有异业。求六度无极。其所求者。未曾远离修四梵行。习于明曜柔顺之法。作性黠慧。晓知问事。离诸邪径。导利正路。心所思念。以用班宣。调和己心。护他人心。所谓慧业。奉修要行。常欲舍家。虽游三界。乐于寂静。自察己心。不随恶念。消去三恶。身口意事。心观究竟自然之事。净己彼心。观于五阴。犹如幻化。察于四种。如毒蛇虺。视诸衰入。亦如空聚幻化野马水月梦影山中之响。如镜中像。如画虚空。如无形轮。其譬如是。说其本末一切诸法。无可捉持。无有比类。如日之影。无常无断。无来无去。一切诸法。无有住处。以观诸法。所入如是微妙之业。然后乃信。是为菩萨解名万物适起寻灭第七慧业。入一切法。闻一切法。无我无人。无寿无命。无心思议。无淫怒痴。身无所有。亦无观业。无垢无生。无有色习。无有衣食。习至无为。已闻如此。忻然信之。不怀狐疑。是为第八慧业。信解具足。精进随时。诸根寂定。观澹泊事。静然澹默。于一切念。无造无知。戒无形像。无我无人。亦无所行。不住贪身。究竟文字。无有疮疣。无所得忍。无进无怠。无双无只。其身口心。无所修行精进之要。于一切法。及与众生。皆以等心。悉无所住。不此际。不度岸。离于彼此。无行不行。所遵为慧。作是思惟。第九慧业。度诸希望众想之患。见诸因缘。睹见诸法。为清净业。见诸正觉。观诸澹泊。见诸法界诸法。为清净业。见诸正觉。观于众生。察诸刹土。为甚清净。见诸刹土。如空清净。观诸澹泊。见诸法界。则慧清净。睹诸圣慧。法甚清净。是十慧业。
　　菩萨兴通达有十事。何谓为十。善持佛法。为兴通达。究竟精进。以为道义。离诸邪见。则为显明。智慧为明。诸根显达。修等精进。以为正解。劝助圣慧。入于顺业。兴于尽慧。除罪尘劳。选择智慧。发天眼明。本宿清净。识于往古。所可游居。修诸神通。观众生原。尽一切漏。发起正慧。是为菩萨兴神通句。
　　菩萨法典有十事。何谓为十。虽求诸法。为无所慕。舍诸谀谄。则以精进。而求诸法。志远世俗。以无著意。而乐诸法。不贪身命。消除一切尘劳之难。而好道法。不惑利养汲汲之念。为己他人。愍众群黎。而慕经典。不独为己。所以求法。欲入慧故。不贪住法。道利行故。而爱敬法。不以轻戏而易弄之。愍伤众生。故求法义。不舍道心。欲断群萌狐疑之结。故求经义。消众犹豫。求佛道业。欲使备悉。故求经典。不乐异乘。是为菩萨十事求法也。
　　菩萨行法有十事。何谓为十。化诸愚戆。至心殷勤。入众德本。信无所怀。度诸挂碍。解法自然。笃行要义。住于经典。奉道慧已。而不离义。遵奉道慧。以法为念。越八邪地。入八正路。顺从八等。断诸结网截生死流。现真谛义。逆水而度。谓须陀洹。不自放逸。等于他人。不行谄饰。所游居处常修道德。周游往来。不乐三界。寻时所生。不怀沉吟。奉诸漏尽。为不复还。造六神通。乐八解门。因本三昧。而修正受。以为身船。宣四辩才。为无所著。以乐一品。入缘起事。乐一味业。好寂为本。无思无想。入于己地。自闻其慧。唯修神通。则为缘觉。心志微妙。乐入明根。其心常念。欲度众生。积功福业十力无畏。具足一切诸佛道业。是为菩萨十修光业。
　　菩萨奉法有十事。何谓为十。奉敬善友。则为行法。诸天劝助。则为行法常听诸佛及世尊教。则行十法。愍伤众生。不断生死。则为行法。悉能究竟。勤修道业。不怀结恨。则为行法以诸同学。修大乘者。勤行精进诸菩萨业。则为行法。遵修随义。弃诸邪业。则为行法。降伏一切。诸魔尘欲。则为行法。住于圣觉。见众生根。而为说经。则为行法。修治广大无量道业。不舍道意。则为行法。是为菩萨奉行十法。
　　菩萨有十魔。何谓为十。猗于身魔而著五阴。为尘欲魔之所得便。亦为罪魔之所覆盖。自兴起意是为心魔。其死魔者弃所生处。其天魔者多念诸想为放逸行。废德本魔随人著冥。乱定意魔多所慕乐。似善友魔外像如真。令不奉修道慧之本魔使离正愿。是为十魔。
　　菩萨魔业。复有十事。何谓为十。违菩萨心。舍众德本。偏心布施。见犯戒者。而怀嗔恚。远诸怀恨。舍众懈怠。避于乱心。得诸邪智。舍法师行。不劝法器。若宣经典。唯叹衣食。劝破坏器。而复劳厌。诸度无极。若复戒敕。所闻正法。不能奉行。释雅训诲懈怠心怯。不顺道教。心怀众想。习诸恶友。远善亲友。乐声闻缘觉。得所生处。乐离爱欲。寂灭其心。志厌菩萨。而诽谤之。求人长短。欲断利养。恶眼视师。诽谤正法。所未闻经。闻之呰毁。闻余法师。有所讲说。不肯善听。轻慢调戏。叹己恶彼。慕世谈话杂句之辞严饰之言。乐诸合偶句诔之业。好闻声闻缘觉之业。所讲言教。蔽深妙义。阐杂句饰。为不应器。若说深法。而不肯受。不求佛道。反住邪径。越于度脱。习不吉祥。舍永安业。而敬乐此。归命邪伪。未解未度。不修吉祥。不从真谛。恭恪启受。亦不诵读。心怀自大。不能谦下。有所言说。辄自高畜。念害众生。不求道慧。不志寂然。常怀杂碎。所修正律。则为魔业。是为菩萨十魔业也。弃捐魔事。求佛道业。
　　菩萨有十事弃捐魔事。何谓为十。与善亲友。而俱相随。舍诸自大。为弃众害。自伤己身。无毁损事。信佛深法。未曾诽谤。心不舍远正教之志。一切普智。精勤深要。达无放逸。修行菩萨。住于法藏之业。求一切典。不得博闻。如大江海不厌众流。念诸如来在十方界者。以用护己。普思达意。信乐发善。在于众德。菩萨为党。无有二行。是为十事弃捐魔业菩萨有十事见诸佛道。何谓为十。佛住于世。无所依倚。成最正觉。建立诸圣。导利正业信喜诸佛。所演报应。归趣所化。威神之德。入于诸佛。不自大本。等进一切诸佛法界。心常志念。奉敬众圣。以佛定意。无有放逸。亦无所著。佛所解达。则为本净。如心所觉。广大其心。是为菩萨十事见诸佛也。
　　菩萨有十为佛事。何谓为十。以时劝人为佛事。修平等事而得由生。于卧梦中得见正觉。为宿德本之所诱进。所未闻经而念思惟。不疑佛事。弃悭贪心。而消声闻缘觉之心。亦复除去犯戒嗔恚乱意恶智诸所著心踌躇沉吟戏故之心自大心。庄严相好如来形像。前世功德之所牵引。净除众疑及诸蔽碍众想之法。于佛道业。不怀犹豫。饥乏之时。闻说经典。修所讲法。所闻能持。逮致圣慧。兴显神通。劝化无量。利益众生。是为第六诸佛道业。为甚清净。设魔事兴。以权方便。修若干行。因虚空中。各演异音。若轻他人。若忧魔事。其音演法。而开化之。便解道法。假使闻者。加精进行。是七佛事。广大意故。又护逆心。亦护不随声闻缘觉灭尽之业。抑制诸根未纯淑者。不与解脱。宿本所造。诸佛道愿。而奉行之。随生死者。为断诸漏。若在众行。合集执持。为显大哀。而成其行。使合无为。是八佛事。不随断行。佛子。欲知此离灭度。达己众生。解知无人。而不恐畏。求智德本。初发心者。于慧无厌。有所兴发。己身万物。一切诸相。常不离此。见佛色相诸行已离贪著。不猗诸法。志求无为一切愍慧。于一切法。不戴仰人。净其佛土。解了诸相。如虚空刹。开化众生。不以为劳。亦不弃捐无我之相。变神通慧在于法界。而不动移。亦复不舍菩萨兴业。诸通慧光。而照曜之。而转法轮。悦众生心。亦复不越无所有法。示现如来所建变化。不离菩萨现大灭度。弃捐众恶。普现五趣所生之处。如是佛子。以此比类寂然之行。奉修诸法。是为十业兴诸佛事。
　　菩萨自大有十事。何谓为十。轻慢众祐耆年尊长贤圣之党。不孝父母。沙门梵志。修平等行。正真之训。不行恭恪。心所念业。不顺法师。奉尊法者。宣妙法等。承大乘教。履慧道迹。执持谦典。不肯谦下。稽首礼敬。憍慢自恣。不奉师教。不谛听受。亦不思惟。在于众中诸讲法者。坐显妙法。不赞法师。言曰善哉将无众人。钦敬彼人。心起自大。自显其功。蔽他人德。计独有我。心自生念。多所轻蔑。既怀自大。我知我解。谤讪有德。净修行者。说其瑕秽。未曾咨嗟功勋之义。若见叹者。心怀惨戚。既知法义。律教若兹。佛言至诚。可尊敬者。乃不喜之。憎恶学士。并毁经典。谤讪正籍。更受余义。求处高座。求经法短。欲得慕求他人奉敬。见诸尊长英雄之党又修梵行。不起迎逆稽首礼节。若见明者。面色惨戚。颜貌不悦。不演好辞。常怀恶心。观取长短。少少之失。随于自大。不肯往诣。至明智所。不肯逐后。谦下恭顺。不肯问讯。咨受经义。不知何善何者不善。当修何义。长夜获安。不遭众难。与愚党俱。日向闇冥。痴蔽益甚。以騃之故。显不恭顺。以騃自害。而怀自大。以贡高故。离于佛教。耗尽宿世众德之本。不兴新福。强起幼少。欲令下屈。说不当说。举动凶竖。多喜诤讼。毁于博智。驱出精舍。而自放恣。堕大险峪。又于道心。势力之正。憍豪自恣。谓得尊位。于百千劫。不值佛世。况当复遭遇闻经法。是为菩萨自大十事。菩萨弃是。便逮十慧。
　　菩萨慧业。复有十事。何谓为十。所造事业。执圣之义。解知福果。终不朽腐。心习道念。常知念佛。习善知友。谦恪随顺。于彼奉敬。启受尊长。精进修慧。志法乐法。元元求法。慕于博闻。而无厌足。思惟随顺。应当念者。勤勤行之。不应念者。辄弃捐之。见诸众生。不怀轻慢。见众菩萨。视之如佛。爱法如己。奉念如来如爱身命。勤归诸佛。其身口意。谨慎无犯。舌根所宣。初无口过。归命圣明。不远佛道。精修慧业。未曾诤乱。十二缘起。弃诸邪见。拔冥树根。消灭闇昧。逮得诸法。智慧光明。劝顺十事诱进之业。智度无极。念之如母。以权方便。计之如父。入佛道业。志性慧解。施戒博闻。慕求寂灭。志积慧德。不以为劳。佛所宣业。除去诸魔众罪尘劳。消去阴盖一切挂碍。开化众生。顺从佛教。精勤奉法。净诸佛土。神通三达。现在目前。是为十慧。
　　菩萨有十事魔所必固。何谓为十。心怀怯弱。魔得其便。其心多念。愦愦匆匆。性不安和。多求无厌。为魔所乱专持一法。自以为是。为魔所困。不能殷勤。兴显正愿。为欲所迷。尘劳所缚。志不寂静。厌于周旋。欲断生死。为魔所回。不能精进勤修道法。而反退还。不肯开化一切众生。唯自护己。不念苦人。狐疑经典。诽谤正法。不肯顺从。是为十事魔所建立。
　　菩萨有十事佛所以立。何谓为十。从初发心。为佛所护。世世所生。不忘道意。觉知魔事。能降伏之。使其退还。假使得闻诸度无极。明彻在心。听便奉行。知生死苦。虽知为苦。不以为劳。观深妙法。不得果证。为诸声闻缘一觉种。而说经法。不随彼学之所好说。观于自然。无所有义。不住无为。于有为无为。不想有二。佛所护者。不以远故。而怀悒戚。入一切智诸通之慧。在菩萨行。显于自在。亦无所断。是为菩萨十事佛所建立。
　　菩萨复有十事法建立法。何谓为十。乐知一切万物无常。为建立法。一切诸法。皆是苦恼。又计诸法。悉无吾我泥洹寂灭。永无处所。计于诸法。悉从缘转。因虚伪退。从习不顺。合于无明十二缘起。至老病死。除不顺念。无明则除。无明已除。生老病死。永悉除矣。其三脱门。成诸声闻。倚于空闲。生缘觉法。六度无极。四等四恩。兴发大乘。解十方土。分别诸法。了于众生。游诸慧明。无所不通。为佛境界。蠲除诸念。断去诸受。入于自然。过去当来。至灭度义。是菩萨法。所建立。
　　菩萨处兜术天。复有十事。何谓为十。处于欲界。为诸天子。说欲恍惚。豪自恣者。示无常事。诸有成就。共同会者。说别离法。劝发道心。在兜术天。是初始教。在于色界。为诸天子。讲善解脱三昧正受。无所兴起。彼于禅定。若有挂碍生恩爱故为贪身故。而现迷惑。分别尘劳。解如真谛。然后乃消一切诸色皆住颠倒。其不解者。思念计净。谓为常存。悉不可贪。当归无常别离之业。劝发道心。是为二事。又族姓子。菩萨处在兜术天时。净光三昧。而自正受。演身光耀。普遍三千大千世界。随众生本。应当度者。演若干品百种异音。众人得闻此经法音。其心坦然。而得开解悉得迁生兜术天上。适得生天。菩萨寻时。劝发道心。是为三事。菩萨处在兜术天时。以无挂碍。菩萨道眼。见于十方诸佛国土诸菩萨等。各在兜术。适见此已。集大法会。显无极变。现来入胎。而复示生。弃国捐王。诣佛树下。庄严道场。讲说前世所造立行。因宿本行。令其得入无极大慧不移所在。而复普现若干形变。开化群萌。是为四事。菩萨处在兜术天时。十方兜术诸菩萨等。悉来见之。谦下恭顺。于时菩萨。咸令欢悦。使其所愿。皆得备悉。口演大法。随诸菩萨。所立住行。应当除者。宜当奉行。当可证明。而为说法。闻其所讲。欢喜踊跃。各还本土。归兜术天。是为五事。菩萨在于兜术天时。见魔波旬。豪贵贪欲。与大营从。相围绕来。欲乱菩萨。即住降制诸魔。金刚履迹之场。智度无极。执权方便。道慧面首。而怀仁和。寂静禁戒。以斯威神。而建立之。如应说法。令魔波旬。不得其便。见于菩萨。所显感动。悉发无上正真道意。是为六事。菩萨在兜术天时。知诸天人。厌于欲界。志乐法会。令欲界中诸有宫殿。自然演声而出音言。今日菩萨。当现宫人。若有睹者。欲意自生。咸共请会。适闻此音。无央数亿百千垓天。悉来集彼。应时菩萨。现诸宫人。其诸天子。古昔以来。所未见闻。端正殊妙。世之希有。见之大悦。视无厌足。悉作伎乐。因从伎乐。演法音声。一切万物。皆归无常。目之所睹。悉为苦本。诸法无我。无身寿命。悉当归空。无为寂安。奉菩萨行。当得至佛。具诸通慧。来会诸天。闻此法音。心怀戚然。不乐贪欲。咸发道心。是为七事。菩萨若在兜术天时。不殁其形。普现十方不可称限无数佛土。诣诸如来。稽首作礼。听所说法。视诸佛尊。辄为班宣阿惟颜事。因本际来。诣通慧地菩萨道住。使人一切道义具足无极普智。发心之顷。悉令解了。是为八事。菩萨若在兜术天时。以其威神。有奉佛法。名好殊特。普遍十方诸佛国土。供养如来。无量清净。宣不可计。现诸法界。归虚空界。诸天人民见此供养。不可计人。皆发无上正真道意。是为九事。菩萨若在兜术天时。入于无量诸法道柔。演慧光明。现于十方不可称限诸佛世界若干色像。不可计限威仪礼节。各各则异。所作随时。为分别说。若干种法。剖判训诲。随众生心。本行志愿。各令解达。是为十事。是为菩萨在兜术天所现十事。然后乃生。现于人间。
　　菩萨现没兜术天有十事。何谓为十。于时菩萨。在兜术天。有光名曰安隐清净。演此明曜。从足底出。照于三千大千世界。皆为大明。其在恶趣三涂之难。地狱饿鬼畜生之厄。周旋往返。适蒙此光皆获大安。息众苦患。适遇安已。心自念言。诸贤者等。更有异人。来生此界。于冥睹明。相见喜惊。斯为菩萨现舍兜术天。是为一事。复次在兜术天。光名劝助。从其眉间。演是明时。遍照三千大千世界。耀诸宿世所行菩萨。适演此明。耀大千国。请诸菩萨已。于时菩萨。德行已备。舍兜术天。诸天龙神。一切皆来。供养菩萨。其心欣然。悉发道意。是为二事。菩萨若在兜术天时。光名净界。从其右掌。复演此光。普照三千大千世界。则成严净。彼诸缘觉。无诸漏者。即时其光。徙著异国。其不徙者。便舍寿命。而般泥洹。诸外异学。裸形露精。迷惑倒见。众生之类。亦复见徒。著于他方。所见徙者。如来圣旨。亦是黎庶。缘此因缘。而见开化。是为三事。在兜术天时。有光名曰离垢显耀。从菩萨身。演此明耀。照下诸天。乃上至阿迦腻吒二十四天。处兜术宫。诸天子等。各各心念言。今日菩萨。舍兜术天。各怀愁戚。各各执取华香。杂香捣香。缯盖幢幡。鼓诸琴筝。歌颂其德。而作伎乐。诣菩萨所。而供养之。稽首礼敬。奉事不休。至成佛道。现大灭度。是为四事。又族姓子。菩萨若在兜术天时。有光名曰莫能胜幢。因头冠帻体璎珞。于其心藏。演此明耀。其中畅出。普照十方诸金刚神。应时百亿金刚诸神。皆来集会。侍菩萨后。成佛已去。至大灭度。是为五事。复次有光。名解众生。应时菩萨。从身诸毛。演此明耀。悉照三千大千世界。辉菩萨体照诸天人一切宫殿。应时各念。吾等开士。当化众生。奉敬如来。是为六事。复次有光。名积善住。因从菩萨大宝珠藏。演无极明。此光明珠。化出大殿。往至菩萨生处家国。于其家中。光照十方郡国县邑州域大邦诸有家居。其应化者。咸来就之。生其土界。是为七事。复次有光。名普严宫。演此明耀。菩萨寻时。出普严净大宝阁殿与大宝殿。住于母胎。近其右胁。光明这照。应时其母。普得安隐。住于一切德功勋之护菩萨母胎。菩萨处此大宝宫殿游居。是为八事。复次有光。名曰停住。而出菩萨于足底下。其诸天子。处在欲界及诸梵天。常怀恭恪。奉敬菩萨。因其命尽欲终之时。故谓菩萨。续在故处。光明来照。虽在天上。堪奉如来。光明遍照。诸天子等。即更安住。不复寿终。供养菩萨。乃至成佛。现大灭度。是为九事。复次有光。名若干目。因从菩萨诸好中出。演此明时。现众菩萨各各异变无量功德。彼诸天人。遥见菩萨住兜术天。或现来下。入母胎中。或见甫生。或见出家。或见成佛。或见转法轮。或见灭度。是为十事。在兜术天现没来生。计是菩萨十品光明。而显具足无央数亿百千明曜。出菩萨身。不计床座楼阁宫殿。所出光曜。现若干种菩萨事业所可兴为。巍巍如此。普备道法。

　　　　度世品经卷第五



　　　　度世品经第六

　　　　西晋元康元年月氏沙门竺法护译
　　菩萨住胎有十事。何谓为十。欲得开化志住小乘。怀怯羸劣众生之等。菩萨悉见此辈心念。故现入胎。或恐此等。心发念言。菩萨化生。德本自然。不可学得。故现入胎。是为一事。菩萨悉为父母亲属往古宿世同学徒类及余黎庶。俱殖德本。欲度此党。故现入胎。或复有人。宿世积德。因其胎中。应受开化。是为二事。菩萨大士。心未曾妄安隐庠序。而意常定。是为三事。菩萨若现在母胎时。讲法圣众。未曾断绝。十方世界诸菩萨释梵四天王俱来聚会。示现无数不可称计无际圣慧。在于胎中。显其辩才。而有殊持。就度脱之。是为四事。菩萨若在母胎中时。合大众会及诸开士。悉欲来集。因本所誓。欲度脱之。故为说法。皆使得济。是为五事。又欲开化世间人民成最正觉。皆备众德。庄严道场故。以示现生于人间。是为六事。菩萨虽处在母胎中。普身示在三千大千世界。犹如明镜见其面像。其志微妙。大乘学士。诸天龙神。揵沓和。阿须伦。迦留罗。甄陀罗。摩睺勒。诸人及与非人。各心念言。我往稽首归命供养菩萨。是为七事。菩萨在于母胎中时。有大法门。名曰大慧藏。游到他方异佛国土。最后究竟。在胎菩萨。俱共论讲。由是之故。使其菩萨。现入母胎。是为八事。菩萨现入母胎中时。有三昧名离垢藏。承定意成。不近母胎。在兜术天。入于清净。住母胎中。亦无所入。是为九事。又如来至真。有大功德。名离垢藏华。而见奉敬供养如来之业。是诸觉佛。在母胎时。菩萨圣旨。皆遍十方。以真大圣。诸菩萨众有行。名曰法界藏。为讲此教。入无极慧。菩萨因是。现十善微妙游居。而立大安。
　　菩萨有十事。现其安详。何谓为十。于是菩萨。入母胎时。从初发意。乃至现于阿惟颜法。成具佛业。若入母胎。续复自示在兜术天。或复来下。现入母胎。已复出生。故在母胎。或示幼僮。不舍母胎。示现在于宫采女中。显母胎中。复示出生。固在母胎。示于精进勤苦之行。现诣道场。坐于树下。得佛正觉。复现在胎。而转法轮。在于胎中。现取灭度。游母胎中。庠序劝进。入乎大道。在彼胎止。而普示现诸菩萨行。建立如来无极大道怀来道门。是为菩萨现于十事庠序之行。
　　菩萨修生有十事。何谓为十。菩萨悉明。其意安然。现生清和。演大光明。周遍三千大千世界。最后究竟。不复更生。而现所生。无起不灭。故曰为生。思惟三界。所生受者。犹如幻化。现身出生十方世界。其身显示。致一切智如来至真。皆演威耀。告敕一切诸有身者。积累大慧三昧正受。然后乃生。菩萨适生。动诸佛国。令众生类心怀欢然。消诸恶趣。蔽众魔事。各各惊言。今者菩萨。从某处来。是为菩萨十修所生。
　　菩萨忻笑有十事。何谓为十。察其世俗。缚在贪欲。而自缠绵。无能拔者。独吾身力。乃能堪任。溃于斯党。是故而发笑耳。俗人多为尘劳之所迷惑。自谓智慧无能逮者。是故菩萨。而发忻笑。自大游逸。我身名号。如此无上。如来。便以法身。显示大要。遍于三世。令各生意。求欲致是。诸菩萨眼。无所挂碍。从十方土。至梵天宫。乃复至于大神妙天。皆观本末。便自念言。是众生党。乃尔瑕秽。菩萨智力。悉睹见之。又见人民。宿积德本。还复堕落。见殖少福。望无量报。睹平等觉正真之道。无有侵欺。观古亲友。本时同学。志菩萨道。各各修净。未具佛法。己己为达。察本所居诸天人民。及在愚地。不解正法。心不动摇。不以为劳。如来至真。有演光明。名大摇安。放此大耀。是为菩萨十事忻笑。
　　菩萨行七步有十事。何谓为十。菩萨尔时。自现幼僮。举足七步。示有七财。显有殊异。欲使地神所愿具足。自示其德超于三界独步无侣。游如龙王。住若象王。举动进止。如师子步。诸有往反所至到处。菩萨行步。周旋举动。皆越一切。当时天地。变为金刚。其余凡地。不动堪任。载持菩萨。抚育一切诸地众生。是故菩萨。举足七步。又一切人。不解道义。故复菩萨。举足七步。应七觉意。觉诸不觉。以逮正法。无所依仰。吾于世尊。豪无有上。口自发言。天上天下。吾当度之。是为菩萨十事行步。
　　菩萨现幼僮地复有十事。何谓为十。悉知书疏算术计校。所当应宜。答报言辞。无所不通。故以是事。显示众人。又复示现上马骗象。乘车往反。神仙咒术。与众超异。摴蒱博掩。伎乐歌戏。超群越众。其身口意。示有罪福。而无殃衅。以无憍慢。三昧正受。遍于无量诸佛世界。现在众生。而开化之。菩萨显德。其慧过于天龙鬼神。阿须轮。迦留罗。甄陀罗。摩睺勒。释梵四天王。咸来归命。又复自示释梵四王。色貌形像。复以菩萨。容貌自示。显其道业。菩萨现于人民各异。若有贪乐。爱欲调戏。或复愁忧愦乱众生。为现欢悦。令爱乐法。常以法会。有所长益。奉敬如来。遍见十方。以法光明如来威神。现其安详。清和默然。因化众生。是菩萨。现其幼僮。在于后宫。多所救济。菩萨现在中宫处采女中。
　　复有十事。何谓为十。与其宿世。俱共同学。菩萨因欲化此众生。显示德本。故在后宫。菩萨又以殖德本者。应当勉济。故现后宫。诸天人民。憍豪自恣。富贵自绮。因此菩萨。现大豪贵尊。因而降化。在五浊世。随时诱进。化度佛土。虽在中宫。不废三昧。势力无双。往古众生。兴立誓愿。菩萨欲使如意悉得。故现后宫。欲令父母家室亲属。本愿备悉。以大法音伎乐歌颂。箜篌乐器。奉敬供养如来至真。佥令效之。于时菩萨。在于后宫。了成佛道。定意不动。从初至终。成最正觉。而转法轮。至大灭度。所以示现。以法护之。救济危厄。使入大道。是为菩萨现在后宫。最末究竟。弃国捐王。入山得道。
　　菩萨舍国复有十事。何谓为十。示厌尘欲。故现出家。见于世俗多所染著。欲使众人不猗瑕疵。显现贤圣正真履迹柔顺之义。菩萨居业。欲畅道化。叹出家德。以权方便。现于二际。堕在诸疑六十二见。拔之令出。众生贪欲。勤勤为安。为显众难。使弃所猗安乐之想。为著三界。驰逸众类。示现先应。故出家耳。其意兴盛。无所依仰。猗不可计。故现出家。又示逮得如来十力。四无所畏。随时而教。最后究竟。临当成佛。法应当然。是为菩萨十事弃国捐王。
　　菩萨现勤苦行复有十事。何谓为十。欲得开化小学之士。故现六年进一麻米。又欲勖勉猗著诸邪六十二见。为诸失德众生之党。指示其业罪福之报。亦为杂秽迷惑世界。随时劝导。现己劳患。能伏情欲。示二等业。缘是之故。受真谛法。诸贪受欲。重自安己。驰逸众生。令净其心。又复示现菩萨精进。勤苦志道。最于后世。临欲成佛。示不更生。用精进故。诸天人民。根不纯淑。及外异学。使从训诲。是为菩萨示十苦行。
　　菩萨诣道场复有十事。何谓为十。演大光明。照于十方。使众知之。故诣树下。亦欲感动诸佛国土。显示己身。使普佛土。皆共见之。又复畅示诸菩萨等及诸众生前世所行。悉来从斯。稽首受学。现其道场。所坐树下。庄严清净。随众人本。应时现身。威仪礼节。佛树静然。使诸世界如来至真。各自现身。诸可经行。举足下足。常修三昧。不离定意。觉了圣道。不犯须臾。诸天龙王。揵沓和。阿须伦。迦留罗。甄陀罗。摩睺勒。释梵四王。现来奉敬。众人见之。莫不发意。大慧无碍。菩萨所行。普观十方。念诸如来。晓了方面。在诸国土。现成正觉。是为菩萨现诣佛树。
　　菩萨坐佛树下复有十事。何谓为十。以无数事。动诸佛国。故坐树下。皆欲照耀十方世界。而悉消除一切恶趣。亦复建立一切境土。咸为金刚。观诸如来处师子床。心所思念。等如虚空。现身威仪。咸以随时。归趣金刚道场三昧。其诸如来所止之处。受于清净。自承势力。以趣德本。劝立一切群生之类。是为十事坐佛树下。
　　菩萨坐尊树下有十致未曾有。何谓为十。坐佛树时。致未曾有自然之法。十方世界诸如来至真等正觉。各现面像。伸其右掌。各自赞叹。当使导师得胜。得胜则是第一未曾有法。菩萨若复坐佛树时。一切诸佛。皆共念之。遣威神往。是为二事。坐佛树时。古昔同学。诸菩萨等。佥俱来至。周匝宿卫。住定意门。以若干物。而供养之。是为三事。在树下时。十方世界。草木华实。及诸药树。虽无神识。自然屈形。悉共曲躬。向于佛树。而稽首礼。是为四事。有大定意。号积法界。超越一切诸菩萨行。假使逮得此定意时。其功德明。越众开士。是为五事。于时菩萨。立身海藏离垢光曜总持之场。使诸如来。阐大法雨。是为六事。则以柔软顶之度去。供养如来。菩萨坐于树下。普游诸国。无所不遍。是为七事。菩萨若坐佛树下时。其行亦如慧上开士。普见一切众生根本心念所奏。是为八事。坐佛树时。自然善致佛圣觉定。适得斯定。普周无量三世之事。犹如虚空。是为九事。坐佛树时。则以己身。明识三世。其大圣慧。而无等伦。演离垢光。是为十事未曾有法。
　　菩萨何谓降魔官。有十事降魔官属。何谓为十。众生同尘。著于世俗生死之患。不乐战斗。是故菩萨。现大势力降魔官属。诸天人民。贡高求名。欲为除断自大之难。佛欲开化魔及兵众。诸天人民。佥共娱乐。俱来聚会。因是化之。菩萨力势。无有双比。亦复显现。欲使人知。亦欲劝悦一切众生。显其利议。亦欲愍伤将来世人。在佛树下。降魔官时。悉已越度诸魔境界。无有尘欲无力不力。见诸薄力。而现德本。示慈心力。降魔官属。随时劝悦。爱欲尘劳贪欲之世。化以道法。观此十义。是故菩萨。降魔官属。
　　菩萨成最正觉示如来力亦有十事。何谓为十。能伏诸魔业尘劳之秽。具菩萨行。乐诸菩萨一切定意。而以自娱上众开士圣慧之堂。究竟成就诸清白法。一切行义。为诸世间。善思惟行。其身普遍十方世界。演其音向。等心众生。皆畅威神。而建立之。过去当来今现在佛。如来至真。身口心等。无所望想。一时之间。普达三世。有三昧名善觉觉意。得是定时。入佛十力。以能兴此。处处有力。至漏尽慧。是为菩萨如来十力成最正觉。住是力时。诸佛普至。故曰如来已成正觉。
　　如来至真。则以十品而转法轮。何谓为十。致四无畏。入清净慧。而畅慧音四分别辩。又善晓了。越于四谛游居无碍正觉脱门。旷意愍念一切群生。消除不顺侵枉苦恼悒戚之患不闲之难。不违往昔无盖之哀。清净和辞。周十方界。无央数劫。颁宣经法。不以劳懈。善分别解根力觉意一心悦门禅定正受。是为十品成正觉时。以无量义而转法轮。已成如来至真等正觉转于法轮。十清白法。观众生心。愦愦无闲。欢悦其志。令得亘然。何谓为十。前世宿命。所愿力势之所致也。不违本誓。威神建立无极大哀不舍众生而救济之。兴显圣慧而为说法。随时建立而宣传之。应时令解使无缺漏。明识解了三世之慧。其身所行永无所造。其意所宣无有形想。所畅慧者随音辄解。是为十事。清白之法而转法轮。
　　如来至真以作佛事。观见十义现大灭度。何谓为十。常为示现。审谛非常。一切有为。显如呼噏。普诣安处无为之真。除诸恐惧。诸天人民。著于色身。故现色身如是无常。法身常存。而为分别。合有别离。诸所有为。弹指已过豪无坚强。一切三界犹如幻化。众想危脆无为最坚。为现道法。无有毁坏。诸习离别。悉无所成。为示碎散。法自应然。诸佛世尊。所作佛事。皆已具足。善转法轮。决狐疑。令随律教。授菩萨决。无有进退。修大灭度。是十观义如来至真取灭度矣。无有没化。
　　普贤复白。是为佛子名菩萨行净大法道门。吾今所演法门之要。粗举都较。如来至真。所颁宣义。不可限量。悦众明智诸菩萨行。皆承大愿。未曾断绝。假使人闻。欢喜信者。心以怀信。则习奉行。成就此义。皆当疾成无上正真之道为最正觉。所以者何。计菩萨道。以行为要。未曾离行。是故菩萨大士。当住于行。以能行此菩萨功勋。入分别义。好如莲华。辄能得入一切法门无极圣室。度世径路。离于声闻一切缘觉之径路也。化诸众生。无所怀侠。照一切法经法门。劝诸群黎。使得长益。度世法门。当至心听度世法品。受持讽诵。一心思惟。修道目门。奉遵所愿。行如是已。菩萨所求。终不难得。疾成无上正真之道。说是经时。宣说法门。演度世法品。十方无量不可计会诸佛世界。为大震动。皆佛威神之所兴化。宣致此法。得是经典。一切佛土。自然动者。而大光明。靡所不耀。十方诸佛。皆各现身。而遥赞叹普贤菩萨。善哉善哉。最胜之子。随时讲说菩萨大士功勋之德。分别正义。一何快乎。开阐班宣度世法品。如汝佛子。本学真谛。解达斯法。今者善说承经威德光明清净经典之要。我等悉解。诸佛亦然。吾等亦共称誉此经。于今现在十方诸佛。为诸当来诸菩萨。学未闻者。施慈恩广大。乃如是乎。
　　于是普贤菩萨大士。承佛圣旨。十方众圣之所接护。观于十方。察诸众会。普瞻法界。而说颂曰。
　　修千亿兆劫　　勤奉难限量
　　归千载垓佛　　因生诸法子
　　开化于众生　　立道无崖底
　　咸共一心听　　叹佛无等伦
　　供佛不可限　　已不著佛道
　　解群黎庶欲　　不想计有人
　　见佛之功德　　不依其名勋
　　嗟叹彼尊行　　欢悦世巍巍
　　已除罪尘魔　　普现于三世
　　其德超众圣　　显殊异力行
　　烧尽痴爱行　　志性在寂寞
　　现行众齐限　　今当叹功勋
　　最圣所过度　　众生趣如幻
　　为示若干变　　令人除自大
　　适发心之顷　　普能悉晓了
　　今叹彼功勋　　众生所奉敬
　　睹苦恼众生　　五径生老患
　　终亡忧戚危　　爱欲所伤害
　　愍欲度此等　　故建广尊慧
　　当叹此功勋　　且共一心听
　　施戒忍精进　　一心以自娱
　　权慧度无极　　施以无极慈
　　悲喜乐于法　　百千劫护行
　　今当叹此行　　听所说功德
　　以求佛道故　　消千亿垓身
　　不贪惜躯命　　是为殊道真
　　精勤为众生　　常覆欲安己
　　叹能仁超行　　志怀愍哀慈
　　无数千亿载　　劫数叹名称
　　以一毛取水　　尚可尽大海
　　所行精进德　　过是不可喻
　　且听佛境界　　所现愍群庶
　　为众生之故　　长清白德本
　　志性不卒暴　　不厌道法乐
　　建立众生处　　慧江渊智树
　　世尊如天地　　群黎常戴仰
　　慈濡愍为根　　护禁仁为茎
　　尊勋慧华叶　　戒香甚清净
　　悟诸不觉意　　众生爱敬行
　　无著等莲华　　众生见归命
　　解脱为种稷　　身本性怀慈
　　智慧善权术　　五枝度彼岸
　　禅叶神通华　　一切智慧实
　　神足尊法树　　弘覆于三界
　　本修清净迹　　长育广慧义
　　师子颈颐念　　智慧净缯首
　　空慧义第一　　慈愍度世明
　　无我如师子　　能吼降众魔
　　得越生死旷　　众民邪尘欲
　　度所有家业　　奉要行除愚
　　迷惑示正路　　显佛无上道
　　立志无恐畏　　为殊胜导师
　　众生淫怒痴　　冥尘若干弊
　　长夜随有为　　苦父母所恼
　　见群黎出生　　以哀疗爱欲
　　讲八万四千　　用治弃众病
　　此降伏魔尘　　以法训众生
　　弃恶无所习　　求严净佛德
　　解法两足帝　　一切智慧尊
　　以贤圣之财　　实广觉冥众
　　戒三昧自娱　　以圣净智慧
　　用明达刀刃　　度尘无恐惧
　　作变于法幻　　因转最法轮
　　亦不退回还　　一切异学意
　　晓了深尽慧　　普生其法味
　　觉意宝神足　　开难化民庶
　　住千通慧力　　严净三为君
　　斯为大慧海　　无双说无尽
　　以越度世俗　　不著三处众
　　以成禅神通　　慧如山不动
　　其有比清净　　无及智慧明
　　德圣超须弥　　愍住众生仰
　　性强若金刚　　所修皆要固
　　其心不可毁　　重法奉普智
　　游众魔尘欲　　在世住无畏
　　消恩爱然炽　　总摄俗群黎
　　普布于慈雨　　演愍哀光[火*僉]
　　四神足雷鸣　　能仁寂畅音
　　雨四分别辨　　清和八品道
　　以此大阴雨　　清灭众尘劳
　　智垣墙耻堑　　[立*寺]法幢为幡
　　圣如墙解门　　意念守门者
　　四谛成径路　　净神足严迹
　　法幻为城郭　　主三界降魔
　　树心一切智　　坚住足飞行
　　如鸟独游行　　慈愍为明曜
　　教化如凤凰　　众生无能逮
　　拔度生死海　　立志上泥洹
　　以戒定道场　　兴慧华鬘净
　　以明消尘劳　　枯竭恩爱流
　　增长药根力　　净众佛上道
　　则奋法日光　　以照众生界
　　法境场等净　　不舍等众生
　　一切照诸学　　声闻缘觉乘
　　心普见三世　　消念所增损
　　意圣慧超异　　畅众生如空
　　于法得自在　　在众严德像
　　兴明执金刚　　常立在法地
　　身相若干好　　清净超诸世
　　为众积经典　　群黎最尊法
　　以越于三世　　爱网众尘劳
　　慈愍诸世俗　　乐法作慈护
　　现身于三界　　法音告一切
　　清净犹如梵　　济邪见无乐
　　清净度生死　　境界法豪尊
　　不复重退还　　大意摄蠕动
　　法尊超于世　　以慧怀来众
　　一切功勋最　　大称普流世
　　自然如虚空　　除一切颠倒
　　在众造超异　　永不著诸界
　　普入清净行　　亦建立众生
　　其智极玄妙　　斯慧净复净
　　权便旷如地　　普遍五众生
　　其慈犹如水　　洗除众尘欲
　　以慧消爱欲　　拔济众穿漏
　　世尊无崖底　　游三界如风
　　斯党犹如宝　　济诸贫乏道
　　如金刚无侣　　弃三处诸见
　　其音若干品　　普德严三界
　　尊如夜明珠　　其行立首顶
　　功勋如众华　　觉意以自娱
　　斯等如华鬘　　超世誓正愿
　　其戒香清净　　完具无缺漏
　　以净涂法香　　慧布于三处
　　其行如高盖　　覆去尘劳欲
　　以跱立慧幢　　执意无二迹
　　以行杂幡彩　　修慧而悬智
　　谛羞耻衣服　　以德覆众生
　　无量界居乘　　驰游于三世
　　调定如龙象　　其心常坚住
　　神足游三世　　越度大重担
　　亦如大龙王　　所布云法水
　　亦如灵瑞华　　众人所难遇
　　斯等如勇好　　降魔拔尘劳
　　亦如无转轮　　导师所颁宣
　　现群黎终始　　如冥中火炬
　　其德如江河　　顺路如流水
　　斯等如桥梁　　常执载一切
　　如严净舟船　　以慧愿度渊
　　亦复如船师　　住众明地最
　　游观夜娱乐　　为众显真乐
　　以慧法脱门　　严慧净宫殿
　　亦复如众药　　消除尘劳病
　　如雪山杂药　　妙慧为屋宅
　　其行如正觉　　慧寤诸睡寐
　　其道平等觉　　等心了众生
　　斯所从来处　　如胜行诚信
　　犹若一切智　　入普门慧室
　　斯等多所化　　济若干众生
　　以自在佛慧　　游一切智界
　　其力不可量　　一切莫能当
　　其慧无所畏　　解慧晓众生
　　一切民庶像　　颜貌名无济
　　诸色皆平等　　字类诸音声
　　悉度众色像　　离名音能现
　　一切众生类　　不任宣德耀
　　其修此功勋　　舍非建立法
　　现在为慧父　　以远有无际
　　则为一切智　　于慧第一明
　　嗟入无著行　　遵敬欢悦世
　　解了诸法门　　如幻常空寂
　　往古愿行哀　　亦承佛圣旨
　　离慢显惠门　　而现若干变
　　皆共一心听　　菩萨之功勋
　　则以一身形　　广现无数德
　　无心意境界　　众生不见心
　　演出一音声　　越诸辞境界
　　随一切群黎　　言语而班宣
　　以舍众生身　　欲报所行体
　　解音无所有　　而畅众声教
　　心寂寞显耀　　觉谛如虚空
　　黎庶世各异　　亦为示若干
　　究竟无有身　　尚复现有形
　　随众之所生　　得立报应果
　　皆入诸所生　　不着于所生
　　己身如虚空　　不想若干人
　　其身不可量　　明智悉能现
　　奉敬天人尊　　归世一切智
　　华香杂捣香　　妓乐缯幡盖
　　身命自投地　　供养上圣尊
　　住一最胜下　　皆立诸佛前
　　睹见诸众舍　　常问无等伦
　　闻法逮三昧　　一台无量门
　　从本所学住　　意勇现无量
　　善权智慧业　　以度于彼岸
　　晓众生如幻　　自致得佛道
　　遍见别异心　　无量色音声
　　入于求望想　　无著普现众
　　或复现第一　　为众生显心
　　或有行道者　　见无量黎庶
　　布施戒忍辱　　精进禅智惠
　　或受梵迹行　　或现上妙行
　　或有行成满　　得忍示嗔恚
　　一及生究竟　　或阿惟颜佛
　　或显声闻像　　或复为缘觉
　　亿载国现灭　　亦复不灭度
　　或斯刀利释　　须伦梵天王
　　玉女诸眷属　　或复独游步
　　比丘心寂寞　　或复为国主
　　入法网慧界　　或显妙色像
　　从天而没来　　或现女人像
　　所度于无极　　或现在露精
　　或在广欲禅　　若积忍辱业
　　晓逮真谛地　　现目见心行
　　或示入胞胎　　于胎成正觉
　　而复转法轮　　或生显灭度
　　或复学技术　　女人中三昧
　　众业已备悉　　现弃国捐王
　　或复佛树下　　逮成最正觉
　　或现转法轮　　显现若干品
　　或佛化众生　　遍亿千国土
　　示现不退行　　佛亦无寂业
　　入想度无极　　游于亿千劫
　　一心所显现　　境界百千劫
　　诸想无有想　　为众现劫数
　　无疑无所说　　而现有周旋
　　见有作寂业　　普降于众生
　　皆由降伏胜　　彼处为澹泊
　　佛国众生界　　入诸法报应
　　究竟百亿劫　　所宣不可穷
　　入众生如是　　广智晓黎庶
　　则以一人身　　报无量变形
　　亦以一幻术　　常悉周一切
　　此说度无极　　教诸不学者
　　解诸根通利　　中间调定本
　　诸根得自在　　众生无有业
　　一根入诸根　　各各怀贪猗
　　禅灭甚微妙　　所住诸入根
　　是脱信施性　　不止尘欲行
　　过去当来心　　现在亦如是
　　众生度彼岸　　无去亦无来
　　尽晓真谛行　　为众演上法
　　心如此若干　　心行尘无漏
　　一心入正道　　甚解一切智
　　心在佛无心　　住第一上慧
　　一发心之顷　　解别自然慧
　　神足度无极　　识别一切圣
　　神通发念顷　　至无量载国
　　普游亦如是　　亿百那术劫
　　宣智不可量　　不动普彻力
　　幻师求财业　　众中见诸像
　　无色见诸色　　幻者无所有
　　权慧亦如是　　入于广法幻
　　现若干种变　　普遍于世间
　　如日在虚空　　清净无微翳
　　犹如清净水　　见底之所有
　　法界场净然　　慧明为远照
　　见人界清净　　心不住邪见
　　如梦种种思　　觉则无所有
　　无数亿载岁　　长夜不可尽
　　自然法等然　　普现一切义
　　竟住百千劫　　一时须尽慧
　　处世间方俗　　如山顶门阃
　　一切所畅音　　不想己说慧
　　菩萨晓了此　　诸法自然尔
　　随众生言向　　现法音无想
　　譬如春夏日　　野马人起想
　　驰走谓有水　　虚渴益更甚
　　众生欲兴如　　志求立解脱
　　得慧无人想　　慈愍益更兴
　　佛说色如沫　　痛痒如水泡
　　想悉如野马　　行者譬芭蕉
　　其心犹如幻　　识现若干变
　　演五阴如此　　达者无所著
　　诸入空自然　　随己有所作
　　以等于法界　　现离众生土
　　六事寂真谛　　说若干不定
　　是为分别解　　诸法所猗著
　　无来无去处　　亦无常住处
　　恩爱之报应　　罪福转三世
　　分别因缘生　　无住而拔者
　　至成求本末　　依猗无所有
　　了三世一等　　一时现若干
　　在欲无色界　　普能显境土
　　从行致三护　　济脱于三处
　　咨嗟宣三乘　　归一一切智
　　剖判法处处　　令度诸根原
　　已解尘劳界　　自在普游居
　　识念过去事　　明眼灭尘劳
　　旷慧佛十力　　亦不得诸力
　　觉一切空意　　现观众生法
　　无爱欲穿漏　　亦不得尽傥
　　入于诸所生　　慧广不失众
　　胜子勇住此　　善施撰释行
　　不缺不动道　　其意不忽忘
　　好精进定意　　智慧消诸秽
　　悉造慧法护　　今现于三世
　　慈法众生侣　　无为无所得
　　其行此法门　　逮致宣扬德
　　粗举其功勋　　庄严诸至义
　　嗟叹其所行　　亿载劫无尽
　　粗举其要惠　　如取地一尘
　　依猗佛圣慧　　住未曾想念
　　精进坚慈心　　超遵一切业
　　劝众而教化　　禅戒不可动
　　逮得正决行　　皆号为佛子
　　通入佛功勋　　念国众生行
　　入于无二想　　惠超无厌难
　　得辨力总持　　度以真谛义
　　赞无等伦心　　逮成最正觉
　　普思贤功称　　誓愿尊妙行
　　愍哀缘修慈　　近尊净妙道
　　解净度无极　　究竟权灭度
　　识别得势力　　逮成最上道
　　解致普等惠　　颁宣最上法
　　超德执圣铠　　在道遵法位
　　究竟住圣旨　　等心除雷音
　　御慧化慢迹　　得致和佛道
　　智建立无想　　致抚育之堂
　　住深猗勇猛　　蠲除众生疑
　　思慧次第法　　善报度无极
　　下入平等迹　　慧部觉普智
　　以度杂碎智　　神通自娱乐
　　明照脱尘劳　　为众生苑囿
　　清净行宫殿　　现若干妙行
　　示众无所净　　其心不动摇
　　究畅志性明　　善说度无极
　　严净道见中　　奋慧光明曜
　　无双无怯弱　　其意如太山
　　德行至无极　　智如海无尽
　　若宝室金刚　　坚住大德铠
　　所设极广大　　善解莫能坏
　　授决当至道　　由住广大心
　　得佛无尽藏　　觉成一切智
　　常护慧自在　　晓了现变化
　　众生国法界　　住慧显权变
　　身愿建游行　　慧变亦如是
　　现亿载无量　　以悦乐黎庶
　　显力神通飞　　究畅娱乐力
　　逮致觉境界　　难化众生类
　　勇猛无所畏　　严智无言辞
　　一切为佛子　　其身大清净
　　体业甚广长　　口言亦清净
　　乐建慧至成　　最胜造十业
　　心心发其心　　显遍最为上
　　定意教诸根　　胜诸原坚住
　　清净除谀谄　　性行常质直
　　以致入解脱　　现众若干变
　　弃捐所止处　　执怀上品业
　　成其所当善　　解达一切智
　　不舍住寂然　　住于上澹泊
　　出生号功勋　　善学于大道
　　求心无量业　　奉行无所著
　　现道庶流渊　　坚立入众生
　　所行以为手　　腹强慧最上
　　其意如金刚　　愍铠圣净状
　　智慧首观法　　识道行博闻
　　戒香为清净　　动静为最上
　　身心游言辨　　心慧为最胜
　　所行至佛道　　坐于师子床
　　梵行迹卧寐　　最空行无为
　　明为往安界　　光所照若斯
　　观察知众生　　行若干频伸
　　布施离悭贪　　不轻慢禁戒
　　忍辱舍嗔恚　　精进最第一
　　禅智得自在　　慈心等众生
　　愍哀无厌法　　清净尽尘劳
　　义寂顺道法　　以福施众生
　　圣慧利如犀　　明智照广远
　　博闻无厌足　　无畏拔妄想
　　制己立在行　　得脱魔径路
　　所修佛慧业　　志性稽首奉
　　弃捐于贡高　　常遵为道义
　　勖勉魔所困　　从佛之威神
　　大意随法教　　总义至无上
　　所作后追身　　趣严度无极
　　所生现豪尊　　初生行七步
　　普显诸伎术　　示现处后宫
　　弃家无所慕　　修道至止本
　　近空光明耀　　习广至诚业
　　降魔逮上道　　转法轮之迹
　　示在佛道地　　大师无等伦
　　此行无崖底　　粗现或广远
　　积行亿载劫　　以是为娱乐
　　亿百千众生　　精修住佛德
　　法者无有人　　及著一切行
　　此行合慧义　　神通以自娱
　　亿千诸国土　　万百千载劫
　　手掌擎周行　　亿载国不劳
　　寻能还复处　　不逼恼众生
　　诸佛国严净　　现之如有限
　　皆令众生类　　入于一毛孔
　　使其四大海　　在于一毛孔
　　不增亦不减　　益众无迫恼
　　掌捉大铁围　　亿垓如一尘
　　移亿江沙土　　还复著故处
　　取国并其土　　或有破坏者
　　以无心降伏　　所入不可尽
　　假令百千日　　一切月照众
　　明珠大炎光　　及诸天须伦
　　演一毛之光　　其耀超亿载
　　演无上法已　　皆消世恶趣
　　若干种言音　　众生无余辞
　　畅一音教已　　皆周入诸训
　　得闻柔软音　　巨亿众忻然
　　佛所讲法音　　咸共悉听之
　　计其过去劫　　而睹当来事
　　若当来现在　　为显过去行
　　示限诸佛土　　危坏复还复
　　以诸众生亿　　悉具入一毛
　　十方佛威神　　建立得越度
　　皆己身真现　　感动现变化
　　明者住无慢　　晓了众生心
　　随其身示现　　离垢不贪己
　　一切诸人身　　口言所归趣
　　释梵四天王　　诸天及世人
　　声闻缘觉乘　　皆从佛身出
　　示奉行佛道　　至于一切智
　　皆入思想罔　　清净中瑕秽
　　建立于普智　　常现佛道国
　　念分别思想　　总世自在智
　　从其本行道　　国为现所修
　　所感动如此　　善广极现上
　　世俗所不及　　为现如斯教
　　所现无所现　　复能有过者
　　因黎庶性行　　为显真谛业
　　其身等如空　　其名闻三世
　　戒香衣自勋　　寂然德庄严
　　被法离垢缯　　普智如意珠
　　明智已备悉　　功勋住普智
　　逮度无极轮　　常施最神通
　　慧神足无碍　　至智上明珠
　　其行净妙女　　殊胜摄四恩
　　唱导以善权　　德善本法轮
　　居空定意尊　　慈愍铠为城
　　弓弩智惠意　　诸根明为箭
　　建立为世盖　　圣慧[立*寺]幢幡
　　因降诸魔势　　伏以忍辱力
　　土地摄总持　　行慧渊智树
　　觉意华三昧　　神足严娱乐
　　解空为浴池　　脱门要净妻
　　晓法甘露食　　乐戏以三乘
　　是行为最尊　　殊妙不过此
　　亿垓百千劫　　未曾兴懈惓
　　恭敬圣净土　　晓众乐无住
　　立慧诸妙乐　　具足一切智
　　勇猛计诸国　　天雨消诸秽
　　众妙尚可尽　　虚空亦可度
　　须臾一时间　　可晓众心念
　　嗟叹诸佛子　　百千劫无尽
　　欲致净功勋　　慧无能过者
　　济度众苦患　　令立于永安
　　至无尽平等　　安住身口意
　　当坚固其心　　造行如金刚

　　普贤菩萨。说是语时。三千大千世界。六反震动。其大光明。普照十方。箜篌乐器。不鼓自鸣。诸天人民。莫不欣庆。声闻弟子。皆来归命。诸菩萨等。皆言其诚。一切众会。皆共欢然。悉发无上正真道意。
　　普智菩萨。复白佛言。道从有言。无言致乎。佛言。亦从有言。亦从无言。堕在五趣生死之难。五阴六衰。所见羁绊。十二因缘六十二见。扰扰不安。或十二海。不度彼岸。此诸事业。百千种病。故佛设教。施以法药。戒定慧解。度知见品四等四恩。三十七品。六度无极。十二部经。空无想愿。四谛三脱。及以三宝。以用疗治此诸秽病。药为病施。无病无药。三毒众秽。皆为重病。至正真慧。而曰不病。因缘所缚。不解道者。故佛为畅。晓喻文说聚沫水泡。芭蕉野马。影向幻化。梦月荒忽。以解其意。此事皆虚。因或而生。不贪世俗。习道法药。六度四等。四恩众事。奉行此业。得至于道。解诸言教。本皆无言。或有佛土。无有五阴六衰三毒因缘之缚。故无文说。无身无言。虚静寂寞。解无三界。不住有为。不处无为。不处中间。是为名曰从无言致。
　　普智复问。今者众会。来集于此。或有深解。诸根明彻。或有中人。可进可退。或有下士。不智所趣。达者无疑。中间下士。皆怀犹豫。所以者何。闻吾向者问二百事。普贤菩萨。答以二千。各心念言。事物烦闹。不知何事。可奉可舍。愿佛分别。开解其意。以何等故。事有二百。答以二千。佛言。善哉善哉。所问一何快乎。决将来疑。令诸学者不挟经罔。佛言谛听。善思念之。当为汝说是义所趣。答言受教。佛言用有二故。故问二百。何谓为二。有神贪身计。有吾我。有内有外。在有在无。故问二百又复问曰。用有此计。故有生死。何故复郑重。问二百事。世尊告曰。其二百事。所咨问。皆除吾我内外有无。则以权慧。开化无际。不得内外。乃得至道。开化一切。
　　普智复问。普贤菩萨。何故复重二千事答。世尊告曰。十方一切皆来集会。其心各异意行不同。达者闻要。则以至道。不能达者。为演多辞。晓喻文说。牵攀义旨。目所睹形。以喻其意乃得解慧。如衣多垢以淳灰浣。若干反数。乃得净耳。然后染之。其色乃鲜。譬如有人欲。起屋宅。其地高下。不能平正。多有溷厕蛇虺毒虫。高下平之。徙去不净。摈弃蛇虺。筑墙园基。乃起屋宅。菩萨如是。除去五阴六衰十二因缘吾我诸盖。行大慈哀智慧善权。为众法舍。为世间护。为世间台。普智复问。何谓法舍。世尊告曰。教化一切。皆入空慧。无增无爱。心无妄想。度脱众生。是为法舍。普智复问。何谓为台。世尊告曰。以六神通。彻视睹见十方心念。彻听有形。亦察无形。身遍十方。无有去来。道心睹见一切根原。本无处所。见已本际。不处有无。不处生死。不住灭度开心一切。皆至大道。是曰为台。何谓为护。世尊告曰。随时开化。入于五道。而净五眼。何谓为五。一曰肉眼。处于世间。现四大身。因此开化。度脱众生。何谓天眼。诸在天上。及在世间。未识至道。示以三乘各令得所。何谓慧眼。其不能解智度无极。皆开化之。使入大慧。何谓法眼。其在褊局。不能恢泰。悉开化之。解法身一无去来今平等三世。何谓佛眼。其迷或者。不识正真。阴盖所覆。譬如睡眠。示以四等四恩之行。布施持戒。忍辱精进。一心智慧。善权方便。随时而化。进退随宜不失一切。各令得所。皆发无上正真道意。
　　普智复问。何谓此经。名度世品。佛言。一切众生。闭在世间。何谓为闭。五阴六衰。之所覆盖。缠绵生死。不能自拔。以权方便智度无极。消去五阴。捐弃六衰。不计吾我。不在生死。不住灭度。譬如日月昼夜演光。权慧如是。忽然无迹。德如虚空。无有譬喻。是故号曰度世品。
　　佛说如是。普智菩萨。普贤菩萨。诸来会者。天龙鬼神。阿须轮。闻佛所说。莫不欢喜。为佛作礼。

　　　　度世品第六


