大正藏 No. 0632 佛说慧印三昧经
　　吴 支谦译


　　1卷


　　　　佛说慧印三昧经一卷

　　　　吴月氏优婆塞支谦译
　　闻如是。一时佛在罗阅只耆阇崛山中。与摩诃比丘僧千二百五十比丘俱。菩萨有四十亿人。皆逮得陀邻尼。悉得诸三昧。皆逮得空法。皆得寂无想法。悉逮得不动摇愿。悉得无所著陀邻尼行。得无央数陀邻尼门。佛尔时便三昧三摩越。霍然无色。不可见不可得。如虚空不可知。无所住不可得。无吾无作。亦无来亦无去。亦非住亦非止。亦非偶亦非不偶。亦非身。亦非忧亦非喜。亦非心亦非不随心。亦非行所语。亦不有是语空。亦非著。佛尔时作是三昧三摩越。便不见佛身。亦不可得想。佛身佛心意。亦不可得想。亦不见中衣外衣及与坐。亦不见经行时。亦非声。尔时三昧咸神照三千大千日月。于是三千大千佛刹诸日月光明皆为覆蔽不见。诸摩尼宝诸逾填宝。诸天及天坐。诸释梵所有名香。悉为其歇。是皆三昧威神力之所蔽隐。三千大千刹土。但闻是三昧香。照于诸佛刹。其中人民眼不为遮迦和摩诃遮迦和。及须弥山诸黑山之所覆蔽。尔时便有七宝交露。覆盖三千大千刹土。一切诸佛刹及与竹园。耆阇崛山。若干种华悉遍布满其中。其地悉平等。地为生莲华。其华大如车轮。一华者有十万叶。其花上悉有七宝盖。摩竭提国界地。悉为柔软如天綩綖。有东方恒边沙佛等。遣无央数一生补处菩萨。令到沙诃楼陀刹土。有多陀竭阿罗诃三耶三佛。名为释迦文。今现在一切诸佛境界。深入多陀竭慧印三昧三摩越。若有菩萨积累功德。奉行六波罗蜜。百劫除沤和拘舍罗。不如一时闻是三昧。诸菩萨即受其佛教。持神足飞到竹园中。前为佛作礼。皆却坐莲花上。如是南方恒边沙佛等。亦复遣无央数菩萨。西方北方东南方西南方西北方东北方上方下方。如是恒边沙诸佛等。各复遣无央数一生补处菩萨。令到沙呵楼陀刹土。有陀竭阿罗诃三耶三佛。名为释迦文。今现在一切诸佛境界。深入陀竭慧印三昧三摩越。若有菩萨积累功德。奉行六波罗蜜。百劫除沤和拘舍罗。不如一时闻是三昧。诸菩萨即受其佛教。持神足飞到竹园中。前为佛作礼。皆却坐莲华上。尔时于是三千大千刹土。诸比丘僧及诸菩萨。所在远方皆来会于竹园在于佛前。尔时无央数菩萨。及四十亿比丘菩萨。皆来会于竹园。用是三昧威神故。于是三千大千刹土。诸释诸梵诸摩夷亘天。诸遍净天。一切诸龙王。诸鬼神王。诸犍陀罗王。诸阿须轮王。诸迦留罗王。诸真陀罗王。诸摩睺勒王。是诸王皆各从无央数官属来到佛所。前为佛作礼却住一面。尔时于是三千大千刹土。诸天及人非人。从下上至二十八天。中无空缺皆悉遍满。尊弟子舍利弗罗。摩诃目迦兰。拘提迦栴延。邠耨文陀尼弗罗等。即到文殊师利前。问文殊师利言。佛向者三昧三摩越。今皆不见不知所至到处。愿为吾等说之。文殊师利答舍利弗罗言。仁者智慧而具足。何以不各各自三昧共推索无央数佛刹。知佛身何如行。即时舍利弗罗等。各各自三昧共推索无央数佛刹。了不见佛身。亦不知所至到处。舍利弗罗等。即从三昧起。复前问文殊师利言。吾等以各各三昧。推索无央数佛刹。亦不见佛身。亦不知所凑。愿欲闻知惟为说之。文殊师利言。贤者舍利弗罗等。不知佛所至到处者。悉且安坐。佛须臾顷自当来还。尔时佛从慧印三昧起。便动三千大千佛刹。舍利弗罗等。便前白佛言。佛住何三昧。吾等以智慧眼推索佛。了无有能知其处者。佛语舍利弗罗言。佛所至到处。非若阿罗汉辟支佛等所可知。独佛自知之耳。所以者何。无念不动不摇故。
　　舍利弗罗。佛身有百六十二事。难可得知。何等百六十二事。非身。无作。无起。无减。未常有。无有比。亦无所比。亦无行。亦无所至不可知。亦无习一切净。无所有。亦不有。亦不行。亦不住。亦非生。亦非受。亦非闻。亦非见。亦非香。亦非味。亦非细滑。亦无往启。亦无还答。亦非启答。亦非心。亦非念。亦非心。心念离于心心等。心无所等。无所与。无来。无去。亦非润。亦非泽净。不复有。亦非恐。亦非惧。亦非动。亦非摇。亦无造。亦无成。亦非满。亦非不满。亦非见。亦非明。亦非不明。亦非冥。亦非不冥。亦非灭。已离灭。于灭中净。复净清净。于色无所有。无爱欲。一切非我。离于非我。住无所住。亦无处。亦无从。亦非无从。亦非法。亦非不法。亦非福田。亦非不福田。亦非尽。亦不可尽。无所有。离于无所有。远离于字。远离于向。远离于教。远离于行。远离于念。亦非祸。亦非不祸。亦非量。亦非不量。亦非来。亦非去。亦非双。亦非不双。亦非猗。亦非不猗。亦非相。亦非不相。无有相能现相。无诸入。亦非著。离诸著。一切人令得信。不受入住。于谛谛复谛。一切非我度。无所度。净无所净。度厄难为无所度。所说不说二无所等。于等无所等。无量等。与空等。无处等。无生等。不可得等。所安无所安。寂复寂。寂明中复明。于行无转能转行。一切断诸所著。诸法谛无有二。从本来无所有。所觉者已谛觉。已度于一切行。行所度无所度。亦非是。亦非不是。亦非长。亦非短。亦非圆。亦非方。亦非身。亦非体。亦非入。亦无所入。亦非世。亦非世所有。亦未曾有见者。亦未曾有知者。亦非去。亦非不去。亦非世因缘。亦非不世因缘。如是身不可获。亦非有。亦非无。亦无有去。亦无有来。亦非心念。亦非忧。亦非作。亦非不作。亦非诤。亦非不诤。亦非泥洹。亦非不泥洹。亦非行。亦非不行。是为百六十二事。
　　佛告舍利弗罗言。佛身如是。欲想视佛身无有能见者。所以者何。佛身不可以想见知。佛尔时欲旷大慧印三昧。于十方便说偈言。
　　是身亦非身　　于身已度脱
　　亦无作无有　　坏亦无所得
　　一切诸法相　　双亦非不双
　　欲见诸佛身　　所处皆如是
　　不是非不是　　非忧非不忧
　　不取亦不放　　不等亦不长
　　不乐亦不住　　一切无从生
　　佛身已如是　　便能致安隐
　　亦非作不可　　获空无有想
　　亦非色心无　　有我亦非一
　　于受无所受　　于有无所有
　　一切诸正觉　　其身谛如是
　　不刚亦不弱　　无瑕亦不秽
　　不断亦不连　　不有亦不坏
　　亦无所得于　　多少无所亡
　　欲见诸佛身　　一切无尘垢
　　不见亦不闻　　非香无细滑
　　不知亦不动　　譬之若如影
　　住形于一切　　晓诸著人心
　　佛已成其身　　一切各如是
　　非身亦非体　　非等亦非谛
　　非净非不净　　诸根无所有
　　不藏非不藏　　譬如水中月
　　欲见诸佛身　　一切悉如是
　　身复与身从　　因缘本自然
　　不生亦不灭　　无来亦无往
　　不见于三界　　然现若如幻
　　欲见诸佛身　　不动亦不摇
　　非声亦非诤　　非默亦非寂
　　非获未常有　　不有亦无彼
　　譬如虚空本　　自然无所有
　　见佛已如是　　昼夜当供养
　　一切及十方　　亿千诸佛刹
　　上至廿八天　　满中诸珍宝
　　悉以供养所　　乃至无数劫
　　不如书是经　　其福出彼上
　　譬如恒边沙　　复倍无数劫
　　展转于其中　　常等行慈心
　　不如晓了惠　　解是印三昧
　　如是无数载　　其德过彼上
　　若在五道中　　展转无数劫
　　如是若干劫　　一切能悉忍
　　不如一时慧　　解是印三昧
　　其福如芥子　　在于须弥边
　　若人在三界　　生已便长大
　　一切悉戴之　　能忍无数劫
　　其身不以劳　　不用作勤剧
　　如是悉能忍　　不如解三昧
　　譬人生悉遍　　复多于劫数
　　其百劫中沙　　一切以为数
　　不如昼夜力　　行是印三昧
　　其福欲譬之　　不可以比慧
　　其如是智者　　常与行相随
　　于无数劫中　　譬之如一尘
　　能谛晓了是　　慧印三昧者
　　其福欲譬之　　若海取一滴
　　莫持色相好　　想视欲见佛
　　莫如著有者　　欲见多陀竭
　　如须菩提所　　见者为见佛
　　见佛已如是　　一切无三千

　　如是舍利弗罗。多陀竭慧印三昧。诸菩萨摩诃萨。于十方无所挂碍。悉使愿欲见诸佛。当内至意昼夜行是三昧。便见一切十方诸菩萨无央数行三昧门。住于无所挂碍法。是为陀邻尼所猗门。从是中成其相。从是中成其好。如是行者诸罪盖悉得除。诸魔事悉已过。佛所说皆审谛。佛所住及所语。无空缺悉具足。身所行无瑕秽。意念所行净无垢。若欲晓佛所行。欲解了一切人意。令各得其所。欲起愿成佛刹者。当行是三昧。欲得佛顶中光明者。欲起比丘僧者。欲庄严其刹土者。自在所欲作所欲行。当奉行是三昧。所以者何。譬如一切药树在所。求索悉具足。是三昧亦如是。菩萨于是三昧中。所求索亦悉具足。佛尔时便说偈言。
　　无上慧为慧王　　慧能散诸欲著
　　是尊慧入慧门　　是印经无量慧
　　知根行住智地　　智无碍智去冥
　　智消著智说法　　经如日照三界
　　常等行于三昧　　一切著谛所断
　　诸三昧慧印将　　诸佛者等是种
　　欲得宝度无极　　愿福相福神足
　　志所愿从是得　　是三昧诸佛乐
　　王乐国及臣下　　宝无上宝如来
　　淫怒垢悉消除　　宝三昧说是经
　　从我学恭敬意　　持净清除吾我
　　勇猛者坏生死　　持谛法得三昧
　　慧能说所当说　　持是慧智能多
　　慧能放光明遍　　是经者慧之门
　　等能降尽吾我　　六十二诸所疑
　　到佛门无恐惧　　便从是相好具
　　三尊中佛为尊　　独能说七觉意
　　为懈怠示现法　　是三昧不可尽
　　一切法当广说　　入无低陀邻尼
　　持是法入十方　　陀邻尼譬如海
　　于是中成施与　　戒忍辱及精进
　　禅智慧不可尽　　住是经成无极
　　莫恐惧施罪地　　及诸魔与恶道
　　行三昧无能害　　如所愿得为佛
　　菩萨住于是法　　以十方为明证
　　其来者索法器　　持是经得法住
　　过去佛经是母　　当来者亦从是
　　现在佛从是出　　行是者为佛子
　　罪垢除行不转　　过第七住法去
　　其有住是经者　　便具足诸佛宝

　　说是法时。三十恒边沙等诸菩萨。皆得是三昧。六十八那术他菩萨。诸罪盖皆除悉住阿惟越致地。皆得不可尽陀邻尼所入声。六十亿天与人。从本已来未曾起菩萨意。今皆发阿耨多罗三耶三菩提心。闻是三昧皆悉愿乐。愿乐已后。便住阿惟越致地。当为阿耨多罗三耶三菩提。佛尔时便授其决。却后三十亿百千劫。皆当为佛。号名离于恐怖。诸菩萨各自起愿。便得无所从生法忍。然后于其刹土。悉得为佛。皆同一字。佛尔时三昧遍视众会。告文殊师利言。以是故。文殊师利。菩萨欲护我法者。当作无所著住。当悔当持当说之。常当清净独处。不当有所猗。文殊师利。便从坐起整衣服。以头面著地。为佛作礼。白佛言。我能忍护是无所著法。于菩萨道无吾无我。不有亦未曾有。不见亦不闻。不得亦不亡。尔时众会中。三十亿菩萨。皆叉手起住。白佛言。我等能忍是无数阿僧祇劫。拥护菩萨行。诸菩萨。各以身上衣供养佛。便即起愿。佛语弥勒菩萨言。念若本所愿行。于后当持是法。于是三十亿菩萨中。八千菩萨能持是法耳。其余菩萨者。皆刚强不能持法。于后皆当乱我法。亦不悔亦不持。弥勒有七事起菩萨意。何等为七事。一者起菩萨意。二者法欲尽时护法使不尽。起菩萨意。三者为十方人非人起哀。起菩萨意。四者见菩萨便起菩萨意。五者施与起菩萨意。六者见他人起菩萨意。便效起菩萨意。七者闻佛身有三十二相端正人向赞叹。便起菩萨意。弥勒。是为七事。其可起怛萨阿竭菩萨意。其护法使不尽。其哀十方人非人起菩萨意。是三昧辈能护菩萨意。疾得阿惟越致。其四辈起菩萨意者皆为刚强菩萨。佛语弥勒菩萨言。有五法住。疾得阿惟越致。何等为五法。一者等心于十方人非人。二者无所适莫于他人财宝。三者其有说经法者。没命从后终不说其恶。四者其有供养衣被。若床卧具病瘦医药。所当得者适无所慕。五者深入微妙法中。是为五法。菩萨住知是阿惟越致菩萨相。复有五法。菩萨住为刚强。何等为五法。一者面目无好色。二者所作皆怯弱。三者悭贪。四者谕谄。五者口但道空。是为五法住菩萨刚强相也。复有五法。菩萨住知是阿惟越致法。何等为五法。一者无我。二者无人。三者不处法有二。四者不著于菩萨。五者不持想视佛。是为菩萨五法住。疾得阿惟越致。佛尔时便说偈言。
　　不当贡高　　及与嫉妒　　妄造非说
　　索人长短　　亦非口语　　及与怯弱
　　如是曹人　　不能护法　　若有行者
　　在于空闲　　能忍微妙　　不但口言
　　譬若如犀　　常乐独处　　如是曹辈
　　能护后法　　常喜独处　　乐于清净
　　譬如怖禽　　乐在深山　　不乐供养
　　譬如虚空　　如是人者　　能护尊法
　　朽弃躯体　　及与寿命　　何况世间
　　所有珍宝　　力行精进　　于无所著
　　如是法器　　能护后法　　于后来世
　　当有是人　　当自说言　　我菩萨行
　　志意迷乱　　著于世间　　不能奉行
　　护于明法　　我念宿命　　提和竭佛
　　过于尔时　　八十亿劫　　尔时有佛
　　号为光明　　为一切人　　说是三昧
　　第一大会　　八十那术　　第二会六
　　七十那术　　第三会七　　十三那术
　　皆悉逮得　　阿惟越致　　其佛寿命
　　住世一亿　　项中光明　　七十逾旬
　　比丘僧数　　九十九亿　　逮得自在
　　皆阿罗汉　　尔时有王　　典主人民
　　名为慧上　　是遮迦越　　尔时纵广
　　阎浮利地　　其里数计　　二万逾旬
　　四天其数　　皆悉如是　　王有采女
　　六十亿人　　其子千人　　皆悉具足
　　其国土名　　极乐无厌　　王治诸国
　　二万郡县　　国中人民　　各有戏园
　　常乐安隐　　五谷自然　　譬如天上
　　无所不有　　尔时尊王　　于梦中闻
　　有佛于世　　名为光明　　从梦悟起
　　便到佛所　　从诸臣下　　六十亿乘
　　尔时从佛　　闻是尊经　　微妙三昧
　　诸佛奥藏　　便以诸国　　奉上与佛
　　所当供养　　无所乏少　　一切诸国
　　为佛供养　　立起讲堂　　用栴檀香
　　一切讲堂　　具人供养　　所可经行
　　金薄布地　　具足于八　　万四千岁
　　不起王事　　但供于佛　　不乐睡卧
　　勤力事尊　　亦不起俗　　无爱于国
　　设使有人　　说王功德　　日日说之
　　不能究竟　　所可供佛　　不可称数
　　所以者何　　悕望三昧　　便即独处
　　内自思惟　　今是三昧　　甚深微妙
　　今我不可　　在于饮食　　欲得悕望
　　成是三昧　　便即弃国　　剃去须发
　　因入深山　　受行正戒　　于三千岁
　　无有休息　　行是三昧　　未尝睡卧
　　佛天中天　　中间所道　　所可说法
　　皆悉启受　　其光明佛　　般泥曰后
　　国县起塔　　六十四亿　　诸塔供养
　　各五百盖　　七宝交露　　及与香华
　　诸天缯彩　　及与帐幔　　挂树灯火
　　各有八千　　约省饮食　　以为节度
　　积累其数　　八十万岁　　为一切人
　　说印三昧　　未常从人　　有所悕望
　　若人赞叹　　不用为喜　　何况于世
　　当有爱欲　　若有请者　　意常远离
　　至心内行　　常护后法　　七十那术
　　与八十亿　　于是数中　　世世逢佛
　　如是计数　　供养无极　　常遇明法
　　得是三昧　　若有起意　　护菩萨行
　　其欲学者　　当如我学　　不稸财宝
　　欲解微妙　　内行至意　　无有虚饰
　　后来世人　　当自说言　　我所作业
　　是菩萨行　　欲得供养　　非求法者
　　住在有中　　言一切空　　亦不晓空
　　何所是空　　内意不除　　所行非法
　　口但说空　　住在有中　　说菩萨行
　　我无所疑　　时王慧上　　阿弥陀是
　　尔时千子　　是劫得佛　　今大众会
　　于我前者　　时皆弃家　　悉为比丘
　　我念宿命　　无数佛时　　住于名字
　　常作沙门　　佛所说经　　皆悉讽诵
　　奉行空事　　猗在有中　　如是作行
　　不可称数　　持想猗住　　供养诸佛
　　供养如是　　不得慧行　　转意作行
　　便向慧门　　却后与提　　和竭佛会
　　断吾狐疑　　便见平等　　尔时封拜
　　得谛要决　　当于后世　　人中为佛

　　尔时瓶沙王第一夫人。名为拔陀斯利。阿阇世之母也。亘那腊者拘邻之女也。瓶沙王第一夫人拔陀斯利。便从坐起。前到佛所为佛作礼。以杂彩珠衣及五百七宝华盖供养于佛。便自说言。我于后来世当解是三昧。当持是三昧。其有持是法者。比丘比丘尼优婆塞优婆夷。我当拥护之。衣被饮食床卧具病瘦医药。教一切人发菩萨意。不诽谤于空法。不但口说空。朽身不惜寿命。何况世间所有。尔时瓶沙王宫中八千采女。及摩竭提国中六万优婆夷。闻是三昧。皆发菩萨意。皆悉愿乐是三昧。然其后世皆当持是法。佛尔时便笑。若干种色光。色色各异从口中出。青黄赤白遍照无央数佛刹。皆覆蔽日月之明。还绕身三匝。便从顶上忽然不现。尔时拔陀斯利。便于佛前赞叹佛。而说偈言。
　　在人中无有上　　于行中无所等
　　今三界无有比　　佛威神如盛华
　　如飞鸟在虚空　　若欲笑一切可
　　所可说皆柔软　　悉饱满于十方
　　口所说如莲华　　人中上悉与眼
　　今所说无不可　　声软好如梵天
　　今佛笑当何感

　　佛尔时。为瓶沙王夫人拔陀斯利亘那腊。说偈言。
　　我自念无央　　数恒边沙劫
　　尔时于世有　　佛名为福明
　　教授世间住　　寿六十七劫
　　尔时法王众　　僧复无央数
　　时有遮迦越　　王名为慧刚
　　王有两夫人　　一名为月明
　　于欲无所索　　诸法无所著
　　弃家行学道　　一亿岁护法
　　如是不可计　　于无数诸佛
　　法欲尽时生　　彼护于后法
　　然后来世世　　恒边沙佛等
　　当复于彼处　　生护于后法
　　遮迦越慧刚　　王于阿閦佛
　　与诸夫人数　　皆生于彼国
　　悉已护法寿　　终后为男子
　　生须摩诃提　　见阿弥陀佛
　　八千婇女及　　摩竭优婆夷
　　若法欲尽时　　常当护佛法
　　寿终后皆得　　卅二相如佛
　　坐于莲华到　　阿弥陀佛前
　　是诸婇女供　　养当如慧王
　　然于后来劫　　一切无爱欲
　　便于后来劫　　一切当为佛
　　教授诸天人　　为其说正法
　　是时佛刹中　　亦无有魔事
　　其刹无爱欲　　亦无三恶道
　　常以无央数　　诸菩萨为僧
　　亦不闻道有　　阿罗汉之名
　　若有人欲护　　于诸佛法者
　　不求欲得名　　闻及与寿命
　　如是行住者　　疾近为菩萨
　　自在其意愿　　欲起何刹土
　　若等诸菩萨　　当起恭敬意
　　我起恭敬意　　无所猗护法
　　作是行者便　　得去离生死
　　莫于世间作　　习贪著于欲
　　我所以于无　　数劫以妻子
　　舍国及头目　　用索佛法故
　　无行者用供　　养故坏佛法
　　便展转起诤　　欲得供养故
　　时坐八十亿　　人垂泪而言
　　若法尽时吾　　等当护后法
　　说经动三千　　刹诸天散华
　　快善哉世间　　人乃闻是经
　　一切恒边沙　　无数诸佛刹
　　满中诸珍宝　　悉以供养佛
　　不如一时信　　解是印三昧
　　其福欲譬之　　不可以比慧
　　不用力及强　　可得菩萨行
　　闻佛尊正法　　便起菩萨意
　　其有起恭敬　　于是尊经者
　　作行如是者　　便疾得为佛

　　尔时弥勒菩萨白佛言。后当有几人能受持是三昧者。佛语弥勒菩萨言。弥勒。若有后来世人。持想起功德者。设使我说若便不乐。弥勒菩萨白佛言。愿佛愍伤一切人故。唯为说之。若有诸菩萨谛欲学者。菩萨当护其行令无缺减。于阿耨多罗三藐三菩提心。佛语弥勒菩萨言。若有菩萨。于百佛已起菩萨意。然后坏败菩萨行。若有菩萨。于千佛已起菩萨意。然后复起菩萨意。诽谤方等经亦不解。若于十万佛已起菩萨意。然后亦复起菩萨意。不诽谤方等经。亦不讽诵读之。若于百万佛已起菩萨意。然后亦复起菩萨意。不诽谤方等经。亦不讽诵读之。若于一亿佛已起菩萨意。然后亦复起菩萨意。闻方等经书之。于其中不晓了。若于十亿佛已起菩萨意。然后亦复起菩萨意。得方等经。书之讽诵读之亦不能得法忍。亦不能得是三昧。亦不乐是三昧。若于八十亿佛闻是三昧。持之讽诵读之。已于八十亿佛前。皆起菩萨心。得方等经。持之书之讽诵读之。得是三昧。坚持无瑕秽奉行之。终不为魔所得。不为罪所盖。若于阿僧祇劫中。所作诸罪。若头痛便除其罪。若乱意。若见诽谤。若见轻易。若少得供养。于一世皆毕其宿命罪。若供养阿僧祇佛。然后终不怯弱心坚住内晓了。若菩萨有恶道罪。然后所生不端正。便除其罪。若多病瘦。若不为人所敬。生于卑贱家。生于见轻易家。生于贫穷家。生于边远家。生于悭贪家。生于外道家。生与怨憎不可共会。与不解意共会。心多忧念。在国国相攻伐处生。在郡郡相攻伐处生。在县县相攻伐处生。在聚聚相攻伐处生。于种姓诸家相攻伐处生。所可处相攻伐处生。不见善知识。不数闻法。不能得衣被饭食床卧具病瘦医药。既得少少耳。所说可于凡人不可长者。亦不能解了其意。于功德不能致得增益。数在于谴过中。数为他人所乱。不能得所便供养。若得闻法不解。若见恶梦于梦中除其宿罪。为罪垢所可摧。魔所可作不觉魔事。常与不可共会。若有好衣被食饮。一切诸可持与他人。若于百佛手。自作功德心无瑕秽。尔时皆坏败。以是故谛复谛内起好心。可当忍者一切僧那僧涅。于深微妙法坚住于行行。于后来世人。当持是法。尔时可意王菩萨与文殊师利菩萨。及六十贤者。留于后世令护后法。佛尔时便说偈言。
　　莫行谀谄　　猗有所著　　当正其意
　　持慧行住　　深行微妙　　住不动忍
　　当作是行　　疾求三昧　　莫作谄猗
　　远离著垢　　莫贪诸有　　乐于所诤
　　当行平等　　譬如虚空　　如是行者
　　十种力宝　　常当坚意　　住于菩萨
　　当学微妙　　佛之奥藏　　一切诸受
　　慧意无欲　　已有是行　　得宝三昧
　　常当等心　　于诸憎爱　　视善知识
　　如见诸佛　　乐于施与　　内行平等
　　有是行者　　疾晓三昧　　慧经光明
　　不可尽宝　　住是三昧　　不可胜数
　　是经之明　　过于日光　　故说是经
　　当入尊慧　　譬如日月　　诸宝灯明
　　若如冬月　　高山上雪　　譬如释梵
　　及与四天　　是经光明　　出于彼上
　　是经除结　　及与意罪　　降伏众魔
　　便得安隐　　神足彻视　　得知宿命
　　晓知一切　　人意所欲　　我念宿命
　　无数劫时　　爱欲悉尽　　一切无余
　　时佛赞叹　　说是印经　　当如我学
　　疾得不久　　若有行者　　谛知空虚
　　内意晓空　　其本自然　　作是行者
　　为著于空　　持法行者　　远离于空
　　我泥曰后　　人当说言　　一切诸法
　　视之若梦　　若持诸法　　欲有所譬
　　其意所起　　故为是著　　空无有生
　　亦无作者　　亦无来者　　不见有住
　　不行是法　　著于有中　　便自说言
　　我已知空　　得善知识　　从其闻法
　　衣毛竖起　　泪出如言　　今师实尊
　　是贤者人　　转后便说　　百恶之言
　　多有卑贱　　贫穷之人　　望供养故
　　便自称誉　　求安名闻　　因作沙门
　　污乱正教　　持法弟子　　猗于佛道
　　便作沙门　　作菩萨行　　不住菩萨
　　譬如海边　　遥视彼岸　　行不具者
　　非是菩萨　　若在空闲　　言我行净
　　于其内行　　不住清净　　常望供养
　　亲近厚善　　便自说言　　我是沙门
　　若于我道　　作沙门者　　住于佛法
　　如水莲华　　于是经中　　行之如法
　　有是行者　　能护佛法　　今可意王
　　当受我教　　莫作著行　　如世间人
　　远离世俗　　可得佛好　　以故嘱若
　　可护后法　　譬如那术　　刹土中人
　　取恒边沙　　皆悉种之　　一一诸沙
　　皆或为实　　是一实者　　成一恒沙
　　如是计数　　千反种之　　如是转计
　　诸恒边沙　　计数如是　　过若干刹
　　举一沙者　　以为计数　　以是计数
　　东方如是　　是沙计数　　皆令使尽
　　十方一切　　皆悉如是　　如是刹数
　　诸佛满中　　一一诸佛　　各数如是
　　一切诸佛　　有万种声　　于无央数
　　恒边沙劫　　说经功德　　无有尽时
　　若人有行　　于是经义　　常当内意
　　住是经法　　当谛奉行　　如上所说
　　是经道慧　　无有边幅　　譬如芥子
　　在须弥边　　若人从海　　取水一滴
　　说经功德　　其譬如是　　见经尊故
　　作无著行

　　尔时可意王菩萨。与文殊师利及六十贤者。白佛言。法名为法。何等为法。宁可得知法貌不。佛语可意王菩萨。与文殊师利及六十贤者。法法名善男子无作之貌也。无作者为何等貌也。不可得之貌也。不可得者为何等貌。不可尽之貌也。不可尽者为何等貌。无所起之貌也。无所起者为何等貌也。无所灭之貌也。无所灭者为何等貌。无所获之貌也。无所获者为何等貌。无所猗之貌也。无所猗者为何等貌。无所处之貌也。无所处者为何等貌。无所出之貌也。无所出者为何等貌。不动摇之貌也。不动摇者为何等貌。离于动摇之貌也。离于动摇者为何等貌。无心之貌也。无心者为何等貌。无念之貌也。无念者为何等貌。无二之貌也。无二者为何等貌。平等之貌也。平等者为何等貌。非有之貌也。非有者为何等貌。无所住之貌也。无所住者为何等貌。无所行之貌也。无所行者为何等貌。无懈怠之貌也。无懈怠者为何等貌。法无处所之貌也。法无处所者为何等貌。泥洹之貌也。文殊师利白佛言。设使是法展转不相知。何所法当尽者。令吾等护后法。佛语文殊师利菩萨言。起法法想者欲得度。欲得度者住于法。住于法者便处二法。处二法者为灭法之行也。法亦不灭亦非不灭。我今若等护是后法。佛尔时便说偈言。
　　已住吾我　　便言有世　　持想作行
　　欲脱于世　　起是念者　　为住二法
　　是为惑事　　非正法行　　法无作者
　　亦无坏者　　不可见知　　亦无人所
　　著于有者　　因起想行　　便自说言
　　我已忍空　　起想念空　　是为非法
　　法无所有　　便行有法　　一切所起
　　为无所有　　于行寂然　　是为法印
　　于想有动　　便即自缚　　法本清净
　　便起有法　　一切诸法　　譬若如响
　　著于有者　　便处二法　　清净慧法
　　慧不得慧　　于慧慧中　　无有逮者
　　一切不见　　可起习者　　痴慧皆空
　　俱无所有　　若使自然　　当有所有
　　便可灭坏　　就于泥洹　　设使诸法
　　有所住处　　人与非人　　皆为泥洹
　　若人于世　　自取自放　　是想非想
　　而求泥洹　　自起吾我　　一切皆尔
　　所起诸法　　亦无识念　　愚痴与智
　　于是二事　　语从口出　　为无所有
　　起想行者　　便惑其中　　坏灭生死
　　欲求泥洹　　心不知心　　其本自然
　　于本自然　　亦不知心　　一切诸法
　　自然如梦　　能欲起行　　持有作谛
　　起有法者　　非是谛行　　灭行法者
　　非是谛法　　假令灭行　　为是谛者
　　诸起有法　　皆当为佛　　佛所觉者
　　为无所觉　　所可说法　　为无所说
　　所可度人　　为无所度　　佛为谛见
　　无所起法　　设使泥洹　　当为是色
　　佛诸弟子　　悉当在中　　假令泥洹
　　为常住法　　大哀四等　　皆成蠕动
　　一切人人　　不能相见　　于世自号
　　持我作人　　谛视世间　　无我无人
　　空无所著　　是为泥洹　　偶皆言者
　　自呼为谛　　坏败灭受　　欲得为道
　　已不起法　　便为一法　　持有行法
　　处是四谛　　诸佛所处　　皆处一法
　　坐于佛树　　何有四谛　　如是行者
　　不晓菩萨　　作行如是　　坏败佛法
　　作沙门者　　当如其法　　所可爱欲
　　不当稸积　　欲成三昧　　谛其行者
　　譬若如犀　　常乐独处　　八十亿佛
　　人中之王　　行是三昧　　诸佛悉知
　　若有尊天　　已见谛者　　昼夜拥护
　　持法之人　　经不可尽　　照明一切
　　入是法藏　　无端底门　　其有信行
　　是三昧者　　常于梦中　　与诸佛会

　　佛尔时告文殊师利菩萨言。若有人欲得菩萨道者。菩萨当奉行是三昧。若欲成相若欲成好。十种力四无所畏十八法不共。若大哀无所著。欲得自然慧眼。若欲成比丘僧。若欲成菩萨。若欲成佛刹。若欲得慧陀邻尼一切人所可说声。欲离于世。欲知一切人所可道。欲得力。欲得晓了三昧。当奉行如上所教。即为如佛。如将如大将。如将中将。为一切上。为一切大哀。为怛萨阿竭。所可说。皆平等。无量等。与空等。无处等。所说等。人中上。所以者何。我住于是三昧。提和竭佛时。我已得佛道。文殊师利白佛言。设使提和竭佛时得佛道。何复为世间。佛告文殊师利菩萨言。用三事故在于世间。何等为三。一者作佛事。二者度十方人非人。三者不违本愿。我尔时已得佛道为泥洹已。佛尔时便说偈言。
　　行是三昧　　于无底念　　疾得为佛
　　一切十方　　无央数佛　　护持法者
　　便悉得闻　　无量无底　　诸经正教
　　持是经者　　便得无极　　陀邻尼门
　　欲知人声　　诸慧三昧　　当于是经
　　四谛度脱　　无所著慧　　能伏诸有
　　无起无灭　　无有处所　　能致清净
　　便逮相好　　一切功德　　及十种力
　　欲解微妙　　诸深慧法　　当行是经
　　欲得解了　　一切世人　　堕于冥者
　　欲谛教人　　除其淫怒　　清净行者
　　当于是经　　昼夜勤力　　作无上行
　　当乐精进　　于廿一日　　奉行印经
　　莫持懈怠　　及与安隐　　欲求是法
　　常持柔软　　无嫉妒意　　在于空闲
　　以法施与　　持戒供养　　便得其愿
　　等意自守　　示一切人　　以三昧经
　　莫乐爱欲　　譬如莲华　　不著于水
　　坚住精进　　譬如飞鸟　　在于虚空
　　行是已后　　便得无极　　陀邻尼门

　　说是经时三千刹土六反震动。诸天亿百华香伎乐。及与幢幡缯盖交露。七宝璎珞金敷色华。及摩尼宝水精琉璃。以供养佛。一切尊天诸天玉女。及龙鬼神阿须伦迦留罗比丘僧优婆塞诸优婆夷。皆大欢喜。悉弃捐家。放舍所有妻子诸宝起菩萨意。于一那术说行菩萨不能究竟。其起菩萨意者。皆得阿惟越致。无央数恒边沙人皆得阿罗汉。十方诸飞来菩萨。皆得欢喜去。佛说是经法时。阿僧祇人皆发菩萨意。八十那术人皆得阿惟越致。三亿六万菩萨得是三昧。无央数人皆得阿罗汉道。可从十方诸来菩萨。皆得是三昧。佛尔时说经已竟。可意王菩萨。文殊师利。及六十贤者。瓶沙王夫人跋陀斯利亘那腊。诸天人民。龙鬼神阿须伦。闻经皆大欢喜。前为佛作礼而去。

　　　　佛说慧印三昧经


