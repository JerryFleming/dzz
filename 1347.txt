大正藏 No. 1347 息除中夭陀罗尼经
　　宋 施护译


　　1卷


　　息除中夭陀罗尼经

　　　　西天北印度乌填曩国帝释宫寺三藏传法大师赐紫沙门臣施护奉　诏译
　　如是我闻。一时佛在殑伽河边。与大众俱及于护世四大天王多闻天王最为上首。
　　尔时世尊告四王言。有大怖畏深可厌患。汝等应知若男若女童男童女若人若天。我观中夭生大怖畏。恒时扰恼各不相救。乃至老死甚大怖畏。而无穷尽。吾今为汝说救护法。即时会中四大天王。而白佛言世尊。我等今日于世尊前。闻此说已踊跃欢喜。以身命财奉于如来。愿佛哀愍为我演说。
　　尔时世尊一弹指间。面东而住说如是言南无十方。一切如来无上正等正觉。广大慈悲怜愍有情。彼皆证得阿耨多罗三藐三菩提。惟愿慈悲同共观察。著我有情与力加护。息除中夭敷演解说。如是东西南北乃至上下。一切如来唱如是言。南无一切如来无上正等正觉。不舍慈悲而为众生。证得阿耨多罗三藐三菩提。惟愿慈悲同共观察著我有情敷演解说。
　　尔时诸佛同共证明。我今宣说救护怖畏息除难法。如是乃至第二法轮演说之时。此会众中皆获寿命色相具足。悉得离于生死怖畏而无中夭。乃至老病亦复如是。
　　尔时十方一切诸佛。照见一一世界如来形像。如胡麻量遍满一切。又彼十方一一如来。同共发声乃说咒曰。
　　怛你也(二合)他(去引一)左礼左攞(引)左礼(二)尾[寧*頁]跓(杰固反)娑嚩(二合)悉底(二合)计(三)作讫[口*闌](二合引)啰(引)尔曩(四)钵啰(二合)舍满睹(五)萨嚩枲誐(引入六)阿曩矩曩注(准上切七)左[口*(隸-木+士)]左[口*(隸-木+士)](八)计么[寧*頁]设焰(二合九)你么你设也(二合十)你呬么诗悉(十一)娇(居夭反引)啰尾曳(二合十二)呬矩啰[口*(隸-木+士)](十三)矩么底(十四)尾洒么(引)抳么抳(十五)尸数醯嚩(十六)阿左礼尾左礼(十七)么(引)尾览嚩(十八)母护母(转舌)护(十九)娑嚩(二合引)贺(二十)
　　尔时十方一切如来。说此秘密神咒已作如是言。一切如来无上正等正觉皆同此说。
　　尔时北方多闻天王而白佛言世尊。我今闻彼十方如来威神之力加持拥护。而无中夭息除怖畏。面于佛前而说咒曰。
　　怛你也(二合一)他(去引)湿吠(二合去)帝(二)湿吠(二合去)帝(三)里里里里(四)
　　尔时东方持国天王。即于佛前乃说咒曰。
　　拶哩拶哩娑嚩(二合引)贺(引)
　　尔时南方增长天王。在于佛前即说咒曰。
　　嚩(去引)梨嚩嚩嚩嚩
　　尔时西方广目天王。侍立佛前亦说咒曰。
　　么(去引)邓拟你苏么(引)苏母苏母
　　尔时世尊告四天王言。今此神咒是一切佛证明观察。若有族姓男女等辈。昼夜受持志诚忆念。必获长命而无中夭。命终之后不堕恶趣。若复有人利益有情。发诚谛心受持读诵。临命终时无诸怖畏。亦无变怪及诸恶相。于现在世又无白癞颠狂诸病。及离水火刀兵疾疫虫药等毒。乃至雷雹一切诸难皆悉远离。若是经典所在之处。十方诸佛及众菩萨悉皆来集。拥护是经令无障难。若复有人于此经典。书写庄严护净转读。如造佛像种种严饰。所获功德而无有异。若复有人供养诸佛精心离慢。获吉祥福息除灾难。若有受持书写此经恒离懈怠。所获功德亦复如是。一切圣贤常恒拥护离诸灾患。尔时世尊说是经已。四大天王龙神八部阿苏啰等。及诸人天一切大众。闻法欢喜信受奉行。

　　息除中夭陀罗尼经


