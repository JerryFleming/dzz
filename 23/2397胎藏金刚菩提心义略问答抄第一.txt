No. 2397 胎藏金刚菩提心义略问答抄第一

              五大院抄

　　　　　
　　　　　
　　　　　

    小僧安然略记见闻以为问答。或勘会诚文。或依准理趣为明教理之浅深对辩五教盖善无畏义释之意。为决行果之□密简择四释是不思议义疏之旨。若有万一契合佛心愿令自他不退菩提。若违教理览者直刊。又于此中多载两部大法秘密行相。故非大法之人不得辄入其手。于时仁和元年十一月二十日抄毕焉。
    第一卷中大段为二。一释五门三门不同中辩五门菩提心义有疑。二五门中第一释名门中为二。一通释菩提心名义中辩道觉梵汉不同。二别释行愿胜义三摩地三门名义自为三。一释行愿名义。二释胜义名义。三释三摩地名义为二。一通释三摩地名义。二别释为二。一约大日经。二约金刚顶。初大日经为二。一大日尊三摩地中辩胎藏名义。二三部三摩地。次金刚顶为二。一总释阿娑颇那伽三摩地名义中辩金刚喻定金刚界金刚顶名义。二总释五部三摩地观五相成身中辩四人修观义。即身成佛义。
    问。真言宗释菩提心有几门耶。答。此有二文。问。何。答。一菩提心义有五门。二菩提心论有三门。问。五门三门即何。答。文云。菩提心义五门分别。一释名义。二识体性。三辩一异。四明相状。五述行愿（文）论云。菩提心行相三门分别。一者行愿二者胜义。三者三摩地（取意文）
    问。此二文是谁说耶。答。真言目录□云不空私检二文论是龙树造不空译也。菩提心义无造主名。而古德皆云不空造者有疑也。问。疑何。答。文中唯引华严维摩虚空藏菩提心经本业仁王经等。起信显扬论等明显教菩提心。非真言菩提心。又引长耳三藏说亦非真言三藏说。唯一处引大日经疏故有疑也。问。既引毗卢遮那经疏何言非真言义耶。答。大日经义释亦名义记是一行记。何以不空三藏引为证乎。
    问。若尔菩提心论亦云准毗卢遮那经疏释阿字具有五义（文）岂非不空引一行记乎。答。彼是后人。引彼疏文注入论中。而有论本书长行者写生误矣。问。抑大日疏无所引文。何言准疏耶。答。高野十四卷二十卷脱此文也。慈觉大师遍明和上圆成和上圆觉僧正等本□有其文。故知高野抄本脱去。
    问。菩提心义未有古德注云。高野大僧正进官入唐觉法目录中云不空译也。今谓。恐是彼不空集耳（文）此语用否。答。纵令不空集可集秘藏文。何故唯集显教经论。故难用也。问。若终有疑不用彼五门耶。答。真言古德闭目信用。今须言不违古德且用彼文五门。问。若犹用之何故更疑。答。古人云。疑是智之津也。为获明说而陈疑耳。
    问。古德有云。有目录云。菩提心论不空集也。故非龙树说。此语用否。答。论云龙猛菩萨造不空奉诏译。而言不空集者无凭叵用。问。论题下云大兴善寺三藏沙门大广智不空阿阇梨奉诏译。次文初云大阿阇梨云（文）有本此文连书题下。故有人为不空集。何云无凭。答。初云大阿阇梨者是妙吉祥也。龙树承妙吉祥而造此论不空译之。故有正本以大阿阇梨云以为论初文也。而连书题下写生误矣。然三藏灭后有□于所译经论仪轨皆令着三藏号故。或载存日号如云大广智不空。或加阿阇梨字或载灭后谥号如云大辨正广智三藏。或加存日不空字。唯其位品存日特进是正二品。灭后开府仪同三司是正一品。具出别传可检正文。
    问。大日经义释云（十四卷本文。二十卷本无也）阿阇梨于乌仗曩国撰出供养次第法（取意也）略有五分与第七卷供养法同。而何故此菩提心论引彼毗卢遮那经供养次第法文耶。答。菩提心论云。大毗卢遮那经供养次第法云。若无势力广（经作绕字）增益住法但观菩提心。佛说此中具万行满足净白（经作醇字）纯净法也（文）今大日经第七卷供养法初有此文也。故三藏于乌仗曩国所撰出供养法即第七卷也。而彼第七卷供养法疏云。和上（□多）于金粟王塔下感得。文殊现金色字于虚空中持供养法以授无畏（云云）故知无畏在乌仗曩国出彼所承。时人不了云三藏撰出。此义释本三藏说。一行记。智俨治。温古再治。故本记外多加人言。故知菩提心论所引供养次第法者天竺本。见彼文非引三藏在乌仗曩所造文也。
    问。金刚顶义诀云。龙树□白芥子打开南天竺铁塔户入中诵得菩萨大藏经大本中十万偈（取意也）是龙树初得真言之始也。非逢妙吉祥。而得也。何言妙吉祥说龙树承之造论耶。答。海云阿阇梨金刚界相承云。大日如来付金刚手。金刚手付妙吉祥。妙吉祥付龙树。龙树付龙智。龙智付金刚智。金刚智付不空。不空付善无畏（取意也）依此诚文知龙树承妙吉祥。问。若尔彼义诀文如何会之。答。彼义诀云。龙树初诵毗卢遮那真言蒙毗卢遮那自现真身授持诵法。龙树持诵其法□白芥子打开塔户（取意也）夫真言者不从师受犯三昧耶。持之无验。现在中夭死堕地狱。故知龙树初承妙吉祥持诵之。问。妙吉祥谁。答。文殊师利。旧云妙德（或云妙音）新云妙吉祥也。
    问。抑□用彼五门三门如何。答。私谓。当以五门通释三门。问。意何。答。三门各出菩提心行相。五门通释菩提心义相故也。问今文释大日经宗菩提心义正用何文。答。正用义释。兼可用法界无差别论。问。若尔不用前五门三门耶。答。开门依前释义依后。问。何故兼可用法界无差别论耶。答。此论约法界体性盛明菩提心义故。问。菩提心经等盛明此菩提心义。何故不用耶。答。一者菩提心经等多唯明行愿菩提心行相。故此大日宗多明三摩地菩提心行相故。二者睿山大师东西两宝幢樘中入此论文以为菩提心标旗故。此论所明菩提心体性与大日宗菩提心体性同故（云云）已上略释开门差别已竟。
    问。第一释名义何。答。此有二意。问。何答。一通释名义。二别释名义。
    问。先通何。答。且有义云。梵云冒地悉多。唐云觉心。问。古来多云菩提心也。亦云菩提萨埵摩诃萨埵。此云道心大道心也。若尔梵云菩提质多。此间可云道心。何故冒地悉多唐云觉心耶。答。梵字^h□^e□菩提与^h□^e□冒地意同。以^h□提与^e□地同三昧声。然此菩提今有人云。敌对云觉。梵云末伽敌对云道。古以菩提翻道者是义翻。今依敌对正云觉也。罗什所翻智论云。菩提名诸佛道。大日义释引用此文。义释译菩提萨埵云觉有情。此是本天台宗一行和上且顺状师语而所译著。仁王经仪轨及陀罗尼门观行仪轨同引不空所持金刚顶瑜伽经仁王般若真言中云冒地（觉）质多（心）散惹那□。此是本法相宗沙门良贲习玄奘语而所译者。阿耨多罗三藐三菩提古云无上正真之道。新云无上正等正觉。故知若依罗什无畏不空一行等说。菩提亦云道亦云觉。若依玄奘菩提一向云觉。
    问。若菩提与冒地同也。菩提正云觉者。何故即身成佛义云^h□^h□没驮^h□^e□冒地一字之转。没驮名觉冒地曰知耶。答。^h□^h□没驮正云觉者是能觉者。^h□^e□冒地正云觉也。是所觉法故。大佛顶等归命诸佛中云^h□^h□^h□^h□^h□^b□三藐三冒驮野者此云正等觉者也。若说菩提文云^h□^h□^h□^h□^^e□三藐三冒地者此云正等正觉也。问。若尔何故彼成佛义云^h□^h□^h□^h□^^e□三藐三冒地古翻遍知新译等觉觉与知义相涉故耶。答。诸文分明故知彼成佛义误矣。
    问。道之梵语正云末伽的出何文。答。近出天台涅槃经疏四译梵语中也（可勘正文）远出大唐论衡佛法道士论议中也（可勘正文）
    问。论衡意大略何。答。帝使道土翻道经为梵语之时。道士翻云菩提修多罗。玄奘三藏破云。天竺呼云末伽大唐正云道也。天竺若云菩提大唐正云觉也。而汝何故今云道翻菩提（取意文）问。若约觉言天竺梵语有差别耶。又约道言梵语有种以否。答。若约觉语梵语种种。若以所觉为觉云菩地。亦云菩提。故阿耨多罗三藐三菩提古多云无上正真之道。玄奘云无上正等正觉。其^e□地与^h□提同三昧音。故天竺多通用。如^h□铭与^h□弭是也（一）若以能觉为觉云没度。梵语千字文十地妙觉中云□左苏（妙）没度（觉）是也（二）若以智觉为觉云尾□驮。梵语千字文云尾冒驮（智觉）是也（三）若以求觉为觉云冒地阿地。梵语千字文云□啰（二合）婆（发）冒地（菩）阿（引）地（提）阿（引）枳□罗（二合意）是也（四）若以觉者为觉云没驮。古云没图。亦云佛图。亦云佛陀。大日经云没驮义释云佛驮。后汉代有佛像泛海而来。名曰浮图。古有三藏名佛图证（五）若以遍知为觉云三佛陀。法华维摩列三号中云三佛陀。金光明云正遍知。大日经云正等觉是也（六）若以警觉为觉云底瑟吒。如警觉真言云□曰罗底瑟吒此云金刚警觉。或云加持亦云坚固是也（七）又云三昧耶如大日义释中翻三昧耶为警觉是也（八）天竺道言梵语种种。若以果道为道云冒地亦云菩提。^e□地^h□提同意已如前释。梵语杂名云。菩提曼荼罗云道场。大日义释警觉地神文中云。菩提曼荼罗者即道场也。无畏译大日经云。我昔坐道场降伏于四魔即菩提曼荼罗也。罗什经论多云道场。未见觉场之文。义释亦引智论菩萨摩诃萨云大道心成众生之释而无一文菩提心云觉心之文。而玄奘亦菩提曼荼罗译云道场。又三菩提云正觉菩萨云觉有情。今菩提心义云菩提名觉。是用玄奘意故。真言天台宗可依无畏罗什一行等意云菩提云道。然信行云。须菩提古云空生。亦云善吉。亦云善生。亦云善业。新云善现（云云）又菩提流支古云道晞。新云觉爱（云云）私云。□是义释云道云觉故。注维摩经竺道生曰。菩提者彼语有言此无名也。僧肇曰。道之极者称曰菩提秦无言以译之。菩提者是正觉无相之真智乎（文）今谓。若可菩提正译云觉亦云道者何意。生曰。此无名也。肇曰。无言以译。故知道觉□是义译。非谓一正一义者也（一）若以因为道云摩罗伽（二合）天台涅槃疏四谛梵语中道云末伽。玄奘破道士云末伽是也（二）若以进修为道云娜耶。大日义释修行梵语云左哩耶（二合行）娜耶（修行）娜耶是乘义道义是也（三）若以德望为道云忙遇啰□。梵语千字文云。处位僧伽道当修轨。其道字云忙遇啰□是也（四）若以法教为道云跛他。梵语千字文云。讲道论妙激扬理致亦云密藏法道。此二道字云跛他是也（五）若以政理为道云遇啰□。梵语千字文云君臣道合。其道字云遇啰□是也（六）若以道德二篇之道亦云遇啰□。梵语千字文咸禀道德其道字云遇啰□是也（七）若以道路为道云阿持□（二合）那。亦云跛娜。梵语杂名云阿特□（二合）那。又跛娜道路是也（八）若以道桥为道云摩啰议（二合）亦云跛娜。梵语杂名云摩啰议（二合）又跛娜。道桥是也（九）若以行□为道云跛他。如车道蚁道。出梵语杂集中（十）故知天竺道言不可定执。纵如大唐道言多有所关。况乎玄奘只破道士直译道字以为菩提故以因道而破其译而今人言。玄奘意若道士之道为菩提。菩提天竺云觉。若道天竺译云末伽。汝是末伽之道。即是道路之道。事须斟酌。
    问。且就菩提心义梵云菩提此翻云觉意何。答。彼文云。众生迷覆名为不觉。今遇善友开发无明省除迷覆（文）问。何名众生迷覆耶。答。不了烦恼即菩提故名迷覆。非是烦恼复外菩提在中。问。如来藏经十喻。佛性论九喻。法界无差别论九喻皆明无明迷覆法身。今何故云非烦恼覆菩提耶。答。说若烦恼覆菩提者是天台所行次第教意也。若说以菩提为烦恼者是天台所立圆融教意也。今大日宗同彼圆意。问。何以知尔。答。大日经释菩提心中云。非见非显现（文）故知尔。问。经意何。答。义释云。有云。众生本有佛知见性。无明除时自能见理。有云。如是常理非可造作。阴雾除时日轮自现。令净菩提是非可见可现之法。故云非见非显现（取意文。可检正文）
    问。若以彼二家义配天台四教者是何教义耶。答。虽无正文以理判之烦恼中有菩提者是别教义。见似空门现似有门。
    问。今真言宗此教名何教耶。答。名三乘教也。问。天台别教不明三乘何摄三乘。答。天台亦以别教摄前三中（前三后一为四车故）今亦例然（云云）
    问。今意烦恼即菩提其相何。答。义释云。譬如有人暗中为利宝所伤谓为蛇毒。以作毒想故其心执着便成毒气遍入支体。垂欲命终时有良医诊之。晓其本末即时引至伤处。以明灯照之。犹见所伤之宝有血涂相。其人了知非毒气毒气亦除。分别玩好之具而生喜乐。行人亦复如是。若不了烦恼即菩提自受苦恼。知识示之以惑为觉（止观亦用此喻）问。且约贪等明此义何。答。若为身命作贪受苦。为菩提作贪受乐。问。何以知尔。答。大乐经云大乐大贪欲等。彼经举贪等取十恶（或检经意）故知尔。问。虽有此证未分明。若有明文耶。答。无行经云。喜根菩萨云。贪欲即是道。恚痴亦复然。如是三法中具无量佛法。若人求佛道欲断贪恚痴。是人去佛道譬如天与地（文）仁王云。菩萨未成佛时以菩提为烦恼。菩萨成佛时以烦恼为菩提文。是明文也。问。若烦恼当体即菩提者无别烦恼体耶。答。不了贪欲即菩提于贪作恼名为烦恼。无别烦恼。前引如来藏经等无明迷覆法身者是约未了烦恼即菩提等名为迷覆。譬如覆瓮自覆名覆非覆他物。然文云譬如瓶瓮中金等者是约未了之时。例如天台圆教不断无明而犹名断。问。何以知尔。答。菩提心义云。若悟名觉迷名不觉。譬如迷人依方故迷。众生尔耳。依觉故迷。若离于觉则无不觉（文）又大圆觉经云。妙圆觉心即同流转。譬如动目能摇湛水云駃月运舟行岸移（文）故知尔。
    问。起信论云。依本觉故而有不觉。依不觉故说有始觉。若得始觉还同本觉（到意文）故知菩提心义云依觉故迷者是依本觉故迷。何云依贪作恼耶。答。贪体即觉体名本觉理也。非昔觉故名本觉也。若觉贪即菩提名始觉也。此始觉贪与本觉贪一体无二名还同本觉。又鸯掘经云。始觉众生本来成佛生死涅槃犹如昨梦。大圆觉经云。法界海慧照了诸法此名随顺如来觉性。问。论云。若得始觉还同本觉（取意文）岂非昔觉中迷今觉同昔耶。答。若尔一切诸佛还成凡夫凡夫还。成诸佛即违大圆觉修多罗了义经等云一切诸佛不还成凡夫也（可检彼经正文。上来释菩提竟）
    问。梵云质多唐云心者意何。答。心虽多种而质多之心求于菩提故云尔。问。心有几种耶。答。大日经义释处处明心不出七种。问。何答。若诸佛菩提心真言中云纥哩驮耶。义释云。古云干栗多者。是谬讹也。正云纥哩（二合）乃耶（一）若行者心处心亦云干栗驮（二）若菩提心云质多亦云悉多（三）若菩提萨埵云萨埵□（四）又有三种。若佛心之心云冒啰婆（一）若疑虑心云制哆婆（二）若疑悔心云囊（引）怛莽（二合）娜（三）此三非菩提心要用也（前后合七种也）问。此七各何名心耶。答。诸佛菩萨以真实义名心。若心处心以人心藏名心。若菩提心以虑知义名心。若萨埵□以有情义名心若佛心心以佛意乐名心。若疑虑心即以疑虑名心。若疑悔心亦以疑悔名心。
    问。何名真实义等耶。答。如来藏自性清净心名真实心。一切众生胸间肉团其形八分。男仰女伏。其色丹赤。是五藏中之心藏也。真言行者观此八分为八叶莲。上开九佛名心处心。第六意识分别善恶离染求净名虑知心。萨□萨怛□旧云一切众生新云一切有情。冒地萨怛□古云道心今云觉有情。情是情识名有情也。问。自性净心名干栗驮者。何故般若心经梵名中云干栗驮耶。答。佛心法心菩萨心皆呼干栗驮者□真实心故。义释佛菩萨心及以行者心置佛心。并真言心皆云汗栗驮。汗栗驮是真实心（取意文）问。天台止观云。汗栗多是草木之心矣。栗多是积聚精要之心。质多是虑知心。今明发心简前二也。若尔干栗驮是草木之心。何故今为佛菩萨心耶。答。有云。天竺草木中坚名干栗驮故以真实心喻之亦名干栗驮（是法相宗后师法华决释意）此义善矣。
　　问。真言行者干栗驮心名心处心意何。答。于此肉团心处观自性净心。自性净心处心故名心处心。故义释释如来大决定心云。是心处心中之心。即干栗驮也。问。若尔何故义释或处以悉多心为心处心耶。答。悉多是菩提心之心也。一切众生自性净心中本有普贤大菩提心。此心开发名金刚萨埵。且约此义悉多亦名心处心。问。此自性普贤大菩提心质多于何处观之。答。亦于八分肉心观之。胎藏观为八叶金刚界观为月轮。
    问。凡夫第九第八第七第六识若指心处在何处耶。答。亦在八分肉心处也。问。若尔佛地理智之心形如八叶亦如月轮。若凡夫第九八七六识亦有形耶。答。皆托在八分肉心故。若论其形□如八分肉团。
    问。金刚顶经及菩提心论云。我见自心形如月轮者是干栗驮心欤。为当质多心欤。答。即其真言中云质多跛罗底。故知质多心也。问。若尔此月轮心是通达本心之心欤。为当发菩提心之心欤。答。是通达本心之心。问。若尔其本心者即应自性清净心也。故可名干栗驮。何名质多。答。此即与前云质多名心处心义同矣。问。若尔自性净心亦名质多发菩提心亦名质多有何异耶。答。自性净心名质多是性得菩提心。发菩提心名质多是修得菩提心。此则以第六识质多菩提心于第九识干栗多净心处求本有质多菩提心。
    问。何故不求干栗多心必求质多心。答。干栗多心是本体质。本体质中万德相貌名质多心。故今开发本有菩提质多心相令显果位菩提质多德相。于彼果位亦名制底即大日塔名也。亦名萨埵即金刚萨埵也。问。何以知尔。答。义释云。梵音制底与质多体同。此中秘密谓心为佛塔也。如第三曼荼罗以自心为基次第增加乃至中胎。涅槃色最居其上故此制底甚高也。又从中胎八叶次第增加乃至第三随类普门身无处不遍。故此制底极广（文）故知尔。
    问。如大日经以心置心。义释云。以行者心中真言字置佛心上（云云）是何心耶。答。义释云。以心置心者是纥哩（二合）乃耶心。非质多心也。问。通达本心真言唯云质多不云菩提。何云性得菩提心耶。答。菩提心论云一切有情悉含普贤之心。我见自心形如月轮（取意文）普贤之心即菩提心故名性得菩提心也。问。修得菩提心形何耶。答。亦如月轮。问。若尔修性何异。答。金刚顶经通达本心中云。譬如月轮在薄雾中。发菩提心中云。令心月轮增长周遍（取意文）故少异也。
    问。抑自性净心者九识中何识耶。答。第九庵摩罗识此云无垢识。或云净识也。问。若尔何故金刚顶经通达本心文云烦恼习种子善恶皆由心。心为阿梨耶。六度习熏故是心为大心。答（取意文）第九庵摩罗是善恶心体。第八阿梨耶是善恶心相。第七六识是善恶用心。然所薰心是第九识。能薰心是第八识。今明第八能薰第九故云阿梨耶也。问。六度薰习故是心名大心者何心耶。答。是质多心。即菩提心。问。文云。心为阿梨耶。六度薰习故。是心为大心（云云）故应阿梨耶心。何言质多心耶。答。质多心是第八识处之用。故云是心为大心也。
　　问。止观云。矣栗驮是积聚精要之心。而义释或处释质多心云。心无自性托缘而生。譬如众彩庄严积聚（取意文）二文相违何会。答。且如塔心是积聚精要之心名矣栗驮。今第六意识缘第六法尘而生。缘谢即灭而无自性。喻如众彩庄严积聚故。是积聚而非精要。故不违也。问。第六意识既无自性。何故发菩提心得常住果。答。第六意识分别善恶故厌恶求善发菩提心（是天台大师大乘止观取意文。法相亦云第六识唯离染也）
    问。萨埵缚云有情者意何。答。质多约法萨埵约人。发菩提质多者名菩提萨埵□也。问。意何。答。义释云。忍乐修行坚持不舍之义名萨埵也。问。菩提萨怛□云觉有情。萨□萨怛□云一切有情。此后萨怛□亦有忍乐修行坚持不舍义耶。答。天竺梵语必有字缘字界二义。今萨怛缚是字缘。菩提与萨□是字界。故字缘虽相似而字界异故所诠亦异。是故一切有情梵语无彼忍乐修行等义。问。萨埵亦云素多意何。答。义释云。正云素多。然声明法随便呼之故云萨埵。又云素多是着义。谓乐着菩提无暂舍故。萨埵者是有情。谓发求菩提荷负众生故云大有情。问。萨埵若有种耶。答。大日经义释云。金刚顶宗云。萨埵有三种。一愚童萨埵谓六道也。二有识萨埵。谓二乘也。三菩提萨埵。谓菩萨也（取意文）问。正出金刚顶何文耶。答。正出五秘密瑜伽中也。
    问。菩提若有种耶。答。智度论云。有三种菩提。一声闻菩提。二缘觉菩提。三菩萨菩提。若涅槃经说四种菩提。谓下智观故得声闻菩提。中智观故得缘觉菩提。上智观故得菩萨菩提。上上智观故得佛菩提（取意文）问。若皆得菩提皆名萨埵者。三乘皆名菩提萨埵耶。答。智度论云。三乘皆名菩萨而二乘不名摩诃萨。唯菩萨名摩诃萨。问（取意文）三乘皆名菩萨者亦三乘皆名菩提心耶。答。然。问。三种萨埵若有种耶。答。各有五种。若说生灭六道是小乘义。若说无生灭六道是通教义。若说无量十界是别教义。若说无作十界是圆教义。若说真如十界是真言义（一）若说折法二乘体法二乘界外二乘佛道二乘海会二乘如次为五教义（二）若说小乘菩萨共行菩萨四乘菩萨一乘菩萨三密菩萨如次为五教义（三）
    问。智度论明五种菩提。一发心菩提。二伏心菩提。三明心菩提。四出到菩提。五无上菩提。天台判为别教义也。更加理即菩提借为圆教六即菩提。今真言宗用否。答。一切经中所明菩萨菩提及菩提心皆摄今家四重曼荼罗中。问。一切经中明几菩萨菩提及菩提心。答。龙树智论明四种。一小乘三藏三祇百劫行菩萨菩提心及菩提。二摩诃衍中三乘共行十地行菩萨菩提心及菩提。三但菩萨乘胜义十地行菩萨菩提心及菩提。四神通乘四十二字门行菩萨菩提心及菩提。天台用为四教菩萨菩提心及菩提果也。毕定不毕定入印经明五菩萨乘。一羊乘行菩萨。二象乘行菩萨。三月日神通乘行菩萨。四声闻神通乘行菩萨。五如来神通乘行菩萨。私用此五为前四教及真言行菩萨。既有五种菩萨故知亦有五种菩提心及菩提果也。
    问。睿山以彼五乘菩萨相配藏通华严无量义法华五教菩萨。而何今云四教及真言行菩萨。答。藏通为二。华严为别无量义为圆是为四教。法华与真言教同为超八之圆。故不违也。问。于此五教三乘分别四乘。云何。答。各有二义。一当分义。二跨节义。若小乘中于三乘加佛果为四乘果。以运他为乘义也。唯有当分无跨节义（一）若通乘中于三乘足佛果为四是当分义。小乘菩萨足三为四是跨节义（二）若别乘中次第修行四乘观行是当分义。藏通三乘界外回心入别为四是跨节义（三）若圆乘中闻圆十界证四乘道是当分义藏通别中三乘回心入圆为四是跨节义（四）若真言中闻真言法证四乘道是当分义。藏通别圆三乘回心入密为四是跨节（五）此□五教自行四乘。若约化他小乘菩萨垂□现为当教二乘（）一。通乘菩萨垂□现为藏通四乘二义（）二。别乘菩萨垂□现为藏通四乘二义（三）圆乘菩萨垂□现为藏通别中四乘二义（）四。真言菩萨垂□现为藏通别圆四乘二义（）五。问。依何教理作此解释。答。俱舍成实二宗亦立四乘。是小乘中当分四乘（一）若瑜伽论亦立四乘喻。譬如父造四车诱引稚子。羊车鹿车牛车象车。是通教中当分四乘。若杂喻经立化城喻以喻三乘。以冥聚落喻至佛果是通教中跨节四果（二）若璎珞经三乘各有三乘。此九乘各有国土九乘皆入平等大慧。是别中当分四乘。若楞伽经十地四五六七八九地中三种意生身生无漏界。大涅槃经四果圣人八六四二。支佛十千劫到菩提心处。是别教中跨节四乘（三）若无量义说大直道。或得四法四果。或悟支佛。或发菩提心。或得三昧总持。或法华中佛道三乘一乘是圆教中当分四乘。若法华经开会二乘令人一乘前三中含两教二乘三教菩萨是圆教中跨节四乘（四）若诸密教说其真言修其真言得三乘果及如来法。若大日经说五种三昧道令入大空三昧者无留难。是真言中当分四乘。若大日经引五乘人入曼荼罗各于自心开示实相是真言中跨节四乘（五）问。若闻圆密得四乘果何名一乘。答。如无量义从一法生。一即无量。无量即一。是圆十界。皆实相义有十界故亦有四乘。是一实故亦是一乘。此经名为醍醐初分一乘顿教。真言教中亦有十界亦是真如。故有四乘同为一乘。
    问。俱舍颂云。转声闻种性二成佛三余。又瑜伽论回向菩提声闻增长变易。此等今五教中何教意耶。答。藏通二教回心向大（云云）问。法华论中四种声闻是何教义。答。是四教义。若藏通实行者及别圆佛菩萨藏通二教现二乘形合为有四义。一决定。二上慢。三退大。四应化。此中退大应化二亦通五教。如不思议经。他方诸佛菩萨现声闻形而来坐会。其名曰陈如迦叶舍利弗等。舍利弗是金龙陀佛。须菩提是青龙陀佛。具如天台天台更加佛道为五。佛道有二。一别佛道。二圆佛道。今加真言为三佛道。
    问。俱舍成实法相三论华严所立菩萨摄今五菩萨云何。答。俱舍成实所立菩萨是小乘菩萨也。法相五位菩萨是共行菩萨也。三论五十二位是胜义菩萨也。华严五教菩萨中小乘教菩萨是小乘菩萨也。始教菩萨是共行菩萨也。终教菩萨是胜义菩萨也。顿教同教别教菩萨是圆教菩萨（云云）问。此等二种六道三种十界五种二乘五种四乘五种菩萨菩提心摄四重曼荼罗云何。答。二种六道三种十界中初六道五种二乘五种四乘中前二种小乘共行二菩萨是第三重释迦生身眷属。三种十界中第九菩萨十界五种四乘中第三菩萨乘胜义圆融二菩萨是第二重法身大心众也。三种十界中第十佛界五种四乘中第四佛乘是第一重佛地四身也。
　　问。若尔何故义释引智论神通乘菩萨以为真言菩萨不用其论马乘行菩萨耶。答。智论四种菩萨未入曼荼罗时皆非真言菩萨。但判浅深彼中神通乘行菩萨同今真言行菩萨。若皆引入曼荼罗时皆成真言行菩萨。问。何以得知皆引入耶。答。大日经义释说。诸佛各从本所通达门出现五乘形各说五乘三昧道皆引入曼荼罗。□开心实相门一生成佛（取意文）其中菩萨三昧道文云。此中七地菩萨者是约教道。故知□住一切教道法门引入。问。其五乘何。答。一人天。二声闻。三缘觉。四菩萨。五佛地。问。此五种三昧道皆明菩提心耶。答。若约十方法界教道法门唯四乘道明菩提心名为声闻菩提心·缘觉菩提心·菩萨菩提心·佛乘菩提心。若约引入四重曼荼罗义普于五乘自心实相开发普贤大菩提心。
    问。普于五乘自心开发普贤大菩提心云何。答。且如迦毗罗外道二十五谛中云知根者凡人胸间八分肉团名干栗驮（出因明数论师计中）若迦毗罗引入曼荼罗即于彼计干栗驮心令观大日如来自心八叶芬陀利华。如迦毗罗者一切人天干栗驮心皆亦如是。若萨婆多小乘部师亦说八分干栗驮为心。若引入时亦于彼心令观心莲。若化他部小乘师以前念后念为心。若引入时令观质多之心以为心处心令悟前后念中意生八叶之莲。若诸大乘师说心无自性托缘而生。若引入时令观质多之心托缘而生本无自性。亦以质多为心处心令开心莲（此四家计天竺现传）以三家计者一切二十部五百部等皆亦如是。问。若于诸外道大小乘计皆开实心令观心莲者。何故大日经破外道三十计及诸大乘计耶。答。若未引入皆悉可破。若引入时顺世八心违世八心皆大悲藏之妙行也（违顺八心具出经疏）
    问。菩提心论云。凡夫人心如合莲华佛心如满月（文）若尔干栗驮八分如合莲华。佛心非如开莲华耶。答。凡夫八分肉心如合莲华于此心处若见本心形如月轮。是名佛心。于此心月观为莲华名为妙法芬陀利也。问。前云约塔心积聚精要名矣栗驮。若今世人呼盘等中亦皆名心。是何心耶。答。且如塔心众材积聚中精要也。故如盘心亦是众尘积聚中精要也。故可名矣栗驮。问。若九识中有矣栗驮心耶。答。有云。若如来藏名心是以真实为心。若以八识名心是以积聚为心。若第六识名心是以虑知为心（慧绍。取意文）故第八识亦名矣栗驮心。问。前以质多为积聚心而非精要。今阿梨耶亦唯积聚而非精要。何名矣栗驮耶。答。有人总以八识为积聚心。今以第八名为积聚精要之心者。阿梨耶唐云藏识。即与积聚精要义同。故无失也。
    问。大佛顶云末摩（注云心）大日经义释云。佛□荼吉尼许食应死人之心。其心名人黄。如牛有黄。是何心耶。答。俱舍论云。末摩是水。有云。人顶有七甜滴。一尽即病。七尽即死（吉藏。去意文）然大佛顶云。末摩轮蓝（注云。心病）是今世心痛之病。非顶病也（更问。私会恐是顶滴尽故心痛病生）又人黄者恐是肉团心藏（更问）上来释心字竟。
    问。菩提心义云。求觉之心名菩提心者。六合释中何释意耶。答。文云。发求菩提之心名菩提心。依主释也（文）问。六合释是法相所用。今真言宗何故用之。答。有云。西国现传。凡释名义用六合释（取意文）玄奘西游始传此释。真言后来。用彼国风有何妨乎。
    问。六合释何。答。有财最胜。正辨云。自大唐起。于贞观有慈恩三藏至。译主律师。躬游西天足履中土。依五印风俗传六释轨义。谓西域相传。解诸名义皆依别论陈六合释。梵曰杀沙摩娑。唐言六合。法有二义乃成六释。非一义者无合相故。亦可以义添名应言六离合释先离后合。必应然故。知言佛陀即显觉者。觉者谓五蕴假者。觉谓四智能觉此为离也。有觉之者得觉者名。此为合也。二义相滥六释简之。一义不然。便非所要如说菩提。但翻为觉。既唯一义。即无六释。其六者何。一持业。二依主。三有财。四相违。五邻近。六带数此。有颂言。

    以自及自他  以他与俱非
    通二通三种  如是六种相

    释曰。第一持业。持谓任持。业谓业用。体能持用名持业释。如无性摄论解大乘云。亦乘亦大故名大乘。谓大是体体性大故。言乘是用用能运故。以大持乘故名持业。或曰同依。依谓所依。二义同一所依体故名同依释。如大与乘。即是二义同依教等故曰同依。颂言以自显此初释。以自体业而为名故。第二依主。依谓能依。主谓余法。以自依余名依主释。或复主者是从喻名。如世臣属依于王主。又名依士。士谓士夫。从法从喻二释如上。如无性论解大乘云乘之大性故名大乘。谓有为名乘以无为称大。大为乘性以大依乘故依主。颂言自他显第二释。以自兼他而为名故。第三有财。有谓所有。财谓余法。全取余名是有财释。亦曰多财。皆从喻说。如人有多财名有多财故。如正理论释俱舍名藏。或是所依。犹如刀藏。谓彼对法是此所依。引彼义言造此论故。此论以彼对法为藏名对法藏。谓发智论等名对法名藏。今俱舍论全取彼名名对法藏。是有财释。颂言以他显第三释。全以他法为己名故。第四相违。相显二法。违即互乖。二体各殊名相违释。如瑜伽论决择分初名五识身相应地意地。五识与意其体各别。双举两法而为一名。义准应加与并共及。如因明论说能立与能破。但瑜伽论略无与字。颂言俱非显第四释。如唯识颂说未那识。并我爱我慢及余触等俱。此及余字非自他名。谓非自随惑名。亦非他触等名。然及余言能显末那识。八随惑相应是相违释。非如明闇相违之义。无相违法而相应故。准此即是俱非自他名相违释。义与前别两朝三藏传说不同。第五邻近二显第五释。邻近是假依二种立。一依主邻近。如言念住观。观者是慧与念相应。慧由念力持令住故。念住之观依主邻近。二有财邻近。如但言念住。此是慧体。而取念名从彼增强以立名。故有彼念住有财邻近。然由持业唯自为名。又彼相违非自他自。今斯邻近要取他名。故邻近中不说有二。第六带数。带谓挟带。数谓算数。挟一等言成带数释。颂言通三显第六释。带数亦假依三种立。一持业带数。如言百法。百法故。二依主带数。如有说言。眼等六识是。眼等六能依识故。三有财带数。如有说言。触谓三种。三种非触取彼名故。无相违者其义复易明。不说邻近由彼假故。不可言假。复依假故。
    问。古法相师用二种门。一随转理门。二真实理门。新法相师用此六释。新华严师亦依六释。若三论宗用二种门。一理内。二理外。若天台宗用四种释。一因缘。二约教。三本□四观心。今真言宗用几释耶。答。若大日经义释有三种释。如云于此经文有浅略释有深秘释。于深秘中亦有浅深。若供养法疏亦有三种。一深秘释。二秘中深秘释。三秘秘中深秘释两文相合即成四种。
    问。且约阿字用四释何。答。一约浅略释阿字是梵王传。二约深秘释是大日如来说。三约秘中深秘释阿字自说阿字。四约秘秘中深秘释真如理智自说阿字（供养法疏三释文。今加浅略释）
    问。以此四释释菩提心云何。答。若起信论云。以熏习因缘故则令安心厌生死苦乐求涅槃。以妄心有厌求因缘故即熏习真如自信己性（文）菩提心义引此论云。发记妄心求菩提故名菩提心者是浅略释。以妄求真故。若金刚顶所说一切有情本有普贤大菩提心一切如来大菩提心普贤大菩萨。若大日经及义释云。金刚手问言。菩提心名一向志求一切智智。若一切智智即菩提心者。是中谁为能求。谁为所求。谁为可觉。谁为觉者。谁能发起此心令至妙果。佛言。自心寻求菩提及一切智。何以故。本性清净故。众生自心实相即是菩提。无量功德皆悉成就者是深秘释。修性本有故。若大日经以阿字为地轮方坛名菩提心。若金刚顶上下十峰五智金刚及心月轮名菩提心者是秘中深秘释。色心一体故。若十地经云。法性本寂随缘转。由此妙慧向十地。此则真如不变故。虽恒寂灭而真如随缘故染净缘起者是秘秘中深秘释。寂照一如故（当于体性门广明。故此且止云云）已上略释通名竟。
    问。菩提心论行愿胜义三摩地三菩提心别别释名云何。答。所行名行发愿为愿故名行愿。止息劣法观显胜义故名胜义。梵云三摩地。大唐云等念故。金刚顶诀云。三昧耶者正翻为等持。三摩地者正翻为等念（旧云等至）谓遍一切处等持自智即入一切如来智也。即入一切普贤智持此智行犹如金刚。入有情界平等摄受而护念之。故华严经云。佛身普放大光明。色相无边极清净如云充满一切土。处处称扬佛功德。光明所照咸欢喜。众生有苦悉除灭。各各恭敬起慈心。此是如来自在用（云云）等持诸佛自行化他万德故名等持。平等护念故名等念。无所不至故名等至。
    问。且初所行何行发愿何愿。答。且依彼论云。修习之人常怀是心。我当利益安乐无余有情界（取意文）是名发愿。言利益者劝发有情安住菩提。言安乐者随愿给付安在快乐（取意文）是名所行。问。此行愿者何等法门。答。愿是愿波罗蜜。行即四弘六度一切万行。问。大日经金刚顶等正以何法为行愿耶答。此二经宗亦以五大愿十度等一切万行为行愿也。问。大日经菩提心为因大悲为根方便为究竟。三句大统中以此行愿摄何句耶。答。义释云。般若所明六度十八空三昧道品总持门等皆入大悲句中。即彼万行所成一切智智之果说名方便（文）问。金刚顶经三十七尊各有四门。诸佛三三昧心秘密神变相亲承受教示授与佛菩提。此中以彼行愿摄何门耶。答。三十七尊各第二秘密神变相中有十二变。其第十二神变文云。利益安乐无余有情界。乃至成就无上悉地果故（文可检论文）上来略释行愿竟。
    问。次劣法何法。胜义何义。答。且依彼论厌弃凡夫外道二乘十地菩萨狭劣。又深知一切法无自性。若觉悟已妄想止除从真起用。万德斯具名为胜义。问。知一切法无自性自胜义菩提心意何。答。涅槃经云。佛性有五种名亦名第一义空等（云云）第一空亦名胜义空。今观第一义空佛性。求菩提之心名菩提心。问。今真言宗正以何法为胜义空。答。大日经云。云何菩提谓如实知自心。是阿耨菩提乃至彼法小分无有可得。何以故。虚空相是菩提。无知解者亦无开晓。何以故。菩提无相故诸法无相。谓虚空相。性同虚空即同于心。性同于心性即同菩提（取意文）若守护国界经文全同此经。即金刚顶胜义空也。
    问。此经以如实知自心为菩提者。先其自心何耶。答义释云。说此顿觉成佛入心实相门亦为决了十方三世一切佛教。如一切经中皆是渐次开实相门。彼言诸法实相者即是此经心之实相。心实相者即是菩提。更无别理也。但为薄福众生且令净垢。然后为说即心之印今经则不如是。直约诸法令识其心。所以为秘要之藏也（取意文）问。一切经论所说实相不同。且阿含经婆娑论等亦明三乘各得实相。般若经中论等亦明三乘同得实相。璎珞经等亦明菩萨证实相理。法华经亦明唯佛与佛乃能究尽诸法实相。此中为今心实相。何实相耶。答。四中前三不同今心实相。今心实相者是法华实相。法华实相本是顿法。然历五时最后开显故判渐次非谓渐法。
    问。天台以地狱等十界十如三种世间名为诸法实相之理。今心实相亦地狱等十界十如三种世间法欤。答。即身成佛义明地狱等十法界。理趣释且释上中下十峰智处亦明如来十真如十法界。故知今心实相亦同天台。问。天台十界十如。百界千如。三千世间诸法实相是有相法。今心实相是无相菩提也。何云同耶。答。天台释诸法实相引般若经云。诸法无相名为实相。亦云。三千诸法即空即假即中故云同今无相菩提。
    问。天台亦云即空即假即中。今一向云无相。何云同耶。答。大日经云。心虚空界菩提三种无二。此等悲为根本。方便波罗蜜满足。义释云。即是究竟不思议中道义也（文）又义释云。阿字有三义。谓不生义空义有义故。龙树云。因缘所生法亦空亦假亦中也。故知真言菩提心实相亦即空即假即中也。问。若心实相即空即假即中者如实知自心时亦知心即空假中耶。为当知心同虚空耶。答。义释释心实相云。乃至现在一念识众缘生故即空即假即中。远离一切戏论至于本不生际本不生际者。即是自性清净心自性清净心即是阿字门。以心入阿字门故。当知一切法悉入阿字门（文）故知知心空假中也。
    问。若如实知自心时知心即空假中者。何故经云性同虚空即同于心。性同于心。即同菩提（文）心虚空界菩提三种无二。此等悲为根本。方便波罗蜜满足耶。答。义释释此文云。此一法界法离因缘毕竟不生而不坏因缘实相。以不生故则无能所之异。以不坏故亦得悲为根本方便波罗蜜满足。是即究竟不思议中道义也（文）故知心与菩提尚具三义。
    问。若自心即空假中者。何故经中五番云心非诸法耶。答。义释云。若但言自心不生不灭义则难解。故先示其着处初云心不在内外中间。如般若以无量门入诸法实相。今举宗要。但观内外十二处即摄一切法也。二云非青黄赤白。红紫。水精色。长短。圆方。明暗。男女。不男女约外道真我明心实相。三云心非欲界色界无色界。天龙夜叉。乾闼婆。阿修罗。迦楼罗。紧那罗。摩□罗伽。人。非人趣同性约外道我性明心实相。四云心不住眼耳鼻舌身意界非见非显现约佛法中外道明心实相。五云若分段显色。形色。境界色。受想行识我我所能执所执。清净界处。乃至一切分段中求不可得约十方三世一切佛教一切经中所说法门明心实相。
    问。若心非阴界入等一切法者但是偏空。何云即假即中。答。义释云。如一切经或说诸法从缘生都无自性皆是渐次开实相门。彼言诸法实相者即是此经心之实相。心实相者即是菩提。更无别理也。但为薄福众生。且令净垢。然后为说即心之印。今经则不如是。直约诸法令识其心。所以为秘要之藏也。若不作如是方便。先从着处观之。而但言是心遍一切处毕竟无相则一切众生无由悟入。当知此观最为秘要法门也文。
    问。此文云心遍一切处毕竟无相者。能遍之心与所遍之处为同为异。答。小乘亦云。心能造诸法。造诸法已。心与诸法异。唯识亦云。八识变成诸法。诸法不离于识。故云唯识。而识非诸法。诸法与识异。胜鬘亦云。依如来藏故有生死烦恼。而真如净心变作诸法。缘起以后诸涅槃法与净心异。起信亦云。真如变作诸法。如华严云。心如工画师造种种五阴。一切世间中无不从心造。心佛及众生是三无差别。故心即诸法。诸法即心（云云）此四说即四教所说。今真言宗即同第四。是与天台圆教意同矣。
    问。若心即诸法。诸法即心者。何故大日经云心非阴界入等法。一切分段中求不可得耶。答。虽真如净心即诸法。诸法即净心而非如凡夫外道三教三乘所计心与诸法。故云非也。问。若尔为心生诸法故心即诸法。为心有诸法故心即诸法。为心诸法一故心即诸法。为心诸法异故心即诸法耶。答。如天台云。亦不言一心在前一切法在后。亦不言一切法在前一心在后。只心是一切法。只一切法是心。非纵非横。非一非异（文）心生诸法名纵。心有诸法名横。心诸法一名一。心诸法异名异。今皆非此故云非也。
    问。若如天台十界诸法为心实相知心实相名菩提者。菩提既是可得之法。最初一佛是开晓者。以后诸佛是知解者。何故。经云是菩提乃至彼法少分无有可得。虚空相是菩提。无知解者亦无开晓耶。答。义释云。少分梵云阿耨。七微合。成为喻。彼法离此无相菩提更无一法。又如虚空离分别故无知解相无开晓相。诸佛自证三菩提亦尔。唯是心自证心。心自觉心。是中无知解法无知解者。非始开晓亦无开晓之者（文）
    问。经中多举虚空皆是喻欤。答。依义释初云虚空相是菩提者是喻也。次云菩提无相故诸法无相谓虚空相者亦喻也。次虚空相心离诸分别无分别者亦喻也。次云性同虚空即同于心性同于心即同菩提。心虚空界菩提三种无二者。虚空无垢即心。菩提本同一相即而有三名耳（文）者是法也。问。如婆沙义虚空无过无德今佛智力离过德成。何得相喻。答。但以少分况大空耳。况有三义。一虚空毕竟净故。二无边际故。三无分别故。一切智心性亦如是（文）
    问。此心中自心与住心品之心同异云何。答。住心品义释云。此品统论经之大意。所谓众生自心即一切智智。如实了知名为一切智者。此教诸菩萨直以真言为门。自心发菩提即心具万行。见心正等觉证心大涅槃。发起心方便发净心佛国。从因至果皆以无所住而住其心。故曰入真言门住心品也（文）故同。
    问。此中无相菩提与菩提性品菩提同异云何。答。彼品了百字真言救世者不可得空之义名菩提性。不可得空即是大空。大空亦空故体离空不空相。导师方便假以言说开悟众生。从空立假令求于理（取意文）是举能了知见为菩提性。彼文亦云。了此真言义即是菩提文故四释中以真言义为菩提性。是第三秘中深秘释。今心自心实相为菩提性是第二深秘释。问。此中不可得空为拨无空。为本体空。为佛性空。为实法空为折法空。为体法空。为遍计空为胜义空为圆融空。为一心空。答。若无因外道拨无诸法谓（是名断见外道）空。若佛法中方广道人读大乘不生不灭等文谓诸法空。名恶取空。内法外道。若分别部一切法空名为佛性。是小乘过分空也。若成实论破毗昙五阴实法有立五阴实法空名小乘法空。若诸部小乘观折实法以为实空名折法空。若诸部大乘观诸法体即空名体法空。若法相宗于三性上立三无性。唯空遍计所执不空依圆二性名遍计空。若三论宗约真胜义有为无为无所得空名胜义空。若华严宗一切诸法同一无性为圆融空。若天台宗依中论云因缘所生法我说即是空。亦名为假名。亦是中道义。一切诸法即空即假即中名一心空。今真言救世者不可得空非前九空。唯同天台。文云从空立假令求理故。
    问。何以得知此菩提心不可得空非外道小乘法相三论所立空义同天台空义。答。大日经广破外道三十二计。又云。此经宗横统一切佛教。如说唯蕴无我出世间心住于蕴中即摄诸部小乘三藏如说观蕴阿赖耶觉自心本不生即摄诸经八识三无性义。如说极无自性心十缘生句即摄华严般若种种不思议境界皆入其中。如说如实知自心名一切种智则佛性一乘如来秘藏皆入其中。种种圣言无不统其精要（文）此中诸部小乘如文。八识三无性等。是法相所用。华严般若是三论所用。佛性一乘是天台所用。今如实知自心名菩提者即净菩提心。是第四句。故知尔。
    问。此经横统一切佛教者。此教观法浅深与诸教浅深同故欤。为当浅深诸教会入此教故欤。答。大日如来现四重曼荼罗身入法界中广说诸教。今以四重曼荼罗浅深观法性摄诸教故。二义共然。问。何以知尔。答。金刚顶出生义云。能仁如来托□都率降神中天以三车而诱进之以化城而引导之。大机已熟堪受大法。佛入不空王三昧耶召集诸圣。刊地位之阶渐立等妙之顿旨（取意文）又义诀中广引法华信解品长者穷子譬喻以立声闻缘觉迂回菩萨顿证菩萨四乘之义故知尔。问。此虚空无相净菩提心是不可得空即大空者可名大空菩提心。何故名胜义菩提心耶。答。此虚空无相净菩提心已非五番诸计诸法。故约空门当以十二十四十六十八二十二十二空等广破诸法执着。然以略要且名大空而名胜义菩提心者。是二谛中胜义谛也。非十八空胜义空（矣）
    问。此净菩提心大日经三句中何句摄耶。答。初菩提心为因句是也。问。此经菩提心为第一句。大悲行愿为第二句。方便为第三句。菩提心论大悲行愿为第一菩提心。胜义谛观为第二菩提心。自证观法为第三菩提心。二文相违何会。答。菩提心种子托诸佛胎藏大悲万行养育守护沙罗树王增长开敷。是此经大悲胎藏之大意也。外修万行内观诸法中开心佛是金刚顶之元意也。问。大悲万行养育者何等法耶。答。义释云。诸教但说沙罗树王种子根茎。枝叶华果。未明养育方便。但此经明种子养育方便（取意文）如经以三密行修供养行。问。叵尔此经大悲万行句彼彼论行愿菩提心只由真言门三密供养行耶。若尔菩提心经等菩提心六度万行。大般若等一切大乘菩萨万行不摄此中耶。答。皆摄此中。但约行者行相少异。何者且如布施拙度菩萨舍身退道舍衣破戒。巧度菩萨与法为眼教忍为衣。真言菩萨法施满檀。如布施者万行皆然。
    问。论中三种皆名菩提心。此经唯第一句名菩提心。何会。答。大日经云。我说诸法如是令彼菩萨众菩提心清净知识其心。义释云。三句大宗统论一部始终。无量方便皆为令诸菩萨菩提心清净知识其心。如此经者一切修多罗意皆在此。如释迦所说法者十方三世一切如来种种因缘随宜演说无非为此三句法门。究竟同归本无异辙（取意文）故知此经三句皆为令知净菩提心通名菩提心。与彼论为求菩提修三种行通名菩提心大同。
    问。此净菩提心金刚顶三十七尊各四门中何门摄耶。答。亦是第二秘密神变相门第十二变中八相成道中摄。问。彼中经文但有修普贤行发菩提心降魔成道转法轮等文。不云胜义菩提心。亦无三句文云何。答。修普贤行发菩提心者即是论中三菩提心。亦此经中三句菩提心也。故摄真实经五相成身文中一一皆云如释迦佛在菩提场修证此法者即论三摩地心。如释迦者一切诸尊法界行化皆亦如是。
    问。金刚顶宗行者先入阿婆颇那伽（此云无识身）三摩地观十缘生句证空寂实际。次蒙诸佛惊觉修普贤行成等正觉。即用五相成佛。后被大悲甲为金刚萨埵。净佛国土供养诸佛。游戏神通成就众生（取意文）今大日经虚空无相菩提心彼中何摄。答。彼云观十缘生句想身证十地。金刚喻三昧及萨婆若智尚未能证知者。是出生义所说判地位之阶渐立等妙之顿旨。即从等觉地入妙觉之行法也。此经净菩提心文云。佛元说成佛因者是始入初地初住之功德也。彼云五相成佛更修万行者是佛地大方便行相也。此经净菩提心以上修三句行有十六重玄义。故义释引华严十地文云。有浅略深秘二释。若得金刚顶十六大菩萨义此中义可了。若不尔者因缘事相涉十住品义也者是初地。初住以上位位各现五相成佛也。
    问。论以胜义菩提心为第二。以五相成身为第三。而何今云彼五相成佛是妙觉。今净菩提心是初地初住耶。答。论胜义菩提心中具有心源空寂万德斯备。所言万德是佛地万德。故此胜义菩提心亦通初心究竟也。今净菩提心五种三昧中第五佛地三昧名究竟发菩提心。故此净菩提心亦通初心究竟。故知初地初住以上乃至佛地皆具经论二义（上来略释胜义竟）
    问。梵云三摩地唐云等念。入普贤智持此智行犹如金刚。入有情界平等摄受而护念之者。旧云等至。而今何言等念耶。答。旧以定力等至一切境界名为等至。此得大略。未得全体。今约全体故云等念。问。或云三摩呬多。或云三摩跋提。或云三昧耶。或云三昧。与三摩地同异云何。答。三摩呬多唐云等引。亦云摄心一境义。即一心义也。谓以观念等引其心成就理智境界。此有二地。一三摩呬多地二非三摩呬多地谓观行相似二位别也。又义释云。以三平等引摄一切功德摄在自身故言等引。又定慧等合为一名为等引。三界九地定名□云三摩呬多。旧直云定。新云境一趣性（云云）三摩跋提亦云三摩□底唐亦云等念。谓入三昧中以悲愿力等念众生之时（云云）三昧耶义诀云。唐云等持。义释云平等。亦云本誓。亦云惊觉。亦云契。亦云时。亦以义云除障相应相续。亦以义云三是佛。昧是法。耶是僧。□出大日经义释也。天竺语法一言多含。且如轮王先陀波一言下智臣能知水盐器马亦如一瞿声能含九种名如俱舍颂云方·数·地·光·言·金刚·眼·天·水如是九种法智者立瞿声（云云）三昧者略。具云三摩地。古读梵语者呼二字似一声。故读摩地呼昧例如娑□呼莎等也。天台云调直定。玄奘等云正受。正受现法乐等故云正受（云云）又大日宗三摩地正云等持。大日经云。略说三摩地。一心住于缘。义释云。谓心系缘一境而不驰散。是等持义（文）今菩提心三摩地一心系缘一切诸佛菩萨各各一境而不驰散。故名等持。义释亦云。三摩是等。地是慧三事平等为一。名为等持（文）
    问。一切经中三摩地名皆为等持。诸佛菩萨各各一境耶。答。非也。且如三三摩地各随等持空无相无作之义。故三摩地是通名。各随别名其义异也。问。今三摩地菩提心中三摩地者别名何。答。有总有别。若大日经总以大空三摩地为行者修证三摩地。若住佛位发生曼荼罗时名大悲胎藏发生三摩地。若住佛位加持有情时名法界胎藏三摩地别有三种乃至无量（云云）若金刚顶总以阿婆颇那伽三摩地。为行者修证。先行三摩地别有五部。乃至无量（云云）问。先就大日经何名大空。答。义释云。行人于三昧中具见诸尊。以有相有缘故名世间三昧。世间三昧现前时观十缘生句与空寂相应名出世三昧。然尚以空病未除未名大空。及坐道场自证心性时心之实际不住相不依空照见空与不空毕竟无相而具一切相名大空三昧（文）问。若尔大空三摩地是应坐道场成菩提时所行初心行人何由行之。答。经亦云彼如是境界一切如来定。义释云。如涅槃经明一切有心者悉有佛性。此佛性即名首楞严定。亦名金刚三昧。亦名般若波罗蜜。佛佛道同更无异路。若行人初发心时能观心佛性者即名入如来定。岂烦渐超四处方至究竟乎（文）故知初发菩提心时亦用此大空三昧。问。初发心时观佛性何。答。经亦云。佛说一切空正觉之等持三昧证知心非从异缘得。义释云。入阿字门乃至无有少法而可得者。一念法界名正觉之等持正觉三昧觉诸法本不生故。唯是心自证心心自知心。从久远来常如实际无有变易。心住是缘名为等持（文）
    问。别有三部乃至无量何等。答。义释云。且就有相有上中下。上谓观毗卢遮那等诸如来身。中谓观文殊等诸菩萨身。下谓观因陀罗随类之身。以要言之。如曼荼罗一一善知识皆是一种入法界三昧门。若总观如是普门大众一心住缘而不驰散即名普眼三昧门。亦名普门世界三昧门。或但入正遍知部三昧门。或但入莲华部三昧门。或但入金刚部三昧门。或以文殊眷属为一三昧门。余三菩萨亦尔。如入阿字门一念法界是毗卢遮那三昧。于法莲华部印一心不乱是观自在三昧。于金刚慧印一心不乱是秘密主三昧。乃至于梵释诸尊解脱身一心不乱名彼天净眼三昧（云云）
    问。若住佛位发生曼荼罗时名大悲胎藏发生三摩地者。先其佛位何佛位耶。答。如经持诵者思惟而住于佛室（文）以此行者住佛室名佛位也。问。究竟佛地可名佛位。何以行者佛室名佛位耶。答。经上下文皆明入曼荼罗受三昧耶从初发心乃至究竟皆名为佛。今且以初心者以显后心。问。其佛室何。答。义释云。凡修观行时先当以五字持身。如供养法中说。即观自心作八叶莲华。阿阇梨云。凡人汗栗驮心者此是古译语讹也。正梵音云纥哩（二合）乃耶。此云心。状如莲华含而未敷之像。有筋脉约之以成八分。男子向上女人下向。先观此莲华令其开敷为八叶白莲华座。此台上当观阿字作金刚色。首中置百光遍照王而无垢眼观之。以此自加持故即成毗卢遮那身也。而在二明王中间名为住于佛室（文此等是大阿阇梨秘密行处。若为初学人及于大众中不可辄说此法）
    问。先以五字持身者其相云何。答。是秘法故不能委说。今举大略览者恕之。准入秘密曼荼罗法品以字烧字寿命灰烬。因字更生寿。生无垢。五轮具足令菩提心成就坚固。更以十二支句加持自身三分。如是三昧耶一切不违逆。入一切法教诸坛得自在。我身等同彼真言者亦然以不相异故说名三昧耶（云云）此是入秘密曼荼罗之行法也。义释云。上大悲胎藏坛中不用此法。终无成理（云云）若秘密曼荼罗法品以真言者身分五处观为五轮各安种子。供养法中用此品意（云云）此亦住秘密曼荼罗初心行法也。义准上大悲坛亦可用之（云云）若入秘密曼荼罗位品亦真言者以举身通为五轮亦安种子（云云）此证亦秘密曼荼罗后心行法也。入秘密法和合五轮是初入者成就品行法。秘密法品五处五轮是中心行法。悉地成就品。悉地出现品。息障品。等持明禁戒品等修行法中皆用此五处五轮。故入秘密位品一体五轮是证入者行法。故义释云。前品名入秘密。今复云入者是证入之入。如人已入室宅出入自在不同初入门人也（文）问。所言以字烧字因字更生者何等字耶。又五轮种子及其形色云何。又十二支句及身三分者何等耶。又百光遍照王及无垢眼者何等耶。答。此等皆是一切诸佛三昧耶法。非论义者问答之处。若辄说此三昧耶时说者听者共犯三昧耶故。论义中不可得说（云云）
    问。住此佛室时住何三摩地。答。正住大空三摩地亦名正觉三摩地。是毗卢遮那三摩地。具如前引义释。问。何故云尔。答。经云。佛说一切空正觉之等持。释云。一念法界名正觉等持。如入阿字门一念法界是毗卢遮那三昧（云云）今住佛室时先以阿字为身五字加持。乃至心莲台上观阿字门。故知入大空三昧住佛室也。若尔何故初言住佛位发生曼荼罗时名大悲胎藏发生三摩地耶。答。住佛室时入大空三摩地住佛室竟。从自身分发生曼荼罗时入大悲藏发生三摩地。问。何名大悲胎藏发生三摩地耶。答。此有二种。若大悲胎藏嘉会坛中为说大悲胎藏发生大曼荼罗王一切如来同共集会渐次证入大悲藏发生三摩地。若秘密曼荼罗坛中大日如来入于法界俱舍。以如来奋迅平等庄严藏三昧以现法界无尽藏。行者亦□此故用彼二也。且就初中入此三摩地发生大悲胎藏生大曼荼罗。故名大悲藏发生三摩地。
    问。何名大悲胎藏发生大曼荼罗耶。答。义释云。行者初发一切智心如父母和合因缘识种子。初托胎中渐次增长为业风成。乃至诞时诸根皆备。父母种姓中生。如依真言门学大悲万行净心显现。又此婴童渐具人法习诸伎艺施行事业如净心中发起方便修治地业济度众生。故名大悲胎藏生也（私云。此是凡夫初发心时胎藏生义）复次初入净菩提心门见法明道如识种子歌罗罗时前七地以来为大悲万行之所含养如在胎藏。无功用以去渐学如来方便如婴童已生习诸伎艺。至如来一切智地如伎艺已成施言从岐。故名大悲胎藏生。又是一重秘密曼荼罗也（文私云。此是初地以上胎藏生义）
    问。若以莲华相会云何。答。义释云。如莲种在坚壳之中华□性具。如世间种子心渐次增长乃至初生华□。台实隐叶藏内如出世间心尚在蕴中。叶藏所包鬓蕊滋荣如大悲胎藏。既成就已显照开敷如方便满足（文）问。胎藏莲华法喻可然。今莲华胎藏曼荼罗义云何。答。此有二文。若大悲藏坛中义释云。今此中妙法莲华曼荼罗义毗卢遮那本地常心。即是华藏具体。四佛四菩萨醍醐果德如众实俱成。十世界微尘数金刚密慧差别智印即犹如如鬓蕊。十世界微尘数大悲万行波罗蜜门犹如华藏。三乘六道无量应身犹如根茎条叶发晖相。如是众德轮圆周备故名曼荼罗也（文。有云。曼荼罗此云轮圆具足）若入秘密位品义释云。于内心地去株杌等安立一体五轮竟云。在此内心大平等地庄严中有大莲华王座。八叶有茎蕊毗卢遮那在华台上。以次八叶四佛四菩萨。诸叶中置佛母波罗蜜三昧等。此华叶下面置诸持明忿怒等。其华茎即以执金刚秘密主持之。无量大海众印金刚也。亦有种种供具华香之类。其华茎下为大海水。岸之外地居天众各依方布之（文私云。上文是喻。此文是法）问。法喻可然。今以此法发生四重曼荼罗云何。答。义释云。以如来加持故从佛菩萨自证之德现八叶中胎藏身。从金刚密印现第一重金刚手诸内眷属。从大悲万行现第二重摩诃萨埵诸大眷属。从普门方便现第三重一切众生喜见随类之身。若以轮王灌顶方之则第三重如万国居长。第二重如朝廷百揆。第一重如宗拔内弼。中胎如垂拱之君。故华台当体为大曼荼王也（文）问。此三重中台何是三部。答。此有二文。若大悲藏义释云。大凡此第一重上方是佛众德庄严。下方是佛持明使者皆名如来部门。右方是如来大悲三昧。滋荣万善故名莲华部。左方是如来大慧力用。摧破三障故名金刚部（文）若秘密曼荼罗法品义释云。略有三部佛部是毗卢遮那。莲华部是观世音即阿弥陀。金刚部是金刚手即释迦牟尼（文）三藏本瑜伽中亦以中台上方为佛部。以观世音文殊地藏除盖障虚空藏为莲华部。以金刚手不动胜三世释迦世天为金刚部（云云）故知有总别三部也。问。此四重中若有从本垂□从因向果二义耶。答。有也。大悲藏义释云。若自本垂□则从中胎一一门各流出第一重种种门。从第一重一一门各流出第二重种种门。从第二重一一门各流出第三重种种门。若行因至果则第三重之所引摄成就能通第二重。第二重之所引摄成就能通第一重。第一重之所引摄成就能见中胎藏（文）
    问。大日经云。一切如来同共集会渐次证入大悲藏发生三摩地。世尊一切身分皆悉出现如来之身（文）其出现何。答。此有三文。若大悲藏义释云。自脐以下现生身释迦示同人法及三乘六趣种种形类八方本位次第而住。自脐已上至咽出现无量十住诸菩萨三密之身。八方本位次第而住。此有二重从心已下是持大悲万行诸大眷属。从心已上是持金刚密慧诸内眷属通名大心众也。从咽至顶出现四智四三昧果德佛身。八方本位次第而住（云云）若同品下文义释云。上文所说从大日如来脐以下光明是第三重位。自脐以上至咽光明为第二重位。自咽至顶光明为第一重位。其中胎藏即是毗卢遮那自心八叶也（云云）若秘密法品义释云。从佛自身一一毛孔出种种身云。随其上中下分。谓头为内胎。心已上为第一院。脐以上为第二院脐以下为第三院（云云）此文同前大悲藏义释上文故成二说。谓前上下文自为二说（云云）
    问。约行者身释此四重云何。答。此有二文。若大悲藏灌顶文义释为灌顶故师加持弟子用字烧身成灰四瓶灌顶。灰作字门从此出生五字。次字安顶转成中胎藏。又从此字生三重光焰。次一重光绕咽随所照及处诸尊随现即成第一院。次一重光遍绕心上。诸尊随现成第二重。次一重光绕脐诸尊随现成第三重。尔时弟子都成曼荼罗身（云云）若入秘密位品义释师自住瑜伽之座以其身心而作佛海之会。大略心为八叶之位。从脐至心为金刚脐为大海。从脐以下是地居诸尊位也。上文说。持诵者观其内身内心八分作八叶作开敷。及罗字置眼等也。今此所作虽是度人方便。然行者于自持诵观照之时亦当如法习之用此灌顶之法而自灌洒。为除一切障速入佛会故也（云云）
    问。前大悲藏行法是师观弟子之观法也。后秘密位品行法是师观自身之观法也。□非行者修证观法。若尔行者观菩提心时用何观法耶。答。入秘密位观法亦是自持诵时自灌顶法故。须前大秘藏住佛室时五字持身心莲观字。顶安百光王开无垢眼竟。亦即以此自灌顶法而灌顶之。
    问。此四重中为中台为菩提心。为外院为菩提心耶。答。义释云。释入曼荼罗云。有渐入者有超升者有顿入者（云云）故随入者初发心处名菩提心。如大日经抄记。有外院世天二乘为菩提心因第二第三为大悲句中台为方便句之义是次第入者也。有行者心中以中台为菩提心瑜伽相应随分成就此心华台为中台。其外八叶随佛列布。从心以上为第一院。从心以下至脐为第二院。从脐以下为第三院。诸尊形色宛然身中之义是超入者也。又云。若就情机而说则三坛从深至浅。乃至世天真言义浅。但是应身道。方便未究竟也。若开实性即世天真言与大日何异耶者是不定入者也。
    问。前云。凡夫外道二乘菩萨引入曼荼罗时各于其人干栗^8□心令观八叶莲华。若尔凡入四重坛人皆观心莲成佛悉是超入之者。有何次第入不定入之别。答。情机不同行相各异。或有有情但着世乐不乐出世佛赴情乐说人天中息灾增益等法。有情得益虽复归命未心出世。渐次引导令知胜道终至中台至中台时始观心莲。是名次第入者也。若有众生于其中间正因开发顿入中台。入中台时亦观心莲。是名不定入者也。若初入处直观心莲。是名超入者也。问。何以得知。答。义释云。于萨婆若平等心地画作诸佛菩萨乃至二乘八部等四重法界圆坛。此一一本尊身语心印皆是一种差别门也。且如有人志求五通智道即从大悲胎藏现韦陀梵志形为说瞿昙仙等真言行法。行者精勤不久成此仙身。更转方便即成毗卢遮那身也。或现佛身说种种乘。乃至现非人身说种种乘。随类形声悉是真言密印。或久或近无非毒鼓因缘。故经云。皆同一味。所谓如来解脱味也（文）此中或久是次第入。或近是不定入。若云五种三昧皆开心实相门一生成佛者是超入也。
    问。何名平等心地耶。答。义释云。一切众生色心实相从本际已来常是毗卢遮那平等智身。非是得菩提时强空诸法使成法界也。佛从平等心地开发无尽庄严藏大曼荼罗已。还用开发众生平等心地无尽庄严藏大曼荼罗。妙感应妙皆不可出阿字门（文）问。大日经初大日如来现无尽庄严藏。秘密曼荼罗初亦大日如来入于法界俱舍以如来奋迅平等庄严藏以现法界无尽庄严故。此二文中无尽庄严同异云何。答。经初亦入此三摩地现彼庄严藏也。问。何名无尽庄严藏耶。答。住心品义释云。从一平等身普现一切威仪无非密印。从一平等语普现一切音声无非真言。从一平等心普现一切本尊无非三昧。皆无边际不可度量故名无尽庄严。此诸大众相好无边如胡麻油。遍满法界无空隙处。又如国王有大库藏故云藏也。秘密品义释云。奋迅是流出义。是流溢义。如师子王频申奋动。佛亦示现无尽身口意遍满法界。是诸佛奋迅也。十方三世一切如来身口意皆悉平等故名平等。无量佛道庄严法身故名庄严。藏者梵音揭诃是流出。无尽庄严奋迅示现不可穷竭。如大宝藏是如来藏义也（文）
    问。此中藏字梵音揭诃者。于藏若有种耶。答。秘密品云。大日如来入于法界俱舍。义释云。法界藏者。此藏梵音名俱舍是鞘义。如世间刀在于鞘中。以义翻也。此中云法界藏者是如来所出之处。谓一切如来处在其中（文）具缘品亦云。广大法界加持即于是时住法界胎藏三昧。义释亦云圣胎俱舍。秘密品义释云。如来平等庄严藏者此是胎藏之藏。具缘品云。天宫藏时庆。义释云。此藏字梵音名檗□婆。是中心之藏。中胎藏之藏与比吒迦俱舍等其义各殊。入秘密位品义释云。梵音阿梨耶此云藏也。有云。藏室宫舍之义。具缘品义释云。阿梨耶是室义。又律中云。昙无德部此云法藏部。故知中胎藏之藏云^8□□婆。鞘藏之藏云俱舍。流出之藏云揭诃。法藏之藏云无德。藏舍之藏云阿梨耶。比吒迦者可勘正翻。
    问。前云若住佛位加持有情时名法界藏三摩地者意何。答。具缘品云。时薄伽梵广大法界加持即于是时住法界胎藏三昧。义释云。梵音毗富罗是广大义。谓深广无际。诸法自体名毗富罗。诸佛实相真言实相众生实相皆是毗富罗法界。以此互相加持名法界加持。如男女交会种子托于胎藏不失不坏是相加持义。诸佛国王明妃为夫人和合共生毗富罗种子。为大悲胎藏所持无失坏故名法界加持。世尊普遍加持一切众生皆作平等种子竟。即时入遍法界胎藏三昧观此一一种子皆是莲华台上毗卢遮那普门眷属无尽庄严。亦与大悲曼荼罗等无有异。而诸众生未自证知故名在圣胎俱舍。若出藏时即如来解脱也（文）问。是如来行法于今菩提心行有何要耶。答。佛欲说三部三昧耶先入此三摩地。加持一切有情作平等种子。今真言行者修菩提心时亦入此三摩地证三部三昧耶真言。此则菩萨自他平等菩提心之要法也。若但观自心菩提心不观他心菩提心何名大道心成众生乎（智论菩提萨埵摩诃萨埵云大道心成众生也）上来释大日经三摩地竟。
    问。金刚顶总以阿婆颇那伽三摩地为行者修证先行三摩地者。阿婆颇那伽为梵语为唐语。答。金刚顶疏云。阿婆颇那伽者。旧经云。初依瑜伽安那般那系念修习不动身体亦不动支分名阿婆那伽法也。安那波那亦云阿那婆那亦云般那。释曰。阿那者来。亦云入婆那者去。亦云出谓数息观。此经诀云。阿婆颇那伽者阿之言无。婆颇那伽识也。三摩地平等持也。伽者身也。应云无识身平等持也。入此定者能治攀缘散乱等障（云云）今云小乘亦名安般观。唐云数息观。依瑜伽广本先入数息观即入此阿颇婆那伽三摩地。阿颇婆那伽三摩地唐云无识身三摩地。入此三摩地时不见心与身相故名无识身也。
    问。诸古师唯用阿那婆那。唐云数息。何故今用无识身耶。答。阿那婆那正云数息。大般若云阿喻伽湿喻伽。古云数息观。信行音义云。第四分云入出生死观故非数息观也。今先用阿颇那数息观。次用阿婆颇那伽为无识身观何有妨乎。问。先入数息观次入无识身三摩地云何。答。如瑜伽云。应结跏趺坐支节不动摇舌□于上齶心息令微细者是数息观。次云。谛观诸法性皆由息。烦恼随烦恼蕴界诸入等皆如幻与焰。如乾闼婆城。亦如旋火轮。又如空谷响。如是谛观已不见于身心住平等寂灭究竟真实智者无识身三摩地。
    问。此三摩地观亦云名迦楼罗观意何。答。守护经云。譬如世人观五大色观念成就能消灾害名为迦楼罗观。今亦如是观五相等断惑成佛亦如迦楼罗观。迦楼罗观此云微妙观也（取意文。可检正文）
    问。入此无识身三摩地观菩提心云何。答。住此三摩地时空中诸如来惊觉而告言。汝之所证处是一道清净。金刚喻三昧及萨婆若智尚未能证知。勿以此为足应满足普贤方成最正觉。身心不动摇定中礼诸佛即于此定中修五部五相成身。
    问。先金刚喻三昧中金刚义。及金刚顶。金刚界等金刚名义云何。答。大日经义释云。金刚喻实相智过一切语言心行。适无所依不示语法。无初中后。不尽不坏离诸过罪。不可变易不可破毁。故名金刚。如世间金刚宝有三事最胜。一者不可坏故。二者宝中之上故。三者战具中胜故。此与释论三种金刚三昧中喻意大同（文）私云。文有二义。一喻智。二喻定。定即今金刚三昧也（云云）又金刚顶疏云。言金刚者是坚固利用二义即喻名也。坚固以譬实相不思议秘密之理常存不坏也。利用以喻如来智用摧破惑障显证极理。又极理从本具摧破用。故云利用义。智用自体无有灭坏。故为坚固义。又世间金刚有三种义。一不可坏。二宝中之宝。三战具中胜。即显极理具五种义也。不可坏者是实相中道。过一切语言离诸过患不可变易故云阿阇梨云。金刚者坚固义。以表一切如来法身坚固无坏。无生无灭。无始无终。固常存不坏也。宝中之宝者是显实相中道具恒沙万德也。战具中胜者即表第一义空。一切烦恼无敌对者。此三即是阿字三义。此等三法非佛所作。及以非人天所作。法然道理。无始无终无生无灭故云金刚。故毗卢遮那经云。此真言相非一切诸佛所作。不令他作。亦不随喜。何以故。以是诸法法如是故。若诸如来出现若诸如来不出诸法法尔如是住。诸真言法尔故。若入此门者亦复如是。一切三惑等不能破坏。一切邪魔等不敢坏乱。住法本际法然道故。如此一阿字余字亦然。故云金刚也。又金刚有五种。一者青色金刚能除一切灾障。二者黄色。金刚能升空身轻。三者赤色金刚能得出火。四者白色金刚能得出水亦能澄水。五者碧色金刚能消诸毒。如是金刚各具二义咸备功能以譬如来五智利用碎坏烦恼满有情愿。或云七种金刚。五如前列。更加绿色及以紫色以为七种。今谓。七种金刚何过五色。但今青碧收彼亦为五耳。释论明。以金刚安龟甲上。以白羊角打之。金刚碎成微尘。我金刚譬如来智者。佛智岂不坏耶。然涅槃经云。夫喻不可全取。或取少分。或取多分。今且取世间金刚。少分相似以喻出世常住金刚耳。又如金刚不可坏此经亦尔。不为外道邪魔等之所俎坏。一切法中极实法故如金刚宝中之宝。此经亦尔。诸经法中最为第一。三世如来髻中宝故。如金刚战具中胜。此经亦尔。于诸教中而为殊胜。若觉此教不历劫数破烦恼贼早成佛故也。
    所言顶者是最胜养。亦尊上义谓此金刚教于诸大乘法中最胜无过上故以顶名之。故云阿阇梨释云。金刚顶者如人之身顶最为胜。此教于一切大乘教中最为尊上。故云金刚顶也。又金刚顶者不是喻名。一切众生心法界中从本具足金刚坚固最胜最尊义。则于理体诸法兴起。故法华云。是法住法位。今正显说此秘密理故云金刚顶也（文）又云。十八会中初一切如来真实摄教王有四大品。一名金刚界。二名降三世。三名遍调伏。四名一切义成就。于初品中有六曼荼罗。所谓一金刚界大曼荼罗。二陀罗尼曼荼罗。三微细金刚曼荼罗。四广大供养羯磨曼荼罗。五四印曼荼罗。六一印曼荼罗。
    今金刚界者。金刚如前所释。所言界者名为性分。种类之义。谓诸有情身中五智如来之性。有此性故有修习是秘密教者必得开显曼荼罗海会。是故云阿阇梨释云。界者性也。明一切如来金刚性遍一切有情身中本来具足圆满普贤毗卢遮那大用自性身海性功德故也。又性是实性。实性即是理性。极实无过。即佛性异名即毗卢遮那法身如来之性。具此理故一切有情悉当显得秘密三身。理必有觉犹如金宝必有光明。又性名不改是如来性。虽随逐烦恼经历生死而其性不改引发众生的到佛果。如金刚宝必至轮际而得停住。依此等义故云界也（文）私云。前是金刚顶义。后是金刚界义（云云）
    又约金刚自有十种。一世界金刚。如金性地轮。二佛座金刚。如金刚道场。三人中金刚。四天上金刚。如大般若。人中金刚重而相不具足。天上金刚轻而相皆具足。五两教二乘五教菩萨金刚喻定金刚。六两教二乘五教菩萨金刚喻智金刚。如诸经论金刚定金刚智慧。七两教二乘五教菩萨所破烦恼金刚。如涅槃云。无明习气犹如金刚有嘶破声。八五教佛身卫护金刚。如义释云。生身佛有五百执金刚神。常以卫护之。法身佛有无量执金刚神为内眷属。又大般若经云。得不退转菩萨常有五族金刚神王而守护之。又注梵网经云。昔王千子发心成佛时有二兄。誓成执金刚神护千佛法。又密□力士经云。有力士名密□金刚。九佛身金刚。如金刚界五部三十七尊金刚。又如大日经宗金刚部众金刚。十五智金刚。如真如法界五智三十七智一百八智一切理智金刚（云云）又界有十如十法界。一一切如来界乃至十一切地狱界。法华呼为诸法实相十如。今宗名为金刚界也。又顶有十。佛界自有十界十如。天台呼为无上相乃至无上本末究竟等。今宗名金刚也（云云）
    二别释五部三摩地五相成身。问。五相成身何等。答。菩提心论云。一是通达心。二是菩提心。三是金刚心。四是金刚身。五是证无上菩提获金刚坚固身也。然此五相具备方成本尊身也。问。何名通达心等耶。答。如瑜伽云。即诵彻心明观心如月轮若在轻雾中。是通达心也。次云。汝心本如是为客尘所翳。菩提心为净。汝观净月轮得证菩提心。是菩提心也。次云。菩提心坚固。复授心真言观金刚莲华。是金刚心也。次云汝于净月轮观八叶莲华令普同法界。唯一大莲华界。是金刚身。次云。观身为本尊。复授此真言是证无上菩提也。私云。此五相成身通五部也。但月轮上种子三摩耶五部不同。今云。金刚莲华是金刚部。兼莲华部耳。
    问。一一释名云何。答。一切众生元有真如净心名干栗驮耶。是心真实义。诸经论中此心名为真如法性此心元有觉性之心名曰质多。遮字为带三昧声呼质遮是诸法不迁动义。多是如义体义。不迁动体即是佛性。名曰普贤大菩提心。此有三义如菩提心论。一名无觉了。二名净法界。三名实相般若波罗蜜海。即性得三智。如次一切智道种智一切种智。若在因中亦名三慧。如智度论道慧道种慧一切种慧因中总别。若至果地亦名三智。如智论云。一切智道种智一切种智果上总别。金刚三昧亦云。等觉三智妙觉三身于九识中皎然明净。今于第九净识真如理处通达性得本有佛性大菩提心故名通达本心也（云云）于性得菩提心发修得菩提心名菩提心也（云云）为欲加持此菩提心能令坚固犹如金刚于心月轮令观金刚。故名金刚心也（云云）令心金刚为莲华界摄入自身名金刚身（云云）以金刚身为本尊身名证无上菩提也（云云）问。前云烦恼即菩提非谓烦恼中有菩提。而何文云本心月轮在轻雾中。亦云我已见自心清净如满月离诸烦恼垢能执所执等为客尘所翳等耶。答。此法元是等觉菩萨所观。故与妙觉所见唯隔一重如见日月在轻雾中。初心行人亦□此观唯在心垢灭。取证如反掌。然言心月为客尘翳者。谓迷悟相对名为客尘。自心未悟名为所翳。非谓自心为他尘翳。且如贪心体非烦恼名离烦恼。若因贪心身心逼恼名为烦恼。具如前释（云云）
    问。金刚顶经及菩提心论等云我见自心形如月轮。是为本心形相团圆故如世间月轮。为当本心功德圆满故喻月轮圆满耶。答。两义俱然。且一切众生本有菩提净心与一切佛本心一体。法界为量团圆皎然如世满月。故有诸尊皆处月轮。或时行者本尊心前观满月轮。此法圆明难了更以世月为喻。问。何以得知有此二义。答。略出经云。又观心月极令清净彼月轮者是大福德所成。从菩提心生。即是佛性。自性清净无诸垢秽。圆明澄寂喻如月轮。诸佛菩萨名菩提心。行者既见智所成月白言。世尊我见月轮清净性相。又金刚顶经三十七尊心为月轮形。三十七尊身依月轮住。是法月轮。菩提心论云。一切有情悉含普贤之心。我见自心形如月轮。何以故。以月轮为喻为满月圆明体则与菩提心相类（文）是喻月轮。
    问。若喻圆明者亦可喻镜等。何故必以月轮为喻。答。菩提心论云。凡月轮有一十六分喻瑜伽中金刚萨埵至金刚拳有十六大菩萨（文）问。先月十六分云何。答。论云。凡月有一分明相。若当合宿之际但为日光夺其明性所以不现。后起月初日日渐加至十五日圆满无碍（文）故知晦夕日月相□之际。为日光夺月光全隐。若于日月一分相过之后必有月光小现。以此小分合后月十五日十五分为十六分。问前月晦夕是十五黑分之一也。何言少分明现耶。答。地上一寸之影天上万里之光。然百二十刹那为怛刹那量。此三十须臾此三十昼夜。故地上刹那一寸之间必是天上万里相过。日轮五十一由旬。一由旬四十里。月轮五十由旬。五十由旬是二千里二千里。月万里相去。岂得无光。问。天竺黑前白后。而何故论云后起日初日日渐加耶。答。是译者回天竺语随唐国法例如律中四月十六日为前安居等。亦如宿曜经正月元日为一日等。其例甚多（云云）
    问。论云云何能证无上菩提。当知法尔应住普贤大菩提心。一切众生本有萨埵为贪嗔痴烦恼所缚故。诸佛大悲以善巧智说此甚深秘密瑜伽令修行者于内心中观日月轮。由作此观照见本心湛然清净犹如满月光遍虚空无所分别（文）今疑此中本有萨埵与十六大菩萨中初金刚萨埵同异云何。答。一切有情本有普贤菩提心名曰质多。是约法得名也。本有心城三十七尊中金刚萨埵名曰萨埵是约人得名也。□是性得三十七尊也。若发菩提心以去所观三十七尊皆是修得三十七尊也。故约性得是同。若约修得即异。问。若尔性得心月轮形有十六分耶。为当有一分耶。答。既云满月故知有十六分。问。若尔何故论云一切有情于心质中有一分净性。众行皆备。其体极妙皎然明白。乃至轮回六趣亦不变易如月十六分之一（文）耶。答。本有普贤萨埵之所外薰习一切众生自然必有觉了之义。所谓外道凡夫种种邪推皆求顺理解脱之气分也。喻如月十六分之一。此普贤心具三十七尊之性。喻如月光为日光夺皆虽不现而月体有十六分明性若于晦夕月光少现喻如修得大菩提心金刚萨埵。后月十五分明如金刚王等十五大菩萨。
    问。论云本有普贤之心犹如满月。亦云有情心中一分净性如月十六分之一。不云本心萨埵如十六分之一。不云修得萨埵如十六分之一。何故如此释之。答。所言有情心中一分净性即是本有普贤萨埵。而上文云形如月轮。下文亦云如十六分之一。故知性得心月为三毒缚都如月光皆隐。若发菩提心观性得心月亦如月光皆现。故云我见自心形如月轮。唯以法门对当以月十六分喻十六菩萨。然以晦夜合宿刹那月光皆隐。若一分过月光少现。是同夜故。此夜一分之明亦暗亦明。故喻本有萨埵。亦喻修得萨埵。若不尔者岂有十六大菩萨初一性得后十五修得乎。
    问。若性得有三十七尊者。何故论云一切有情悉含普贤之心。不云含三十七尊之心耶。答。大莲华三昧经云。三十七尊住心城。远离因果法然具。故知性得有三十七尊。而此论云普贤之心者金刚顶经三十七尊皆名普贤故。问。抑三十七尊何等。答。论云。于三十七尊中五方佛位各表一智也。东方阿□佛由成大圆镜亦名金刚智也。南方宝生佛由成平等性智亦名灌顶智也。西方阿弥陀佛由成妙观察智亦名莲华智亦名转法智。北方不空成就佛由成成所作智亦名羯磨智也。中方毗卢遮那佛由成法界智为本。已上四佛智出生四波罗蜜菩萨焉。四菩萨即业宝法金也。三世诸贤圣生成养育之母。于是印成法界体性中流出四佛也。四方各摄四菩萨。东方阿□佛摄四菩萨。萨王爱喜也。南方宝生佛摄四菩萨。宝光幢笑也。西方阿弥陀佛摄四菩萨。法利因语也。北方不空成就佛摄四菩萨。业护牙拳也。四方佛各四菩萨为十六大菩萨也云。次文亦有八供四摄合三十七尊也。
    问。论云又摩诃般若经中内空至无性有性空亦有十六义者是例欤喻欤。答。亦例亦喻。何者彼般若中或明十一空十四空十六空十八空二十空。且以十六空为处中义。又虽三十七尊且取十六大菩萨者是例也。又彼十六空对破十六有。今十六大菩萨亦破十六惑障。故亦喻也。问。若取例者何故不取三十七品以例三十七尊耶。答。为喻心月十六分且取世月十六分。不取三十七品也。若分别圣位云。若依二乘次第而说。若不具修三十七菩提分法证得道果无有是处。若证自受用身佛必须三十七三摩地以成佛果。梵本入楞伽偈颂品云。自性及受用变化并等流佛德三十六皆同自性身。并以法界身总成三十七。
    问。胎藏教中于凡夫内心八分令观八叶莲华。何故金刚顶中不明心处心。亦不令观八分为八叶耶。答。彼中为开自心八叶佛身观肉心八分为八叶莲华。此中为开自心十六大菩萨只肉团令观月轮。非不明心处心也。故论亦云。凡夫人心如合莲华佛心如满月（云云）此则凡夫心藏如合莲华八分。若发一念菩提心即名佛心。故观此肉心形如月轮。问。若尔此中只可观月轮。何故金刚身中于心月轮令观金刚莲华耶。答。第三金刚心中只令心月加持坚固。第四金刚身中随三十七尊各观其三昧耶。且于五部各有三昧耶形。于十六大菩萨各有其三昧耶形是秘法故。此中不明。今观金刚莲华是金刚界莲华部心行法故（云云）问。论云于肉心中令观日月轮。而何此中只说月轮不说日轮耶。答。一字佛顶瑜伽及爱染王瑜伽等□约果地智德以日轮形观本尊形。今约因果三昧进修以月轮形观自心形。
    问。第五自身成本尊者成何尊耶。答。各随所尊成五部身（云云）问。若尔以诸菩萨为本尊者可以自身成菩萨身。今发大菩提心五相成身之人何成菩萨耶。答。论云。若愿成瑜伽中诸菩萨身者亦名发菩提心。何者为次诸尊皆同大毗卢遮那佛身（文）故知成三十七尊身皆名成佛。问。若发菩提心即名佛心者亦名佛身佛口耶。答。若住佛位身等于口口等于心名三平等。故皆名尔。问。凡夫一念发菩提心皆名佛三平等耶。答。然何者未发心前尚名佛身。如莲华三昧经云。归命本觉心法身常住妙法心莲台本来庄严三身德三十七尊住心城远离因果法然具普门尘数诸三昧无边德海本圆满还我顶礼心诸佛（文）若发心去位位之中皆名佛身。如智论云。发心菩提伏心菩提明心菩提出到菩提无上菩提此五种位成菩提中皆具三十七尊也。问。若尔此五位人皆可修此三摩地观。何故前言此观是从等觉入妙觉之行法耶。答。此五位人皆修此观是真言门菩萨进修行法。若约诸教行人回入此教即有四人四时行之。何者此三摩地观本是一切如来内证法乐现观法门（一）故等觉菩萨进入妙觉时本修此法入佛内证（二）诸显教中一切发有缘得记之人入初住地成一分佛亦修此法入分内证（三）顿机凡夫直从凡地超入佛地亦修此观超入内证（四）
    问。何以知尔。答。心地观经云。一切如来受法乐由此安住法界宫。后身菩萨证菩提因此观行得成佛。一切有缘得记人无非由此法修成。一切凡夫入佛地由此观门速成佛（取意文。可检正文）故知尔。
    问。若指其人是谁等耶。答。金刚顶经一切如来大菩提心普贤大菩萨坐道场时一切如来集一切义成就菩萨（亦云萨啭罗他悉地。亦云悉达多）往诣现受用身告言。汝当云何证大菩提。不知一切如来真实忍诸苦行等乃至五相成身流出三十七。是诸佛以内证法乐为令诸菩萨亦受此法乐示现五相成佛。故具自他二受用义也。若守护国界主经释迦菩萨经无量劫修菩萨行。至最后身六年苦行。坐道场时不能证无上菩提成毗卢遮那。时一切佛告言。汝当鼻端谛观月轮中观唵字。释迦菩萨受教谛观得成正觉。是后身菩萨也。若法华经龙女海中从文殊闻此经。得受记入初住。即往南方八相作佛之时必修此观也。若十住断结经菩萨独觉之行佛。像法尽闻树皮声证无上道。顾视四方不见翼从。隐相秘形一如常人。此人亦可修此观也。故今末世设修此观即身成佛之人亦应隐形一如常人。非有缘人谁见其佛。
    问。法华龙女海中闻经即身成佛不用此观。何云必用此观耶。答。有二理证。一心地观经云。一切有缘得记人无不由此法修成。二菩提心论云。惟真言法中即身成佛。故是说三摩地法。于诸教中阙而不书（文）故知龙女既是有缘得记即身成佛之人故。必用此观南方八相作佛也。
    问。伽耶山顶经有四种发心。一修发心。谓入初地。二行发心。谓次六地。三不退发心。谓八九地。四一生补处发心。谓第十地。又瑜伽菩萨地有十种发心。如彼四十六云。能证菩提略有十种。一住种性。二已趣入。三未净意乐。四已净意乐。五未成就。六已成就。七未随决定。八已堕决定。九一生所系。十住最后有。法相三论宗等皆依此文云龙女成佛是四发心中第四一生补处发心。十发心中是第九一生所系发心也。而今何言凡夫龙女闻经即身成佛耶。又十住断结经文是菩萨方便示现独觉之行。而今何言凡夫直入佛地耶。答。占察经明四成佛。一信满成佛。二解行成佛。三地上成佛。四究竟成佛。谓一十信满心示现成佛。二三十心解行位中皆现成佛。三初地以上示现成佛。四妙觉示现成佛言示现者。内证三身外现八相。今龙女成佛天台判为初住成佛。初住成佛即信满成佛也。无量义经云。佛灭度后持是经者即于是身得无生忍。生死烦恼一时断坏。是无生忍即天台判为圆初住也。末代持经尚于即身入于初住。况于佛世岂无即身入初住者。
    问。仁王经云。五千女人现身成佛者是佛世闻仁王经成佛也。胎经云魔梵释女皆不舍身不受身悉于现身得成佛者是无佛世自观成佛也。无量义经云持是经者即于是身得无生忍者是佛灭后持经成佛也。而何论云惟真言法中即身成佛耶。若此等即身成佛人皆修此观者。何故论云是说三摩地法于诸教中阙而不书耶。又皆修此观成佛者彼经力等即成不用。答。所言真言者。大日经义释云。梵音云曼怛罗此云真言。龙树释论谓之密号。实语如语不妄不异之语故名真言故。凡说真如法性教皆名真言故。凡说法华等诸大乘皆名真言秘密教也。唯法华等皆虽说此三摩地法而传法菩萨阙而不书也。若于佛世闻经若于灭后持经心觉开解得成佛道。成佛道时内心观法名三摩地。是名初住即身成佛。
    问。何以得知说诸真如法性皆名真言秘密教耶。答。苏悉地经疏云。有二种教。一显示教。二秘密教。显示教谓阿含深密等诸三乘教也。秘密教谓华严维摩般若法华涅槃等诸一乘教。秘密教亦有二种。一理秘密教。谓彼华严等一乘唯说世俗胜义圆融无二。不说三密行相故。二事理俱密教。谓大日金刚顶苏悉地经等能说世俗胜义圆融不二。亦说三密行相故（取意文）故知尔。问。若尔何故大日义释极无自性心十缘生句摄华严般若不思议境界如实知自心名一切种智。摄佛性一乘如来秘藏耶。答。华严维摩般若中别教摄极无自性。此别教中说世俗胜义各别。其中圆教摄如实知自心。此圆教中说世俗胜义不二故不违也。
    问。马鸣起信论云。或说经无量劫修行成佛为懈慢众生故。或说超地得成正觉为怯弱众生故。而实菩萨必经三大阿僧祇劫然后成佛。无有超过之法。种性根等乐欲亦等。又入大乘论云。菩萨虽超无数小劫而不能超大劫阿僧祇。而何今云即身成佛耶。答。一切佛教成佛有五。毗昙论三藏教三祇百劫六度菩萨是小乘成佛也（一）若智度论般若教干慧等十地三乘共行。无量劫行菩萨是三乘通教成佛也（二）此二菩萨唯出分段。不至变易。若璎珞仁王五十二位三大僧祇亦七种僧祇亦二十一僧祇亦百千万亿僧祇菩萨是别教成佛（三）此一唯出分段同居士变易有余土。不至变易外实报土。若华严四十二地。法华无量义等即身成佛菩萨是圆教成佛（四）是一出二死五住。若大日经十地此生满足。尊胜瑜伽三瑜只行一念超越。菩提心论若人求佛慧通达菩提心父母所生身速证大觉位菩萨是真言门成佛（五）今起信论是五教中别教三大僧祇菩萨成佛。然龙树智论云。或有菩萨初发心时即坐道场转法轮度众生。或有菩萨初发心时与萨婆若相应。或有菩萨初发心时游戏神通。净佛国土成就众生。譬如乘神通去者。发心即到。若乘马行。若乘羊行者久久则到。或有不到。大日义释以彼神通乘行菩萨为今真言行菩萨。又龙树菩提心论云。惟真言法中即身成佛。龙树本师马鸣。师弟不可违逆。故知依所弘经各说一教之义。
    问。抑言即身成佛者为即于一生成佛。为凡夫即身成佛。答。两义俱得。即于一生成佛如前。又凡夫即身成佛者。如即身成佛义云。六大无碍常瑜伽（体）四种曼荼各不离（相）三密加持速疾现（用）重重帝网名即身（无碍。法佛欤）法然具足萨般若。法佛成佛。心数心王过刹尘（无数）各具五智无际智（轮圆）圆镜力故实觉智（所由。此四句明成佛二字）问。颂意云何。答。若觉凡夫身中六大（地水火风空部）即是法界体性即以凡夫六大直成诸佛六大故名即身成佛。彼义释云。初六大者。大日经云。我觉（唵字义即识大）本不生（阿字义即地大）出过语言道（啭字义即水大）诸过得解脱（罗字义即火大）远离于因果（吽字义即风大）知空等虚空（欠字义即空大）如是六大无碍相入常住不变故云无碍常瑜伽。瑜伽此云相应。相应者涉入义也。是举法体。次四种曼荼各不离者大三法羯四曼荼罗不离一体。是举法相。次三密加持速疾现者修三密行加持速现大日。是举法用。次重重帝网名即身者诸尊三密与我三密圆融无碍。犹如帝网名即身也。是举无碍。次言心数心王过刹尘者。心王者体性智。心数者多一识智。是举无数。次各具五智无际智者心王数各具五智无有际限。是举轮圆。次圆镜力故实觉智者心镜寂照不倒不谬。是举所由。此后四句共明成佛。问。天台有云。一生心虽成佛本业报身必可舍也。有云。父母生身变成法性。一切色心皆是法性。更何取舍。此二义中。今同何义。答。今同后义。即身成佛非今正论故且止之（上来略释三摩地竟）已上略释别名竟。

第0章 菩提心义略问答抄卷第一

　　一校了点校了
　　保安五年（岁次甲辰）三月十三日书写了
　　愿以书写功必为往生因金刚佛子顺禅
胎藏金刚菩提心义略问答抄第二

              五大院抄

　　　　　
　　　　　
　　　　　

    第二卷中大段有四。一第二释体性门为二。一总释体性。二别释行愿胜义三摩地三门体性。二第三辨一异门为二。一总辨菩提与心一异。二别辨行愿胜义三摩地三门行相与菩提心一异。三第四相状门有二（此二本。文）一明行位相。二辨功用相。四第五行愿门为四。一因缘。二发人中辨十界五性草木发心义。三发心中辨三密释名六秘密义。四立行有二。一大日宗立行中辨五供六供二十种供养名义。
    问。第二识体性门云何。答。菩提心义云。二释体性者如义府说（文）其义府者此方未闻。问。古德云。以阿字为菩提心体此义用不。答。若以阿字为菩提心四门体中第三门意。故虽义略于今其一。问。四门体何。答。一浅略释。以厌求妄心为菩提心体。二深秘释。以自性净心为菩提心体。三秘中深秘释。以大三法羯为菩提心体。四秘秘中深秘释。以真如法性为菩提心体。问。法相亦以四门释体。一摄相归性体。二性相别论体。三摄境从心体。四摄假从实体。与今四体同异云何。答。法相三乘通教四门明体。真俗各体性相不融故尚未及别圆法体。况乎与今事理俱密四门体性同日而论。
    问。以厌求妄心为菩提心体意何。余三亦然。答。第六意识分别善恶厌恶求善念念四运生灭不住。已念念欲念未念此心发菩提心。菩提心亦是念念不住。后念续生前念即灭。虽缘无上正真菩提不当法体。体是虚妄故云厌求妄心为菩提心体（一）第九净心即是一切智智。一切智智即是菩提心。自求心心自证心。本有菩提心发即求本有菩提能证本有菩提。故云自性净心为菩提心体（二）大三法羯四曼荼罗各有大菩提心相貌。且如五大曼荼罗中地大金色方坛为菩提心。又三昧耶曼荼罗五股金刚为菩提心。法曼荼罗最初阿字及一切字阿字轮字为菩提心。羯磨曼荼罗中东方阿□东南普贤为菩提心。是胎藏义。若金刚顶摄真实经东方青色故金刚部青色为菩提心。又略出经明净月轮为菩提心。又以恶字为菩提心体。又以东方阿□及四菩萨为菩提心（三）一真如中体具二义。一不变义。二随缘义。随缘义中亦有二种。一随染缘。二随净缘。金錍论云。诸法即真如。以不变故真如即诸法。以随缘故故净法随缘真如心发。自求随缘真如菩提能证随缘真如菩提。故云真如法性为菩提心体（四具引诚证如上释名中故。更具不明）已上略释总体性竟。
    问。以此四体明三菩提心体性云何。答。行愿菩提心中万行如筏菩提如岸。若如筏喻者法尚应舍。何况非法。故万行是妄菩提是真。是以妄心万行为行愿也（一）一切万行即是菩提。万行皆以净心为体。缘此一体同修万行。是以净心万行为行愿也（二）万行法门各有四种曼荼罗相。且如檀波罗蜜菩萨肉色是大也。持印是三昧耶也。种子是法也。三密是羯磨也。一切诸尊亦皆如此（三）一切万行皆是法性。如楞伽云。有二种法。一本住法。如本行路。二自证法。如行路人。人证彼法名为法性。法住法位法证（四）胜义菩提心中观一切法皆无自性无自性者如大日经极无自性心十缘生句。义释云。十缘生句略有三种。一者谓心不没于蕴欲对治实法。即空之幻是也。二者谓心不没于法中欲对治境界攀缘。即心之幻是也。三者亦不没于心实际中离有为无为界。即不思议之幻也（文）若说诸法即空如幻者是浅略释（一）若说自心如幻者是深秘释（二）若说心实际中离有为无为界出生四种曼荼罗不思议幻者是秘中深秘释（三）若说法性法界即空即假即中者是秘秘中深秘释（四）若三摩地中若修有相三摩地证无相三摩地是浅略释（一）若众生自心本含无量三摩地是深秘释（二）若四种曼荼罗各有是三摩地是秘中深秘释（三）若法如如智本有此三摩地是秘秘中深秘释（四）
    问。行愿中云万行法门各各有四种曼荼罗相者正出何文耶。答。大日经有声闻缘觉菩萨诸佛四乘真言印。苏悉地法有四谛真言印。最胜王经有十二因缘真言印。最胜心明王经有六度四摄真言印。金刚顶有数息观真言印。法鼓经有三十七品真言印。大乐经有五阴真言印。法华瑜伽有三空三昧真言印。如是诸秘密教中多明四乘因行法门真言印。又大日经有如来三十二相八十种好十号等真言印。降魔转法轮三念处六根等真言。如是诸秘教中多明佛地果德法门真言印。又大日义释释曼荼罗门标等中云。四面方相是四念处。四门是四静虑。亦是四摄法门。标是四梵住。厢曲是四正勤。四维是四真谛。金刚线是连持。三十七品作法门分齐（文）既有真言印故皆有其本尊。已具三密秘具四曼。
    问。真言门行人以真言印满万行耶。为当必加事万行而此真言印万行成就耶。答。义释云。此教菩萨直以真言为门。自心发菩提即心具万行。见心正等觉证心大涅槃。发起心方便严净心佛国土。从因至果皆以无所住而住其心。以三密门自净三业。即为如来三密之加持。乃至能于此生。满足地波罗蜜。不复经历劫数备修诸对治行（文）既云不修诸行亦云真言为门心具万行。故知直以三密行得满万行。不必加修事万行也。
    问。若尔何故五佛顶经云真言印契何所成就。但由其人布施持戒忍辱精进禅定智慧此真言印方得成就耶。答。且如布施若唯作布施印真言不作布施观行是何所成就。若具三密必成三种。故千手瑜伽十波罗蜜印真言下各说成就三种布施乃至三种智。若不尔者金刚般若唯说布施弥勒无著天亲功德施等皆说具六波若。谓持此经自满六度既是补处菩萨等所说。若不信此说更信谁说乎。又菩提心论引大日经供养法云。若无势力广增益住法但观菩提心。佛说此中具万行成就自净纯净法。此文与前义释文合也。此亦本是文殊所说。若不信此亦信谁乎。
    问。何名大三法羯四种曼荼罗耶。答。此有二文。若理趣释约初心行者图像法云。以五大意画诸尊形是大曼荼罗。画诸尊所持标帜是三昧耶曼荼罗。画诸尊种子诸字是法曼荼罗。若铸若造诸尊形像是羯磨曼荼罗。若即身成佛义约佛内证及行者行法云。大日经说。一切如来有三种秘密身。谓字印形像。字者法曼荼罗。印谓种种标帜。即三昧耶曼荼罗。形者相好具足身即大曼荼罗。此三种身各具威仪事业是名羯磨曼荼罗。是名四种曼荼罗。若依金刚顶说四种曼荼罗者。一大曼荼罗。谓一一佛菩萨相好身。又彩画其形像。又以五相成本尊又名大智印。二三摩耶曼荼罗。即所持标帜刀□轮宝金刚莲等类是也。若画其像。又又以手和合金刚缚发生成印是名三昧耶智印。三法曼荼罗即本尊种子真言。若其种子各画本位。又法身三摩地及一切契经文义等皆是。亦名法智印。四羯磨曼荼罗。即诸佛菩萨等种种威仪事业等若相等亦是。亦名羯磨智印。
    问。大三法羯曼荼罗释名云何。答。如彼义云梵云摩诃此云大。即是五大。五大色遍一切处故云大也。梵云三昧耶此云平等。即是五大遍有情非情而平等成故云平等。梵云达摩此云法即是诸尊种子字。有轨则轨持义故云法也。梵云羯磨此云事业威仪。即是随事业威仪各别故云事业威仪（文）梵云曼荼罗古云坛。坛者坦也坦然而平也。是义偏不具足之。新云轮圆具足。古坦然之义在此义中。新亦云无比味无过上味。梵云枳攘母捺罗此云智印。智者简择决了义。印者决定不改义。私云。陀罗尼集经云。曼荼罗此云坛云坛者场也。大日义释云轮圆周备（云云）又梵云枳攘那此云智。又云□罗枳若此云慧。胜天王经入般若门分别法义。入阇那门分别根性（云云）故彼义文更可斟酌。
    问。菩提心论云。从凡入佛位者即此三摩地者能达诸佛自性悟诸佛法身。证法界体性成大毗卢遮那佛自性身受用身变化身等流身（文）以此四身相配四种曼荼罗云何。答。彼义云。此有三意。一法大羯三如次四身。二大三法羯如次四身。三三法大羯如次四身（文）今谓。此义未融。故四身中各具四曼。十住断结经云。法性有二。一事法性。二实法性。故法如如如如智二种法性是自性身四曼也。金刚顶经三十七尊各十二神变一一各成种子字。三昧耶形如来身行愿事业是二受用身四曼也。守护经释迦观唵字月轮成佛身事业是变化身四曼也。大日经三乘六道普门身各有种子三昧耶形身相事业是等流身四曼也。
    问。以三种世间。摄此四曼云何。答。彼义云。世间出世间内外教法摄法曼荼罗。世间出世一切人摄大曼荼罗。世间出世所依器界摄三昧耶曼荼罗。世间出世一切事业摄羯磨曼荼罗（文）今谓。此义未融故。三种世间所有六大五大五大色等是大曼也。三种世间显色形色是三昧耶曼也。三种世间文字言音是法曼也。三种世间事业威仪是羯磨曼也。一切凡夫三种世间四曼荼罗身是性得也。一切圣人三种世间四曼荼罗是修得也。
    问。凡夫圣人四种曼荼罗同异云何。答。若约凡夫人修性少异。若约圣人以凡夫性得为圣人修得故。金刚顶云。普贤成众多月轮至一切众生界令发大菩提心已。乃至文殊以剑斫一切如来右臂。即是斫在缠如来厌离菩提之心。然而众生不知以己身为如来法等。天台金錍论云。一佛成佛之时一切众生无非此佛依正即此义也。故知未发心众生界四种性得曼荼罗诸佛以为自证修得四曼荼罗。
    问。若尔佛以未发心者性得四种尚为自证修得四种。若真言行菩萨图造四曼荼罗像貌成佛真身耶否。答。法界万法皆从大日如来出生故虽流转亦虽还灭常是大日如来体性。故知未发心时性得四种常是大日修得四种。况乎已发心时所作四种亦是大日修得四种。故大日经大日告言。我一切本初号名世所依。说法无等比本寂无有上。又说如来发生偈云。能生随类形诸法与法相诸佛与声闻求世因缘觉勤勇菩萨众。及仁尊亦然。众生器世界次第而成立。生住等诸法常恒如是生（文）
    问。凡夫六大是业报所感。微土显形是恶业所作。五天文字是世间笔□。九界三业是迷地威仪。而何今言皆从大日如来出世。答。大日如来常是法界体性故。法界中迷悟诸法大日为体。故大圆觉经云。普贤汝当知一切诸众生无始幻无明皆从诸如来圆觉心建立。又云。此圆觉性能同流转。譬如动目能动湛水。又如定眼犹回转火。云駃月运舟行岸移。问。若尔今始成大日尊亦成一切本初耶。答。菩提心论云。三世修行证有前后。及达悟已无去来今（文）故如所问。问。且如梵字五天文字梵王所作。又迦娄字迦娄瑟吒仙人所作。宝生经云。迦娄瑟吒仙人（云云）宿曜经云。香味仙人（云云）又莲华书苍颉所作。三论大乘四论玄义记云。是三兄弟如次所作（云云）若尔五天文字何为诸尊种子。真身若以梵字为佛身者何亦不以迦娄莲华文字为佛身耶。答。大日经云。大日如来以一音声四处流出遍满法界无所不至者即四种阿字。义释云。佛身为四字而流出也（云云）又悉昙云。是梵字非佛天人所作。是自然道理所作（云云）供养法疏云。问。谁说阿字。答。深秘释大日所说。秘中深秘释阿字自说阿字。秘秘中深秘释真如理智自说阿字（云云）如说阿字诸字皆然。以佛他受用身□降第四禅上智处城中。彼阿字等元传梵天。劫初梵王以传五天。世人不了本源多云梵王所制。本四十七字。随事随方派流弘大。今约本源观为佛身。又义释云。以佛迹降五天以彼梵字而为真言。若论实义一切六趣言音文字无非真言（取意文。可检正文）故知迦娄苍颉文字岂非佛身。因果经云。太子答师南阎浮提有梵书迦娄书莲华书如是六十种书（云云）今谓。皆为种子何非佛身。问。若文字实佛身何不说法耶。答。达摩□多金粟王塔感金色文字现空授供养法。故今梵字不说法者是人无机。非字不佛（已上略释别体竟）问。第三辨一异云何。答。总辨菩提与心一异具如体性门说。四种体性。一浅略释。发起妄心求菩提故名菩提心。菩提心义云。若依修进起行愿门即发起妄心求菩提。故名菩提心。具引起信论文。如彼中也。此得此门意也。此中菩提是真心是妄。故菩提与心异也。若深秘释众生净心是菩提。心自求心心自证心。大日经云。心自寻求菩提。具如前引。此中心即菩提故菩提与心一也（二）若秘密中深秘释四种曼荼罗若色若心即是菩提。若标若真皆是法身。具二如前释。此中心即菩提故菩提与心一也（三）若秘秘中深秘释真如为心亦为菩提。菩提心义云。心与菩提性无有二。此就理体无差别门故。华严云。如心佛亦尔。如佛众生然。心佛及众生是三无差别。虚空藏经第四云。世尊常演说法无尽有情及虚空菩提心佛法（文）者是此门意。此中心与菩提性无二故菩提与心一也（四）已上总释一异竟。
    问。行愿菩提心辨一异云何。答。亦如体性四门辨之。若浅略释万行之心是妄。菩提之性是真。故菩提与行愿心异也（一）若深秘释万行之心即是净心。净心即是菩提（二）若秘中深秘释万行四曼若色若心即是菩提。菩提即是四曼色心（三）若秘秘中深秘释万行之心皆是法性。菩提之性亦是法性（四）依此三门菩提与心行愿一也。
    问。胜义菩提心辨一异云何。答。亦如体性四门辨之。若浅略释凡夫外道二乘菩萨一切诸法皆无自性。如筏喻者法尚应舍。何况非法。观无性心犹如筏喻。万德菩提亦如彼岸。故观胜义无性心与菩提异（一）若深秘释普贤观经云我心自空罪福无主。大圆觉经云。一切如来妙圆觉心本无菩提及与涅槃。亦无成佛及不成佛。大日经云。心与虚空菩提此三无别。故观胜义无性之心即是菩提（二）若秘中深秘释。大般若云。地水火风空识皆空无生（是大无生）金刚顶云。由具福智故自心如月轮。无体亦无事是故说非月（是三昧耶无性）如说月轮。一切亦然。大般若云。一切陀罗尼门皆空无性（（是法无性）大圆觉经云。生死与涅槃凡夫及诸佛同为空华相（是羯磨无性）观此四曼胜义无性之心即是菩提（三）若秘秘中深秘释。法华经云。如来如实知见三界之相无有生死。若退若出亦无在世及灭度者。心地观经云。此无垢性体本不生（云云）观此胜义无生之心即是菩提（四。依此三门菩提与胜义心一也）
    问。三摩地菩提心辨一异云何。答。亦如体性四门辨之。有相菩提心月轮之观是妄心。无相菩提心月轮之体是菩提（一）众生自心月轮即是无相菩提月轮（二）四曼色心诸三摩地即是菩提（三）法如如如如智三摩地即是菩提（四）（菩提与心一异准知）已上别辨一异竟。
    问。第四明相状云何。答。菩提心义云。相状有二。一明行位相。二辨功用相。问。先行位相云何。答。菩提心义引用长耳三藏习种性三种发心。起信论三种发心。仁王经习种性文。是准天台别圆两教行位。今探一切经论有五种行也。问。即何。答。一若阿含中弥勒得记。毗昙婆沙迦旃延子等所明三祇百劫六度四阶菩萨。只明劫行不明地位。天台判为小乘菩萨。龙树对衍破之。
    二般若智论所明三乘共行菩萨明干慧等十地。天台判为通教菩萨。诸经论中约此虽明五十一位。天台判为名别义通行位。法相唯识论等束为五位。
    三般若明次第行次第证菩萨并璎珞仁王明五十二位。天台判为别教菩萨行位。
    四华严四十二地位般若四十二字门。起信论五十二位。天台判为圆教菩萨行位。
    五大日经明位有五诚文。一具缘品约真言门菩萨一生超四教地明度三劫十地。初说解唯蕴无我及拔十二因缘。是度藏通二乘地。次说离违顺八心业烦恼网超越一劫瑜只行。是度藏通菩萨地。故义释以阿含成实及三兽度河喻三乘同以无言说道得诸法实相皆摄此中。又云。以三乘上中下出世间心合论第一僧祇。次说发无缘乘心法无我性观察蕴阿赖耶知自性如十喻觉自心本不生超越二劫瑜只行。是度别圆菩萨地。故义释以楞伽深密等八识三性三无性。胜鬘宝性佛性缘因生坏等义。观阿陀那三界唯心心外无法义。心王自在净菩提心义。诸一阐提及三乘入正位者同入此乘义。遮立诽谤大乘及趣小乘寂灭义。世尊示现八相成觉义皆摄此中。又云。前二劫中须菩提等承佛威神说人法二空。于此秘密一乘还生惊疑。又云。离尘沙上烦恼名第二劫。次说真言门菩萨诸菩萨无量无数百千俱胝那庾多劫积集无量功德智慧方便皆悉成就。所谓空性离于境界无相。无边佛法依此相续生。离有为无为界离眼耳鼻舌身意极无自性生。如是初心佛说成佛因。故于业烦恼解脱而业烦恼总具依。是度圆教初住及入真言门净菩提心门。故义释云。复离第三重极细妄执过第三劫入信解地。又义释以舍利弗等不能测量义。释迦净土不毁寿量长远。本地之身与上行等诸菩萨共会一处补处不识一人义。此教菩萨直以真言为乘超入净菩提心门得达五百由旬义皆摄此中。次信解行地观察三心是今真言门菩萨地位（云云）义释亦云。前二劫中对治心外之垢未开心中秘密不思议事。从此以后方乃说之。极无自性心望前二劫如莲华盛敷。望后二心是果复成种。故云成佛因。佛说者以十方三世佛为证。以此一大事因缘为众生开净知见。其道玄同也。行者解脱业烦恼时即知业无非佛事。本自无缚今何有脱。如良医变毒为药（云云）
    二具缘品说五种三昧道。人天三昧道。声闻三昧道缘觉三昧道。八地菩萨三昧道。一生补处三昧道。义释云。此中所说八地菩萨及一生补处是约教道说耳。是为引入藏通五乘通教菩萨令入真言门（云云）三秘密法品及义释说。无上悉地以前略有五种悉地。一住信。谓随分净诸根信如来秘藏。是地前信行人。二入地。谓入初欢喜地。准声闻法如见谛人。三五通。谓度世间五通仙人之地。第四二乘。谓度二乘境界到第八地。五成佛。从第九地修菩提行进成如来位也。然诸经论师大略皆作如是说。若秘密藏中义复有异。初欢喜地自有十心。从初心至第四心度五通。从第五至第八度二乘。从第九至第十心名成佛。一一地中亦有十心。凡有百心。初地十心满即能分身百佛土等。如华严说。但百心成佛是宝炬陀罗尼经所说。此经未度东国（云云）是约名别义通明真言门菩萨地（云云）
    四信心品云十地此生满足。具缘品等及义释云真言门菩萨入初地坐百叶台百佛世界作佛利生。是约别教地位明真言门菩萨之地（云云）
    五具缘品义释云。今此菩萨律仪虽复最初发心乃至四十二地阶次不同。然一时普遍法界发起无作善根则与如来更无增减之异。复次初发心时一切功德即与如来等。从此以后经无量阿僧祇劫于一念中恒殊进转深广不可思议。以此义故名为秘密藏中无作功德也（文）又释奢字门中云。若诸法本性寂者于四十二地中何者非是如来地。何者非是凡夫地（文）是真言门明四十二位为菩萨地（云云）若金刚顶有二诚文。一仁王仪轨及良贲仁王疏云。三藏所持金刚顶瑜伽经明四种地。一胜解行地。谓三十心也。二普贤地。谓十地也。三大普贤地。谓等觉也。四普照曜地。谓妙觉也（取意文。可检正文）二金刚顶疏云。出生义云。能仁如来栖□□卒降神中天三车诱引化城引接。大机已熟堪受大法。入不空王三昧耶召进诸贤圣。刊地位之阶渐立等妙之顿旨（取意文。可检正文）
    问。此一切经五种地位各明发菩提心云何。答。若约释尊外□明五种发菩提心者若释迦菩萨昔逢释迦文佛发菩提心是现三藏菩萨发菩提心也。若作陶师见佛光明发菩提心是现通教菩萨发心也。若作宝盖长者千子见父成佛发菩提心是现别教菩萨发心也。若大威光童子发菩提心不可说劫成毗卢遮那佛是现圆教菩萨发心也。若大日如来为一切法界本初出生一切诸佛菩萨有情器界生住等法是现真言菩萨发心也（云云）若约五种地位分齐明发心者。若三祇百劫三藏菩萨婆沙说因中不断惑至树王下三十四心断惑成佛。俱舍说因中断无所有处以下八地惑至树王下三十四心断非想惑成佛。而中间无发心成佛之文（一）
    若干慧等十地菩萨惑。干慧见思已尽。二地以去名神通游戏。六地成佛。或至第十地一念相应慧断烦恼成佛。或以五十一地名名此十地。初干慧为十信。性地为三十心。八人见地为欢喜地。薄地为二三地。离欲地为四五地。已辨地为六七地。独觉菩萨佛地为八九十地。此名别义通。五十一位发心成佛有二文。说一。瑜伽四十六菩萨地云能证菩提。略有十种。一住种性。二已趣入。三未净意乐。四已净意乐。五未成就。六已成就。七未堕决定。八已堕决定。九一生所系。十住最后有二。伽耶山顶经云。发心有四。一证发心。谓入初地。二行发心。谓次六地。三不退发心。谓八九地。四一生补处发心。谓第十地。文殊问经云。说此四中。初遇声闻。次遇独觉。次遇不定地。后安住定地。此二经论法相所用。是通教菩萨发心成佛之相。
　　若地持经论亦有十种发心成佛亦如瑜伽所说二（）菩提心义云。长耳三藏云。初习种性发心有三。一假想发。二轻想发。三信想发。初假想发者。由三种力假起求菩提想渐次修习譬如轻毛。名轻想发。发后证净得入十住名信想发。是别教菩萨发心成佛之相（三）菩提心义云。起信论云。发心有三种。一者信成就发心。经一万劫信心成就故得入十住。此同前信想发心也。本业经云。信想菩萨于十千劫入十信心入初住位即发心住也。仁王云。习种性已超二乘一切善地。起信又云。菩萨发是心故得小分见于法身能现八种利益。二解行发心第一阿僧祇劫于真如法中解行现前。三证发心从净心地乃至菩萨究竟地（云云）占察经有四成佛。一信满成佛。二解行成佛。三地上成佛。四究竟成佛（云云）又华严云。初发心时便成正觉。所有慧身不由他悟。得如来一身一切身湛然应一切。天台云。四十二位中一一示现发菩提心八相作佛。又引大品云。或有菩萨初发心时与萨波若相应。或有菩萨初发心时游戏神通净佛国土成就众生。或有菩萨初发心时即坐道场转法轮度众生。此三如次为通别圆菩萨发心。谓三教中各指初发心住。此中第三是圆发菩萨教心成佛之相（四）
    金刚顶说。一切义成就菩萨坐道场五相成身中有发菩提心。即从自心流出三十七尊。三十七尊各有十二神变。第十二中发菩提心证普贤行等八相成道（云云）此菩提心四人同修。一诸佛内证法乐所观。二后身菩萨道场所观。三初住以上分证所观。四凡夫即身成佛所观（云云）大日经说。三劫十地初欢喜地始入净菩提心（一）五种三昧道各开心实相发菩提心一生成佛（二）五种悉地百心成佛各发菩提心（三）初欢喜地发心成佛（四）初住以上发菩提心成如来地（五）是真言门菩萨发心成佛之相。
    问。三种菩提心于此五种地位中几地位人而发之耶。答。若行愿胜义菩提心五乘菩萨皆同发之。唯有浅深之异。若三摩地菩提心声闻神通乘如来神通乘二菩萨唯能发之。前三菩萨不用。故菩提心论言。说三摩地法。于诸教中阙而不书。
    问。天台四教各有四门。有门。空门。亦空亦有门。非空非有门。今胜义菩提心观一切法无性。何以有门菩萨发之。又通别圆三教菩萨皆最后身皆受法王识位灌顶用此三摩地观。故心地观经云。后身菩萨证大觉由此观行成佛道。何今唯云别圆菩萨发之。答。天台云。四教菩萨各入一门遍学四门。四门各观一切诸法。故亦观无自性。又后三教后身菩萨虽受灌顶。而通别菩萨不知此观。未了自心本际故也。故心地观经依圆及真言菩萨而说。
    问。五种菩萨各于何位随分发此三种菩提心耶。答。五种菩萨各于最初先发行愿菩提心。次发胜义菩提心地。但藏通菩萨同于界内六界虽发行愿心而有掘度巧度之异。别圆菩萨同于界内界外十界虽发行愿之心。而别菩萨未出变易亦次第行。其圆菩萨远出二死亦圆融行。真言门菩萨远出二死深入佛界。于众生界于佛内证广修行愿（云云）五种菩萨各于行愿心后发胜义心。圆教菩萨初住以上发三摩地心。真言门人从凡夫地发三摩地心。然通别初地以上圆教初住以上各得三身。法身一分遍满法界。报身坐莲华藏百叶台上。应身百佛世界示现八相。从此以上位位增加。今以经论所说发心对三种发心者。伽耶山顶十地四位发心是约利他发行愿心。应身示现八相成佛（一）长耳三藏习种性前十信位中三种发心是约自行发行愿胜义二心发趣菩提（二）起信论入住以上三种发心是约自行化他发二种心。内修胜进外示八相。初信成就发心文云。略说有三种。一者直心正念真如法故（文）是胜义心。二者深乐集一切善行故。三者大悲心欲拔一切众生苦故（文）是行愿心。二解行发心文云。真如法中解行现前所修离相（文）是胜义心（以上三十心）三证发心文云。发心相者有三种心微细之相。一者真心无分别故（文）是胜义心。二者方便心自然遍利众生故（文）是行愿心。三者柔识心微细起灭故（文）是胜义心（以上十地）占察华严天台四十二位中地地发心内加华台外现八相亦具胜义行愿二心。唯三摩地菩提心初住以上实虽修此阙而不书。金刚顶五相成身是约自受他受二身发三摩地菩提心。三十七尊各八相成道发菩提心。是行愿心。心地观经云一内证所观。是妙觉地常发三摩地心。二后身所观。是等觉位发三摩地心。三得记所观。是初住位发三摩地心。四凡夫所观。是未人位者发三摩地心。大日经说。净菩提心皆是三摩地法（云云）上来略释行位竟。
    问。二辨功用相云何。答。菩提心论菩提心义多引诸经论文明菩提心功能。若不约教相辨不同者何知今教菩提心功能高广。故亦约一切教中五种菩萨各辨功用。问。其不同云何。答。若阿含婆娑等亦广明菩提心功用（一）若深密瑜伽等亦广明菩提心用（二）若菩提心义。维摩经云。欲得佛身断一切众生病者当发阿耨菩提心。又云。发阿耨菩提心者即是出家。即是具足也。
    华严第七十八云。菩提心者由如种子。能生一切诸佛法故（一）由如良田。能长众生白净法故（二）由如大地。能持一切诸世间故（三）由如净水。能洗一切烦恼垢故（四）由如大风。普于世间无所碍故（五）由如盛火。能烧一切诸见薪故（六）由如净日。普照一切诸世间故（七）由如盛月。诸白净法悉圆满故（八）由如明灯。能放种种净光明故（九）由如净日。普见一切安厄处故（十）由如大道。普令得入大智城故（十一）由如正济。令其得离诸邪法等故（十二）若有发菩提心者则已出生无量功德普能摄取一切智道（十三）譬如有人得无畏药离五恐怖火不能烧毒不能中刀不能伤水不能漂烟不能薰。菩萨得一切智菩提心药贪火不烧嗔毒不中惑刀不伤有流不漂诸觉观烟不能薰害（十四）譬如有人得解脱药终无横难。菩萨得菩提心解脱智药永离一切生死横难（十五）譬如有人持摩诃应伽药毒蛇闻气即皆远去。菩萨持菩提心大应伽药一切烦恼诸恶毒蛇闻其气者悉皆散灭（十六）此三菩提心功用如次藏通别三菩提。最初发行愿菩提心功用（云云）
    天台止观云。譬如金刚从金性生。佛菩提心从大悲起（一）是诸行中先。如服阿沙罗药先用净水（二）诸行中最。如诸根中命根为最（三）佛正法正行中此心为最。如太子生具王仪相大臣恭敬有大名声。如迦陵频伽鸟卵中鸣声已胜诸鸟（四）此菩提心有大势力如师子筋弦。如师子吼。如金刚楗。如那罗延箭（五）具足众生宝能除贫苦如如意珠（六）虽少懈怠少失威仪犹胜二乘功德。举要言之此心即具一切菩提功德能成三世无上正觉。
    宝梁经云。比丘不修比丘法大千无唾处。况受人供养。六十比丘悲泣白佛。我等乍死不能受人供养。佛言。汝起惭愧心。善哉善哉。一比丘白佛。何等比丘能受供养。佛言。若在比丘数修僧业得僧利者是人能受供养。四果向是僧数。三十七品是僧业。四果是僧利。比丘重白。若发大乘心者复云何。佛言。若发大乘心求一切智不堕数不修业不得利能受供养。比丘惊白问云。何是人能受供养。佛言。是人受衣用敷大地受揣食。若须弥山亦能毕报施主之恩。当知小乘极果不及大乘之初心（文）是圆菩萨最初发行愿菩提心功用（云云）
    菩提心义云。毗卢遮那疏云。发菩提心者谓生决定誓愿一向志求一切智智毕当普度法界众生。此心由如幢旗。是众行导首。如种子是万德根本。若不发此心亦如来不托歌罗。即大悲藏何所养育（文）是真言门最初发行愿菩提心功用（云云）
    菩提心论云。十方诸佛以胜义行愿为戒。只具此心者能转法轮自他具利。如华严经云。悲先惠为主。方便共相应。信解清净心。如来无量力。无碍智现前。自悟不由他。具足同如来。发此最胜心。佛子始发生如是妙宝心。则超凡夫位。入佛所行处。生在如来家。种族无瑕玷。与佛共平等。决成无上觉。才生如是心即得入初地。心乐不可动。譬如大山王。又云。从初地乃至十地于地地中皆大悲为主（文）是真言门借别十地明行愿功（云云）
    又云。如无量寿观经。佛心者大慧悲是。又涅槃经云。南无纯陀身虽人身心同佛心文。是借圆教凡夫最初发心明行愿功（云云）
    又涅槃云。怜愍世间大医王身及智慧俱寂静无我法中有真我是故敬礼无上尊发心毕竟二无别。如是二心先心难。自未得度先度他。是故我礼初发心初发已为人天师胜出声闻及缘觉如是发心超三界。是故得名最无上（文）是借圆教初住明行愿功（云云）止观亦云。又如如来藏经说若人父为缘觉而害。盗三宝物母为罗汉而行不实事谤佛。两舌间贤圣。恶口骂圣人坏乱求法者。五逆初业之嗔。夺持戒人物之贪。边见之痴。是为十恶恶者若能知如来说因缘法无我人众生寿命无生无灭无染无著本性清净又于一切法知本性清净解知信入者我不说是人趣向地狱及诸恶道果何以故法无积聚。法无集恼。一切法不生不住因缘和合而得生起起已还灭。若心生已灭一切结使。亦生已灭。如是解无犯处。若有犯有住无有是处。如百年闇室若燃灯时闇不可言。我是室主。住此久而不肯去。灯若生闇即灭其义亦如是此经具指前四菩提心。若知如来说因缘法即指初菩提心若无生无灭指第二菩提心若本性清净指第三菩提心。若于一切法知本性清净指第四菩提心。初菩提心已能除重重十恶。况第二第三四菩提心耶。行者闻此胜妙功德当自庆幸。如闇处伊兰得光明旃檀（文）是四教初心胜义菩提心功用（云云）
    菩提心论胜义菩提心文云。当知一切法空。已悟法本无生心体自如不见身心住于寂灭平等究竟真实之智令无退失。妄心若起知而勿随。妄若息时心源空寂。万德斯备妙用无穷（文）是真言门初心胜义菩提心功用（云云）
    大日经无相菩提心文云。此菩萨菩提心门名初法明道。菩萨住此修学不久勤苦便得除一切盖障三昧。若得此者则与诸佛同等住。当发五神通获无量语言音陀罗尼知众生心行诸佛护持虽处生死而无染着为法界众生不辞劳倦成就住无为戒离邪见通达正见住此除一切盖障菩萨信解力故不久勤修满足一切佛法。以要言之是善男子善女人无量功德皆得成就（文）是真言门初住胜义菩提心功用。
    义释云。盖障有五。烦恼障。业障。报障。生障。法障。具如彼释（云云）义释此中广出现身成佛文。云非但现前而已。若欲即生同于大觉亦可致也（云云）故即身成佛义正可在此中。然以上傍论略说故且不出。
    菩提心论云。夫会阿字者皆是决定观之。当观圆明净识。若才见者则各见真胜义谛。若常见者则入初地。若转渐增长则廓周法界量等虚空。卷舒自在当具一切智。文云。然此五相具备方成本尊身也。其圆明则普贤身也。亦是普贤心也。与十方诸佛同之。亦乃三世修行证有前后及达悟已无去来今。凡人心如合莲华佛心如满月此观若成十方国土若净若秽六道含识三乘行位及三世国土成坏众生业差别菩萨因地行相三世诸佛悉于中现。证本尊身满足普贤一切行愿故大毗卢遮那经云。如是真实心故佛所宣说。又云。故大毗卢遮那经云。悉地从心生。如金刚顶瑜伽经说。一切义成就菩萨初坐金刚座取证无上道遂蒙诸佛授此心地然能证果者是成就本尊之身凡今之人若心决定如教修行不起于座三摩地现前者应是成就本尊之身。故大毗卢遮那经供养次第法云若无势力广增益住法但观菩提心佛说此中具万行满足白净纯净法菩提心能包藏一切诸佛功德法故若修证出现则为一切导师若归本则是密严国土不起于座能成一切佛事赞菩提心曰。若人求佛慧通达菩提心父母所生身速证大觉位（文）是真言门初心凡夫初住菩萨后身菩萨佛地内证三摩地菩提心功用（云云）
    此文云密严者是妙觉实报净土。故密严经云。密严佛土是大智慧是大寂静（云云）大日义释悉地宫中云。上品悉地密严佛土。中品悉地十方净土。下品悉地诸天修罗宫（云云）彼文密严同今密严。彼文十方净严是他受用土。有方分故。诸天修罗宫得长寿住利生是下品悉地（云云）
    菩提心论云。惟真言法中即身成佛故是说三摩地法。于诸教中阙而不书。故即身成佛义正可在此中。但以上傍论略说故此中且不出之。已上略释三种菩提心功用竟。
    问。第五明行愿云何。答。约此有四一因缘。二发人。三发心四立行。
    问。第一有几因缘发菩提心耶。答。必有三缘发菩提心如起信论虽有众生内因必缘诸佛同体慈悲发心成佛以真如有熏习因故起妄心厌苦求真此则为三一真如熏习因缘二诸佛慈悲因缘三众生佛性因缘。问。若尔众生发菩提心自能发心从他发心。答。止观云。自他共离皆悉不可。唯是感应和合发心耳（文）故知内外因缘和合发心问。内外因缘云何。答。内有三缘即如上说外有多缘经论不同。且止观四教各出十种因缘。如彼文云。诸经明种种发菩提心。或言推种种理发菩提心。或□佛种种相发菩提心。或□种种神通或闻种种法。或游种种土。或□种种众。或见种种行。或见种种法。或见种种过。或见他受种种苦而发菩提心。略举十种为首广说（云云）法相宗云。法印经有七发菩提心。菩提心论有十菩提心。菩萨地有四缘十种发心（云云）今谓。菩萨地四缘彼三十五云。当知菩萨最初发心由四种缘谓。若见诸佛及诸菩萨有不思议希有神变发菩提心。是名第一。或闻微妙正法藏教发菩提心。是名第二。或见菩萨藏法将灭发菩提心。是名第三。或见众生烦恼乱发菩提心是名第四（文）是通教义也（一）菩提心义云。长耳三藏云。初假想发者由三种力。一支力。谓善知识。二行力。谓受律仪。三法力。通别二因。通谓如来藏内熏之性。别谓信等五根（文）又云。发菩提心经云。若菩萨亲近善知识供养诸佛。修集善根志求胜法。心常柔和遭苦能忍。慈悲淳厚深心平等。信乐大乘求佛智慧。若人能具如是十法乃能发于无上菩提之心。复有四缘能发菩提心。一者思惟诸佛。二者观身过患。三者慈愍众生。四者求最胜果。乃至一一广释如彼（云云）是别教义也（二）
    问。菩提心经四缘意何。答。彼云。一思惟诸佛者。三世诸佛初悦发心具烦恼性。亦如我今发大明慧于无明壳建立胜心。积集苦行度生死海。舍身命财求一切智今皆成就。若此菩提是可得法。我亦应得故发菩提心。二观身过患者。自观我九孔常流臭不净生厌离故。又观五阴四大俱能兴造无量恶业具贪嗔痴无量烦恼如泡如沫念念无常求离舍故发菩提心。三慈愍众生者。见诸众生无明所缚众苦所缠集不善业受剧苦。舍离正法信受邪见没烦恼河不求解脱转造众恶。愍念彼故发菩提心。四求最胜果者。见诸如来相好庄严有戒定慧知见清净十力无畏慈悲三念具一切智怜愍众生常住法身清净无染谓修习故发菩提心（文）问。如此诸缘三种菩提心中何菩提心缘耶。答。诸经多明行愿心缘。唯止观中推种种理具四教理四教理中各有四门。四门中有空入者即推无自性理等是胜义心缘也。三摩地心因缘于诸教中阙而不书。
    问。第二发人云何。答。菩提心论云。大阿阇梨云。若有上根智之人不乐外道二乘法有大度量勇锐无惑者宜修佛乘。又。云诸佛菩萨昔在因地发是心已。胜义行愿三摩地为戒。乃至成佛无时暂忘（文）此金刚顶真言门行上根上智之人发三菩提心。大日义释云真言门菩萨直以真言为门自心发菩提心等。是大日经神通乘行菩萨发三菩提心。问。前明一切经中五种菩萨其中几是今发三菩提心之人。答。前三菩萨唯发行愿胜义二心不知三摩地心。圆人凡夫以上真言凡夫以上皆发行愿胜义二心之人。若圆教初住以上真言凡夫以上皆发三摩地心。若引一切五乘入真言门之时一切凡夫外道六道众生藏通三乘别教菩萨皆入真言门时同发三菩提心一。生成佛。故义释云。五种三昧皆开心实相门一生成佛也。
    问。涅槃经云。下智观故得声闻菩提中智观故得缘觉菩提。上智观故得菩萨菩提。上上智观故得佛菩提（取意文）天台以为四教证文。下中智观二乘。既非上根上智。何入真言门。上智观即菩提心论上根上智。应是天台别教菩萨。上上智观圆教菩萨应胜真言菩萨。又引入五乘入真言门者。何故菩提心论胜义心中云。凡夫外道二乘十地菩萨皆智性劣。诚可厌弃。答。涅槃经四乘根性约四教中以明四种。望今真言前三为下圆人为中真言为上。故不违也。又凡夫外道三乘未入真言久久得道不达心源。故真言人厌弃不修。若入真言开心实相一生成佛。故真言人自在皆修。第三重曼荼罗中五乘三密行法皆是真言门人所行。
    问。前说五乘因果三种世间四相诸法皆从毗卢本初出生。若尔何故更有未入真言久久得道诚可厌弃之时。答。皆从毗卢本初出生。自有二义。一约理体。理体即是毗卢身土。如天台金錍论云。阿鼻依正全处极圣之自心。毗卢身土不逾凡下之一念。注云。如被缚者心游天际（云云）若约此门真如随缘变成万法。万法情执难还本源。今真言者已知本源故厌流转。二约垂□。垂□即是毗卢普门示现。如大日义释云一切智智平等心地图画四重曼荼罗身。亦令众生平等心地图画四重曼荼罗身。若有众生乐五通智佛现瞿昙仙身为说其法。众生受法修行不久即转方便成毗卢身。又现五种三昧道形于十方法界说五乘三昧。释迦一代所说五乘即彼法界所说之一分也。五乘不了此法本源随性乐果不达本意。人天外道不出生死。二乘菩萨久久得果或有成佛或不成者。今真言人知教本意虽修五乘一生成佛故彼显教行者五法诚可厌弃。
    问。贪嗔痴慢感四恶趣（一）属爱凡夫修戒生人修善生天（二）属见外道破八地惑非想为真。九十五道妄执不同（三）天魔眷属破灭佛法。阐提行恶暂时成佛毕竟不成（四）二乘沈空。不定成佛。定性。不成（五）藏通菩萨但尽分段不知变易。别教菩萨虽断变易未出变易（六）此等法教何名毗卢普门所说。答。以四趣普门身权行恶逆现入四趣引同类者断恶成佛且如婆薮入地狱引地狱人闻方等经提婆达多现作三逆堕在地狱佛使阿难问之答云地狱安乐如第三禅乐。出报恩经。入大乘论云。提婆本是大宾迦罗菩萨。又此达多五百劫中现菩萨行显佛威德故现恶逆。出十法经。此等恶逆为门通达佛道。其三昧耶名为灭恶趣王如来。三密法门一以人天普门身权修戒善。现生人天引同类者出世成佛。且如佛世天人引诸眷属闻大小乘。此等戒善为门通达佛道。其三昧耶首陀会天名为毗卢遮那三密法门。南阎浮提名为释迦牟尼三密法门（二）
    以外道天魔普门身权破佛法显对佛力引同类者舍邪成佛。且如甥舍利弗舅长爪等诸大外道阿含得道。亦如天魔及诸眷属大集得记誓持佛法。其三昧耶即是一切忿怒明王。破诸外道天魔法门。又理趣释云。调伏难调释迦牟尼如来者。于阎浮提五浊末法为调伏九十五种异类外道现八相成道皆得受化致于佛道。于须弥顶三十三天金刚宝峰楼阁中毗卢遮那转法轮有四种。金刚轮。宝轮法轮。羯磨轮其四轮皆摄在二轮。谓正法轮。教令轮。即彼毗卢遮那于阎浮提化于成佛度诸外道。即于须弥顶示现威猛忿怒形降伏魔醯首罗等。又云。金刚降三世三摩地调伏他化自在魔王受化引入佛道。宝部中宝金刚忿怒三摩地调伏摩醯首罗受化入于佛道。莲华部中马头观自在三摩地调伏梵天受化入于佛道。羯磨部中羯磨三磨地调伏那罗延受化令入佛道。慈氏菩萨内入慈定深矜愍难调诸天外示威猛令得受化引入菩提（文）又大日义释云。毗卢遮那始成正觉大集会。不动金刚降伏魔醯首罗及妃乃至于死。灰欲世界授记作佛（取意文）又释降三世中云。降伏三界三毒三有上从色顶下至下地一一天处皆悉降伏。又降三世令降三毒。不动明王令菩提心坚固不动（取意文）十八会指归云。降三世降伏大自在天。乃至于死。于闷绝中授记作佛。过下方六十二亿恒沙世界。世界名灰庄严。佛名欲自在王如来。又请观音经有六字章句陀罗尼。天台引杂□集六观世音以为六字章句破六道三障（三）
    善星比丘是佛之子。譬如二人各行东西不可复逢。善星实是一阐提者。岂得作释尊之子乎。不思议经云。他方诸佛菩萨为助释尊之化现声闻形皆来坐会。其名曰阿若憍陈如舍利弗提婆达多等（云云）天台云。不思议经云。五百声闻皆是他方极位菩萨（云云）又云。万二千声闻本是万二千菩萨（云云）法华论云。决定增上慢退菩提应化四种声闻（云云）摄大乘论云。舍利弗有三种。一应化。二菩萨。三实行（云云）天台云。权者引实（云云）又涅槃经云。文殊昔无量返依缘觉乘而般涅槃（云云）然藏教说忍位已前二乘回心忍位以上更不回心。摄大乘云。忍位以前名未定根性。忍位以上名已定根性。般若经云。若入正性离生位者不能发菩提心。以与生死生限隔故。不回心也。维摩经云。迦叶等云。我于大乘犹如燋种。法华经云。千二百罗汉悉当作佛。诸尼提婆龙女作佛。涅槃经云。四果支佛如次八六四二十千劫到。菩提心处（云云）小乘萨婆多及法相宗云。毕竟无性定性二乘终不成佛。暂时阐提及不定性或得作佛（云云）小乘分别部及三论宗云。五种性人皆同成佛（云云）天台宗云。藏通二教说五种性有成不成。别圆二教说五种性皆同作佛唯有历劫及不历别（云云）华严宗解小乘教大乘始教同天台藏通义。大乘终教同天台别教义。顿教图教义同天台圆教义（云云）今真言宗大日经义释释大那罗延力执金刚云。如一阐提必死之疾二乘实际作证已死之人诸佛医王明见如来性故则能必定师子吼于救疗因缘心不怯弱（云云）又释不动明王一目少眇中云。诸佛明鉴唯一无二故有一目（云云）又云。释迦入宝处三昧救度定性二乘一阐提等（云云）金刚顶义记云。金刚王菩萨三摩地中云。十方法界授不定性二乘大菩提记（云云）疏云。一切二乘皆名不定性也（云云）又一字佛顶瑜伽中云。十方佛土中唯有一乘法故（云云）名一字佛顶。五佛顶经云。诸经所说一乘中道实相法界皆是一字佛顶之异名也（云云）故知释迦般若经中三百未入正位声闻授记。法华已入正位声闻授记。次楞伽经说云。声闻授记乃有三意。一为退转菩萨不退转故。二为应化声闻授记。三应化佛声闻授记。非法性身。又云。定性二乘堕不思议变易生死。为发起修行地说此二乘必当证得如来法身。阐提二种。一大悲菩萨知一切法。本来寂灭永不涅槃。二断善阐提终发菩提心也。次方等经说云。前于王城授我等记。今复于此授记。前于舍卫授我等记。今复于此授我等记。次涅槃经说云。一切二乘未来皆归大般涅槃。又云。四果支佛八六四二十千劫到菩提心处当得菩提及大涅槃。又云。一阐提人舍阐提位未来世成佛（云云）此等所说皆是法身地中大日智印大那罗延力执金刚三昧耶现释迦形入宝处三昧中所说。若约金刚顶经东方菩提心门金刚五大菩萨三昧耶现十二神变中故第十二神变中十方法界八相成道授声闻记。今此释迦一代所说即彼法界所说之一分也。又胜鬘经中破二一乘法华涅槃会三一乘皆入不动明王三昧耶门所说（云云）又华严法界般若十二无为一色一香无非中道。法华实相涅槃佛性皆入一字佛顶三昧耶门所说（云云）又义决毗卢遮那有五翻中第四亦名佛母也。故知般若佛母亦是毗卢遮那之异名也（云云四五）
    胜天王经云。我坐道场成正觉时。或见坐草座。或见坐天衣。或见坐七宝树下。或见虚空为座。像法决疑经云。佛入涅槃或见丈六少身。或见大身少身。或见莲华藏界说心地法门。或见遍满虚空无有边表。天台云。释迦一代始终四见故应四机见四佛果。开圆因果出三因果。随说菩萨四种因果亦说众生修四菩萨行因得四佛果。若法华中会前三因三果之见令悟一因一果之实。若法华前行前三因因中虽有发行之人若于果头有教无人（云云）今真言中胎藏界中从中台第一重现圆因果。故义释云。此经本地之身即是妙法莲华最深秘处。故寿量品云我净土不坏众生见烧尽即此经瑜伽意也（云云）从第二重现圆等觉以还菩萨别佛菩萨。故义释云。中台八叶超越心地故□怜补处乃不识一人。即是弥勒等觉以还法身菩萨□也（云云）从第三重现释迦生身眷属六道化身。此中亦有藏通佛菩萨等（云云）又大日如来现普门身说五种三昧道中。经云。一生补处菩萨住佛地三昧道离于造作知世间相。住于叶地坚住佛地。疏云。璎珞经云。等觉入重玄门学如来事（云云）是现别教菩萨□也。经云。八地自在菩萨三昧道不得一切诸法。离于有生知一切幻化。是故世称观自在者。疏云。此中一生补处及八地者是约教道耳（云云）故知八地度性空彼岸知一切幻化。是现通教菩萨□也。此等□是从中台藏佛乘因果流出三重佛因佛果。又大日经一切如来同共集会渐次证入大悲胎藏发生三摩地。世尊一切支分皆悉出现如来之身。为彼从初发心乃至十地诸众生故遍至十方还来佛身本位。本位中住而复还入（云云）此会四重所现佛菩萨身因果入一佛身因果。尤与法华同也（云云）金刚界中。义决释金刚王中广出信解品长者穷子譬喻明说四乘。谓声闻缘觉^3□回菩萨。直往菩萨（云云）于^3□回中开为三教菩萨。此从一佛因果流出四佛因果。若守护经云。释迦菩萨经无量劫修菩萨行至最后身六年苦行坐道场时不得成佛。则蒙诸佛教授谛观鼻端月轮唵字。于后夜分得成大日（云云）此开藏通菩萨因果为圆因果。金刚顶于色界顶一切义成就菩萨五相成道出金刚界十八会曼荼罗。天台判诸经中后身菩萨于色界顶灌顶授职现生成佛义云。若说一切诸佛色究竟天皆成佛者是别教义（云云）故知金刚顶经会别因果入圆因果故出生义云。能仁如来三车诱进化城引导大机已熟堪受大法。削地位之阶渐立等妙之顿旨（云云）此与法华会以前教皆入法华其义大同（六）
    问。如来设虽以普门身说法引导。而众生无始迷惑已久。何以得随佛化导耶。答。此由三身感应得立。一者真如法界熏习力故。如起信论。以真如熏习力故。二者一切诸佛摄护力故。如起信论。譬如木有火性必因外缘方得出火。众生内有真如佛性必因诸佛同体慈悲方显佛性。法华亦（云云）以何令众生速成就佛身。大日经中大日如来住广大法界加持。义释云。加持一切众生毗富罗种子安置如来种子。三者众生任运善根力故。善根有三。一恶因缘善根。涅槃经云。譬如长者死后群牛为盗人盗为盗人牛。涅槃后。佛法为外道偷为外道法。故佛未出世前诸外道等可说三宝三身四谛六度烦恼菩提生死涅槃等诸名义。皆是偷过去佛像末佛法名义以为己有还敌佛法。若实邪见岂得与佛相逢。此以邪见为缘得为善种（云云）又诸天魔修一大施得作魔王破灭佛法。若其一念谤三宝者必堕地狱。若天魔等实破佛法岂得与佛相逢。此以破法为缘得为善种（云云）又增上慢骂打不轻虽堕地狱还成佛因（云云）又像末时破戒比丘必堕地狱。然而皆是弥勒三会得道（云云）二善因缘法华乃至低头举手皆成佛因。经云。若闻七佛名号□灭若干劫罪。又云。若闻释迦名号虽未发心已是菩萨。方等经云。若人发愿书写此经若写不写皆生极乐（云云）此等自以少善得为善种。三无记缘。鸯掘经云。一切众生皆有佛性。若不修善终不成佛。一切众生由本业故皆得成佛。一开此经无量僧祇罪业一时消灭（云云）故知一切乃至昆虫无记闻经乃至知三宝名。是得道缘。尊胜真言。无垢净光。广大楼阁。光明真言等若闻若见。若以身触。若以手触。若以衣触。若在高山持诵之声所及有情。若安高幢其风所及。若入其影。若□土沙散骸坟上。若印波沙。若印香镜所触有情。如是等类皆悉罪灭。出狱生天。不退菩提（云云）由上三力感应成就。故大日经云。以我功德力。如来加持力。及以法界力。普供养而住（云云）
    问。如器世界亦是真如法界变作。法相宗云。第八识变成器世界。故器世界所有真如有熏习力耶否。若许有者彼阙二力成佛耶否。若许无者真如则有不等之失。此义云何。答。由三力故得有器界。一者真如法界随缘力故。如起信论。真如受熏变成八识及以似尘。天台亦云。百界千如三千世间诸法实相一念具足。二者诸佛菩萨行愿力故。如华严经。卢舍那佛十种身中有国土身。又云。普贤菩萨行愿力故感华藏界。一一毛孔有诸佛刹。优婆塞戒经云。是耆阇崛文殊所造。大日经义释云。大日如来昔修香华供养等行得此妙华布地胎藏庄严世界。三者一切众生业报力故。如唯识宗。界初生时顿变一相。第八识变成器世界。器世界是第八识影。俱舍等云。众生业增上力故世界成住坏空。天台亦云。共造依报。别造依报（云云）虽有佛力情力所造必由真如随缘成立故。由三力此器世界变成佛土。亦成佛身。所谓众生善业力故。诸佛本愿力故。真如净熏力故。然成佛身亦有四义。一器世界亦是真如变作。是一切有情以真如为成佛因故。器世界亦以真如为成佛因。是自依心故自发心成佛。二正报有情成佛时依报国土亦成佛。如金錍论。一佛成佛之时一切无非此佛依正。中阴经云。释迦成道之时一切草木皆成佛身。身长丈六悉皆说法。大宝积云。文殊变身子成佛身令说法。变本身竟云。一切无心草木树林可作如来身相具足悉皆说法。是他依心故亦发心成佛。三涅槃经云。菩萨观非众生以为众生。天台疏云。一切法中有安乐性名为众生若有众生未见佛性名非众生。若草木中观其佛性以众生。若佛菩萨转草木等亦成佛身。此则永转。又弘决释心造十界中云。造有二种。一一念本具此理故以具名造。二圣人变化所造。依有理性有此事用（文）是草木中亦有净心熏习之力诸佛力故。亦转成佛故。是共依心故亦发心成佛。四涅槃经云。佛性非内非外。亦非中间。一切处有。犹如虚空故。非内有情独有佛性佛性非外草木独有佛性。亦非内外合时独有佛性遍在内外中间。亦非一一有情非情各有一一佛性因果一切有情非情共有同一佛性。犹如虚空。非一一处各一虚空。一切处中唯一虚空。金錍论释此中虚空引经文云。如非四大以对四大故非虚空以对虚空。一切诸法皆是虚空故非对诸法。以有虚空虚空佛性亦复如是。故草木等若自依心若他依心若共依心发心成佛。皆是非自佛性。非他佛性。非共佛性。故亦非自发心。非他发心。非共发心。唯一佛性发心成佛（云云）
    问。所言自依心他依心本是佛地经论文也。彼云。如来化身说法利生为自依心故说法耶为他依心故说法耶。答。他依心故。非自依心（云云）是佛应身为他依心依他佛。故云他依心也。昔宫中会诸宗问答草木成佛中云。自依心故欤他依心故欤。尔来诸人论此义时多用此词。非是天台等宗无有情性义中本有此词。具如草木成佛义中（云云）今立四句草木发心成佛之义皆违诸宗。何者若法相云。若约摄相归性门意万法即如众生皆佛。若约性相别论门意万法非如有成不成。若约摄境从心门意真妄唯心。心外无法。若约摄假从实门意唯是心王。更无心所（一）若三论云。若约理外则说众生发心成佛草木不发心成佛也。若约理内则说众生发心成佛即是草木发心成佛（二）若华严经云。一切诸佛成等正觉之时能得一切众生等身一切国土等身。疏云。等者遍也。佛名智正觉世间。智正觉世间成等正觉时。能同众生世间国土世间三种世间圆融成佛。故彼众生国土亦同佛身亦成能同之佛。非谓国土自发心成佛也（三）若天台云。草木等是佛性心性中道三身。佛性心法佛乘大车。而未见有诚文明云草木发心修行成佛。故金錍论云。梦中呓言无情有情。野客大疑。因引涅槃经云。佛性非内非外。亦非中间。一切处有。犹如虚空。野客疑云。草木随节有无。若尔佛性亦随生灭。大师答云。阴亦生灭。佛性岂然。野客遂领无情有性记释领解意云。初闻无情有性则谓一一草木各一佛性一一修因一一证果。故疑惑也。今领立义。一切众生同一佛性。犹如虚空（云云）是草木等有佛性文。又同论唯有四十六门而无答文（云云）若答此四十六问即是五品弟子位。如彼中云。真如随缘成无情时为永无记耶。论记答此问云。情性一如湛如虚空（云云）是草木等有心性文。又弘决云。大品云。一色一香无非中道（云云）是草木等有中道文。又弘决释色香中道。以十门明无情有性中云。若许法身性遍亦许报身性遍（云云）是草木有三身性文。同文亦云。维摩经云。我身无知。犹如草木瓦石。岂唯外境独无心乎。故知教道说无证道说有。又四念处引天亲唯识论云。若有分别识无分别识者今例亦有。分别色无分别色。乃至若色若识皆是唯色。若色若识皆是唯识（云云）是草木等有心之文。止观义例出妙境四中云。一于无情境立佛乘故。二依正二报在一念故。三佛本不断性恶法故四众生性得具三因故（云云）是草木等有佛乘文。又弘决第七卷末云。若色若心皆是大车（云云）是草木等有大车文。如此诸宗皆无草木发心成佛之说。而今真言宗云草木等自发心修行成佛。一切世间谁信此语。
    答。前说四义且借天台令人易知而所说也。今真言宗亦有诚文同前四义。然法相宗摄相归性之性是三乘同说之真如。非一乘界外之真如。摄境从心之心是八识泯境之心王。非第九真如之净心。故是天台名别义通义也（一）若三论宗理外说是真如理外别有诸法。理内说是真如理内即有诸法。故是天台别教真如变作诸法。作诸法竟还非真如。二边外有中道义也（二）若华严宗国土草木能同佛身故成佛身。此是天台圆教四义门中第二草木他依心故成佛义也（三）若真言宗大日经第五阿阇梨真实智品云。我即同心位。一切处自在普遍于种种有情及非情。阿字第一命。缚字名为水啰字名为火。□字名忿怒。佉字同虚空。所谓极空点。义释云。谓即以阿字为命故遍于一切自在而成。言此阿字不异我我不异阿字也。乃悉遍于一切情非情法此诸法即以阿字而为第一命也。犹如人有出入息以此为命息绝即命不续此阿字亦尔。一切有情以为命也。欲备一切如来功德先须用此地水火风轮及空然后作具法也（文）此文具前四义。一文云。诸法即以阿字为第一命。第一命者即发菩提心。是第一草木自依心故发心义也。二文云我不异阿字遍于一切情非情法者即行者菩提心遍情非情。是第二草木他依心故发心义也。三文云我即同心位一切处自在而成者。即是能所和合第三共依心故发心义也。四此三义皆以阿字为第一命故是阿字理法自发菩提心。非行者发。非诸法发。是佛第四非自非他非共唯一佛性发心义也。而今文云阿字亦尔一切有情以为命者。此文本意约行人说故云有情。若具说者可云有情非阿字为命（云云）
    问。所言阿字是五天字非一切国皆有阿字。若书则有。不书则无。非一切处皆有阿字。若尔五天及真言藏贝叶桦皮缯叠板壁唯应发菩提心。有阿字故。自余一切应不发心（一）又若有情发菩提心即观阿字故说阿字为菩提心。未发心前即无阿字。故非纸上无心阿字发菩提心（二）又以五字布身五处。阿字布脐下名为地轮。地轮形方。其色如金。是名菩提心。是修观行之方便也。非于有情脐下本形五天阿字（三）又观阿字唯取字门本不生义加持自心本不生理。然法相非取阿字点画。亦非松烟墨尘。若以阿字点画墨尘则彼世儿所书点墨何不皆发菩提心耶（四）答。阿字为发菩提心亦有四释。一浅略释。西域记云。劫初梵王始制。有四十七字。随地随事派流弘大。大日经义释云。以佛出世□在五天且以梵字为真言体。若约实义一切世界六趣言音悉为真言（云云）故以阿字为菩提心。唯取字义故。诸世界文字言音诠不生义皆是菩提心义。非唯阿字。二深秘释。大日经云。大日自身以一音声四处流出。遍满法界无所不至。义释云。佛身举体四分而出。所谓四种阿字故。及声遍满法界以成体性无所不至。供养法疏云。若深秘释大日如来说此阿字（云云）故知法界色心皆以大日为体。一切色心皆具阿字形声故。如文字实相义云。颂云。五大皆有响。十界具言语。六尘悉文字。法身是实相。且释色尘文字颂云。显形表等色。内外依正具。法然随缘有。能迷亦能悟（云云）白赤黄青黑等是显色。方圆长短角等是形色。取舍屈申行住坐卧等是表色。有情非情皆具此三悉名文字。凡有三色皆名为字。且如若白若方若取则为其名。名即字也。字聚成文。前白方取则为其诠。诠即字也。一种法界三种世间皆有内外风气。发响名之为声。声所诠表名之为音。且如地声散丸音别。是名地火之声音也。如说色尘香味触法皆准可知。且如香尘。凡有香气名之为香。名即字也。名有贵贱名之为文。香若发响名声散丸音别名音。又于有情且人为名。名即字也。人有男女为文。风触七处为声。五音八转为音。又于非情且草为名。名即字也。草有强柔为文。相击发响为声。声有强弱为音（云云）如此字声大日如来本初体性之所变现。非始成佛。强流身分令遍诸法。是故凡有诸法文字必以阿字为始。诸法音声必以阿声为始。故知行者阿字发菩提心即是大日阿字发菩提心。如说有情阿字发心非情阿字发心亦然。三秘中深秘释凡约佛身有四曼荼罗。若性得四若修得四。皆佛身相。此四一体。毫无差殊。若色若心如人色心。若合若散如空万法。故如羯磨曼荼罗身发心成佛自余三曼荼罗身亦皆发心成佛。故供养法疏云。秘中深秘释阿字自说阿字。如自说者自发亦然。四秘秘中深秘释。悉昙云。此阿字非佛天人修罗所作。本是自然道理所作。故是真如随缘变现形声。若有情以真如随缘故发心成佛。亦阿字以真如随缘故发心成佛。既言真如变作阿字。故知有情非情皆具阿字。同一真如所变作故（云云）
    问。如天台云草木等有佛性心性心法中道三身佛性佛乘大车今真言宗亦同此一一有难。一难佛性。昔有神泰法师诤中引诸论云。有情界中更有二分。一分有性发心成佛。一分无性不发成也。灵润法师诤中引涅槃云。一切众生悉有佛性。凡有心者悉皆当得阿耨菩提。又云。非佛性者所谓墙壁瓦砾无情之物故知一切有情非情皆有真如佛性。然而非情阙行佛性。唯有情界皆当作佛。后肪法师及基法师皆云。一切有情无情皆有真如佛性。然而无性阙行佛性。唯有性者皆当成佛。故知草木真如佛性非成佛性（云云）二难心性法相五唯识中云。一识性故名唯识者。谓是真如。真如是唯识之性故云稽首唯识性也。今云草木有心性者即同法相（云云）三难心法。昔有外道萨遮尼揵子。此云离系子。是出家外道。立云。一切草木皆悉有心（宗）以睡眠故（因）如夜合等（喻）又东大寺寿灵法师执佛受苦身烂命死。如彼立云。诸佛受苦（一宗）如来回心（一宗）心法质碍（一宗）草木缘虑（一宗）同一无性故（一因）缘起相由故（一因）六相圆融故（一因）佛即众生故（一因）二乘即佛故（一因）色法即心故（一因）今云。证道说草木有心者即同邪义（云云）四难中道。大品云。一色一香无非中道。智论中论云。因缘所生法我说即是空。亦名为假名。亦是中道义三论广百论立真性空竟云。已开妙中道（云云）故知彼言因缘所生法亦是中道义是十因缘所生有情。非谓非情（云云）五难佛乘大车。天台唯以诸法实相百界三千名为佛乘大车而有菩萨无漏正慧为大白牛。引彼大车到大菩提。故知三种世间是所引车。其中国土非正慧牛。何以发心修行引车（云云）答。一会一难云。诸师立义非今所用。法华辅照集天竺大唐日本佛性诤论非皆用之。然金錍论云。涅槃经云。非如来者说为如来。谓一阐提等。非涅槃者说为涅槃。谓五阴法等。非佛性者说为佛性。谓墙壁瓦砾。若墙壁非者一阐提五阴亦非（云云）二会二难云。法相识性非今所用。起信论云。心真如门受薰变成八识色心（云云）三会三难云。今云草木等有真如净心。真如净心具九识性故不同彼草木睡眠草木缘虑（云云）四会四难云。诸大乘许一切色心皆从缘生非唯有情故今色香中道亦通色心（云云）五会五难云。百界三千为大车体。其三千中五阴众生亦以为牛。若许阴生为牛亦许国土为牛（云云）
    问。华严经云。心如工画师造种种五阴。一切世间中莫不从心造。三界唯一心。心外无别法。心佛及众生。是三无差别（云云）法相亦以为唯识证。天台亦以为唯心证。□约自心佛心及众生心为唯心证。不取色法。其义已成。而今更云草木有心。取烦不少。且如法相五唯识中二识相故名唯识者。谓八识也。三识所缘故名唯识者。谓六尘也。四识作故名唯识者。谓不相应行时方数量等二十四法（云云）又摄大乘论十一识中。处识谓国土等。数识谓一二三四乃至僧祇。方识谓十方等。时识谓三世。等言识谓言说等（云云）此□有情识遍诸法。非诸法中各有别识。又时外道云。时生万法。方外道云。十方能生万法（云云）今云。一切色心。万法皆有心者时方之心。同彼外道。又处识若发心者亦彼一二三四等数十方三世言说等识岂皆别有其体。发心修行成佛乎。答。如有论云。一切世间中但有名与色（可检正文）名则心法。故知万法虽多摄色心尽。约此二法今立一体。非谓色中万法心中一法一一更有别别心也。
    问。法相诸经论生死烦恼皆悉无始故云生死无始有终涅槃有始无终。此约一一有情无始流转今始成佛更不成凡夫。有情生时有正有依。有情去时依正随灭。今如所立一一色尘无始传来色还成心。心即成佛。金錍论中以五阴虽生灭而佛性不生灭。例草木虽起灭而佛性不起灭。此例一一色尘皆有心性佛性。若尔有情死时心生他界。色尘灭时心生何处。答。法相经论本有生死故云无始。今天台云。维摩经云。从无住本立一切法。此有二义。一以无明为无住本。二以法性为无住本。如璎珞云。使无法起故名无始。依无始故得有生。得住地即无明也。依生得住地故得有作。得住地即四住也。此说有情。身中亦有五阴。五阴虽灭有第八识托生他界此第八识真如为体。今约色法亦复如此。使无法起故名无始。依无始。故得有色性。有色性故得有色法。草木虽灭色性不灭。遍一切处更无来去。如此性相真如为体。真如体故常有觉性。有觉性故发心成佛。
    问。有情具九识故第六意识分别善恶发菩提心。今色尘等现阙八识。已无意识。何以发心。答。有情第九净心变成八识。八识能现七识故。亦非情第九净心变成八识。八识亦现七识。已有第六何不发心。问。若尔今现所有草木色尘亦有八七识耶否。答。色尘当体为第九识。第九识中有八七性非草木等现有八七。问。若尔如一一有情各有九识亦一一微尘各有九性耶否。答。龙树十识中云。八识如常。第九识一切一心识。谓一切各有一心也。第十一心一心识。谓一切共有一心（云云）故知一一有情一一色尘共有一心。故云一心。非谓情非情各有一心。即同金碑论云虚空佛性一切处有。非谓一一有情草木各有一一佛性一一因果（云云）
    问。若如所立是即色尘变成有情故同大佛顶经魔事狂说。如彼经说未来行者识阴魔事中云。若有行人忽有内觉三界唯心。心外无别法。有情变作草木。草木变作有情。复有内觉我心即卢舍那。卢舍那即我心。菩提非远回心即到。自发此觉亦为他说。国王大臣一切世间供养恭敬。师檀命终共入地狱。答。此有二会。一云。初魔事是法相所发。故法相云。三界唯心。心外无法。有情第八变现器界。器界坏已唯归第八（云云）后魔事是禅门所发。故禅门云我心即佛。初心即极（云云）天台真言同云。真如变成无情之时情性一如。非是无情。现有心虑。有情变成无情无情变成有情。而若魔事发云。有情无情互相变转（云云）天台真言同云。我心虽佛而能观到佛。而若魔事发云。我心佛故暂念即到（云云）
    问。依弘决意一色一香具三身性。若尔报身性故一色一香发心修行十地满足当得三身。答。一色一香当体真如当体。真如故性具八识。八识现时发菩提心。十地满足当得三身。问。若尔一色一香真如之体何时变现八识相用。答。三世常恒有情非情真如薰习念念变现。然约薰习有无明薰故真如变作妄法八识。善法薰故真如变作觉法八识此说自性自然薰习。若约他缘诸佛菩萨变转色心或转草木以为有情。乃至永转此依理具方有事用。当今行者或用有情作善法事。或用非情作善法具。□得善法薰习之缘。故知佛法承事坛场界地烧阏涂华为善法薰得佛种起。皆是未来发菩提心之人（云云）
    问。第三发心云何。答。菩提心义云。发菩提心经云。发菩提心者先当坚固于正愿。所谓四弘誓等立志坚强作大要誓常修正行。所谓六波罗蜜等。故此佛刹经中虚空王之誓云。对于大众前我发菩提心。誓度诸众生皆离于众苦。愿从今已后。若我有染污嗔恚嫉□心并我慢贪爱是欺诳十方及现在诸佛。乃至云。由斯诚实言地六种动。我若不实语四大互迁易等。又云。立决定誓有五事持故。一者能坚固其心。二者能制伏烦恼。三者能遮放逸。四者能破五盖。五者能勤修行六波罗蜜等若具如是誓愿坚固勇猛修施戒忍进定慧慈悲喜舍无有退转。是名真发菩提心也（文）私云。初文是发菩提心之行事也。后文是由发心力得住持力（云云）菩提心论云。当发如是心。我今志求阿耨多罗三藐三菩提不求余果。誓心决定故魔宫震动。十方诸佛皆悉证知。常在人天受胜快乐。所生之处忆持不忘。若愿成瑜伽中诸佛菩萨身者亦名发菩提心。何者为次诸尊皆同大毗卢舍那佛身（文）私云。初文是约法发心。后文是约人发心。若真言门凡夫已了四重人法皆是大日果德故。调虽发五乘三昧道心求成五乘身者亦名发菩提心。若总若别□发三种菩提心也。
    问。天竺外道二乘不信大乘。大唐道士称李老君。为释迦佛虽复信佛不求成佛。天竺大唐自余贤愚。我日本人。乃至市厘皆知成佛。故瑜伽云。东方有一小国但有大乘姓人。法相古德判为日本。涅槃经云。虽复具足一切烦恼而知如来秘密之藏。是名初依菩萨。若尔此等有成佛心皆是发菩提心人欤。答。且如天台圆教说有六即成佛。六即成佛各有发心。今且准之令义易知。一众生本有菩提萨埵。是理即位发菩提心。二若闻自心本有发菩提心以去。是名字即发菩提心。三一念观行发菩提心以去。是观行发菩提心。四观行成就发起与佛究竟少分相似大菩提心以去。是相似发菩提心。五开发一分真佛净菩提心以去。是分证发菩提心。六开发妙觉究竟实菩提心是究竟发菩提心。金刚顶经云。一切众生所有心坚固菩提名萨埵。是理即发菩提心（一）今诸凡夫闻自心佛。不生疑虑。是皆名字发菩提心。故鸯掘经云。若闻释迦名号虽未发心而已是菩萨（二）但涅槃经初依菩萨是观行初。非观行人。华严经云。菩萨于生死最初发心时一向求菩提坚固不可动。彼一念功德深广无岸际。如来分别说穷劫不能尽。是观行位发菩提心（三）如法华经五法行力六根清净上从诸佛下至法界皆现身中。是十信人与佛相似。故仁王经云。十善菩萨发大心长别三界苦轮海。是相似位发菩提心（四）如法华经龙女即身证得三身入初住位。法身寂光。报身实报。化身无垢俱时成佛。故法华云。发菩提心能至菩提。华严经云。初发心时便成正觉。所有慧身不由他悟得如来。一身一切身湛然应一切。是分证位发菩提心（五）心地观经云。一切诸佛受法乐时。五相成身中有发菩提心。是究竟位发菩提心（六）
    问。六即是天台义。今真言中未闻名义。何故准用。答。大日经义释中。或约通地或约别地或约圆地以明真言修证浅深。已如上行位中所引。今准其意约圆六即以明真言发心高下。一代五教菩萨发心地位具如上行位中（云云）今义释有巧拙二观。诸善知识才见世间心萌动便识一毫善自致菩提。如如意宝在石朴中世人不识。别宝者见便识（是似理即名字）次以三种三心拔业烦恼根本无明种子如以利铁凿去□矿（是似观行）次观无缘乘法无我性如渐近宝土其名渐耎。以药养之矿秽消化不伤其质。尔时□垢已除尚有细垢（是似相似）次生极无自在心如洗以灰水磨以净叠方便莹发（是似分证）尔时生于佛家如既得光显置之高幢普雨众物。若行者直从真言门得见心宝如善仙人□术以□力取之。虽巧拙难易不同而获宝终无异路（文）故知天台引涅槃贫女家有宝藏一知识示之（二）芸除草秽（三）渐渐得近（四）近已藏开（五）尽受用之（六）六事喻圆六即。是今真言名拙名难。仙术直到喻真言行为巧为易。
    问。五种地位发心差别已如上行位中。今于此中五种菩萨位位发心行事云何。答。发菩提心经虚空王立誓云。对于大众前我发菩提心。乃至我若不实语四大互迁易。是别菩萨最初发心行事。何以知。别文云。四大互迁易是别教事事不融意。若约圆教如大品云。佛坐方木在尼师檀告比丘云。此木中有地水火风之分。皆互有分故互迁易。如此别教菩萨行事。五种菩萨发心行事亦皆如是。问。对大众前者谁大众耶。答。冥显真像三宝皆为大众。佛世灭后皆发心故。
    问。三业之中何业先发。答。先由闻慧了知佛道。次心先发求菩提心。后口乃发求菩萨誓。问。必具三业行事成发菩提心耶。答。昔释迦菩萨最初逢释迦佛发大愿云。我当成佛亦号释迦。弥勒菩萨昔亦逢弥勒佛。发大愿云。我当成佛亦号弥勒。此等佛世三业共发（一）诸经得益众中多有发菩提心之人。此等佛世身心非口（二）吠□璃王打杀城中无量众生强□令发菩提心。时入死刹那发菩提心。各各发心。此等佛世心口非身（三）若降三世金刚降伏魔醯首罗。乃至于死闷绝之中发菩提心授记作佛。此等佛世心非身口（四）此佛刹中彼虚空王对众发言发菩提心。此等灭后三业共发（一）正像法中善男女等心愿成佛未必对众。此等灭后身心非口（二）善男女等身在刑戮观苦乐佛心念口言。此等灭后心口非身（三）闻虚空藏菩萨名者临命已终唯有微识身口不觉。菩萨来到以知识形教令发心。此等灭后心非身口（四）天魔变化诈现发心。愚人交众儡同口言。□非心发不摄发心（云云）
    问。十界众生各于何时发何菩提心耶。答。一佛界中若约因分位位发心进入上地。若约果分普贤行愿自他法乐常恒发心修行证果受乐（云云）二。菩萨界三教果头有教无人。唯有用人不至佛果。此三总名菩萨法界。前三菩萨各入后三发菩提心。三藏菩萨未断通惑。不至界外界内回心。通别菩萨亦生有余。别教初地入圆证道故地前人与通菩萨或在界内界外回心（云云）三藏菩萨回心后三直名后三菩萨。通教初心自有三义。一共通。二通别。三通圆从通一门成三菩萨。若断通惑接入后教亦有三人。一别接通。三圆接通。三圆接别。此等□约法华以前。若至法华一切开会名为引接。非被接也（云云）三四二乘界中藏通二乘若因若果在界外回心。四教菩萨之道。三藏忍位以前回心。以上不回。如俱舍说。通教见道以前亦皆回心。如般若说。此二教中不知界外。别教说。彼藏通二乘住无漏界。四果支佛八六四二十千劫到菩提心处。圆教说。彼藏通二乘若因若果界内界外皆悉开会为菩萨道（云云）五六七三善道中法相论云。诸趣悉变化。唯除净居天。故净居天唯有那含不发大心。自余皆发。大般若云。净居天子来下闻经发菩提心。无量义云。昔在鹿野说四谛法。八亿天子来下发菩提心。婆沙论云。八万时分天子鹿野发心。此等天也。诸经多菩提心之人。是等人也。仁王经云。百亿阿须轮王得。一三昧门二三昧门。此非天也（云云）八九十三恶道。锡杖梯橙经云。毒龙闻声发心命终。是等畜生也。方等经云。有不可见有对闻法发心。是臭毛鬼等也。方等经中婆薮入狱引地狱人来至佛所闻法发心。华严经中都卒天子命终入狱即身成佛。是地狱也（云云）天台云。由戒升沉由乘遇佛。戒有三品谓上中下。持得三果。三善为下三乘为中佛乘为上。破得三果谓三恶趣。乘有三品。三藏为下通别为中圆教为上。于此戒乘各有四句。一戒缓乘急。二戒急乘缓。三乘戒俱急。四乘戒俱缓。且由三品戒缓虽堕三恶。而由三品乘急值四教佛。如说三恶自余准知（云云）
    问。四州四有四生几能发心。答。诸论多明南洲发心北洲难地也。而大集经云过去。五百如来出北□坛。如说北洲东西准知（云云）中阴经中佛临涅槃经无色界及中阴界说法度人。诸论多明死生二有是刹那。故不能发证。而虚空藏经中最后微识发心。又天台云。欲求男女恭敬观音。观音感应其托胎者虽无福智而令修因（云云）俱舍颂云。人傍生具四。地狱及诸天中有唯化生。鬼通胎化二。四生有二。一胎。卵湿化。二触臭妙声。四生发心准六趣说（云云）
    问。上来唯是天台四教四乘发菩提心。今真言门诸乘回心发菩提心云何。答。大日经宗一切智智平等心地画图四重坛中一切诸身应同一切众生四乘十界。随其所乐令得其果。其众生等道机傥熟引入坛场令观法界曼荼罗像与授三密加持之道。彼随自乘修其法时。各于自心干栗驮处令观大日八叶莲华。开心实相即身成佛。一切胎藏秘法皆修九方便中已有发菩提心偈颂真言印契。苏悉地法皆修八方便中亦有发菩提心愿偈。一切入坛修三密者。从初发菩提心至究竟地皆用此法（云云）金刚顶宗本觉心法身妙法心莲台具足三身德三十七法身普门诸三昧发生曼荼罗。自受法乐已令他受法乐。乃至遍满法界现八相成道。应九界有情满世出世愿。傥候大机熟引入曼荼罗。随所乐诸尊授与三昧耶。上从佛乘道。下至此之愿令修三密行观五相成身。一一有情心令见如月轮。十六生满足究竟成心佛（云云）一切金刚界法皆修五悔法中。亦有菩提心偈颂印真言。初心至究竟皆用是发心（云云）
    问。第四立行云何。答。大日义释对辨诸教以明真言秘法甚深。故今亦对五乘菩萨以明立行浅深不同。一三藏菩萨于生灭四谛境发四弘誓愿。修事六度化生灭六界有情（云云）二通教菩萨于无生四谛境发四弘誓愿。修应理六度化无生六界有情（云云）三别教菩萨于无量四谛境发四弘誓愿。修无量六度化无量十界有情（云云）四圆教菩萨于无作四谛发四弘誓愿。修无作六度化无作十界有情（云云）五真言菩萨于佛地五法发五大誓愿。修秘密十度化十真如界有情（云云）
    问。四种四谛四弘六度佛地五法五大愿等何等。答。四谛者生无生等虽异而苦集等名皆同（云云）四弘六度亦复如是（云云）无作六度者一乘之行（云云）五法者。佛地经云。以五种法摄大觉地。所谓四智及净法界。大般若云。智及智处皆名般若（云云）五大愿者。于此五法如次修之。五大愿文正出尊胜瑜伽等中（云云）秘密六度者三密之行（云云）
    问。此五行法浅深云何。答。各有与夺二义。若与论之藏通菩萨同断界内通惑同证偏真佛果。若夺论之小乘唯修生灭拙观不知通教无生巧观。是故三藏小乘之极果不及通教大乘之初心。若与论之藏通佛果别教初地。同断界内通惑同得八相作佛。若夺论之别教菩萨初心已知中道实相。十住八住界内惑尽亦修空观。九住以去进断界外下品尘沙亦修假观。十行位中亦断界外中品尘沙亦修假观。十回向中更断界外上品尘沙亦修中道。初地始断界外无明一品圆证三谛亦得三身。是故藏通之极果不及别教之初心。若与论之别圆初心已知实相。次第三观位位进修初地初住同断无明。三身分具百佛世界八相作佛。以别拟圆别教妙觉或等圆第二行或等圆第二地。若夺论之别人初心唯知云外中道。位位之中三观不融。虽断十二品无明亦未出变易生死。圆人初心三谛圆融。位位念念三观圆修。已断四十二品无明亦尽五住二死因果。是故别人之极果不及圆人之初心。又以藏通对别圆者不及别圆初地初住。故华严云。初住菩萨过于牟尼（云云）若与论之圆教初心真言凡夫。同知如来秘密境界真俗圆融万法一如。同经五十二位同得即身成佛。圆教初住分证三身。居华藏界外现八相。妙觉究竟毗卢遮那居常寂光。四密所摄。真言菩萨初住分证三身入莲华藏百界作佛。妙觉究竟成大身方便。故云此经本地之身即是妙法莲华最初深秘处。与上行等诸菩萨众同会一处遥邻补处不识一人。若夺论之圆人初心唯知理观不知事密。乃至初住唯证理佛非曼荼罗。虽说妙觉不说行法。故云余经已说沙罗树王根茎枝叶华□。此经唯说树王种子养育因缘。故得称为大日经王。又云。惟真言法中即身成佛故是说三摩地法。于诸教中阙而不书。又圆菩萨入初住时得佛灌顶修三摩地至第十住名灌顶住。等觉始蒙诸佛灌顶未说其中灌顶行法。真言初心已升诸佛灌顶之位。大日经云。一切如来从初发心乃至究竟一切功德此灌顶者皆已得之。若欲见闻供养一切佛者则当见闻供养是人（云云）
    问。苦集是世间因果。道灭是出世因果。故于四谛发四弘誓上求下化。此事合理佛地五法是五智。故于五法发五大愿。唯是上求即缺下化。何名弘誓耶。答。大日经宗五智如次名为菩提心菩提行成菩提入涅槃大方便。金刚顶宗如次亦名菩提心福德门智慧门大精进法界性。今于此五法之上如次发五大愿。众生无边誓愿度。福智无边誓愿集。法门无边誓愿觉。如来无边誓愿事。菩提无上誓愿成。第一大愿已是下化。何非弘誓。
    问。于苦集因果立誓化度。此事合理。何于佛智誓度众生。又四弘中誓断烦恼。今五大愿何无此誓。答。大圆镜智普现有为无为诸法能发自他大菩提心。故于镜智照了众生发大誓愿而化度之。平等性智普了能取所取二执其性平等。惑即解脱。一切众生五住烦恼无非佛地福德宝藏。故于此智照了惑性而修习之。妙观察智观察法门于大会中转妙法轮。故于此智照了法门而修学之。成所作智作二事业。一者供养诸佛事业。二者利益众生事业。若事如来亦为众生故。于此智照了承事而成立之。法界性智总上四智以为体性。名为菩提。故于此智照了极果修证之。又大圆镜智是自他菩提心。如前说。故缘此智心照了自心本有菩提发起其心。平等性智照惑为福。故缘此智照了自心本有功德修菩提行。妙观察智观法逗机。故缘此智现成菩提。成所作智事佛利生数现生灭到一切处。故缘此智现入涅槃。法界性智理智圆满方便周遍。故缘此智修大方便。故于此五亦起五愿。
    问。圆人修无作六度化无作十界众生。与今真言修如来秘密十度化真如十界众生同异云何。答。事理虽同而行相少异。如大日义释云。此经为决了十方三世一切佛教彼言诸法实相者此经心之实相。是理同也。又天台云。十界十如百界千如三千世间名为诸法实相。理趣释释上下十峰金刚智处中云。表如来十地十真如十法界。即身成佛义释十界中具列地狱等十。与天台同。所言如来十地谓证契经四乘十地中诸佛十地。一广明智德地。乃至十毗卢舍那智等藏海地。非是欢喜地等菩萨十地及二乘各十地。故十真如亦非般若所明欢喜等十地所证十种真如。是法华中唯佛与佛乃能究竟诸法实相如是相等十如是法。故十如是与十真如名义同也。然天台云无作十界。如涅槃云。十二因缘非佛天人所作。故十因缘所成众生非佛天人所作。十界因果常住无作故云无作十界。即真言云真如十界。如佛性论俗如真如故名真如。起信亦云。心真如门心生灭门。十界众生同一真如。一真如界亦名十界。故云真如十界。是名二宗事理同也。行相异者。天台十法成乘以为圆人行法。真言三种秘密以为真言行法。天台四种三昧法云身开遮口说默心止观。此与三密意义虽同行相各异。真言亦有发菩提心乃至顺道法爱不生。此与十乘名义虽同行相亦异（云云）
    问。真言三种秘密名义云何。答。三种秘密谓身口意。一向出生菩萨法经名三微妙行。心地观经名三大秘密。大日经义释云。入真言门略有三事。一身密门。二语密门。三心密门。又经中云身语意平等句法门。义释名三平等。又经中云毗卢舍那一切身业一切语业一切意业。义释名三业也。金刚顶宗亦云身口意业遍虚空演说如来三密门。今私释云。于六根中取后三根摄前三根。作用胜故名为三业。梵音怛哩（二合）三羯磨抳（作业）义释云。如来种种三业皆至第一实际妙极之境身等于语语等于心。犹如大海遍一切处同一□味故云平等。此宗即以平等身口意秘密加持为所入门。谓以身等之密印语等之真言心等之妙观为方便。故遂见加持受用身（云云）梵音怛哩（二合）三昧耶（平）又秘密法品义释释身秘密云。身秘密者此悉地之人。其身非身其识非识秘密其身犹如干城。于中虽现种种人物有而非有非有而有（云云）今云如身秘密。口意亦尔。
    义释处处释秘密义不出六义。一法体微密故名秘密。诸佛三密众生三密本末一体微妙致密如法华论三平等义亦有经云。生死与涅槃无有毫厘别。二诸佛内证故名秘密。如义释云。□邻补处不识一人。乃至亦云。下地菩萨不能了知故名秘密。又如经云。诸佛大秘密。外道不能知。义释云。外道有二。谓外与内。故以诸佛内证行法一切四乘不能觉知故名秘密。三非机不授故名秘密。如义释云。此经是法王秘宝。不妄示卑贱之人。如释迦出世四十余年由舍利弗等殷勤三请方为略说妙法莲华义。今此本地之身又是妙法莲华最深秘密处。故寿量品云常在灵鹫山及余诸住处乃至我净土不毁而众见烧尽。即此宗瑜伽之意耳。又因补处菩萨殷勤三请方为说之。茍非顿悟之机不入其手。故不普为一切众生也。四众生不觉故名秘密。如义释云。众生身中皆有秘密藏而不觉知。是众生自秘。非佛秘也。五未入三摩耶者不许为说闻持故名秘密。如义释云。声闻经中以毗尼为秘藏。要择人简众方乃授之。若未发律仪不令听闻修习。摩诃衍中亦持明为秘藏。未入曼荼罗者不合读诵受持。还同盗听布萨反招重罪。六行人切秘不显露行故名秘密。如义释云。西方作印之时甚以秘之。不令人见。乃至亦云。密诵不令人听。
    若金刚顶释此六义。一如云归命本觉心法身常住妙法心莲台本来庄严三身德三十七尊住心城远离因果法然具普门尘数诸三昧无边德海本圆满还我顶礼心诸佛是法体微密义也。二如云一切义成就坐菩提场时一切诸佛咸惊觉云汝是凡夫未知诸佛真实忍诸苦行。心地观云。此法名为十方如来最胜秘密心地法门。瑜只经云。佛在金刚界菩提心殿诸地菩萨俱不觉知是佛地内证秘密义也。三如云能仁如来三车化城诱引成就大机已熟堪受大法削地位之阶渐立等妙之顿旨又云。如是秘密法他师不能知。是非机不授义也。四如云一切众生不能觉了是众生不觉义也。五如云为未入曼荼罗者不得说一句若才说者令汝现世中夭死堕地狱是未入坛者不许为说义也。六如云金刚念诵口舌密诵不令他闻是行者秘持义也。由此六义名三秘密。梵音怛哩（二合三）玉呬也（二合）秘密或云怛哩（二合）狱醯也（二合）守护经中以三秘密法喻迦楼罗观。譬如世人身画五色一向观熟除灾致祥此法名为迦楼罗观。今三密行五相成身亦如迦楼罗观梵音怛哩迦楼（微妙）左哩也（二合行）心地观经亦云。譬如有人悟迦卢迦楼（二合三）罗微妙观门自作是观我身即是金翅鸟王心意语言亦复如是以此观力能消毒药一切恶毒不能为害。凡夫行者亦复如是。作降伏坐身不动摇。手结智印密诵真言。心入此观能灭三毒。消除业障增长福智。乃至速得阿耨菩提（云云）一向出生菩萨法经依此义故名三微妙行。有古德云。行者三业能密一切诸佛三业故名三密者。义释六义中未见诚文耳。
    问。法华一乘秘密法涅槃三德秘密藏大乘十法经十秘密对法论八秘密般若所说诸夜叉等所说神□言辞隐密智论所说有二种教一显示教二秘密教与今六秘密义同异云何。
    答。天台法华文句释云。非机不授为秘。法体微密为密。然法华中亦有六义。一法华论十七名中一切诸佛秘密藏神力品中一切诸佛秘要之藏是法体微密义。二寿量品初如来秘密神通之力涅槃三德秘密之藏是内证秘密义。三安乐行末一切诸佛秘密之藏今乃说之是非机不授义。四譬喻品初舍利弗云是我等咎非世尊也是众生自秘义。五譬喻品云无智人中莫说此经是未发菩提心者不许听义。六又云若复有人求佛舍利如是求经得已顶戴乃可为说是秘持妙法义（一）
    天台八教中云。同听异闻修修相知显露不定。同听异闻互不相知秘密不定。如大论云。教有二种。一显示教。初转法轮陈如证果八万诸天得无生忍。二秘密教。谓有无量诸天或得四果支佛乃至十地一生补处即是阿含同时。亦说密□力士经。如来三秘密种种不同。其中亦有三乘得道。金刚顶疏引智论文为今真言秘密教证。天台后时同席形隐以为互不相知。秘密真言彼经如来三密以为真言秘密教法。故二宗旨两不相违（二）
    法相以十法经十密及对法论八密名为隐密不了义法。谓为机缘辞不如义名为秘密。具如十法经云。佛说声闻当得成佛是名秘密。法相判为隐密不了。睿山判为约时德密。对法八秘密中对除秘密为除轻佛疑故。谓若一切世间轻释尊言。今世树王始得成道。云何得有若干智慧。为除此疑释尊为说云。我实成佛阿僧祇劫。实是始成。权说久成故名秘密。若以天台义门判之。声闻成佛为时德密。是法华前未可说故为机密说声闻实德名时德密。是法华前秘密合义。除疑异说名为秘密。是前三教随他意语密。为机说此二□非法华真言秘密（三）
    大般若中憍尸迦言。诸夜叉等所说神□言辞隐密难可了知。而可了。善现所说般若波罗蜜难可了知又云。若入不退转地菩萨五族金刚常以侍卫。大日经义释释执金刚秘密主云。西方谓夜叉为秘密。以其身口意速疾隐秘难可了知故。旧翻或云密□。若浅略明义秘密主即是夜叉王也。执金刚杵。常侍卫佛。故名金刚手。然是中深义言夜叉者即是如来身语意密唯佛与佛乃能知之。乃至弥勒菩萨等于如是秘密神通力所不能及。秘中最秘。所谓心密之王故曰秘密主。能持此印故云执金刚也（文）密□力士经云。有力士名金刚密□。注梵网经云。昔有千二王子。时千王子发心成佛。其二王子誓护佛法。今诸寺门金刚力士二像是也。又义释云。般若释论生身佛成道时阿难密□力士等是名内眷属。舍利弗目连等及弥勒文殊阿毗跋致一生补处菩萨等名大眷属。今谓。佛加持身诸执金刚持如来密印名内眷属。诸菩萨大悲方便摄受众生名大眷属。故般若云。欲为诸佛内眷属。欲得大眷属者当学般若也（文）故知般若所说诸夜叉等所说神□即今浅略执金刚神所说真言。五族金刚即今仁王般若五方菩萨眷属依金刚顶瑜伽即是五佛现二种身。一正法轮身现五菩萨身二教令轮身现五大尊身往护其国。是也。
    问。凡真言宗总相行法修三密行以为行相。今菩提心别为何行为其行法。答。大日经秘密主以偈问云。何世尊说此心菩提生复以云何相知发菩提心。乃至反彼修行惟大牟尼说。佛答中云。供养行修行从是初发心。义释云。始从阿阇梨受供养仪轨次第修行方到净菩提心（云云）菩提心论云。如人贪名官者发求名官心修理名官行。若贪财宝者发求财宝心作经营财物行。凡人欲为善之与恶皆先标其心而后成其志。所以求菩提者发菩提心。修菩提行。既发如是心已须知菩提心之行相。其行相者三门分别。诸佛菩萨昔在因地发是心已。胜义行愿三摩地为戒。乃至成佛无时暂忘。一者行愿。二者胜义。三者三摩地（文）
    问。且大日经供养行仪轨中明几供养。答。经及仪轨明六供养。谓涂华烧饮灯五供。及以心供养是为六也。若瞿醯经于饮食中更明六种供养（是秘法故此中不出）若理趣释云。一切如来种种供养藏广大仪式如来者虚空库菩萨之异名。复说一切供养最胜出生般若理趣所谓发菩提心则为于诸如来广大供养者是金刚嬉戏菩萨三摩地。救济一切众生则为于诸如来广大供养者是金刚鬘菩萨三摩地。受持妙典则为于诸如来广大供养者是金刚歌菩萨三摩地。于般若波罗蜜多受持读诵自书教他书思惟修习种种供养则为于诸如来广大供养者是金刚舞菩萨三摩地。诸修多罗以十种法行顿积集福德智慧二种资粮获得三种身此菩萨主一切供养法。供养法者有多种。依苏悉地教有五种供养。又有二十种供养。于瑜伽教中有四种供养。所谓菩提心供养。资粮供养。法供养。羯磨供养。如前四种理趣法。是又有五种秘密供养。又有八种供养。又有十六种大供养。又有十七种杂供养。乃至一切供养悉皆摄入虚空库菩萨供养仪轨中（文）此等四五六七八种十六十七二十种供养皆出秘法。此中不出（云云）
    问。且约五供何故有五。答。义释云。若行者善以五字法作金刚舞戏普应众生。譬如和五味布五彩韵五音调五乐虽性分不过五种而千变万化巧转不穷。当知是人则解涂香三昧义。亦解华三昧烧香三昧饮食灯明三昧义。亦解此五种陀罗尼义。以如是五种法门供养供养心王如来。能令诸尊欢喜所求必获（云云）故知凡胎藏宗以五字门为体性故。供养相应体性故五。
    问。义释云。凡此经有浅深二释。深秘中亦有深浅。若为常人随文浅释。不辄示深秘。若为大机乃开深秘（云云）今约五供用浅深释云何。答。若浅略释。释尊始成佛时。首陀会天来下绕佛三匝。顶礼佛足供养香华。世间□之故有五供。经论所说六种音乐亦摄此中。有人不了六种意乐。引佛六德为六种者非也。又云。能供所供俱六种者亦更非也。若深秘释。义释云。复次深秘释者。涂是净义。如世间涂香能净垢秽息除热烦。今行者以等虚空阏伽洗涤菩提心中百六十种戏论之垢。以住无为戒涂之生死热烦除灭得清凉性。故曰涂香。所谓华者是从慈悲生义。即此净心种子于大悲胎藏中万行开敷庄严菩提树。故说为华。烧香是遍至法界义。如天树王开敷时香气逆风顺风自然遍布。菩提心香亦尔。随一一功德即为慧火所焚。解脱风所吹。随悲愿力自在而转普薰一切。故曰烧香。饮食是无上甘露不生不灭之味。若服此味果德成就更无过上时即名入证。故说为食。所谓烧者是如来光明破暗之义。言至果地时心障都尽得无尽慧遍照众生。故说为灯。若竖说者一一地中皆具五义（一）若横说者一一门中皆具五义（二）若秘中深秘释。此五供养菩萨三摩地各有三种身及四种曼荼罗身。若像真体用同一。即是大日经是五菩萨各有字印形。金刚顶经大三法羯磨四种会中各有三十七尊义。若六大和合出生五菩萨身。若以六大色画五菩萨像。是大曼荼罗身。若五菩萨所持三摩耶若真若画是三摩耶曼荼罗身。若五菩萨种子真言若说若画是法曼荼罗身。若五菩萨三密动作若真若雕是羯磨曼荼罗身（三）大日经三种身同后三不重说。若秘秘中深秘释。法如如如如智五法具足流转生死修行万行证入菩提。五法一如常无升降譬如水波性相皆水。真如变现性相常如（四）
    问。若尔今世行人修五供时所有香佛等物正摄何释。答。今于此物。具前四释。故有智者捧香华时应作是念。如彼三世中诸佛菩萨等修行五供养。我今亦如是修行五供养。如云大日如来昔修香华等行感得此妙华布地胎藏庄严世界即其义也（一）次作是念。净心为涂香万行为妙华功德为焚香果德为饮食智慧为灯明供养自心中心王大日尊心数曼荼罗。三界唯一心。心外无别法。以心供养心。色心不二故（二）复作是念。五供诸色尘六大所和合大曼荼罗身。显形等诸色手印标帜等三昧耶法身。真言色声中文字句义等法曼荼罗身。供养自身佛四处威仪等羯磨之法身。我今四法身诸佛同（一）体（三）复作是念。我今奉献诸供具一一诸尘皆实相。实相周遍法界海。法界即是诸妙供供养自他四法身。三世常恒普供养。不受而受哀摄受（四）此偈高野和尚后命上船之日。留唐小师追所驰送。大唐有云。青青翠竹总是法身。□□黄华无非般若。岂非此义乎。天台判云。一色一香无非中道色尘法界皆作佛事。尤合此宗。

第0章 胎藏金刚菩提心义略问答抄卷第二

　　保安五年三月二日书了一校了点校了
　  金刚佛子顺禅



第0章 胎藏金刚菩提心义略问答抄卷第三

              五大院抄
  　
　　　　　
　　　　　
　　　　　

    第三卷中第五。行愿门余。上卷此门为四之中四立行中亦二。一大日宗立行愿。上卷已毕。今此卷中二金刚顶三门行相自三。一行愿门行相。二胜义门行相中辨五姓成佛义。五障义。五种三摩耶义。五种犯三摩耶义。三三摩耶义。顺世八心违世八心义。百六十心义。三劫十地义。六无畏义。十缘生义。五种三昧道义。三三摩地门行相有二。一大日经三摩地行相亦二。一总释大日三摩地行相。二别释亦三。一略说三部。二处中十院。三广说二十七部。标章虽三今文但释略说三部三摩地行相中辨诸方诸尊因缘名义种子不同义。字印形三种佛身义。
    问。金刚顶菩提心论三门行相云何。答。初心行者未具深智。必须教行二门修行。成立故一一门释彼二门。
第0章     问。且行愿门教行云何。答。真言门行者先从秘密一乘行阿阇梨及从大乘经卷当知一切众生皆当成佛亦不成佛之义。即此论云。华严经云。无一众生而不具真如智慧。但以妄想颠倒执着而不证得。若离妄想一切智自然智无碍智则得现前（云云）当学此等悉有佛性大乘经论以为诚凭而起愿行。今有真言宗人本学法相一分不成经论章疏旧执难改自违今教。一行和上元是天台一行三昧禅师能得天台圆满宗趣。故凡所说文言义理动合天台。不空三藏门人含光归天竺日。天竺僧问。传闻彼国有天台教理致圆满。可须翻译将来此方乎（云云）此三藏旨亦合天台。今或阿阇梨云。欲学真言先共学天台。而门人皆嗔（云云）此教门也。论云。所言利益者真言行人知一切有情皆含如来藏性皆堪任安住无上菩提。是故不以二乘之法而令得度。劝发一切有情悉令安住无上菩提。是名利益无余有情界也。此行门也。又法华云。不轻菩萨凡见四众礼拜而言。我深敬汝等不敢轻慢。汝等皆行菩萨道当得作佛。又梵网云。一切男子皆是我父。一切女人皆是我母。又鸯掘云。一切男子皆是兄弟。一切女人皆是□妹。佛性同故。是教门也。论云。所言安乐者行人既知一切众生毕竟成佛故不敢轻慢。又于大悲门中。尤宜抚救。随众生愿而不□惜。安存悦乐。既亲近已信任师言因其相亲亦可教导。众生愚蒙不可强度。真言行人方便引进（文）此行门也。
    问。天台云。藏通三乘别圆菩萨合为四乘。真言行者既知一切众生有秘密乘之性故不可以前四乘法得度。唯真言门当令得度。何故论云不以二乘之法得度（一）又今我国八宗分门不肯受学。若任所执不可终转。真言行人当如何导（二）答。法华盛明会三归一。而经多云方便说三。摄论云。成立法有三种。一立小乘。二立三乘。三立一乘。华严判云。小乘三乘为方便二（云云）此论胜义门云。凡夫外道二乘菩萨皆可厌弃。义释三昧耶戒中亦云。说法有四。所谓三乘及秘密乘。故论云菩萨入法云地已。为利他故更入干惠地等。知论云不以二乘法者是弃小乘三乘之二乘法（一）又法华云。若于此经不生信心当于如来余深法中示教利喜。文句云。当别教中而利导之。今大日经以普门身于十方界说五乘法。待其机熟引入此教。故须诸宗固执不可必夺。随其情乐以彼经论说五乘法以为真实。若有回心方说此法（二）
    问。论引大日经供养次第法云。若无势力广饶益住法但观菩提心。佛说此中具万行满足白净淳净法。若尔真言行者直修三密应满万行满万行时先至何位耶。答。大日经第三劫满功德文云。真言门修行菩萨行诸菩萨无量无数百千俱胝那庾多劫积集无量功德智慧方便具修诸行无量智慧方便皆悉成就。义释云。如余教中菩萨行于方便对治道次第渐除心垢。经无量阿僧祇劫或有得至菩提或不至者。今此教菩萨则不如是。直以真言为乘超入净菩提心门。若见此心明道时诸菩萨无数劫中所修福慧自然具足。如乘神通行者。初入净菩提心虽未于无数阿僧祇劫具备普贤众行满足大悲方便。然此等如来功德皆已成就。即是毗卢遮那具体法身故（文）天台圆初住别初地证道同位。即是真言佛慧初心净菩提心门也（云云）
    问。义释说。超三重妄执名度三阿僧祇劫。过第三劫入佛慧初心名净菩提心门。净菩提心门以上十住地名信解行地。有三心第一地菩提心为因。从第二地以去大悲为根。八地以上名方便为究竟。佛地名上上方便。故净菩提心以上无断惑（文）何为初住初地证道同位。答。义释以净菩提心为修行地。例如声闻见道以后入修道位。即引华严初地菩萨化归百佛国为今百字明各见莲华胎藏云。此中开示佛之知见与法华义同。此百莲华藏初地十芽茎华等十心满时成千世界。是随分果。至十一地名果满也（云云）故以净菩提心为圆初住别初地。又云。如是初心佛说成佛因。解脱业烦恼而业烦恼具存。诸业烦恼无非佛事。本无所缚今何所脱（云云）是圆法性同体无明不断而断义也。问。此净菩提心以上亦修行愿耶。答。义释净菩提心以上信解地上引华严经十无尽大愿等乃至究竟佛地亦释行愿。即其义也。问。若尔从初心至究竟常修行愿亦其胜义三摩地行亦尔耶。答。如论广释故尔（云云）
    问。胜义菩提心行相云何。答。亦有教观二门。一教门者。楞伽经云。人天及梵乘。声闻缘觉。诸佛如来乘。此乘非大乘。无乘及乘者。以心生灭故。又般若等经说。一切诸法本无自性。心地观经说。心心所法本性空寂。诸心法中起众邪见。为除诸见说心为空。执空作病亦应除遣邪见已自觉悟心能发菩提心。此觉悟心即菩提心。无有二相（云云）是教门也。论云。二胜义者观一切法无自性。云何无自性。文中广说。凡夫恣行三毒五欲。真言行人诚可厌弃一（）外道或住仙宫或复生天。行人应观业力若尽沉沦苦海难可出离（二）二乘趣本涅槃已为究竟。行者当观虽破人执犹有法执。灰身灭智湛然常寂。有定性者待劫限满方乃发生。若不定性者无论劫限遇缘便回。从化城起。遂发大心。从初十信经三无数劫苦行成佛。既知狭劣。亦不可乐（三）又有众生发大乘心三阿僧祇劫修六度万行。久远而成所习法教致有次第（四）行人观已复发利益安乐无余众生心。以大悲决定永超外道二乘境界。复修瑜伽胜上法能从凡入佛位者。亦超十地菩萨境界（五）又深知一切法无自性云何无自性。前以相说今以旨陈。夫迷途之法从妄想生。展转成无量烦恼轮回六趣。若觉悟已妄想止除种种法灭。故无自性（六）复次诸佛慈悲从真起用救摄众生。应病与药对治迷津。遇□达于彼岸。法已应舍无自性故（七）如大毗卢遮那经云。诸法无相为虚空相。作是观已名胜义菩提心（云云）是观门也。
    问。此中有几空观。答。文有二番。一切法无自性。初是人空观。后是法空观。人空观观凡夫外道二乘六度菩萨十地菩萨。法空观观众生妄想诸佛说法。此中凡夫是属爱众生。乐人天果（云云）外道是属见众生。九十五道（云云）二乘是拆体二乘（云云）六度菩萨是三藏六度菩萨（云云）十地菩萨是通别十地菩萨（云云）又六趣是流转世间。觉悟是还灭出世（云云）诸佛说法五教不同（云云）
    问。法相依深密瑜伽唯识大庄严论等云有五种姓。定性二乘无性一阐提终不成佛。与此论云定不定性久久成佛云何会之。答。法相引楞伽五性文为证。而彼经意定性二乘随变易死皆得佛身。大悲阐提唯不入灭。断善阐提发菩提心。玄奘西游楞伽梵本亦同此文。西方诸德用庄严论毕竟无性足五种性。门人昉云。瑜伽定性即是法华不定性也。彼宗所立如是有失。然依天台藏通二教各说五性有成不成。别圆二教亦说五性一切皆成。今此论云定不定性久久成佛。金刚仙论亦说不定性人法华回心定性二乘界外回心。大圆觉云有性无性齐成佛道是圆教意。楞伽经中亦说五性终皆成佛是别教意。瑜伽庄严亦说五性有成不成是通教意。萨婆多人引何含经种种界各性文云有成不成是三藏意。
    问。□索经云。□土为金□尸为珠。诸真言教多有其文。若尔加持定性阐提变成佛道。加持木石变成如来耶否。答。大宝积经佛授魔记。舍利弗疑。时文殊变魔王。身子成佛说法。变本身已告云。一切草木树林无心可作如来身相具足悉皆说法。弘决云。圣人变化所造亦依理具方在自用。涅槃疏云。圣转无情以为有情。此则永转。此等诸文如前已引。若尔真言加持何所不为。问。若尔一切诸尊应皆加持定性无性一切有情非情一时成佛。何故不尔。答。菩萨璎珞经云。过去平等如来等誓令十方法界一切众生一日成佛一日涅槃。然而三世各有初心生心众生心成佛故犹有法界众生不尽。故知如降天魔死中作佛。加持定性无性成佛。何意不为。亦虽加持一切有情成佛亦有三世九心。故不可尽。问。若如所言三世众生新新出生。此则化地部义。瑜伽第百卷盛破此义。何今立之。答。瑜伽是通教论。不许新成众生。今依胜鬘。依如来藏故有生死涅槃。起信论云。真如受薰变成八识。璎珞经云。使无法起故名无始（云云）故佛性论中皆成佛家盛立真如变作众生之义是圆别意。但化地部立此义者是盗大乘之义。例如分别部盗大乘义立一切皆成佛义也（云云）
    问。厌弃众生是菩萨大罪。而今何云凡夫外道三乘皆可厌弃。答。今言厌弃者行人弃彼妄执不用狭劣之法。非是舍人而不引导。问。仁王经初地菩萨六种方便中云。回向方便者非证非不证而一切学。若尔真言净菩提心行人亦应五乘道法非证非不证而一切学唯观彼等自性皆空。而今何言弃之不行。答。今以行人自心大悲决定已超彼等境界。然而为利他故方便修行。故大日经五种悉地百心成佛中有五通二乘菩萨心行。问。若尔论文可言当观凡夫外道二乘菩萨皆无自性。而为利彼故可同行其法。而今何言诚可厌弃。
    答。论云。云何无自性。谓凡夫外道二乘菩萨诚可厌弃。意云。彼等皆是因缘和合有众生。故体无自性。彼执为实我厌其执。维摩经云。但除其执不除其法（云云）
    问。诸经论中五阴而实法空寂名为法空。而今何云众生妄想诸佛说法皆无自性为法空耶答。众生妄想即五阴中想阴。想阴已空四阴亦空。诸佛说法亦五阴摄。于色阴中六尘教法。具如常释（云云）问。金刚般若二周说法。初周唯空一切不空菩萨。后周亦空一切亦空菩萨。此中云何。答。此论亦云心体二自如不见身心。故知亦空菩萨自身。
    问。已教观此空性。何更万德具足。答。依空满愿如金光明。具六般若如金刚经（云云）今心地观经发菩提心品云。诸心法中起众邪见。为欲除断六十二见种种见故心心所法我说为空。如是诸见无依止故。譬如丛林家密茂盛师子白象虎狼恶兽潜住其中。毒苦害人□绝行□。时有智者以火烧林。因林空故诸大恶兽无复遗余。心空见灭亦复如是。以何因缘立空义耶。为灭烦恼从妄心生而说是空。若执空理为究竟者空性亦空。执空作病亦应除遣。若执空义为究竟者诸法皆空。无因无果路伽耶陀有何差别。如阿伽陀药能疗诸病。若有病者服之必差其病。既愈药随病除。无病服药药还成病。本设空药为除有病。执有成病执空亦然。谁有智者服药取病。若起有见胜起空见。空治有病。无药治空。以是因缘服于空药除邪见已。自觉悟心能发菩提心。是觉悟心即菩提心。无有二相（文）
    问。经云。自觉悟心有其四种。云何为四。答。经云。谓诸凡夫有二种心。一者眼识乃至意识同缘自境名自悟心。二者离于五识心心所法和合作境名自悟心。如是二心能发菩提心。诸佛菩萨有二种心。一者观真实理智。二者观一切境智。如是四心名自悟心（文）私云。凡夫二心即九识心。诸佛二心即五智也。
    问。此四种心自悟空有云何。答。五识对境是现量得。故得虚空亦得诸法。六七八九心及所缘名心心所。是比量得。故得性空亦得妙有。由比量力转现量法。二乘想观方空空观空。菩萨实观即有见空。已见二空即菩提心（云云）诸佛五智是净九识。识即智名佛地九识。非现比得。佛地五境心心所法皆名万德。然体性智照一法界名观真实理智。四智遍照一切境界名观一切境智。此等四心在因在果皆自觉悟故名自觉悟心。
    问。前修行愿已用三密得成万行。不必事修。今修胜义亦用三密得成空观。不必事观耶否。答。义释云。观心为因三密为缘见加持身。又金刚顶云。一切所见皆作空观即成清净。亦以所用印真言观念能成召请供养等事（云云）故知必用空观乃成三密。问。前行愿中已有万行。一一三密今胜义中用何三密。答。陀罗尼集经欲造曼陀罗先用心空三昧色空三昧。又大日经无相三昧品说。身心无自性。性空名无相三昧。及诸瑜伽中三空三昧印真言观念是也。胎藏金刚二界法中用此观处是秘法。故此中不出。
    问。修此胜义先入何位。答。大日经及义释无相净菩提心即是中胜义菩提心。后文中云。经云。此菩萨净菩提心门名初法中明道。菩萨住此不久便得除一切盖障三昧者。此宗直以净菩提心。为门。若入此门即是初入一切如来境界。菩萨住此道时妄想因缘所有烦恼业苦皆悉除灭。譬如暗中利宝害人之喻。因净菩提心照明诸法。故少用功力便得除盖障三昧见八万四千烦恼实相成八万四千宝聚门。经云。若得此者即与诸佛菩萨同等住者。当知行人则位同大觉也。以其自觉心故便得佛名。然非究竟妙觉大牟尼位。犹如净月虽体无增减然亦明渐渐增乃至第十五日方能动大海湖也。又行者由与如来共同等住乃至成就众生庄严佛刹行如来事。真言门行者乃至一生可得成牟尼也。经云。住此除一切盖障菩萨信解力故不久勤修满足一切佛法者。真言门修行诸菩萨以见法明道故即生除盖障三昧。得故即能与诸佛菩萨同住。龙树以为。冶人以种种方便消融□石后成金体。若乘神通者能使木土之类即成金体。故云不久勤修便得满足（云云）是菩萨初发心即时名佛。故真实功德不可度量（云云）
    问。此中除盖障者。障有几多。答。义释云。此中障有五种。一者烦恼障。谓根本烦恼障盖净心妨碍道机不入佛法。二者业障。谓过现重罪乃至谤方等经。以先业障。未除故种种留难不入佛法。三者生障。谓若得无难生处必当悟道。然乘先业受无暇身趣生为障不入佛法。四者法障。谓已生无障处又有悟道机。以先世障法等缘故不逢善友不听正法。五者所知障。谓已遇知识得听正法。然种种因缘两不和合妨修般若。如大品魔事中广明。亦是先世差他道机故生此障（云云）
    问。若真言门行人以觉自心故即生得入分证佛位者。亦应即生可至究竟妙觉耶。答。义释云。如菩萨志求无上菩提种种勤苦不惜身命经无数阿僧祇劫或有成佛或不成佛者。今此真言门菩萨若能不亏法则方便修行乃至于此生中逮见无尽庄严加持世界。非但现前而已。若欲超升佛地即同大日如来亦可致也（文）
    问。经云。初发心乃至十地次第此生满足意何。答。义释云。行者初发心时得入阿字门。即从如来金刚性生。此等一生运运增进。更无退义。乃至成菩提无行不增。然后停息。此中次第者。梵音有不住义。精进义遍行义。谓初发心欲入菩萨位故于此真言法要方便修行得至初地。尔时以无所住进心不息。为满第二地故复依真言法要方便修行得入第三地。如是次第乃至满足十地。唯以一行一道而成正觉（文）问。前云真言有四十二位。此中何言十地耶。答。此经遍据诸教地位以明今教菩萨地位或约通别圆位。已如前说。此文且据别教十地。
    问。若入净菩提心位以上都无退义耶否。答。天台初地初住以上得三不退。更不退转。问。若尔初入真言门凡夫乃至未入净菩萨心以何有退义耶。答。入真言门次第自有五种三昧耶。入第一三昧耶时已被大日如来加持。阿字置其人身毗富罗法界种子之上。舍顺世八心修违世八心。从此以后次第入第二第三第四第五三昧耶。不亏法则不犯三昧耶方便进修更无退转入净菩提心门。若于五种三昧耶中随犯其一者现世中夭。死堕地狱。退已得法退未得法。
    问。其五种何。答。义释云。第一如造曼荼罗时。忽有诸人善心随喜。欲求礼拜供养时。阿阇梨听令引入坛外遥令礼拜供养罪业灭除。未令授从真言印也。第二引入坛中投华散位。为说尊名悉见诸位。若请真言印随应授之。第三阿阇梨从首至末为此人作曼荼罗。乃至诸尊手印真言行法一一告示教授。第四已能依行堪在师位。师即为作传教曼荼罗告言。汝自今以后亦如我度诸弟子佛种不断。第五秘密坛中如法作灌顶。若不经入此坛秘密智不生也。然秘密曼荼罗复有五种。第一授得真言印法依教修行。与瑜伽相应定中见诸大会。然未引入。第二已蒙引入秘密坛中巡礼供养。未蒙圣尊现为灌顶等。第三引入大圣众中从初至未一一秘密之行皆蒙圣者告示。第四已修秘要现蒙诸尊为作秘密传教三昧耶。第五已具前事又见己身于大会中作阿阇梨师。即是入地人也。此人才入三昧即见一切佛会同彼尊位（云云）
    问。此之五种名三昧耶意何。答。义释云。三昧耶者。如有人于众多国王大臣集会之处而自发言作大要誓。我今如是之事永当不作。如是之事依行之。以自对可信之人而发诚言。若有所违即得重罪。故三昧耶即不可违越义。即是戒义也（云云）私云。三昧此云本誓即此义也。又胎藏灌顶中阿阇梨引入弟子立坛门时。耳语说三昧耶偈。是秘中秘故此中不出（云云）
    问。何名犯三昧耶耶。答。亦有五种。第一义释云。即心成佛旨趣难知。恐未来众生轻慢法故不能咨访善知识。未蒙三密加持而师心执文辄自修学久用功用无所能成。反谤此经谓非佛说。又此经文有浅略深秘二释深秘释中复有浅深趣也。辄尔披玩者以不解密号故谓是因缘事相心生慢易自言。我行真道。何用□术事耶。以是因缘感匮法业。于无量劫堕恶趣中。所以修学真言者要令先入曼荼罗也（云云）集经中亦云。若未入曼荼罗辄持诵神□者犯三昧耶（云云）此人犯三世诸佛入坛灌顶师资传受三昧耶故得重罪也。第二犯三昧耶。其耳语法此中不出。又金刚顶经云。其师引入弟子之时。即教授云。汝为未灌顶者乃至不得辄说此中法事一句。若汝说者令汝现世中夭死堕地狱（云云）集经一一法中亦云。为未灌顶者不得辄说（云云）此人自犯己本誓故得重罪也。第三摄真实经云。若有恶人普杀十方三世诸佛菩萨贤圣啖尽其肉。此人命终堕阿毗狱。经无量劫犹有出期。若人犯三昧耶堕阿毗狱终无出期。谓凡夫人但有能受不能修行（云云）第四不空□索经若真言者不能善学妄称得法。内怀腐朽外现贤善。方便诈行贪求名利。乃至此人犯三昧耶自损损他共入地狱（云云）义释亦云。今末代学人不务近善知识咨承法要而自师心欲望成就。直尔披文便欲作之非但自损。又欲求名利故而妄作人师。自既违法而欲建立他善根。由无□故更招谤法破法之缘成无间业。何有无间业人而能自利利他俱成妙果耶（云云）此人暗法妄作人师故得重罪。第五一字佛顶瑜伽中云。瑜伽教中一一法则不得为人而辄说之。除受法师。乃至同行亦不为说。若才说者中夭堕狱（云云）又方等经二十五尊者中云。若得见尊独自知之。莫为他说。若为他说中夭堕狱（云云）此人于已得法犯三昧耶。故得重罪（云云）于前五种三昧耶有此后五种犯也。然第一三昧耶但是礼见。第二三昧耶具结缘灌顶。此二种人但有第一犯。其第二三昧耶中一尊法灌顶以去□有五犯。秘密三昧耶但有第五犯中一分也。
    问。今如所说犯三昧耶义者。今世真言行人皆不可免此罪。若尔真言行人何世入道。答。大日经中佛为此故说三三昧耶品。问。其三三昧耶何。答。探意言之亦有五种三三昧耶。一者三法相续除障相应生名三三昧耶句。一但有慧性于生死中最初发心而求佛果誓欲成佛。未能正观不知何法而得成佛。未具观照之慧但有求佛之心未了己身本性性有何功德。二从此发慧如实智生能离无尽分别妄见之网安住真相智中。此实智即菩提心也。三此真实句中了真假已观无尽众生皆同此性。而不自了轮回无际。我今已自觉了。今当普开佛之知见。悲自在转。无缘观菩提心生。离众生一切戏论安住众生诸子秘密藏中皆住无相菩提。此等三法相续无间。除其为障与瑜伽相应生。是三昧耶义。梵音此三昧耶具含相续除障二旨。此三法句即经菩提心为因大悲为根方便为究竟三句义也。前以大悲为根此以照了为根。照了是非故生悲义相成。前以方便为究竟此云大悲。由大悲故施方便亦相成也。从初至后相续不断名三三昧耶。即是言行相应心口相应。一发心已身口所行不相违越。口有所誓心行亦如是修名三昧耶。即本誓义。二者内证三宝名三三昧耶。初以大悲方便成佛。次从佛有法。从法有僧。别时解云。三是佛。摩是法。耶是僧义。名三昧耶即平等义。三者住此三平等修菩提行得成菩提。次具三身亦名三三昧耶。亦是平等义。四者外现三宝名三三昧耶。佛变化身十二分教所说三乘于一身中示现三种一体三宝名三昧耶。住三昧耶故有此利益。亦是本誓义。五者三种禁戒名三三昧耶。一解上来所说三平等于真言法则而成就。二彼不着一切妄执无能为障碍者。三不行障缘。谓不乐欲懈怠无利谈话不生信心积集财资者。复应不作二事。谓饮诸酒及寝床上。当敷茅为藉。此有四义。一如来成道时所坐故。一切世间为吉祥故。二诸毒虫等不至其所故三性甚香洁故。四此草极利持诵余暇休息时若自纵即为伤。故不得纵慢。若具上来五种三三昧耶者谁人即生不入佛位。
    问。第一三昧耶时舍顺世八心修违世八心。其违顺八心何等。答。且取义释意言之。顺世八心有二种。一未知三宝羝羊凡夫八心。二归信三宝人天乘者八心。违世八心有二种。一显示三乘各有八心。二秘密一乘亦有八心。若准五教藏通各有三乘。一一亦有八心。别圆二人各亦八心。真言行人亦有八心。若约地位两教二乘五教菩萨各有地位。当分位中一一地地各有八心。此等八心第八心中更各二心。合各十心。
    问。其各八心十心何等。答。第一未知三宝羝羊凡夫顺世八心者。如具缘品中。节食持斋数数劝习是第一种子。以此为因于五通仙人六斋日施与父母亲族是第二牙种。复以此施授与非亲识者是第三□种。复以此施与器量高德者是第四业种。复以此施欢喜授与伎乐人等及献尊宿者是第五花种。复以此施发亲爱心而供养之是第六成果。彼护戒生天是第七受用种子。以此心生死流转于诸天神龙等恭敬顺行是愚童异生生死流转无畏依第八婴童心。此第八心中复有二种。一若求解脱智生名殊胜心。二已于空法作证名决定心。此二种心未知佛法所说缘起法。故是外道三宝断常心也。并前凡有十心故云八心或云十心（云云）第二归依三宝凡夫顺世八心。彼前第八心求无畏依时。若善知识为说三宝真归依处渐识现世因果故即能信受。如彼修斋时是种子。若善知识为说离贪。现世安乐命终生天后得涅槃。受八斋法信受修行如彼六斋布施是芽种。乃至生天后得涅槃是受用种子。起不异归依心是生死流转凡夫第八真实无畏依。此中亦有殊胜住决定想故有八心亦有十心（云云）又直归依三宝一日受八斋法数数修习是最初种子。乃至生天复得涅槃是受用种子。不异归依是生死流转凡夫第八真实无异依。此中亦有殊胜住决定想故有八心十心（云云）此二八心中虽复得涅槃是归依三宝凡夫。必知后得涅槃可名违世。然为人天持八斋法且名顺世（云云）第三显示三乘违世八心。如义释云。从此即发声闻菩提。初种子心。皆傍前文广分别说乃至三乘一一地皆具十心。迄第十地亦具种子牙□叶华□等。有求佛地智生观毕竟空得到金刚际也。经云。彼离违顺八心相续业烦恼网者。前说种子牙□等及归依三宝为人天乘行斋施善法皆名顺世八心。若三乘初发道意迄拔业烦恼根本无明种子生十二因绿名违世八心。或可就见道修道等诸位分之各有八心。大乘行者了达蕴性空故双离违顺八心也。第四秘密一乘违世八心如义释净菩提心位以上十地中云。就前三心作十心说之。若通论信解地。则初地为种子。二地为牙。三地为□。四地为叶。五地为华。六地为果。七地为受用种子。八地为无畏依。于所得果中九地有进求佛地慧生是最胜心。十地此心决定。此二心无别境界。第八心中约方便转胜开出之耳。若一一地中亦有此十心（云云）
    问。义释文言总合难知。一一释之云何。答。私以总别二义释之。若总释者。证契经四乘各有十地。天台以为四教地位。故以彼各各十地为今十心。又天台云。四教地地各有十乘。亦以彼地地十乘为今位位十心。若别释者。且约五戒人因十善天因。若持戒善是种。若为父母等持是芽。若为非亲等持是□。若为高德等持是叶。若为尊宿等持是华。若以亲爱心持是果。若已生人天等是受用种子。若常依三宝是无畏依。如说戒善一切皆然。若约三藏声闻位。初发心及七贤以为八心。世第一法胜进决定二心加为十心。八忍八智以为见道八心。真相二见加为十心（云云）二果二向七返家家一间身证以为八心。身证二心加为十心（云云）三德三智二种涅槃以为无学八心。无余二心加为十心（云云）支佛三慧逆顺二观种相好因得道堕数以为八心。二种涅槃加为十心（云云）菩萨发心三祇百劫补处后身成道以为八心。法轮涅槃加为十心。或以八相为八二灭加为十心（云云）通教声闻发心七地为八。二灭加为十心（云云）支佛八地为八。二灭加为十心（云云）菩萨八地为八。亦与二乘共行证故十地为十（云云）别教发心七阶为八。菩提涅槃加为十心（云云）若真言行菩萨拟前五乘四教四乘地位释之。准前可知。义释且拟别教十心释为十心。若别释之如说圆教（云云）又从凡夫至于佛地地地各有八心十心（云云）
    问。净菩提心佛慧初心以前有几位耶。答。大日经且拟三劫六无畏处十缘生句五种三昧道释之。即是圆教十信别教三十心及十信也。问。先三劫何。答。义释云。梵云劫跛有二义。一者时分。二者妄执若依常途解释。度三阿僧祇劫得成正觉。若秘密释。超一劫瑜只行即已度百六十心等一重□妄执名一阿僧祇劫。超二劫瑜只行又度一百六十心等一重细妄执名二阿僧祇劫。真言门行者复越一劫更度百六十心等一重极细妄执得至佛慧初心。故云三阿僧祇劫成佛也。若一生度此三妄执即一生成佛。何论时分耶（文）问。百六十心何。答。经云。一二三四五再数凡百六十心（文）义释云。由有无明故生五根本烦恼心。谓贪嗔痴慢疑。不说五见者属见烦恼多在六十心中也。五根本初再数为十。第二再数成二十。第三再数成四十。第四再数成八十。第五再数成一百六十。以众生心常依二法不入道故随事异名辄分为二。就此中二展转细之。若更三品九品乃至八万无量条叶不可胜计（云云）
    问。真言行人超度此等三劫三妄执云何。答。此大日经先举余教四乘所观所断对辩今教行人超度之义略而言之。经说初劫云。越世间天妄执。出世间心生谓如是解唯蕴无我（义释云。若以净菩提心为出世间心即是超越三劫瑜只行。又云。最初解了唯蕴无我时即名出世间心生。度世间百六十心离我倒所生三毒根本名越三妄执也。文。私云。若约观法是藏通三乘析体二观。若约所断是藏见道。通八人见地。别初住。圆初信□断见惑。真言初信是度初重三种□妄执中第一三妄执也。唯断见惑了无我人未了五阴空。故云唯蕴）
    根境界淹留修行（次有三妄执是三果人所留滞处。私云。若约观法亦藏通析体二观。若约所断是藏修道三果所断修惑。通薄地离欲地。别六住以前。圆六信以前。真言六信以前。是度□安执中第二三妄执）
    拔业烦恼株杭无明种子生十二因缘（是无学圣人所断最难断处。凡有三种三妄执也。私云。所观如前。若约所断是藏罗汉支佛所断。通已辨地支佛地。别七住八住。圆与真言七信八信。然藏三乘各行谛缘度通三乘同修谛缘度。二教二乘各有侵习不侵习异。今文业烦恼是正使。声闻所断。无明种子是习气。支佛所断。菩萨正习俱尽。二教同然）
    离建立宗等。如是湛寂一切外道所不能知。先佛宣说离一切过（三兽度河各随足迹。此中有三乘人同以无言说道得诸法实相。共同一法中而有升沉异。私云。此明前藏通二乘及别圆真言八住八信功德也。唯三兽是通义）
    彼出世间心住蕴中有如是慧随生（行者未度法障未名真净菩提心。莲华离泥尚未出水。私云结前）
    若于蕴等发起离着当观察聚沫浮泡芭蕉阳焰幻等而得解脱。谓蕴处界能执所执皆离法性。如是证寂然界是名出世间心（行者从无性门达诸法即空得离一重法倒渐过二乘境界。如莲华虽未开敷稍出清流之上。行者不复心没蕴中故云出世间心。私云。藏通菩萨别九住圆密九信达五阴空）
    彼离违顺八心相续业烦恼网。是超越一劫瑜只行（前说。种子根□等及归依三宝为人天乘行斋施善法皆名顺世八心。若三乘初发道意迄至拔业烦恼根本无明种子生十二因缘名违世八心。或可就见道修道诸位分之各有八心。行者了诸蕴性空故双离违顺八心。我蕴两倒。二种业烦恼网是名超越一切瑜只行。瑜伽女呼之则曰瑜只。即是观行应理之行。依常途释是菩萨从初发心以来经一大阿僧祇劫方证是寂然界。今秘密宗但度此一重妄执即超一阿僧祇劫。行者未过此劫与支佛位齐。从此以后三乘经终始分。然所观人法俱空。与成实诸宗未甚悬绝。约偏真理作此平等观耳。故以三乘上中下出世间心合论一僧祇。至第二僧祇乃与二乘异也文。私云。偏真是藏通极理。别九住以去。圆密九信以去。界内入空之位亦与彼理。齐也）
    大乘行发无缘乘心。法无我性。何以故。如彼往昔如是修行者观察蕴阿赖耶知自性如幻。阳焰。影。响。旋火轮。乾闼婆城（是第二重观。法无我性也。发平等誓行菩萨行。乃至诸一阐提及二乘入正位者同入是乘。故名他缘乘。又至此僧祇始观阿陀那识。了三界唯心心外无别法行菩提道。故名无缘乘。即是缘生。中道。离有离无观。法无我净除智障。即楞伽深密等经八识三性三无性皆是此意。今以六喻照有空不二。而人法二空亦不当心。乃名真入法空悟唯识性故文。私云。藏通唯观六识不了八识。亦知一阐定性不成不了悉有佛性之旨。今此中观是别圆人观阿赖耶别缘起法。然法相宗用此八识是名别义通）
    彼如是舍无我。心主自在觉自心本不生。何以故。心前后际不可得。故如是知自心性。是超越二劫瑜只行（心王不滞有无妙业随意能成。故云心生自在。心主自在时即是净菩提心一转开明位胜劫。虽境界风从缘起灭而心性。常无生灭。觉此心本不生是渐入阿字门。尔时复离百六十心等尘沙上烦恼一重微细妄执名第二阿僧祇。此中无为生死因缘生坏等义如胜鬘宝性佛性论明。上来由是对治心外之垢未开。此心中种种秘密不思议事从此以后方乃说之。私云。此中无为生死等是界外有余土中尘沙惑义。藏入灭二乘。通入灭三乘。别九住去至十回向。圆九信去至十信满。真言同圆共生有余土中。名为三种七种九种意生身也。今加真言乃成十人。未断无明故云心外垢此劫观赖耶。无性名法无我。尚空计执未空依圆）
    真言门修行菩萨行诸菩萨无量无数百千俱胝那庾多劫积集无量功德智慧方便具修诸行无量智慧方便皆悉成就（欲明超第三劫心先叹功德耳。如余教菩萨次第渐除心垢。经无量阿僧祇劫。或有得至菩提。或不至者。今此教菩萨则不如是。直以真言为乘超入净菩提心门时。诸菩萨无数劫中所修福慧自然具足之）
    天人世间之所归依（初发净菩提心已为天世作大归依。诸论即名为佛）
    出过一切声闻辟支佛地（含利弗等一切声闻缘觉不能测量。行者得此心时即知释迦净土不毁。寿量长远。本地之身与上行等同会一处。□邻补处不识一人。前二劫中虽云度二乘地。须菩提等承佛威神说人法空于此秘密一乘心生惊疑）
    释提桓因亲近敬礼（诸天不见菩提心处。释提愿言。我奉吉祥草。四王念言。我当献□。梵王。我请法轮）
    所谓空性离于根境无相无境界越诸戏论等虚空无边一切佛法依此相续生。离有为无为界离诸造作离眼耳鼻舌身意极无自性心生。如是初心佛说成佛因。故于业烦恼解脱而业烦恼具依。世间宗奉当应供养（前叹功德竟。行者以何法入此门耶。故经次云。所谓空性即是自心等虚空性。即瑜伽之心也。前劫悟万法唯心心外无法。今观此心即是如来自然智。亦是毗卢遮那遍一切处身心。越诸戏论第三重微细百六十心烦恼业寿种除。复有佛树芽生。若从缘生无自性。若无自性即本不生。本不生即心实际。心实际亦不可得。故曰极无自性。此望前二劫由如莲华盛敷。若望后二心果复成种。云云。私云。欲入第三劫时先观性空无相菩提。超第三重无明极细妄执证得极无自性瑜伽之心名超第三劫行。约所度惑名第三劫。行约所证法名净菩提心。即是别初地圆初住真言初住于一分无明不断而断名超第三重极细妄执。然犹有别十一品圆四十一品真言四十一品无明。故云解脱业烦恼而业烦恼具依。行者即知一切业烦恼无非佛事自本无缚。今何有脱。变毒为药即是初住以上法性同体之无明也。不断而断断而不断故云解脱而具依也）
    信解行地观察三心。无量波罗蜜多慧观四摄法信解地无对无量不思议建立十心无边智生。我一切诸有所说皆依此而得。是故智者当思惟此一切智信解地。复越一劫升住此地。此四分之一度于信解（净菩提心以上十住地皆信解中行。唯如来名究竟一切智地。如华严中。初地菩萨能信如来本行故名信解行地。亦名到修行地。初地菩萨得虚空无垢菩提心为因二地以去为根。八地以上名方便地若一一地亦有三心。然此经宗从初地入金刚宝藏故。华严十地经一一名言依阿阇梨传皆作二释。一浅略释。二深秘释。若不达是秘号但依文说之则因缘事相往往涉于十住品。若解金刚顶十六大菩萨生自当证知也。初入此信解地是越百六十心一重细惑名度三大僧祇劫也。前三句中更开佛地为上上方便心。至第四心时名究竟一切智地故曰。此四分之一度于信解（云云）私云。超三劫已得净菩提心名入信解地。此文且约别十地故云初地也。实约圆位可云初住。圆四十二位已如前引之）
    问。六无畏何。答。义释云。此教菩萨直乘真言门上菩萨地。此菩萨行道时还约前三劫对明差降。佛言。彼愚童凡夫修诸善法害不善法当得善无畏者。如得顺世八心渐受归戒。于无量世生人天中。后至涅槃以免三途名最初苏息处。若真言行者初入三昧耶依三密供养修行位与此齐（一）经云。若如实知我当得身无畏者。如修身受心法离四种颠倒于身实扼缚得苏息处。若真言行者本尊三昧众相现前时位与此齐（二）经云。若于取蕴所集我身舍此色像观当得无我无畏者。观唯蕴无我乃至证湛寂之心。离一切过于我扼缚得苏息处。若真言行者于瑜伽境界一切分段中能观心不可得不生受慢位与此齐（三）经云。若害蕴住法攀缘当得法无畏者。约幻炎等喻观诸蕴即空。离违顺八心证寂然界。离蕴扼缚于十缘生句法得苏息处也。若真言行者现觉瑜伽境界皆如镜像水月无性无生时位与此齐（四）经云。若害法住无缘当得法无我无畏者即无缘乘心观法无我心主自在觉本不生。离法扼缚于法无我得苏息处。若真言行者于瑜伽道中心得自在用时位与此齐（五）经云。若复一切蕴界处能执所执我人寿等及法无缘空自性无性。此空智生当得一切法自性平等无畏者。观自心毕竟空性时。我与蕴法及无缘皆同一性。所谓自性无性。此空智生即极无自性心生也。于业烦恼等都无缚无脱。于有为无为界二种扼缚得苏息处。即真言行者虚空无垢菩提心（六）广明三劫六无畏心相者皆是拟仪外□以明修证浅深耳。已明见烟之相可以比知火性（文）又云。如初无畏时以声字观修曼荼罗行。第二无畏于有相观中修曼荼罗行。第三无畏于唯蕴无我心中修曼荼罗行。第四无畏于法缘心中修曼荼罗行。第五无畏于无缘心中修曼荼罗行。第六无畏于平等心中修曼荼罗行。离垢地以去各于自地观心中修曼荼罗行。略以住行分之以作十六重浅深不同。私云。六中初二是前三劫初心也。三四是第一劫。第五是第二劫也。第六中约所离名第三劫。约所证名净菩提心信解行地（梵云阿湿婆娑。此云苏息。此为无畏）
    问。十缘生句何。答。义释云。经云。若真言门修菩萨行诸菩萨深修观察十缘生句当于真言行道通达作证者。下文万行方便中无不藉此十缘生句净除心垢。最为旨要。特留意思。此品十缘生句略有三种。一者以心没蕴中欲对治实法故观此十缘生句。如前所说即空之幻是也。二者欲对治境界攀缘故观此十缘生句。如前所说蕴阿赖耶即心之幻是也。三者以没心实际中欲离有为无为界故观此十缘生句。如前所说解脱一切业烦恼而业烦恼具依。即不思议之幻是也。般若十喻亦含三意。今意明第三重故云深修。经云。云何为十。谓如幻。阳炎。梦。影。乾闼婆城。响。水月。浮泡。虚空华施火轮（云云）总而释之持诵成就能生一切如幻（一）真言相唯假名。如阳炎（二）真言行如梦（三）真言能发悉地如影（四）真言悉地如镜像（五）成就悉地宫如城（六）真言声如响（七）心净诸佛众生中现如水月（八）悉地变化如华（九）一阿字门旋转无碍如旋火轮（十）
    问。五种三昧道何。答。大日经诸佛共说五种三昧道。所谓人天三昧道。声闻三昧道。缘觉三昧道。八地菩萨三昧道。佛地三昧道。义释一一释已。结云。余经所说求小乘人当于世间法教深生厌离。求大乘人又于声闻法教生怖畏。此为未知秘密藏者作此方便说耳。就此经宗则五种三昧皆是开心实相。如行者初住有相瑜伽则是世间三昧但于此中了知唯蕴无我即声闻三昧。若以十缘生句观诸蕴无性无生即是菩萨三昧。余如住心品中广明。不同余教以心性之旨未明故五乘殊辙不相融会也。若更作深秘释者。如三重曼荼罗中五位三昧皆是毗卢遮那秘密加持。其与相应者皆可一生成佛。何有深浅之殊（文）私云。五位三昧各有三劫六无畏心（云云）
    问。前云五种三昧道是约通位。今见义释入初地时从一实生名一生。第十地入重玄门名补处。此十地中八地名性空彼岸。度此名菩萨三昧。此初地亦可明初法明三昧。前已明故更不说（云云）记此则上住心品所明信解行地。是应别位。何言通位。答。智度论云。地有二种。一但菩萨地。二共菩萨地。天台以为通教二种。论云。菩萨入法云地已为利他故。更入干慧地等（云云）是名别义通意。故有别地名义而已。若以此中十地为信解行十地则有大失。何者彼中欲入第三劫先观空性。若失方便以为究竟万行休息。退不堕二乘地进不升菩萨地故名法爱。行者了极无自性乃至入净菩提心（云云）此中度第七地时。上不见诸佛可求下不见众生可度。谓住大涅槃万行休息。诸佛以此三昧道发起其心得度菩提心难地。故世称观自在（云云）璎珞经云。三十心位自然流入萨婆若海是圆义也。又云。初地三观现前自然流入是别义也今至七地犹有沈空是通义也。
    问。第三三摩地行相云何。答。胎藏金刚两界各有总别三摩地观。具如上释名列（云云）今重释其行相（从此以下行相是私法。故但可知之。众中勿论也）然胎藏界总名究竟三空三摩地。是大日尊三摩地法。若别有三。一略说有三部。如秘密品。三部真言中云。佛部是大日尊。莲华部是观世音。即阿弥陀。金刚部是金刚手。即释迦文。因阿阇梨摄大仪轨中台初重上方为佛部也。观世音第二重四菩萨为莲华部。金刚手初重下方释迦世天为金刚部。二处中说有十三院如具缘品。图尊中有十院。初中台八叶。二初重遍知印等佛部。三观音等莲华部。四金刚手金刚部。五二明王加上遍知为佛部也。六第三重释迦等。七第二重文殊等。八除盖障。九地藏。十虚空藏。转字品中有十一院。一中台。二遍知印。三观世音。四金刚手。五二明王。六四大护。七释迦文。八文殊。九除盖障。十地藏。十一虚空藏。大仪轨中加二院为十三院。十二苏悉地。十三护世天。三广说有二十八部。一中台。二遍知印。三佛眼。四真陀宝。五观音。六马头。七金刚手。八孙波。九不动。十胜三世。十一四大护。十二释迦。十三帝释。十四火天。十五阎王十六罗刹。十七水天。十八风天。十九多闻。二十伊舍那。二十一梵天。二十二地天。二十三日天。二十四月天。二十五文殊。二十六除盖障。二十七地藏。二十八虚空藏。一一各有眷属。乃至五百及以无量（云云）今且约三部各出三摩地行相（云云）金刚界总名真实忍诸苦行三摩地。是大日尊三摩地法。若别亦有三。一略说有五部。二处中说有三十七部。三广说十六菩萨一千菩萨一切二乘一切世天。加前三十七乃至无量（云云）今且约五部各出行相（云云）
    问。先约胎藏大日如来三空三摩地行相云何。答。此有四种。若诸大乘所说四种陀罗尼中有大日尊陀罗尼□。若人持诵归依大日虽不具足印契观念能致悉地。例如龙树先持大日真言威得大日示现真身授持诵法。龙树承之持诵成就□白芥子打开铁塔。论彼初心法则不具已致佛应。故知若唯诵□若念大日若供尊像随一致验。是大日尊浅略行相一。若大悲胎藏中先以三字建立三轮。次诵阿字惊觉地神。次住佛室以字烧字。五字持身以十二字持身三分。低头入定观纥哩乃心莲阿字。顶安百光王字。眼安无相无垢二字。于身四处布四轮字。变成四重曼荼罗尊。是大日尊深秘行相。故具缘品云。诸佛大秘密外道不能知（二）若先诵诸佛发生偈加持有情器界及以诸法。次以真言王字作最初业以字烧字。五字具身以十二字持身三分。于身四处布四轮字。于身三处布三部字。亦以五字布身五处。以三十四字布三十二处。建立自身有情界竟。次住四法。次以五字布身五处以成五坛。次念持地。次依五法坛上观安四处四重曼荼罗尊一一皆具坛色三昧耶形种子尊形。是大日尊秘中深秘行相。故秘密曼荼罗法品云。最初正等觉布置曼荼罗。秘中之秘密。大悲胎藏生义释云。前说大悲胎藏秘密之法。今此中说秘中之秘密中之密。又阿阇梨真实智品云。解秘中深秘真言智大心。所谓阿字者一切真言心（三）若以十二真言王字作最初业以字烧字。次以五字五轮一体和合遍满一身。内心海上有金刚手。持莲华藏。藏上观安中台八叶第一第二重曼荼罗。海畔观安世天供具。次以百字布身四处具三十二相八十种好。是自灌顶法。即大日尊秘秘中之深秘行相。世出世持诵品义释云。上来诸品所明非不秘密。然此中宗要乃秘密中之秘密也（云云）此品在秘密品秘密中之秘后。故成秘秘中深秘也（四）
    问。三部三摩地行相云何。答。三部行相亦各四种。第一三部浅略行相诸大乘中所说观佛三昧等十方诸佛观行法门是佛部也。观自在等一切菩萨观行法门是莲华部。密□金刚等一切金刚观行法门是金刚部（云云）第二三部深秘行相前大日尊深秘观中若观心处心上阿字。顶安暗字。身布佛部四处轮字。变成佛部四重曼荼罗身。是佛部也（云云）若观心处心上娑字。顶安糁字。身布莲华部四处轮字。变成莲华部四重曼荼罗身。是莲华部（云云）若观心处心上缚字。顶安鍐字。身布金刚部四处轮字。变成金刚部四重曼荼罗身。是金刚部（云云）故转字轮品义释摩诃萨埵意处中云。如说阿字者□等字亦然（云云）私云。如说阿缚者娑字例亦然（云云）此中云四重曼荼罗者是约都会坛。唯换中台本尊而说。若约别坛或作三重（云云）第三三部秘中深秘行相前大日尊秘中深秘观中分四处轮随三部用别别作之。三部字中心上随安三部种子。于身四处别别观。随三部四重□移中台随安本尊。若作别坛随作三重（云云）第四三部秘秘中。深秘行相前大日尊秘秘中深秘观中。中台随安三部本尊（云云）
    问。大日经云。菩提心为因。大悲为根。方便为究竟。义释以此三句总摄一部。上来所说诸行相等此三句中何句所摄。答。大日经抄记开此三句以为五句。一菩提心。二菩提行。三成菩提。四入涅槃。五起方便。上来行相皆具此等三句五句。彼抄记中六番说此五句。
    一者中台为菩提心。乃至世天为方便。如云若凡进行有次第也。先依法持诵作真言手印等。观于圆明。或但观字。或但观印。次当引外向内。此心八叶华台上为中台。其外八叶亦随佛位列布（又云。此八叶即是大悲藏第二重）其身即是曼荼罗。从心以上为第一院。从心以下至脐为第二院。从脐以下为第三世天院。诸尊形色相好宛然其自身中而现对之。犹如亲入佛会（云云）私云。注以八叶为第二院。是约秘密法品别坛以说（云云）
    二者世天为菩提心。乃至中台为方便。如云若修行者因中说之。且如外院世天八心善根开发与正道相应。即是大悲胎藏华台之因也。如来以方便力而引导之。乃至令成就八心以来是外院之位。二乘亦在此内。次又知有胜法无上心稍进引入第二第三皆是大悲句也。次成佛果入中台即是方便句也（云云）三者约五佛四菩萨普贤为菩提心。乃至三重为方便。如云然此八叶及中台五佛四菩萨岂异身乎。即一毗卢遮那身。为欲分别内证之德表示于外故于一法界中作八叶分别说耳。且如四菩萨东南普贤是菩萨心若无此妙心终不至大果。次文殊者大智慧也。先发净菩提心如普贤观经。毗卢遮那遍一切处常乐我净之所摄成皆是净菩提心也。次说第一义空。我心自空。善恶无主。观心无心。法不住法等即妙慧也。次西北方弥勒即是大慈大悲。俱是第二句义也。若慧而无悲则方便不具不得成菩提也。次东北面观音即是证也。行愿成满得入此华台三昧也。若就未成果时观之差次浅深。今以佛平等慧观从因至果但是一身一智行耳。若如来但住自证之法则不能度人。故渐次流出入第一院。次至第二院。次至第三院。虽作如此深浅皆是普现色身之境界也（云云）四者约诸尊种子第一字为菩提心。乃至第五字为方便。如云又如字义即是此之次第也。初阿字在东方。如梵音字即有动首之义。以顺世间法诸方中东为上故喻菩提心。最是万行之初也。其名曰宝幢佛。次阿字是行也。若但菩提心而不具万行终不成果。与先四菩萨不殊。其佛是华开敷也。次暗字三菩提也。以满行故成正等觉。其佛名阿弥陀。即西方也。次恶是大涅槃。其字曰天鼓音。是正等觉之果果也。次恶即入中字。是方便也。此是毗卢遮那佛本地之身华台之体。超八叶绝方所。非有心之境界。唯佛与佛乃能知之。为念本誓开示大悲藏普引众生入佛慧。故以加持神力普现身口意遍满生死中。即是方便也（云云）又云。如中台者一切本尊亦如此说。如金刚手种子字即成五事。^h□是菩提心^h□是行菩提。^h□是三菩提。^g□^h□是涅槃。是方便。所以云方便为后即此义也。如莲华尊亦有五事。^h□是菩提心。^h□是行。^h□是成菩提。^h□是涅槃。^h□是方便。如文殊以^h□字为种子亦有五事。^h□菩提心。^h□行。^h□成菩提。^g□涅槃。^g□方便。余一切尊种子字皆亦如是广说。以是义故金刚手即是大日如来。观世音亦是大日如来。文殊亦是大日如来。乃至鬼神八部一一亦有此义。乃至亦云。准此说之万德皆尔。犹如天台法身般若解脱。若但法身取德名之类与此相合也（云云）
    五者约百字五论若就果地垂□迦字是内为菩提心。乃至革（引）字是外为方便。若就引入佛果迦字是外为菩提心。乃至革（引）字是内为方便。其仰等五字随迦字轮或内或外。如云百字轮外内一一作如是次第即是曼荼罗引入渐至中之义。此谓于因果若修行者初发菩提心。次进行。次成正觉。次住涅槃。次起方便。作如是次第也。若自果地说者即以迦字最在内。次乃至方便最在外也。其^h□字同于阿体。即为法体之果不作菩提心因地之说也。从法身起应。次流面外以度众生犹如曼荼罗自中台出至八部世天之位。又从外引入佛果犹如曼荼罗从乃至八心之初至成菩提方便等也。其仰壤拏那么等字亦随出入义或在百字内或在百字外也（云云）
    六者约五色五大以黄地轮为菩提心乃至一切色空为方便。如云又菩提心黄色是金刚性。次行赤。是火义。同文殊之义。万行以妙慧为导。次成菩提白色。即是圆明究极之义。又是水义。如我昔所愿今者已满足。化一切众生皆令入佛道。是起大悲也。次大涅槃□极反本。薪尽火息。佛日已隐于涅槃山。故色黑也。中心空。具一切色。即是加持世界曼荼罗普门之会。毕竟清净无所不有也。其百字轮所以从外向内亦是此义（云云）
    问。何故菩提心为宝幢佛。乃至方便为毗卢遮那耶。答。抄记云。宝幢佛是菩提心。如世军中有幢。是众中之首。军之标帜。咸所瞻望。进止之节莫不随之。犹如一切万行以此菩提心为标为主。次华开敷佛是行义。十度万行资菩提心次第敷荣芽茎叶华滋荣可爱。次阿弥陀是受用佛。成大果实受用其果无量不思议现法之乐。次鼓音佛者方便也。既得大果岂自受用而已。乃为一切众生演示。种种方便成所作智犹如天鼓之音无畏而成事业。又前云北方阿□者经误也。此是瑜伽义。与此不相应。以鼓音为定也（云云）（私云。前之具缘品白坛中云北方阿□。义释云。鼓音涅槃不动名为阿□。而今云误。云云）私云。弥陀受用其果是成菩提。鼓音所作已辨是大涅槃。大日遍一切处是方便（云云）
    问。何故四菩萨中无成菩提大涅槃大方便。答。私云。普贤是菩提心。文殊弥勒是大悲句。观音是为究竟（云云）以为三句故无彼三。问。何故菩提心名普贤。乃至究竟为观音。答。私云。普遍贤善名为普贤。佛菩提心遍一切处贤善之义。如金刚顶宗云。普贤法身遍一切能为世间自在主无始无终无生灭。性相常住等虚空。一切众生所有心坚固菩提名萨埵。安住不动三摩地精勤决定名金刚。利众生事诸悉地慈悲哀愍为加持。疏云毗卢遮那虽久成道为诸众生示适今证。缘本不生际而发大觉心。故云菩提心。普者遍一切处。贤者最妙善义谓菩提心所起愿行及以三业悉皆平等。遍一切处奉事诸佛拔济有情。故名普贤（文）若天台云。梵云□修跋陀。此云普贤。位居众伏之顶。故名普贤（云云）曼苏室利云妙吉祥。古云妙德。或云妙音。佛大智慧。秘妙吉祥发生之义。如五字经云。文殊是三世诸佛母。五佛顶宗云。文殊是般若佛母。六度经云。文殊持般若藏也（云云）梅怛哩（二合）也云慈。如智光经云。昔值弥勒如来最初发心。发心以来未曾食肉。故名慈也。今生南天梅怛哩（二合）也聚落以慈为姓名。阿逸多此云无胜。慈无胜上故名无胜。故是佛大慈悲之义（云云）阿缚路吉帝入缚（二合）罗云观自在。以莲华眼观世音声遍令解脱。以莲华音普为说法常得自在。行愿圆满乃得自在。故是佛大自在之义。如法华大佛顶经等云观其音声即得解脱。应以三十三身得度者即现三十三身而为说法。注法华云。亦观世音。亦云观世志。亦云观世念（云云）又大日经义释云。普贤者。普是遍一切处。贤是最妙善义。谓菩提心所起愿行及身口意悉皆平等遍一切处。纯一妙善备具众德。故以为名。慈氏者谓佛四无量心。今以慈为称首。此慈从如来种性中生能令一切世间不断佛种。故曰慈氏。妙吉祥者。妙谓佛无上慧。犹如醍醐纯净第一。室利翻为吉祥。即是具众德义或云妙德。亦妙音也。即以大慈悲力故演妙法音令一切闻（云云）住心品此次安除盖障。秘密品改此为观自在。此四菩萨即是佛身四德。有所偏阙不成无上菩提（云云）问。八叶已有普贤文殊慈氏观音。第一重亦有观世音。第二重亦有文殊等。第三重释迦眷属亦有普贤文殊。此有何别。答。抄记云。观音文殊普贤弥勒已在八叶中。即大日如来大法身也为度人故渐渐出于外。故次图中复有文殊观音等。以类可解也（云云）又义释云。执金刚对金刚智慧门。降伏方便。普贤对如如法身门。寂灾方便。观音对莲华三昧门。增益方便。举此三点则无量不思议妙用皆已摄在其中（云云）私云。八叶是大日尊八大法身。第一重上方遍知印等是法身德。南方金刚手等是般若德。南方观自在等是解脱德。如涅槃经云。三德秘密藏中安置一切众生。我亦自安住其中（取意文）即是佛地三德秘藏（云云）第二重是等觉以还法身菩萨。如文殊等四法王子皆是其流（云云）第三重是变化生身。如文殊生南天多罗聚落等也（云云）
    问。且约部主何故名遍知印。乃至何故名八方天护方神耶。答。私云。一切佛心名遍知印。五轮率都婆塔火轮三角以为佛心。其坛圆形。团有八点。一切众生亦与此相应。故肉心八分以为三角火轮。以此佛心遍知诸法名正遍知（一）心王毗卢遮那成正等觉时。一切心数莫不入此金刚界中变成智印。约菩提义。则有无量智印差别。约佛陀义则有无量持智印者。身口意密速疾无碍。手持金刚故名金刚手（二）诸执金刚一向是佛智印。今莲华尊义兼定慧又兼慈悲。无累解脱如莲出水。为表此义手持莲华。故名莲华手（三）第二重中东方金色世界文殊以表分佛智德（四）南方世界除盖障尊以表分佛断德（五）北方世界地藏菩萨以表分佛福德（六）西方世界虚空藏尊以表分佛庄严（七）第三重中释迦是此世界主。故偏为其主。若瞿醯等列十方佛（八）八方世界八种天子以表诸方。诸世界中八种天众皆摄八类（九）
    问。此等所说更有大疑。何者华严经云。大威光童子不可说不可说微尘数劫发心修行华藏世界成佛。名曰毗卢遮那亦名卢名那。亦名释迦牟尼（云云）观佛三昧海经云。昔有四比丘一施主发心修行。今作四方佛及此界释迦（云云）法华经云。大通智胜佛十六王子。今于十方现在作佛。东方阿□。南方宝生。西方弥陀。北方释迦（云云）如此一一诸佛菩萨二乘世天皆是本行各别。非是一人变作。而今何云中台三重皆是大日普贤色身。亦云。真言行者观此四重以为自身曼荼罗海发心修行成佛涅槃方便耶。答今真言门此问尤要。故略释之。具缘品中。一切如来皆悉集会。渐次证入大悲胎藏发生三摩地。即从毗卢遮那佛身发生大悲胎藏生大曼荼罗王。各于八方本位而住。大日如来说大曼荼罗及大空三摩地。来集诸佛各以本所通达诸身说其差别三摩地法。意云。一法性。心缘起变成一切众生。一切众生自他差别。一切众生各从一门发心修行。等觉以还未达心本。犹有自他差别。故璎珞经云。无明初起之相后身菩萨不知其初。入妙觉海时已达一心本源。前佛后佛一体不二。故最胜王经分别三身品云。依第一身一切诸佛同体。依第二身一切诸佛同意。依第三身一切诸佛同事（云云）佛地经论云。无漏界中一切诸佛无自他相（云云）起信论云。若离转识则一切诸佛无有彼此相见（云云）菩提心论云。三世修行虽有前后。及证悟已无已今当（云云）故从大日门入至妙觉位会前大日一体成法界海一切诸身。乃至若从阎王门入至妙觉位会前大日一体成法界海一切诸身。若从大日门出一切大日同体而出。乃至若从阎王门出一切大日同体而出。故十方界自性身自受用身变化身等流身一切诸佛菩萨二乘世天皆是大日一体普现色身今真言者发心修行成佛之时亦会已成大日一体。已成大日一体亦为自身曼荼罗也（云云）诸大乘中随缘异说。具检别记（云云）问。若尔法相引楞伽四意趣。大庄严论四意趣云。依法平等意趣故释迦说言。我即过去燃灯佛等顶生王等。有何差别。答。彼依通教意。一切诸佛未达本体各有差别。故于异佛更释平等。是龙树一切一心识义。今一切众生本是一心一心识。故达本源即会一体。与彼永异（云云）问。若尔一一诸尊皆具万德。而何今云宝幢佛是菩提心等普贤是菩提心等。不言一一诸尊余德耶。答。一一诸尊虽具万德。且约此界众生宜闻方处。故以东方诸佛菩萨名菩提心等耳。
    问。若约此界方处而说即非法界宫中常住法体。答。其法界宫遍一切处。一一方处其大日尊令一切处如自见闻法界法。譬如天鼓不思自应。若云此界方处非法界宫方处即是法界不遍一切处也。
    问。若随此界方处令见闻者是他受用若变化身。应非自性法身自受用身。答。抄记云。法身而有自在神变加持。此不足疑也。然常途说法。或云。法身净寂如虚空。无所动作。都不说具足如是力用。以为凡夫起神变皆是有为之心。三昧之力。而不言法体。如是此其未了也（云云）又义释云。毗卢遮那本地法身住加持力。其所住处名佛受用身。心王如来而住其中既从一切处加持力生。即与无相法身无二无别。而以自在神力令一切众生见身密之色闻语密之声悟意密之法。随其性分种种不同（云云）又云。如来实相智身真实功德所庄严处妙住之境心王所都名法界宫。以自在加持神心所宅名自在天王宫也。谓随如来有应之处无非此宫。不独在三界之表也（云云）金刚顶疏亦云。一切色法究竟尽处心王境界名色究竟。非谓第四禅定（云云）故此宗义心王境界名色究竟为法界宫。以此心王遍一切处此宫亦遍一切方处。以佛法身住自受用加持身处自受法乐。如金刚顶三十七尊皆名自受用身。然复一切众生感应和合能见佛身闻声悟意名他受用。随众生乐现生身佛名变化身。现杂类身名等流身。华严此身名为摩奴摩化身。如此四身皆是法身任运所作皆名法身。故瑜只经云。四种法身（云云）
    问。俱舍成实宗云。三千世界唯有一佛说法利生。法相三论同云。自性法身住自性土遍一切处言亡虑绝。自受用身住自受土遍一切处言语道断。他受用身住他受土大小不定。为十地菩萨现十种华藏。初地百叶。二地千叶。次第倍增说法利乐。大释迦身为四善根菩萨等于一大世界示现一身说法利益。小释迦身为三十心菩萨二乘六道于三千世界一一现一身说法利乐。又引楞伽三身皆说法文以为法身报身实不言说他受化身言说。华严以前二宗为大乘始教说。乃至圆教重重帝网华藏世界种性海等（云云）天台云。圆教法身释迦亦名毗卢遮那。其佛住处名常寂光。四十一地分证报身住果报土。分证法身住分寂光。此圆教佛他受用身现别教佛亦现十地能应报身。此圆教佛以胜应身现通教佛。以劣应身现藏教佛。又总判云。若存三身法定不说报通二义。应化定说。若即三身俱说俱不说（云云）报通二义者。自受不说。他受定说（云云）今真言宗中胎华台唯有八叶。法身自受皆亦说法。与彼何会。
    答。俱舍成实。天台三藏。华严小乘（云云）法相所用。天台通教。华严始教（云云）三论所用。天台别教。华严终教（云云）天台圆教所用即是华严顿教圆教（云云）今真言宗所用。若与论之天台华严圆顿教义。若夺论之非前四教五教所用。此是事理俱密金刚界义。故与彼异。然中台上虽有八叶。八叶之下亦有不可说叶。法身自受虽俱说法不同前宗他受变化所说言音。天台亦云。法身无说冥资一切。楞伽亦云。法身放光常照一切（云云）今宗法身自受实以一切众生国土万法为体。一切诸法即彼说法。一切诸佛俱以一切众生国土虽为法身三密自受用身自受法乐之法具。而众生不知于中迷惑。故圆觉经云。普贤汝当知一切诸众生无始幻无明皆从诸如来圆觉心建立（云云）
    问。若尔十界三种世间威仪言音心想一一皆是法身自受三密欤。答。大日经云。身相举动皆是密印。舌相言语皆是真言（云云）例之心想妄念皆是密观（云云）又云。如来住一切众生种种威仪同其言音。而此一切智智一味（云云）文字实相义云。五大皆有响。十界具言语。六尘悉文字。法然随缘有（云云）义释亦云。一切世界六趣言音皆是真言。然以佛□始于五天以阿字等而为真言（云云）天台亦云。百界千如名为诸法实相。即是三世诸佛所证境界。一色一香无非中道（云云）故知十界三种世间三业皆是法身自受三密（云云）天台云。同居净秽有余实报寂光一处同体。凡圣异见。故法华云。娑婆世界怛然平等。又维摩云。释迦以足按土此界变成净土（云云）
    问。若约此界见闻方处为诸尊位以表法界者。则若表东方一切用东。若表西方一切用西。何故不尔。答。自性自受更非方处。若他受变化方处不同。普贤观云。释迦牟尼亦名毗卢遮那。其佛住处名常寂光。常波罗蜜所摄成处。乐波罗蜜所安立处。我波罗蜜灭有相处。净波罗蜜不见身心相处。是自性身遍一切处。般若论云。智集唯识通。如是取净土。非形第一体。非庄严庄严。大日经云。妙华布地胎藏庄严世界大日如来出种性海中（云云）瑜只经云。大日如来四种法身住大菩提心殿。自性所成三十七尊俱。诸地菩萨俱不觉知。大日经义释云。此经本地之身即是妙法莲华最深秘处。故寿量品云。常在灵鹫山及余诸住处。众生见劫尽大火所烧。时我此土不毁。即此经瑜伽意也。天台记云。常在之言是自受用。又天人常充满。天是十地。人是三十心。是本时地（云云）金刚顶疏云。毗卢遮那经云。我昔坐道场降伏于四魔。以此得知毗卢遮那佛虽云不久现证。而成佛以来甚大久远。所以不说经劫数者。于经各有傍正义。故法华正破近成执故广说尘劫事。今此经正显顿证之相故广演此现证相略说彼久成事。虽有傍正二佛不异。是故大唐大兴善寺阿阇梨云。彼法华久远成佛只是此经毗卢遮那佛。不可异解。又彼经为破三乘近情偏演说远事。今此经为破显教历劫广示不久现证。各有所以不可局执也（文）佛藏经云。寂漠世界。有一切佛次第取佛寿入化娑婆。金刚顶宗云。东方金刚威庄严界不动如来摄四菩萨。南方宝光明功德界宝生如来摄四菩萨。西方大莲华法藏界观自在王如来摄四菩萨。北方变化作用界不空成就如来摄四菩萨。菩萨处胎经云。释迦示现报身菩提树下大莲台上。名号相好百千万亿。是佛初地之相。华开敷佛阿弥陀佛等亦证此地。其二地以上不可说。华严经云。华藏世界毗卢遮那亦名卢舍那。亦名释迦。摩诃俱膝絺罗经云。弥陀处百叶台。梵网经云。卢舍那坐千叶台。是他受用有方处也。梵网经云。从华藏界东方来入八千返。先入第四禅中说魔受化经。次入都率。次下阎浮八相成道。是变化身。故以释迦安第三重东门中也（云云）华严云。普贤唯依如如不依国土。是自性身。又云。普贤一毛孔中有不可说微尘佛刹。是自受用。理趣释云。普贤于色究竟成受用身。为伏九十五种外道下南阎浮八相成道。是他受用。法华云。从东方来。普贤观云。在东方净妙国土。其国土相如杂华经已说。是变化身（云云）故即普贤安八叶中东南方也（云云）首楞严云。文殊过去成佛名龙种上智尊王如来。鸯掘经云。文殊现在北方成佛名欢喜藏摩尼宝积佛。大集云。未来成佛名普见如来。华严云。文殊在东方金色世界。亦云。在东北方清凉山中。亦名五顶山。是皆化□。今以文殊在八叶中西南方也。又安第二重中东方（云云）又观世音三昧经云。观音过去成佛名正法明如来。又经云。在南海中补陀落山。大法鼓经云。弥陀灭后观音成佛名普光功德山王如来。今在极乐以为补处。是皆化□。今安八叶东北方也。或云。在西北叶（云云）弥勒经疏云。慈氏在释迦前十二年。灭生都率天。今安八叶西北方也。虚空藏经云。虚空藏从东方来。或经云。从西方来。或经云。从南方来（云云）地藏经云。地藏从南方来（云云）当知一切诸佛菩萨化□无定方处。遍一切方故安诸方无复妨难（云云）问。行者自身曼荼罗上观诸尊时观何尊形耶。答。若金刚顶观心处。心八分肉团以为月轮上观四种曼荼罗身。今大日宗观彼八分以为八叶上观三种曼荼罗身。前引即身成佛义释大日经四种曼荼罗身。是唯金刚顶说。今依大日经本尊三昧品云诸尊有三种形。谓字印形貌。彼字有二种。谓声及菩提心。印亦二种。谓有相无相。尊形亦有二种。谓净非净。彼二种尊形成二种事。有相故成就有想悉地。非想故随生非想悉地（云云）又金刚顶一一尊处皆观月轮。今大日宗皆观圆明（云云）
    问。经意云何。答。义释云。本尊者梵音娑地提缚多。若但云提缚多者直云所尊之义也。本尊亦云自所尊谓自所持之尊也。彼字二种。谓行者最初修行字略有二种观字义。一但观菩提心。即是字也。谓阿迦遮吒多婆野等。但举其首。然诸字皆是也。以为初首故云。菩提心也。或观字轮或观种子皆是也。二或不观字但念于声。如铃铎等印形。亦二种。谓有色即形是青黄赤白等色。形者方圆三角等形。屈申坐立及所住处之类也。印谓所执印。是刀棓□索金刚杵之类也。初心约缘而观先现画尊等名为有形。后渐纯熟但从心现不约外缘故云无形。本尊形有二种。初因有相先观圆明。佛菩萨印身以有想故名为非净。由此有想住清净处名为净也（云云）转字轮品亦画三种。谓种子印尊形。随画其一（云云）瞿醯亦同（云云）若集经画三种。谓名号印尊形。随画其一（云云）若具缘品义释云。凡画诸尊先观种子转成尊身（云云）若瑜伽中先观月转。上观莲华上观种子。转成三摩耶形转成尊身（云云）若秘密法品诸尊皆画六种。谓种子及坛色。种子及三摩耶。印种子及本尊形（云云）私云。字具五种。谓梵号。种子。真言。音声。所诠（云云）印具五种。谓梵点。印。手印。三摩耶印。坛色印。所表（云云）尊具五种。谓主伴相好。五大色图画七宝。腊本雕铸。所诠（云云）
    问。何故本尊如是种种似世间事。答。皆是入佛法界法门标帜。若解一一门中实相义者当体皆是法界相貌。故义释云。如真言门有种种身印种种本尊。乃至具缘供养物一一支分声字形色诸相不同。一一真言皆是如来妙极之语也。如真言中有质多字浅略释只名为心。若深秘释质谓遮字带三昧声也。遮是无迁变义。无迁变义即是佛性。佛性亦名般若波罗蜜亦名首楞严三昧。是故定慧具足。多字是一切法如如解脱不可得义。若如是说心乃名妙极之语也。复如身印左手是三昧义。右手是般若义。十指是十波罗蜜义。五是一切智五轮譬喻义。如本尊形女是禅定。男是智慧。黄是金刚色。白是悲。赤是大慧。青是大定。黑是大力。乃至一切缘中皆有第一实际义。岂可如文生解耶（云云）
    问。今如此文唯是法界表示。非是当体法界。何云当体法界。答。如前所释四种体义自可了知。若浅略释字印形等是有相事表无相理（一）若深秘释字印形等是佛心法表加持德（二）若秘中深秘释字印形等是法身体现内证相（三）若秘秘中深秘释字印形等是真如实理现真如实智（四）
    问。且约佛部阿字率都婆印大日尊形作此四释云何。答。若阿字是天竺字。此是无义。以为种子表无生理（一）若阿字是佛心法。无量劫中以不生义而所加持故为种子能生佛身（二）若阿字是大日尊身口意密。分为四字。遍满虚空无所不至。此字在第四禅以上十住菩萨住处净土。大梵天王劫初传世。世人不了根原佛身。但随大梵名为梵字。故以此字为佛法身（三）若阿字是法如如如如智随缘法相。是本住法法界法性法证法位。故以此字为理智法（四）若大日尊以率都婆形为三摩耶印。地方水圆。火三角风半月。空亦一切形具足为圆。此五成立名率都婆。为表此义定慧二手五轮和合以成其形。地水火如本。风峰如半月。空竖如一切形轮。五轮各以定慧成就如率都婆。定慧五轮之所成立（一）若此手印窣都婆是佛心法。无量劫中加持所持故。持此印即持佛身（二）若此手印若窣都婆是大日尊身口意密之所变成。若有情身若非情身当体法身。故持此印即持法身（三）若此手印若窣都婆皆法如如如如智随缘法相。故持此印即持印理智（四）若五大色显形等相。若七种宝木石腊等。或绘或雕或铸或印造大日尊像表大日法身（一）若此尊像是佛心法。无量劫中加持所说。故有□验（二）若此尊像是大日尊三密之所变。当体法身（三）若此尊像是法如如如如智随缘法相（四）如说大日字印形者一切诸尊皆亦如此（云云）
    问。前说阿字为东其佛宝幢。乃至恶（引）字为中其佛大日。何故义释亦云。阿字为中大日种子。乃至恶引字为北天鼓种子。答。若真言者初观行时意处莲台先观阿字。若修行满果德具足阿字为东恶引字为中（云云）问。前说四菩萨及中台如次黄赤白黑。乃一切色为菩提心菩提行成菩提入涅槃起方便。何故义释亦约五色界道白赤黄青黑如次以为大日宝幢华开弥陀鼓音佛色。答。界道五色亦是初心观行次第。染色次第。故四菩萨中台五色亦是果地佛德次第（云云）
    问。诸尊种子。或菩提心字。或诸三昧字。或成菩提字。或入涅槃字。或大方便字。或二字或三字或四字或五字。而何今云诸尊种子皆成五事。答。随有一音必有五事。且如文殊种子^h□字亦用^h□字。是菩提心^h□行^h□证^h□涅槃^h□方便。他皆仿此。又如观音种子或用^hg纥哩（二合引入）字。^h菩提心^g□行^g□证^h□涅槃^h□方便。一切诸尊二合种子亦然。若便啰乞叉（二合）尾哩也（五合）字以为种子亦准前释（云云）若以怛啰（二合）吒二字为种子者。^b□^b□菩提心^b□^b□行^b□^b□证^b□^g□涅槃^b□^g□方便。乃至一切诸尊多字种子皆以最后字转释此五事（云云）
    问。上来唯约种子以释五事。若约印形亦释五事。答。此问甚妙。今当略释。有通有别。若通论之。如字五事印形亦然。且约大日若印若形宝幢印形是大日菩提心。华开印形是大日菩提行。弥陀印形是大日证菩提。鼓音印形是大日入涅槃。大日印形是大日起方便。若莲华尊以安中台亦如前释（云云）若金刚手以安中台亦如前释（云云）乃至文殊释迦阎王以安中台亦如前释（云云）故义释云。唯有一事此即不虚。谓我即是。故瑜伽中。大日如来说言。我即乃至天龙鬼等（云云）若从世天发菩提心。入第二重修菩提行。入第一重证菩提果。入中台位入大涅槃。以大日尊起大方便。其字·印·形如是次第五事具足（云云）若别论之。大日一尊一阿字一窣都婆印一入定离毒害形自有五字。字为五点印为五用像为五观。如是乃至阎王一野字一刀印一王形亦有五事。准前释之。且如世天事□虽浅若开实性即是大日。凡诸种子无非阿字。诸尊手印无非五轮。一切尊像无非法身。才一观行必起本愿。一切诸尊四释想之非远非近无愿不适。一念一尘法界同体。尽空海会常在一毛（云云）
    问。何以得知才一观行必起本愿。尽空海会常在一毛。答。义释云。然此行者初行之时尚是凡夫。自无德力何能即成佛菩萨等道言而应耶。但由彼佛菩萨等先立诚言大誓愿故。若有众生依我此法而修行之不亏法则我必冥应。或虽不来而遥加持之。若行人法则如法而不应起即是违本所愿。故不得不应也。亦如方珠向月而水降圆镜向日而火生因缘相应而无思念。此法亦可为喻。非是诸佛有心行而同凡夫之起应也。若不相应事缘有阙则本尊不加护念。故无应验。非佛菩萨等之过也（云云）又云。此经宗内证海会皆在此中。若才劝请则不起座不来而来（云云）又云。如如来不思议境界经云。普贤菩萨告德藏菩萨言。世尊。始从然灯佛所得受记已。即便入于如来不思议境界三昧常无功用。自然应现无量佛事。谓于虚空一毛端处有一切佛刹微尘等诸佛世界。于中或现兜率天。或从彼没下生入胎。或现适生或现游行。七步自言。我今即为生无边际。或现在王宫出家苦行。或现降魔成等正觉转妙法轮。或现住世经无量劫。或复示入涅槃。或一切劫为一刹那。或一刹那为一切劫。劫与刹那无增无减。乃至一切众生未尽解脱。刹那一时悉令解脱。普于此诸世界常作如是种种佛事。未曾休息而无功用。如彼虚空一毛端处无量刹中念念普现诸佛种种威仪法则。乃至遍空毛端量处亦复如是。常作佛事利益众生。穷未来际初不休息。而佛刹不减微尘不增。何以故。一切诸法如幻焰故（云云）华严亦云。开见一尘具足常有一切众生生死流转三世诸佛发心成佛（云云）
    问。若尔我心入佛位时能见如此一切海会。若初心者何观海会。答。南岳止观云。若一盲人在大众中行布施时。盲虽不见大众皆见。若一凡夫在法界中修观行时。凡夫虽不见诸佛皆见（云云）问。若尔彼止观中亦以屎尿观供诸佛。观本净故此观用否。答。除伏法中此事尤要。盲执净秽不知净秽。以秽施人人受心净。以净施人人舍心秽。诸法亦然。不当净秽净秽在心。凡夫圣人所见亦异（云云）

第0章 胎藏金刚菩提心义略问答抄卷第三

    一校了
　　保安五年三月七日书了点校了
　　此书虽点本依不宜前后惑乱末学者能寻之得意而已
　　　　　　　　　　　　　　　　    金刚佛子顺禅

第0章 胎藏金刚菩提心义略问答抄卷第四

               五大院抄

　　　　　
　　　　　
　　　　　

    第四卷中第五行愿门余之中三摩地门行相为二。一大日经三摩地门行相。上第三卷已毕。今此卷中二金刚顶三摩地行相为二。一总释大日三摩地行相。二别释为三。一略说五部。二处中三十七部。三广说三十七部。上更加贤劫十六菩萨一千菩萨二乘世天标章。虽尔而今文但释大日尊三摩地行相中辨五种三昧义。七人修观义。二十功能文建立器世界义。建立自身界义。阿婆颇那伽三摩地数息观等不同释名义。三性三无性义。证十地义。一道清净义。三方惊觉义。诸佛摄入义。五相成身义。五部五相五菩提心行证灭大方便义。染净九识能通所达义。五种灌顶义。一佛证得一切佛身义。
    问。金刚顶宗大日如来三摩地菩提心行相云何。答。例亦四种。一者金刚顶义诀云。此地梵网经两卷从此经中浅略之行相也。其中广相根未有堪（云云）故知。此梵网经结成华严。华严所说华藏世界毗卢遮那性海果分不可说。普贤行愿因分可说。海印三昧行相。皆是金刚顶宗大日如来三摩地浅略之行相也（云云）二者摄真实经所说释迦菩萨坐菩提场五相成身成道之法。及以心地观所说三相成佛之法。守护经所说一相成佛之法。□是大日尊深秘之行相也（云云）三者金刚顶大教王经。略出念诵经。十八会指归等所说五相成身四种曼荼罗法。是秘中深秘之行相也（云云）四者金刚顶四种念诵布字法。是秘秘中深秘之行相也（云云）
    问。华严经是法界事理圆融具足。准上所说应是秘秘中深秘法。何言浅略。答。华严虽说法界事理圆融具足而只是六相互相依持名为圆融。未说性海一多同体。十方主伴虽互具足未彼此主伴是我一身。故十地论云。性海果分不可说。不与言说相应故。普贤因分可说。与言说相应故。准今内证法乐秘藏彼因分教则成浅略。天台亦云。华严经中十方重重主伴具足唯言知识不言分身。未发□故。今法华经开近显远会彼知识皆名分身。释迦亦名毗卢遮那。此即本地三身本□一体。性得四德修得四德能所□为所依之土能所不二名毗卢遮那身土之相（云云）
    问。摄真实经五相成身云何。答。如经先净三业金刚合掌。及缚并金刚起。驱逐。召请。次观释迦如来成道之法。如释迦菩萨苦行六年坐菩提树入金刚定。尔时毗卢遮那如来观见是已。至菩提树金刚道场示现无量化佛遍满虚空。同声告言。云何不求成佛之法即说法身求心真言印（一）心心所法本来空寂。心心所法和合之时自觉苦乐名自悟心。唯自能觉他所不悟。依止此心立菩提心。大菩提心真言印（二）坚固菩提心真言印（三）如金刚真言印（四）同三世诸佛法身真言印（五）报身真言印（六）化身真言印（七）坚固常住真言印（八）洒顶真言印（九）次入毗卢遮那三昧结菩提引导第一智印说五字真言（十）次入五佛三昧结五印。诵五字观五字色。次四波罗蜜。次十六菩萨。次十二外供养。次须弥顶善法堂中。五佛五相十方天位真言。又云。五方佛四波罗蜜名为真印。金刚喜等名影相印。金刚烧香等名亲近印。金刚钩等名为智印（云云）
    问。心地观三相。守护经一相何等。答。心地观三相如经。初说观心陀罗尼印。次观一切心法本性皆空。并说四种自觉悟心。次说一切菩萨最初发心清净真言印。次观三种大秘密法。满月中生五股金刚语言秘密引导无上菩提第一智印天冠五佛三十二相八十种好名入毗卢遮那如来最胜三昧（云云）守护经一相如经。先念回向陀罗尼门。然后当入毗卢遮那如来三昧。观此身体以成金刚身。作金刚结跏作金刚佩语。谛观自心以为月轮。当于鼻端。色如凝雪牛乳水精。而此月轮为菩提心。应作能与无上菩提最胜尊印。本师毗卢遮那如来之印。即说五字陀罗尼。次以五字各安月轮。置于顶上各观五色身。以月轮成五佛身各得三种真实。顶放五光下从阿鼻上至尼吒。其中众生各得五益。乃至仪轨行法中亦云有毗卢遮那四波罗蜜四方四佛各四菩萨次十二外供养外院十天。或安种子各有真言（云云）
    问。此三经中五三一相及菩提心论五相三门行相开合云何。答。真实经初五相即论五相。后五相即论第五相中开出之。心地经初三相即论初二相第三相即论第五相。守护经一相即论第二相及第五相合为一相。真实经心地经第二相。初心心所空即论胜义行相。真实经六年苦行。心地经三十二甲。及菩萨万行。守护经大悲胎藏发生品大悲为根方便波罗蜜为究竟及以陀罗尼三十二业即论行愿行相三。经五三一相即论三摩地行相（云云）
    问。何故此三经行相为深秘。不名秘中深秘。答。大日如来初在尼吒现成菩提。说金刚顶十八会时。已说金刚界中五相成身四曼荼罗为秘中深秘。次降须弥顶三十三天说真实经五相成身三十七尊羯磨会法为深秘也。阙余三故非秘中深秘。次在菩提树说守护经二相羯磨会三十七尊。后在王舍城耆阇崛山说心地观三相成佛。不说三十七尊。虽略非浅。故此二经同摄真实经深秘法（云云）故守护经云。毗卢遮那世尊色究竟天为天帝释及诸天众已广宣说。我今于此菩提树下金刚道场为诸国王及与汝等略说于此陀罗尼门。
    问。其陀罗尼何耶。答。经云。陀罗尼母所谓奄字。三字和合为奄字故。谓婀乌莽。一阿字者是菩提心义。是诸法门义。亦无二义。亦诸法果义。亦是性义。是自在义。犹如国王黑白善恶随心自在。又法身义。二乌字者即报身义。三莽字者是化身义。以合三字共为唵字。摄义无边故为一切陀罗尼首。与诸字义而作先导即一切法所生之处。三世诸佛皆观此字而得菩提为一切陀罗尼母。一切菩萨从此而生。一切诸佛从此出现。是一切佛菩萨诸陀罗尼集会之处。犹如国王住于王城臣佐辅翼釆女围绕。或出巡狩还归皇居必严四兵导从千万。但言王住王之往来。虽不说余而无不摄。此陀罗尼亦复如是。虽说一字无所不摄（云云）大日经云。唵□发磔迦颉利媲等字是佛顶名号也。揭□佷拏。佉陀耶。摩罗也。□吒也。畔阇诃娜等是忿怒诸奉教者真言。纳么娑□诃等是修三摩地寂静相应真言。扁多微戍陀等是成满一切诸义真言（云云）
    问。金刚顶多以唵字为真言首。而胎藏多云南莫三曼多没驮南意何。答。义释云。此经动云那莫三曼多没驮南。谓蒙一切诸佛加持故每说一真言常云归命普佛（取意文）问。抑此观行用迦楼罗观喻意何。答。守护经云。此会之中有二种人。一者成就。二者未成就。我今重为未成就者以善方便随顺世谛譬喻言词说一乘法。如世有法名迦楼罗。欲修此法应先图画迦楼罗像审谛观察。观行纯熟然去画像。手结印契想其自身。成迦楼罗。作五大观。一者观地作白色观。二者观水作绿色观。三者观火作黄赤色观。四者观风作黑色观。五者观空作青色观。此观成已一切诸毒皆成非毒。若有情毒若非情毒或令回互。或取或舍纵任自在。菩萨摩诃萨亦复如是。若欲入观先念回向陀罗尼。然后当入毗卢遮那如来三昧（云云）心地观经亦云。譬如有人悟迦楼罗微妙观门自作是观。我身即是金翅鸟王心意语言亦复如是。以此观力能消毒药一切恶毒不能为害。凡夫行人亦复如是。作降伏坐身不动摇。手结智印密念真言。心入此观能灭三毒。消除业障增长福智。世出世愿速得圆满。诸烦恼障不能现起。所知重障渐渐消灭。大智现前速得菩提（云云）古云迦楼罗新云揭噜拏。古云金翅新云妙翅。外道世人多用此观尚有□验。况大日尊五大轮观。自在王经有曼荼罗外道护摩外道文字外道。□窃古佛法门以为己教。故佛显示本住真法（云云）
    问。抑此五相成身行相是有相观为无相观。答。真实经云。若瑜伽者然未获悉地应观三十七尊相状。若证悉地不取相状安立无上大菩提心。若观菩提心相犹如月轮水精乳色。此等诸相皆是凡夫所观之境。皆是有相月轮等观。次当演说无相妙观。瑜伽行者端坐正观。谛想月轮结诸契印。歌舞烧香。涂香华鬘园林城邑。聚落河海。雪山黑山。日月星宿。国王大臣。比丘比丘尼。善友眷属。乃至十地菩萨。声闻缘觉。四摄十善。六波罗蜜。如是等数一切相状。乃至微尘悉皆空寂。若梦中见如是相状亦勿欢喜。设见十方诸佛菩萨虽现其前亦勿欢喜。唯自一心求成佛果。无分别观竖立不动如须弥山。远离一切妄想分别（云云）故知此五相观是有相观。又禅门用心中云。若观有相月轮等已心得纯熟。次观无相。观无相已即非有相亦非无相（取意文）
    问。真实经及心地观经所说心心所法本来空寂与此无相观同异云何。答。有少异也。真实经说。菩萨观察法身求心真言白诸佛言。心是菩提。我得是法。诸佛告言。更复微细观察分别。菩萨白言。心意识法入诸烦恼共相和合不可分别。然诸法中求心心所悉不可得。乃至我今自证皆悉如是。依何等法求成佛道。诸佛告言。心心所法和合之时。自觉苦乐名自悟心。唯自能觉他所不悟。依止此心立菩提心（云云）心地观说。佛告文殊。三界之中以心为主。能观心者究竟解脱。不能观者究竟沉沦。三界唯心。心名为地。文殊白言。心心所法本性空寂。一切如来尚不见心。何况余人得见心法。佛告文殊。心心所法本性空寂。心怀染着从妄缘现。缘无自性。心性本空。如是空性不生不灭。不来不去。不一不异。非断非常。如是悟者名见真谛。悟真谛者名为贤圣。若有欲求三菩提者应当一心。修习如是观法即说观心陀罗尼印。文殊白言。一切心法本性皆空。彼菩提心说何名发。佛告文殊。诸心法中起众邪见。为欲除断六十二见种种见故。心心所法我说为空。除邪见已自觉悟心能发菩提。此觉悟心即菩提心。无有二相。自觉悟心其四种。凡夫二心。一者眼识乃至意识同缘自境名自悟心。二者离于五根心心所法和合缘境名自悟心。贤圣二心。一者观真实理智。二者观一切境智（云云）此二经意。心性空寂为所求心。以空破执。除邪见已。心心所法自觉悟心为菩提心。菩提心中说月轮观。此心空寂即彼菩提心论胜义菩提心也。故与此中观有相月轮已观无相月轮小异。
    问。真实经云。心心所法和合之时自觉苦乐名自悟心。依止此心立菩提心。心地观云。四自悟心即菩提心。同异云何。答。真实经意总合说之。心地观经意分别说之。凡夫二心即九识心。贤圣二心即五智心。凡圣同有九识心王。约位虽有净秽之别初心后心观行是同。故以四心为自悟心。然其凡夫能缘二心。贤圣能观二心。若约识类虽毗阇那。若约分别同是悉多（云云）
    问。金刚顶略出经说。行者结跏舌柱上齶。住意鼻端令心调柔。心性清净为妄业薰。作是思惟心得清净离我执相。初得此心即超一百六十世间之心。又观世间心相犹如十喻。我今当离此虚幻心。尔时行者心净澄寂证彼真实。若愚夫计着相者终不能了。今修阿婆颇那伽法跏坐不动止出入息。心既住寂即想。空中诸佛弹指告言。行者欲从定起诵金刚起真言印。起已诵礼佛真言印。佛告。应观自心本性成就诵此真言。诵已即观自心。其像如月（云云）瑜伽通达本心中亦云。我见自心形如月轮在薄雾中（云云）而何今云心法空寂为所求心。答。略出经中初离我相超百六十是大日经三劫行初三乘见道。次观十喻离虚幻心彼经三乘极位。□属初劫。次身证十地住如实际。彼经第二劫中界外法门同也。次达本心以去是彼经中第三劫终净菩提心以上同也。彼有三幻。一即空幻。初劫所观十喻是也。二即心幻。第二劫中所观是也。三不思议幻。第三劫满净菩提心以上万德。与略出经首尾同也。今以略出经等为秘中深秘。故与真实经等深秘法少不同也。真实经等但说本心空寂。不说心性万德本成形如月轮称为深秘未为秘中深秘意在于此（云云）
    问。次正发菩提心云何。答。真实经云。诸佛同音告。汝应观自心。久住谛思惟不见自心相。我不见自心。此心为何相。佛告菩萨。应发无上大菩提心。无量智慧犹如微尘。三阿僧祇一百劫中精进修习之所成就远离一切烦恼过失成就福智。犹如虚空。能生如是最胜妙果。即是无上大菩提心。譬如五十由旬圆满月轮清凉皎洁无诸云翳。当知此是菩提心相。即有真言印（云云）
    问。三祇百劫是天台所判小乘三藏菩萨所行。婆沙俱舍论等所说。而为今真言大菩提心所行。答。婆沙俱舍三僧祇行六度百劫修相好是小乘义。遗定行经云三阿僧祇百万劫行是通教义。璎珞经云三阿僧祇至十地满等觉地经百千万劫学佛威仪神通说法是别教义。大日经云三瑜只行一生超越信解行地十地相此生满足。是圆教及秘密教义。今云。三祇百劫精进所成。是约小乘菩萨所行以明超越。非谓经彼劫等（云云）彼守护经心地观中亦对二乘浅行以明菩萨不思议行。大日经约通教义以明超越。其义亦同（云云）
    问。菩提心月轮喻欤法欤。答。真实经云。一念见净心圆满如秋月。复作是思惟。是心为何物。烦恼习种子。善恶皆由心。心为阿赖耶。与净识为本。六度熏习故。彼心为大心。藏识本非染。清净无瑕秽。无始修福智。犹如净满月。无体亦无用。即月亦非月。由具福智故。满月如自心。心地观云。文殊白言。心无形相。亦无住处。凡夫行者最初发心依何等处观何等相。佛言。凡夫所观菩提心相犹如清净圆满月轮。于胸臆上明朗而住。若欲速得不退转者。在阿阑若及空寂室。端身正念结前如来金刚缚印。冥目观察臆中明月。作是思惟。是满月轮五十由旬无垢明净。内外澄彻最极清凉。月即是心。心即是月。尘翳无染妄想不生。能令众生身心清净大菩提心坚固不退。即有真言印（云云）守护经云。谛观自心以为月轮。当于鼻端不令驰散。清净圆满色如凝雪牛乳水精。而此月轮为菩提心。此菩提心本无色相。为未成就诸众生故说如月轮（云云）故知此中月轮是喻。深秘行相。若略出经云。又观心月极令清净。彼月轮者是大福德所成。从菩提心生。即是佛性自性清净无诸垢秽。圆明澄寂喻如月轮。诸佛菩萨名为菩提心。行者既见智所成月。又白佛言。世尊。我见月轮清净性相（文）若金刚顶四曼荼罗皆是佛身。普贤变成月轮。是法秘中深秘行相（云云）
    问。何故金刚顶及真实经自心以为月轮。不说在处。而心地观安之臆中。守护经安之鼻端亦安顶上。答。天台次第禅门云。金齿三藏说云。观心有五处。一观胸前。二观舌端。三观鼻端。四观额上发际。五观顶上（云云）此观天竺诸乘观心通法。今佛随顺世谛或令观臆间或令观鼻端亦安顶上。俱无相违。
    问。人五藏中心藏在胸臆间。胸臆间是本心位故安此观心。今安鼻顶有何所以。答。略出经最初调柔心观中舌柱上齶住意鼻端。想其鼻端有微妙金刚柱以金绳系意勿令散乱。既有安住有所堪任。次心上观发菩提心月轮。月轮中观五智金刚。次一切佛入金刚界。次于心额喉顶安加持契。次五灌顶五系鬘安顶五处。百字加持成等正觉（云云）今守护经先于鼻端观心月轮。鼻如金柱。想如金绳以系心月不令驰散。即结大日尊印诵五字明。心得安住有所堪任。次以五字安前月中置于顶上观字五色。想身坐月得成五佛。一一观之。即同与彼经灌顶系鬘皆安顶上。其义亦同（云云）胎藏亦以暗字安顶流水洒菩提心。故灌顶法多在顶上（云云）
    问。今捡守护经文五佛三十七尊同金刚顶。此经及真实经五佛真言云唵吽惹护娑异金刚顶。金刚顶中成身会五佛真言吽吽怛罗纥哩恶。羯磨会五佛真言鍐吽怛罗纥哩恶。三昧耶会五佛真言恶吽怛罗纥哩恶。何今异彼（其一）此经世尊入三昧名普随顺众生心行。时会大众见佛不同。或见相好身。声闻身。菩萨身。梵天身。大自在天身。那罗延天身。乃至天龙八部人非人等。其无信者都无所见。其得见者随其种类。而见其身种种威仪。随其类音闻种种声。随其所乐闻种种法。随其力能生种种解。而如来身一味无二。所谓一解脱味。次以空地火风水五大为喻。次于顶口右肩背后左肩放五色光。谓白青黄金红颇梨五色。青黄赤白绿色。下至阿毗上至尼吒东南西北如次皆照为五色。还入佛身五处。次入三昧无有名字。大地六动。次云。此深三昧以菩提心而为其因。以大慈悲而为根本。方便修习无上菩提以为究竟。欲知菩提当了自心。若了自心即了菩提。心与菩提真实之相。毕竟推求俱不可得。同于虚空。故菩提相即虚空相。一切智体当于心求。一切智智及与菩提从心而生。心之实性本清净故。此心之性不在内不在外。乃至从此以下一段文义。皆同大日经住心品得除盖障三昧等以上文也。次有大悲胎藏出生品。广说菩萨以大慈悲而为根本。乃至经中广说菩萨万行如来万行及仪轨品择地日宿堀地建坛（云云）此等同大日经。而图三十七尊亦说三十七尊真言同金刚顶羯磨会也（其二）若尔此经为金刚界为胎藏界。
    答。此经正是金刚界。故经文云。毗卢遮那世尊色究竟天为天帝释及诸天众已广宣说。我今于此菩提树下金刚道场为诸国王及与汝等略说于此陀罗尼门（云云）此指金刚顶及真实经并此经也。然大日经三句法门通金刚顶。故菩提心论以为三门。大日经三三昧耶品亦以发菩提心发如实智大悲万德如次三三昧耶。亦为住心品三句义也。如云前以大悲为根。此以照了为根。照了是悲故。生悲义相成。前以方便为究竟此云大悲。由大悲故施方便亦相成也（云云）故论行愿胜义三摩地门依三三昧耶品三句次第故同住心品三句法门（其一）
    又真实经五相中第五成三身佛。次作竖固加持。次作洒顶饮水。次入大日三昧系心鼻端即结菩提引导第一智印。亦名能灭无明黑闇印。诵唵吽惹翳佐真言次结五印入五佛三昧观五字色。及我身十方世界亦皆五色。第一结菩提印入大日三昧观。唵字色及身十方皆悉白色。第二结破魔印入不动三昧观吽字。色及身十方皆悉青色。第三结施诸愿印入宝生三昧观惹字。色及身十方皆悉金色。第四结除散乱心印入无量寿三昧观翳字。色及身十方皆悉红色。第五结无怖畏印入不空成就三昧观佐字。色及身十方皆悉五色（云云）心地观经三相中第三成身始观三种大秘密法。一心秘密观。满月中出生金色五股金刚。二语秘密。谓唵地室多（二合）婆尔罗（二合）三身秘密。结引导无上菩提最第一印。亦名能灭无明黑闇大光明印。即作此观。我是毗卢遮那如来圆满具足三十二相八十种好（云云）守护经先诵回向陀罗尼。然后入大日三昧谛观自心以为月轮。于结能与无上菩提最尊胜印。即是本师毗卢遮那如来之印。即说唵吽惹护娑。即以唵字安前所观月轮置于顶上。色如珂雪。见身坐月轮中成大日尊能得三种真实。一真实三昧。二真实真言。三真实印契。想顶出白色光。下至阿鼻上至尼吒众生无明开彼佛眼。次入不动三昧面向西方结能摧伏印。即阿□印。亦诵上说大日真言。即以吽字处月轮中置于顶上。字为青色。身作青色。即成阿□。顶放青色光中有无量青色金刚各作此印。光照东方恒沙世界。杀害舍离寂静不动。复于南方面向北坐结满愿印。即宝生印。亦诵上说大日真言。即以惹字处月轮中置于顶上。如融金色。身作金色。即成宝生。顶放金光。中有无量金色金刚。各作此印光照南方恒沙世界。众生遇者愿求满足。复于西方面向东坐结第一最胜三昧印。即弥陀印。亦诵上说大日真言。即以护字处月轮中置于顶上。如红莲花色。身作红莲华色。即成弥陀。顶放红莲华光。中有无量红莲华色菩萨各作此印。光照西方恒沙世界众生遇者皆入三昧。复于北方面向南坐结施无畏印。即不空成就印。亦诵上说大日真言。即以娑字处月轮中置于顶上具五色光。身作五色成不空成就佛。顶放五色光。中有无量五色菩萨各作此印。光照北方恒沙世界。众生遇者悉得无畏（云云）此是深秘行法故。非秘中深秘。秘中深秘即是金刚顶法。五佛真言亦异。如前五方佛色亦异。如金刚顶护摩法中东青南白西赤北黑中黄。今真实经内护摩法中中白东青南黄西红北五色也。又放光中东青南金西红北五色也。故以此二为深秘云秘中深秘意在于此（云云）
    问。真实经有相月轮观后云。若凡夫人修此观门虽造五逆一阐提等极重恶业悉皆消灭应时便获五种三昧（云云）心地观菩提心月轮观后云。若有凡夫修此观者。所起五逆四重十恶及一阐提。如是等罪尽皆消灭即获五种三摩地门（云云）守护经五佛三昧后云。复有人能暂修习此三昧者。身心轻安即能生于五种三昧（云云）其五种何。答。真实经云。一刹那三昧。二微尘三昧。三白缕三昧四隐显三昧。五安住三昧（云云）心地观经云。一刹那三昧。二微尘三昧。三白缕三昧。四起伏三昧。五安住三昧（云云）守护经云。一刹那三昧。二微尘三昧。三渐现三昧。四起伏三昧。五安住三昧（云云）用心次第云。三藏曰。既习观成就已。汝等今于此心中复有五种心义。一刹那心。二流澍心。三法味心。四摧散心。五明镜心（云云）
    问。何名尔耶。答。心地观云。云何名为刹那三昧。谓暂想念满月而住。譬如猕猴身有所系远不得去近不得停。喉咽饥渴须臾住止。凡夫观心亦复如是。暂得三昧名为刹那（云云）守护经云。谓观月轮刹那刹那暂时相应。寻复还失。是故名为刹那三昧（云云）用心云。一刹那心为初心。见道一念相应速还忘失如夜电光暂现即灭（云云）心地观云。云何名为微尘三昧。谓于三昧少分相应。譬如有人常自食苦未曾食甜。于一时中得一尘蜜到于舌根增胜欢喜倍生踃跃更求多尘。如是行者经于长劫食众苦味。而今得与甘甜三昧少分相应。名为微尘（云云）守护经云。微尘三昧。谓于三昧少分相应。譬如有人不识蜜味得微尘许。在于其舌根。爱乐安乐都忘饥渴疾病之念。但更专心希求多得此三昧心亦复如是。少分相应悉忘一切烦恼饥渴心得安乐转更求之（云云）用心云。二流澍心。既见道已念念加功。相续不绝如流奔澍（云云）心地观云。云何名为白缕三昧。谓凡夫人自无始时尽未来际今得此定。譬如染皂多黑色中见一白缕。如是行者于多生死黑闇夜中而今方得白净三昧。名之为缕（云云）守护经云。渐现三昧。谓由少得爱乐安乐渐得增胜。身毛皆坚悲泣流泪。如黑物中见一白缕。此亦如是由观月轮得少分住。于无明闇烦恼之中见少定心微分显现（云云）用心云。三法味心。谓施功不已乃得虚然朗彻。身心轻泰既味于道（云云）心地观云。云何名为起伏三昧。所谓行者观心未熟或善成立未善成立。如是三昧犹秤低昂。名为起伏（云云）守护经云。起伏三昧。谓观行未就或起或灭。如秤低昂。观成惑灭。观失惑生（云云）用心云。四摧散心。谓卒起精勤。或复休废。二俱违道故（云云）心地观云。云何名为安住三昧。修前四定心得安住。善能守护不染诸尘。如人夏中远涉砂碛备受炎毒。其心渴乏殆无所堪。忽得雪山甘美之水天苏陀等顿除热恼身意泰然。是故三昧名为安住。入此定已远离惑障。发生无上菩提之牙。速登菩提功德十地（云云）守护经云安住三昧。由前四定心得安住。悉能守护一切善法增长杂善。身心安乐如盛夏中远涉砂碛。热渴日久忽得雪山清冷美水。所有热渴忧苦皆除。此亦如是得此三昧业惑苦恼一切皆遣。是为无上菩提牙生（云云）用心云。五明镜心。既离散乱之患鉴达圆明一切无著。若了五心于此自验三乘凡圣行位可自分明矣。
    问。守护经云。佛入三昧时。会大众见佛不同。其无信者都无所见。犹如生盲（云云）又一切法自在王菩萨白言。于此会中有二种人。一者满足菩萨位人则得利益。二者未得成就菩萨功德。谓摩伽陀国主阿阇世王。及比丘比丘尼。优婆塞优婆夷等无量众生。则无利益。此诸愚夫犹如生盲不见灯光。又如聋人不闻细语。如砂卤地不生莲华世尊。如有国王大臣长者于饥俭世食众甘美天诸珍膳。升高楼阁告于无量饥饿众生作如是言。我食如是种种上味。虽作是言于诸饥人都无所益。今佛所说于此众会未成就者亦复如是。都无利益（云云）若尔此法同华严经入法界会二乘在座如聋如哑。亦同天台同听异闻互不相知秘密不定。而何今名深秘行相。
    答。此经初说菩提心为因中云。如虚空性即是心性。如于心性即菩提性。如菩提性即陀罗尼性。其虚空性心性菩提性陀罗尼性无二无别。如是之义甚深甚深难可通达难得趣入。不可思议。超越心地非是凡愚劣解所知。故未成就之人犹聋盲。次云。此会之中有二种人。一者成就。二者未成就。我今重未成就者以善方便随顺世谛。譬喻言辞说一乘法。乃至广说迦楼罗观喻。及五佛月轮五字成佛等法。此同大日经初说菩提心为因心与菩提虚空此三无别。次因执金刚问随顺未来劣慧众生。依时方等乐求现果。为度彼等故方便说是法。乃至广说入曼荼罗图绘供养灌顶念诵等法（云云）此经未成就人初虽不知后遂得入。犹如法华舍利弗等初闻略开三时。是时心自谓。将非魔作佛恼乱我心耶。次闻广开三时。疑网皆已除安住实智中。中下未悟譬喻因缘方悟一乘。不同华严二乘不知佛境。阿含同时说力士经。陈如八万不知彼众（云云）
    问。若尔此法一切众生皆悟入耶。答。守护经云。十方一切诸世界中无量无数百千万亿异类众生。或有众生诸根不具。或复具足五无间业屠儿魁脍栴陀罗等。于一切智不可思义三昧之中修习趣入悉皆有分。除五种人。一者不信。二者断见。三者常见。四者邪见。五者怀疑。此五众生不能趣入。何以故。此深三昧以大慈悲而为根本。如是五人无慈悲故（云云）大日经亦云。亦不普为一切众生（云云）法华亦云。无智人中莫说此经（云云）当知五人若舍五见悉当悟入（云云）问。此法名为心地微妙法门意何。答。心地观经云。三界之中以心为主。能观心者究竟解脱。不能观者究竟沉沦。众生之心犹如大地五^8□五果从大地生。如是心法生世出世善恶五趣。有学无学。独觉菩萨。及于如来。以是因缘三界唯心。心名为地。一切凡夫亲近善友闻心地法。如理观察如说修行。自作教他赞励庆慰。如是之人能断三障速圆众行广得菩提（云云）
    问。此法几人行用。答。且依心地观经三身佛二菩萨二受用二后身。此七种人□用此法如经佛告文殊此法名为十方如来最胜秘密心地法门。偈云。十方诸佛证大觉。无不从此法修成我是无上调御师。转正法轮周世界。化度无量诸众生。当知由悟心地观。是用此法。成三身佛即真实经第五相中成三身佛是其人也（云云）又云。此法名为一切凡夫入如来地顿悟法门。此法名为一切菩萨趣大菩提真实正路。偈云。一切有情蒙此法。欣趣菩提。得授记。一切有缘得记人。修此观门当作佛。此是顿悟菩萨渐入菩萨同用此法成分极佛。言顿悟者天台圆教真言圆教顿悟菩萨。言渐入者天台三教菩萨两教二乘回入圆教名为渐入。初入初住名分证佛。终入妙觉名极证佛（云云）又云。此法名为三世诸佛自受法乐微妙宝宫。此法名为一切饶益有情无尽宝藏。偈云。诸佛自受大法乐。住心地观妙宝宫。此是自受他受法乐之时同用此法又云自受不云他受。然分别圣位亦有自受他受三十七尊。故云他受亦用此法（云云）又云。此法能引诣菩萨众到色究竟自在智处。此法能引诸菩提树后身菩萨真实导师。偈云。受职菩萨悟无生观心地门遍法界。后身菩萨坐觉树入此观行证菩提。此是法身等觉后身菩萨化身八相后身菩萨同用此法成自行化他身。圆教初住以上皆现八相作佛。故四十二地皆有八相同用此法。但等觉名二受用名通通别圆。然通别中未说此法唯有圆教真言二教同用此法。
    问。法相三论同用三论所说后报利益谓十地满生智处城。现报利益谓其身中断惑成佛天台判云。若说一切诸佛色究竟天成佛者是别教义。今心地观亦说十地满足往色究竟断惑成佛。何为圆密二教行法。
    答。十地行满往色究竟断习成佛通通别圆及真言教。若佛地论瑜伽唯识所说是通教义。若璎珞中十地十王等觉菩萨作第四禅王是别教义。若起信论十信满心现八种利益乃至等觉于色究竟天现最高大身。又仁王经等觉菩萨现第四禅大静天王是圆教义。若金刚顶阿迦尼吒天王宫中五相成佛是真言义。但以圆教以一切处为菩提场虚空为座成报身佛而言。等觉现色究竟是现外□在色究竟。色究竟天遍法界故以表内证。又真言宗色究竟尽心王境界名色究竟。已如前释（云云）
    问。前说四人同用此法。一自受用身。二受职菩萨。三顿悟菩萨。四回心菩萨。而今何言七人同用此法。答。开合虽异大意是同。经云。十方诸佛亦云自受法乐。此二合为一。三身佛名为二受用身。经云。受职菩萨亦云后身菩萨。此二合为一。受职菩萨并前二悟。以为四人。今依本经亦为七人。
    问。楞伽初地等觉二处诸佛灌顶。若尔初地入佛内证是别教义。何言别教不用此法。答。别教亦是初地以上各现八相。八相后身菩萨坐道树时。妙觉化佛亦示此法。是即天台初住初地证道同义。故弘决云。初地入住此为正文。于教道文不须疑也（云云）故无实经别教初地以上者也。
    问。此法有几功能。答。且心地观经列二十功能。如云此法能雨世出世财如摩尼宝满众生愿。偈云。此法能雨七圣财满众生愿摩尼宝（一）此法能生十方三世一切诸佛功德本源。偈云。此法名为佛本母出生三世三佛身（二）此法能销一切众生诸恶业果（三）此法能与一切众生所求愿印（四）此法能度一切众生生死险难。偈云。此法能作大舟航令渡中流至宝所（五）此法能息一切众生苦海波浪（六）此法能救苦恼众生而作急难（七）此法能竭一切众生老病死海（八）此法善能出生诸佛因缘种子（九）此法能与生死长夜为大智炬。偈云。此法照世大法炬（十）此法能破四魔兵众而作甲胄。偈云。此法名为金刚甲能敌四^2□众诸魔军（十一）此法即是正勇猛军战胜旌旗（十二）此法即是一切诸佛无上法轮（十三）此法即是最胜法幢。偈云。此法高显大法幢（十四）此法即是击大法鼓。偈云。此法最胜大法鼓（十五）此法即是吹大法螺。偈云。此法金刚大法螺（十六）此法即是大师子王（十七）此法即是大师子吼（十八）此法犹如国大圣王善能正治。若顺王化获大安乐若违王化寻被诛灭。偈云。此法犹如大圣王赏功罚过顺人心（十九）偈云。此法犹如沃润田生成长养依时候（二十）
    问。若尔何故守护经说此法名守护国界主。不名余功能耶。答。彼经举一摄诸。如云有一陀罗尼母即是一切陀罗尼母名守护国界主。若有菩萨受持证得此陀罗尼。则得其身同如意宝。众生见者所愿满足亦能速得无上菩提。秘密主白言。如佛所说诸佛常住平等三昧等视众生犹如一子。今者云何但言守护国主耶。诸有贫穷孤茕困苦无依无归无救无护。何不愍念而守护耶。佛言。诸佛如来非不住于平等三昧。由平等故守护国王。譬如良医见小婴孩身萦疾病不服医药。乃以良药令母服之。由母服药力及于乳其子饮乳疾病皆除。诸佛如来亦复如是哀愍一切守护国王。若护国王获七胜益。所谓若能守护国王即守护国之太子。若守护太子即守护大臣。若守护大臣即守护百姓。若守护百姓即守护库藏。若守护库藏即守护四兵。若守护四兵即守护邻国。若能如是一切皆安。乃至若诸国王受持于此陀罗尼门能令无量无数众生现在安乐长寿尊贵。身坏命终得生善道。是知国王善能开闭诸恶趣门开示人天涅槃正路。故我偏说守护国王（云云）
    问。第三秘中深秘行相云何。答。如略出经。先以净妙智慧观察内外皆无所有。观字成世界风轮宝山。观世三世等同虚空。已以八字变成风轮轮围。乳海。金龟。八叶。须弥。次以五字变成大殿。以十五字成五部坐。坐别月轮。轮想五佛。次大日尊以四佛身而为自体。次第入十六三摩地出生十六大菩萨。次四方佛为印大日如次入四三摩地出生四波罗蜜菩萨。次大日尊为供四佛次第入四三摩地出生四内供菩萨（喜等四也）次四方佛为供大日如次入四三摩地出生四外供菩萨（烧香等四）次大日尊次第入四三摩地出生摄入四大护菩萨。如上坛场主三十七尊三摩地乃至形状服饰记契一一分明观已。复想所持明主威仪色相。次想诸佛满虚空界。次结跏坐舌柱上齶住意鼻端。鼻端有微妙金刚柱。以金绳系意勿令散乱。既得安住有所堪任。心性清净为妄业薰。我于今日发菩提心永断烦恼蕴界入等。作是思惟离我执相初得此心即超一百六十世间之心。又观世间心相犹如十喻。我今当离此虚幻心。尔时行者心净澄寂证彼真实。若愚夫计着相者终不能了。令修阿婆颇那伽法。跏趺不动。止出入息令其微微。勿令心散。行者心既住寂想。虚空中一切诸佛弹指告言。无上菩提当得现证。汝未了一切如来真实法者。云何堪忍修诸善行。次以金刚起起定次起已礼佛。次言。云何是真实法。真实法名。云何安住。云何奉行。次佛令诵观察自心本性成就真言。即观自心其像如月。次佛令以本性成就发菩提心即观心月极使清净。彼月轮者是大福德所成。从菩提心生。即是佛性。自性清净无诸垢秽。圆明澄寂喻如月轮。白言。我见月轮清净性相。佛告。汝当亲近诸佛发普贤心。应善修行。行者思惟普贤之心体性坚固于心月轮想跋折罗。次令广大。次令收摄。次令坚固。次思虚空诸佛三密金刚悉入自身。次想四佛灌顶。次想四佛系鬘。次金刚界自契。次百字加持。次成等正觉。次成四佛智身。成所作智八相利他（云云）
    问。何故此法名秘中深秘耶。答。一依广略。前三经法唯说五相成身会中少分。未说其中全分及后三会行法。故为略也。此略出经及金刚顶具说四会。一成身会。二羯磨会。三三摩耶会。四大供养会。故教王经以为四段。略出经中亦说此四。不空仪轨以为四品。故为广也。二依诚文。前大日经供养法疏以四曼荼罗为秘中深秘。而前三经唯说五相成身总含之相。未说四种曼荼罗委细之相。今此法中具足说之。故以此法名为秘中深秘。
    问。大瑜伽中先修调心入定。及观十喻不须更修阿婆颇那伽法。次诸佛惊觉。次定中礼佛。次请示行处。次教观自心。次不见自心。次授彻心明。次已见满月。次发菩提心次心坚固明。次月观莲华。及我为莲华。次身为本尊。次诸佛加持。次四佛加持。次五佛灌顶。次四佛系鬘。次被大悲甲。次成大萨埵。乃至然后器界轮坛劝请等法（云云）何故与略出经不同。答。如是次第皆有意。若金刚顶一切义成就菩萨在尼吒天坐道场时。诸佛惊觉而令五相成身。略出经意用此义也。若大日经云。有情及器界次第而成立。故诸瑜伽多先成身后成器界。大瑜伽意用此义也。且除次第。今释法相。
    问。初观世三世等同虚空意何。答。义诀云。六尘六识等性空为体。一切所有皆悉一如。众生执心于中对碍欲建妙相。先智除之观察内外皆无所有。入空三摩地时不见身心。能观所观皆同一空。若声闻种性多者。于中沉住智不起动。外道于中起恶寻求。菩萨于中智慧善巧建立妙用入佛境界。于百千三昧入出无碍。即于此生满足佛地（云云）
    问。此最初空三摩地是小乘三藏析法空欤。为大乘通教体法空欤。若唯识等遍计空欤。若璎珞等从假入空欤。若起信等空如来藏空欤。若中论等因缘所生法我说即是空欤。若大日等净菩提心虚空无相空欤。答。此中最初空三摩地。总而论之此与龙树中论因缘生法即空即假即中之空同也。别而言之亦与马鸣起信一切烦恼空如来藏之空同也。次有调心观十喻证湛然界之空。此与小乘三藏析空浅深齐也。次有阿婆颇那伽观之空。此与大乘通教体空浅深齐也。唯识等所执空义亦属此空。璎珞经等从假入空亦齐此位。以上□是与大日经第一劫观齐也。次身证十地住如实际是与第二劫观齐也。次五相成身是与大日经第三劫满净菩提心齐也。此等诸位一一皆有一心三观。是与中论因缘生法即空假中大同（云云）
    问。菩提心论胜义菩提心空。心地观及真实经等求心法中心心所空。此中何摄。答。菩提心论胜义空□通初心后心观慧。故与中论即空同也。心地观及真实经等求心法中心心所法不可得空本破耶见。故与起信空如来藏同也。
    问。此中次调心观。鼻端有金刚柱金绳系意勿散。大瑜伽中云。止息令微细。或瑜伽中是名数息。此似三藏七贤最初五停心观。此外凡夫未至极位。何言与析法观浅深齐耶（一）又彼三藏中唯明幻等五喻以譬五阴。不明十喻。此中具观十喻以譬烦恼随烦恼蕴界入等。何言与析观齐（二）答。此调心观中云。作是思惟。心得清净离我执相。行者初得此心即超一百六十世间之心。又观世间心相犹如十喻。尔时行者心净澄寂证彼真实（云云）大日义释真言行者最初超我倒执。越百六十心解唯蕴无我。与三乘见道齐也。乃至次观十喻证湛然界与小乘菩萨齐也。□超第一劫瑜只行（云云）今准此文判为与初劫齐。然今修体法观非谓同彼析观（一）小乘五喻大乘十喻是大智论以大破小之言。今真言者本是大乘教故于初心亦观十喻（二）
    问。金刚顶一切义成就菩萨直入阿婆颇那伽三摩地不用前调心观。大瑜伽中及诸瑜伽皆唯用一止息等持不用二定。何故此中用此二定。答。诸大小乘入道初心皆用阿那婆那三昧对治散乱。此云数息。十出入气以为一数修六妙门。谓数。随。止。观。转。净也。今秘密藏明义少异。初调心观直观性空。性空已现不见身心名阿婆颇那伽三摩地。义诀云。阿婆颇那伽者。阿之言无。婆颇那伽识也。三摩地平等持也。伽者身也。应云无识身平等持也。入此定者能治攀缘散乱等碍（云云）然大瑜伽初云。谛观诸法性皆由于自心。烦恼随烦恼蕴界诸入等皆如十喻门。是初调心观也。次云如是谛观已。不见于身心住平等寂灭究竟真实智。是阿婆颇那伽三摩地也。故金刚顶及诸瑜伽总相而说。若具说者可依此文（云云）
    问。若尔此中性空与彼最初空观同异云何。答。同也。初为成器界用性空观。今为成身界用性空观。例如胎藏用览字门成身及器（云云）问。入此定者有何利益。答。义诀答此问云。若内识散乱外尘所牵。识随诸尘起种种妄见。随念即为无量诸垢之所缠缚。以是因缘沦溺生死。故以此定而止息之（云云）
    问。此定唯止识不起不与世尘而相和合。如诸佛境界出世实相。百千三昧出入自在。动不动等入有不有。入无不无。有无常一。一即无量无量即一。而复炽然广大建立。常住其中不碍不没。如是智用胜妙功德自他利行云何得之。答。义诀答此问云。前之定门渐学大乘及小乘等及于外道同由此定。小乘以之为毕竟。外道不深各有异。渐学大乘者以为方便息攀缘故。若顿入者亦不由之一切色尘为佛事故。色相境界智所转故。智性无碍无量用故。若怖于尘境爱乐空寂智无所用。愚拙之深网也。如此之徒类非一。或作声闻或为外道。悲哉可愍。痛惜之甚。是故佛说。其智慧门难解难入。一切声闻辟支佛所不能知（云云）问。若顿入者亦不由之者。何故金刚顶经一切义成就菩萨用入此定。答。金刚顶疏答此问云。是为渐学大乘者示现此相耳（云云）
    问。分别圣位云。然如来变化身于阎浮提摩竭陀国菩提道场成等正觉。为地前菩萨声闻缘觉凡夫说三乘教法。或依他意趣说。或依自意趣说。种种根器种种方便如法修行得人天果。或得三乘解脱果。或进或退于无上菩提三无数大劫修行勤苦方得成佛。王宫生双树灭遗身舍利。起塔供养感受人天胜妙果报及涅槃因。不同报身毗卢遮那佛于色界顶第四禅阿迦尼吒天云集尽虚空遍法界一切诸佛十地满足诸大菩萨证明惊觉身心顿证无上菩提。若准此文应云顿证。何故为渐学大乘而示现此相。答。疏答此问云。且渐有二种。谓渐渐顿渐。所言渐渐者三乘教。是如来诱引众生之法。未说秘密圆顿法门。是名为渐。随此渐教经历三无数大劫。修行勤苦从浅至深。是为渐渐。若秘密顿教是如来随自意之法。一即无量。无量即一。入有不有入无不无。有无常一。名为秘顿。一即无量故不妨于顿亦有次第。是为顿渐。无量即一故不妨次第而亦有顿。是故渐渐不同顿渐。当知渐学大乘者虽用渐法而犹为顿也（云云）问。今准疏意此定是顿中渐行也。若尔顿中顿行顿中不定用何定耶。答。诀云。若顿入者亦不由之者。谓顿入者直用此定建立五相。不同渐学大乘者先以此定止息攀缘后以五相建立妙用。若不定者。若用此定妙用不现次用五相。若用五相妙用不现次用此定。更前更后名不定行。然渐学大乘者自有五种。谓四教菩萨。及真言者。各于当分亦有超次不定。如天台说（云云）
    问。今案诀意此定出入自在。动不动等入有不有。入无不无。有无常一。一多一体。小乘以为毕竟。外道不深。渐学大乘者为方便息攀缘。若顿入者是作佛事若爱空寂。或作声闻或作外道（云云）若尔定自在力似首楞严定力。三乘外道同由此定之中。小乘以为毕竟似三空定。外道不深似无想定。渐大乘者为方便息攀缘。似大日经第二劫中无缘大乘法无我性止法攀缘界外菩萨本不生定。何故此定如此不定。答。涅槃经云。佛性有五种名。亦名首楞严定。亦名毕竟空。亦名摩诃般若等（云云）今无识身三昧亦是首楞严定异名。即是毕竟空三昧。亦是大日经大日尊大空三昧。然诸三乘外道皆有空三昧。亦是毕竟空之气分也故云三乘外道同由此定。非谓彼等同入此首楞严三昧。
    问。渐学大中藏通菩萨不知首楞严定。唯空而三昧为究竟证。别教菩萨竖学三观。十住入从假入空。十行入从空入假。十向学中道观。二观为方便入中道第一义观。即入初地以上。此中道观名道楞严。仁王亦云。空谛三昧。色谛三昧。心谛三昧。此三谛三昧是一切三昧王三昧（云云）若尔何故今云渐学大以为方便息攀缘。答。藏通空观是初调心法中所起。今次无识身定是与别圆菩萨行相同。仁王既云三谛三昧名王三昧。故知三谛一一皆名首楞严。然别菩萨三观为方便入中道观。中道观乃名首楞严。初从假入空时伏破界内通惑。故云渐学大者以为方便息攀缘也。圆教菩萨本欲发心伏断无明。而十信中修入空观界内外通惑自然先除。譬如练真金粗垢先除也。亦是渐学大者方便息攀缘也。今真言者初心空观亦越此等而已。
    问。此中初调心观越小菩萨。次无识身三昧超大菩萨者。何故略出经中未至此处之前。四礼之后。先入阿婆颇那伽三昧。答。凡此三昧能除一切执惑故除执惑节节修之。故四礼后定四座了。次净自三业。次净他惑障。此处即入无识身定。次修诸三昧耶竟。欲成器身亦入此定（云云）问。今如所说此无识身定是首楞严三昧。即别圆定。何故前言阿婆颇那伽与通观齐。答。仁王三谛三昧皆名王三昧。故其中空三昧亦名首楞严。首楞严者此云健相。亦名王三昧也。今以三中空定先息惑障与通极位别圆空位齐也。
    问。大日经第二劫中摄楞伽深密三性三无性观。唯识瑜伽三性三无性观亦同此意。而何今云唯识论等遍计空义与今阿婆颇那伽观齐。是超第一劫通教菩萨法耶。答。三性三无性观凡有四种。一通。二别。三圆。四密。若天台法华秀句云。瑜伽论是三乘通教（云云）故其论说。三性三无性观及大庄严论等所说是通观也。二天台弘决云。楞伽所明八识二无我三性三无性等是别教义（云）云。三南岳大乘止观所明三性三无性法及最胜王所明是圆教观（云云）四大日经第二劫中所明蕴阿赖耶亦引大庄严论。三性三无性义。亦摄楞伽深密。三性三无性观□明超越是密教义（云云）然天台法华疏记云。谁知唯识论明别教地位（云云）又云。唯识所明五住烦恼以界内习气为无明住地（云云）又云。唯识所说增寿变易是通教义（云云）弘决云。近代明位地前唯伏不断是名别义通也（云云）是亦唯识所明五位三十心初修未伏名资粮位。四善根伏而未断名加行位。初地初心断分别惑。后心以上十一地中断俱生惑及所知障。第十一地成三乘果。故云地前唯伏不断。此即大品所明三乘同坐一解脱床。是天台三乘通教义。故今属通。大日经宗亦以深密属第二劫。其深密亦与瑜伽同自有名别义通。名通义别。名别义圆。名圆义别。名通义圆。名圆义圆。于此六中若释名相互得引用。若判义理分齐不同（云云）
    问。义诀云。入空三摩地以决定妙智于下空际想风地。轮围山。甘露海。金龟。莲华藏。妙显山。大殿等（云云）千手瑜伽先安风水地三轮。大悲胎藏安五轮。同异云何。答。义诀云。此中与毗卢遮那经文安立世界别也。应知如彼说具足修行（云云）胎藏摄大瑜伽云。小乘说三轮。大乘说五轮（云云）彼中大悲胎藏深秘法中观三轮也。秘密法品秘中深秘观五轮也。故须此中深秘观三轮也。秘中深秘观五轮。或阿阇梨此大瑜伽用彼胎藏五轮即其义也。小乘俱舍婆沙等多说风水地三轮。华严璎珞等大乘多说五轮。如璎珞云。佛光下照五轮。华严亦云照见空风地种种水火轮（云云）
    问。若成器界用五轮者亦成自身用五轮耶。答。尊胜瑜伽云。身口意业三密门应化法身。即三密五轮即是五智轮。便成五分身五轮尽摄法界轮。三密即是三身故。乃至广说。先以五字成身五轮。次以五字成地五轮。烧身及器用净法界。具如胎藏所说无异。
    问。此中次云。身证十地住如实际是超第二劫行者有二难。一者略出经中无此文故。二者大瑜伽云。即观于空中诸佛如胡麻遍满虚空界。想身证十地住于如实际。故知应是诸佛身证十地。何言行者。答。略出经文略故不说（一）诸教十地浅深不同。若证契经四乘各有十地。天台以为四教十地。若中阿含明十二磴。若大品经明二十地。一干慧等。二欢喜等。智论有二十地。一但菩萨十地。二共菩萨十地。大般若名共行十地胜义十地。此等二种是通别地。若华严仁王四十二地中十地是圆十地。若大日经十地此生满足是密十地。借别明超。今此中云身证十地非佛十地。佛十地者。一广明智德地。乃至十毗卢遮那智藏海地。满空诸佛皆是毗卢遮那化身。何有十地阶级。此即天台所明通别圆中十地行满住等觉地入金刚喻三昧行法。及真言门等觉菩萨。将入金刚喻定行法。然七种人用此法故今真言门凡夫行者亦用此法。其七种人如上深秘门中引心地观。其七人中顿悟菩萨即从凡夫地直入佛地（二）
    问。出生义云。削地位之阶渐立等妙之顿旨。若尔直尔可云住金刚定。何故更云身证十地。答。如天台云。圆顿止观顿圆顿足。譬如通者飞腾不失里数。今真言门顿入凡夫虽顿超而不失地位阶级。故亦名为渐学大乘者。又大日经云。十地次第此生满足。但削历劫之阶渐。不削超劫之阶渐。
    问。金刚顶云。尔时一切如来上从尼吒下至阎浮遍满其中。如胡麻油示现一切佛刹各说此法理趣。尔时一切如来互相涉入。即是一切诸佛三十七尊各互涉入。尔时一切如来云集一切义成就坐道场。现受用身而惊觉之（云云）若尔满空诸佛是应十方诸他受用身。何故今云毗卢遮那如来化身。
    答。若依此文初于尼吒欲成自受用身时。十方化身如来满阎浮提及尼吒天。犹如胡麻。三十七尊互相涉入现受用身而惊觉之。故疏云。毗卢遮那示自利五智此界主故。化佛现利他五智他界主故。如胡麻者。旧经云。诸佛遍满虚空犹如大地油麻津腻满中。又云。一切诸佛至道场已现毗卢遮那身而惊觉之（云云）又云。示现无量佛刹说此法理趣者。如不思议经云。释迦于然灯所得记以后。一一刹那虚空一毛端量现无量佛刹六道三乘说法利他。如一毛端量处一切毛端量处亦尔私云。此是感应和合生佛实现。非谓但化。若尔如我娑婆亦是彼一（云云）若依摄真实经云。瑜伽行者复应观察释迦如来成道之法。如释迦菩萨近菩提树一由旬内。修诸苦行满足六年。愿成佛道趣菩提树。坐金刚座入金刚定。尔时毗卢遮那如来观见是已。至菩提树金刚道场。示现无量化佛。遍满虚空。犹如微尘。各共同声告菩萨言（云云）又守护经云。我于无量无数劫中修习如是波罗蜜多。至最后身六年苦行。不得阿耨菩提成毗卢遮那。坐道场时无量化佛犹如油麻。遍满虚空诸佛同声而告我言（云云）今依此文尼吒已成受用身。后下阎浮成变化身。故大日尊示现化身而惊觉之。然彼尼吒他界化身。亦是示现大日自受用身而惊觉之。此菩提场诸佛亦是大日化身现变化身而惊觉之。十方诸佛大日为体。大日一身现诸佛身。如义诀云。毗卢遮那亦名诸佛菩萨最上广博清净藏即其义也。故此二文互现其一（云云）
    问。略出经先明三十七尊出现之相。交明满空诸佛。上下鳞次而成。今大瑜伽直云满空诸佛。不云诸佛本从何处来。在空中意何。答。略出经意。依金刚顶先明诸佛三十七尊互相涉入。而大瑜伽略故不说（云云）
    问。菩提树下大日化身亦有三十七尊互相涉入。答。果地三十七尊自在五种。一自性身三十七。如瑜只经自性所成三十七尊俱（云云）二俱受用三十七。如礼忏云自受用三十七尊（云云）三他受用三十七。如分别圣位自受法乐三十七。他受法乐三十七。四变化身三十七。如守护经释迦所说。金刚城中图三十七尊（云云）五等流身三十七。如金刚顶瑜伽经中五佛各现二轮。五大菩萨是正法轮。五大忿怒是教令轮。如五佛者一切皆然。大般若云。不退菩萨五族金刚常共守护。亦名诸夜叉等。即是显宗所明夜叉及执金刚神故名等流身也（云云）故知菩提树下空中化佛亦有三十七尊互相涉入。
    问唯佛果地四身有三十七尊。亦为流转凡夫乃至发心以去一一位中亦有三十七尊耶。答。皆有之也。若大莲华三昧经云。归命本觉心法身。常住妙法心莲台。本来庄严三身德。三十七尊住心城。远离因果法然具。普门尘数诸三昧。无边德海本圆满。还我顶礼心诸佛（云云）此具二义。一者本觉妙法心莲台三十七尊住心城是流转凡夫心性得三十七尊。二者发心归命心法身还我顶礼心诸佛。是发心以去一一位中三十七尊。若依此义不空所持金刚顶瑜伽经有四种地。一解行地。谓三十心也。二者普贤地。谓十地也。三大普贤地。谓等觉也。四普照耀地。谓妙觉也（云云）若分析之即四十二地是同天台圆教真位。若加似位此前更有十信之位。大日经中名六无畏。若加假名此前天台更有五品。或假初信或约超入竖假十信。摄真实等名五三昧。若加闻慧此前天台更有名字。大日经名第一第二第三三昧耶也。此等位中随分皆具三十七尊。
    问。若从凡夫乃至极位皆具三十七尊为一一位三十七尊互相涉入。又为凡圣三十七尊互相涉入。答。亦皆涉入若一切众生一心为体。是一心一心识故非一切一心识。故一心分为一切众生。一切众生常是一心。一心总具三十七尊。是故众生一一所具三十七尊亦常一体。是流转凡夫三十七尊互相涉入名为理涉理涉已同。事涉亦同一。若闻心中三十七尊互相涉入是名字涉入也（二）若信此理一念观行自他互具以去是观行涉入也（三）若发似位三业清净法界海会三十七尊皆现身中三十七尊是相似涉入也（四）若入解行分分随证三十七尊。上入诸佛三十七尊下入众生三十七尊是分证涉入也（五）若入妙觉究竟证得三十七尊。三世修行证有前后逮证悟已无去来今证会同位三十七尊。亦以下位乃至凡夫三十七尊同为所证。是究竟涉入也（六）非但一一当位三十七尊互入亦复凡圣分极互入。然上位能知涉入下位下位不知涉入上位。如金刚顶普贤大菩提心成月轮出。遍至一切众生心中令发菩提心已。乃至文殊以大智剑挥斫在缠一切如来厌离菩提之右臂也。如此二尊诸尊亦然。此等皆是极位三十七尊涉入下位乃至夫三十七尊。天台金錍论云。一佛成佛之时法界无非此佛依正即其义也。
    问。言涉入者其相云何。答。疏云。一切如来互相涉入者如来内证四智涉入也。乘如实道来成正觉。法界体性恒有四智。一一法界无有隔别。故互涉入。乃至是从内证起四智用互相涉入（云云）今云。是约佛地。若约行者。言涉入者证会之义。且如一佛成佛之时。其佛金刚萨埵证会一切如来修得金刚萨埵。乃至证会一切众生性得金刚萨埵。如此一尊诸尊皆然。何者一切凡圣本来一体。随缘真如缘起已来妄执自他。故有彼我凡圣差别。今会本源已无自他。故会诸佛已显之理。亦会众生未显之理。虽复同会而亦差别。虽复差别而无差别。故于自受他受法乐之时示现差别示现无差别。所谓一切如来三十七尊互相涉入是现无差。而现身相惊觉菩萨是现差别。
    问。依金刚顶大菩提心普贤大菩萨住一切如来心。疏云。一切如来同以普贤为心名一切义成就菩萨。若尔告此菩萨。应现无差别。何言差别。答。今此菩萨非是一佛大菩提心。实是法界一切如来大菩提心。聚笼为一体故是无差。一切如来而惊觉之于无能所且立能所。故依此义为差别也。
    问。但以诸佛三十七尊互相涉入。何故金刚顶偈有十一类。一十六大菩萨（此亦有二。一羯磨十六。二三摩耶十六）二五佛。三四波罗蜜。四八供。五四摄。六贤劫十六菩萨。七诸佛顶。八诸金刚。九诸二乘。十五大尊。十一诸天轮王等。出生义云。铁塔上方有诸佛顶。下方有诸金刚（云云）答。莲华三昧经云。本来庄严三身德三十七尊住心城。远离因果法然具普门尘数诸三昧（云云）故知性得尚有若干三昧。修得宁无普门三昧。故至涉入亦皆涉入。且以一佛世天轮王涉入诸佛世天轮王。如此一类十类亦然。此经中现三十七尊已召请十方诸佛菩萨。令住楼阁四方非此涉入之时。唯图坛中亦皆图之。
    问。次惊觉中。略出经云。无上菩提当得现证。汝若未了一切如来真实法者云何堪忍修诸善行（云云）金刚顶云。汝当云何证得无上菩提。未知一切如来真实忍诸苦行（云云）疏云。谓萨婆若及金刚喻定尚未能证。勿以此为足（云云）大瑜伽云。汝之所证处是一道清净。金刚喻三昧及萨婆若智尚未能证知。勿以此为足。应满足普贤方成最正觉（云云）摄真实云。善男子。云何不求成佛之法。守护国云。诸佛同声而告我言。善男子。云何而求成等正觉。我白佛言。我是凡夫。知未求处。惟愿慈悲为我解说（云云）若尔尼吒成佛一切如来大菩提心普贤萨埵一切义成就菩萨。具云萨婆罗他悉地多。此云一切义成就。此即梵网先入第四禅中说魔受化经已。次入都率天中。次下阎浮提父名净饭母名摩耶我号悉达。七岁出家。三十成道（云云）此菩萨云。我已百却修行此心地法门彼言心地戒法即此心地之浅略门。此则妙觉菩萨示现成佛。何故今云未了真实。亦云一道清净。亦云未知成佛。亦云我是凡夫。
    答。三藏菩萨。婆沙云。三祇百劫未断烦恼。坐道树时犹是凡夫。六年苦行三十四心断结成佛（云云）通教菩萨九地以前正习俱断。住十地时虽谓如佛犹是凡夫。六年苦行以一念相应慧断习成佛（云云）别教菩萨十住断界内见思。十行断界外尘沙。十向伏无明。初地以上断无明住等觉地。百千万劫行凡夫事。百劫觉佛威仪。千劫觉佛神通。万劫觉佛说法。入金刚定一转成佛（云云）圆教菩萨十信断界内外见思尘沙。初住以上断无明入妙觉海。千劫尚名妙觉菩萨。五分法身未能满足尚是凡夫。入金刚定即传成佛（云云）此别圆佛示现八相。现最后身六年苦行。故无量义云。我于树下端坐六年。注云。圆六度也。真言菩萨直从凡地超入佛地。初修观行尚是凡夫。即于是身此生成佛（云云）摄真实经所说三阿僧祇一百劫中精进修行成菩提心。六年苦行坐菩提树。是释尊会三藏菩萨外□以为顿证之道（云云）守护经所说我于无量无数劫中修波罗蜜。至最后身六年苦行不得菩提成大日尊尚是凡夫。是释尊会通教菩萨外□以为顿证之道（云云）出生义云。东方金刚威庄严界阿□佛（义诀名金刚庄严藏世界）南方宝光明功德界宝生佛（义诀名宝光明藏世界）西方大莲华法藏界阿弥陀佛（义诀名净妙金刚宝莲华世界）北方变化轮作用界不空成就佛（义诀名种种妙庄严世界）中方金刚界毗卢遮那佛（大日经名妙华布地胎藏庄严世界）此五如来五相成身令诸菩萨受大法乐。是释尊会别教他受用身以为顿证之道。欲现成佛亦现凡夫（云云）金刚顶等所说一切如来大菩提心。普贤菩萨一切义成就五相成身现三十七尊心王境界自受法乐。欲现成佛亦现凡夫。是释尊会圆教菩萨外□以为真言之行（云云）瑜伽经所说大日如来以四种法身住本有金刚界。与自性所成三十七尊俱。诸地菩萨俱不觉知。欲现法乐亦现凡夫。此释尊现秘密内证（云云）
    问。如天台云。权必引实。理趣如然。若释尊会四教外□以为真言之行。其藏通别圆菩萨亦是应修三摩地门。若尔则违前云藏通别人不知此法唯圆初住以上真言凡夫以上修三摩地。答。如胎藏云。若就情机四重三昧浅深不同。若开实性乃至世天三昧与大日尊三昧平等无差。又云。五种三昧道皆开心实相门一生成佛。今金刚顶亦尔。如证契经云。所有声闻法缘觉法菩萨法诸佛法皆悉流入毗卢遮那智藏海中。为开此义释尊会四教□以为真言之行。
    问。如前所言初调心观超三藏行。次阿婆观超通教行。次证十地超圆别行。若尔此中凡夫应是别圆等觉凡夫。又三藏中无十地名。何以藏通亦会释之。答。超越高下实如前说。然今此观通七种人。故约总含而作此释（云云）
    问。前言圆教初住以上真言凡夫以上修此三摩地门。三摩地门即是大日经中净菩提心。是则此中五相成身。何以五相以前身证十地凡夫为别圆等觉凡夫。答。如天台云。圆教初住以上具上诸地功德。乃至妙觉亦具以下诸地功德。是约内证初住亦具等妙行相。又云。本下□高如初住人垂妙觉□。此约外化初住亦具等妙觉行相。故初住人亦修等觉妙觉行相法（云云）又真言宗削地位之阶渐立等妙之顿旨。故从凡地直入佛地亦修等觉妙觉之行（云云）
    问。别教十信外凡。十住以上内凡。初地以上名分圣人。圆教名字外凡。相似内凡。初住以上名分圣人。又真言宗自性法身永非凡夫。何故别圆等觉尚名凡夫。自性法身亦名凡夫。答。如天台云。一念具足百界三千佛界已满从事而说。初地初住分具十界。乃至凡夫但是理具（云云）故知凡夫理心尚具三千。乃至五即事具百界。已具十界岂无凡夫（云云）如大日宗云。一切众生平等心地图绘四重海会。乃至大日平等心地亦绘四重海会。已具四重岂无凡夫（云云）今金刚顶亦尔。如莲华云。远离因果法然具普门尘数诸三昧。为现此义大日如来以四种法身住本有金刚界。四种身中等流法身即十界身。十界身中六界凡夫四界圣人。
    问。文云。汝之所证处是一道清净。金刚喻三昧及萨婆若智尚未能证知。勿以此为足。应满足普贤方成最正觉（云云）今疑（一）道清净是何道耶一摄真实云。释迦菩萨坐菩提树入金刚喻定。尔时大日示现化身而告之言。而今何故惊觉中云金刚喻定尚未证知（二）萨婆若智是何智耶（三）金刚顶云。初住以上三十心名信解地。十地名普贤地。等觉名大普贤地。妙觉名普照耀地。而今已证十地。何言应满普贤（四）成等正觉是何位耶（五）
    答。若三藏菩萨坐树下时。三十四心断结成佛。第三十四心是金刚定。是名一道清净（云云）若通菩萨坐天衣时入金刚定。以一念想应慧断结成佛。深密瑜伽三乘同依三无性观。名为一道清净。仁王亦云。三乘同观一无生境（云云）若别菩萨七宝树下入金刚定登中道山顶。与无明父母别等觉一转乃入妙觉。是名一道清净（云云）若圆菩萨虚空为座入金刚定。无明法性一体无二。如华严云。一切无碍人一道出生死。是名一道清净（云云）若真言者从凡夫地直入佛地。阿婆颇那伽三摩地身证十地。色心一体有无不二是名一道清净（云云）开会四教亦如前说（一）
    前四教中各各虽有金刚喻定。而未是秘密金刚喻定。故彼释迦菩萨入三藏中金刚喻定。尔时大日而惊觉云。汝尚未知成佛之法。又大瑜伽云。金刚喻三昧尚未能证知（二）
    古云萨云若。新云萨婆若。西天或呼婆字以为□音故有云婆之异此云一切智。大日宗云。一切智智一切智中之智故也。大般若云。现等正觉一切智相。极善通达。道种智相现别。等觉一切相智也。智度论云。一切智道种智一切种智为令人易了以三名分别。其实三智一心中得。又云。道慧道种慧一切种慧三慧约因三智约果。因中总别。果上总别。又云。一切智共二乘。道种智共菩萨。一切种智唯佛得（云云）金刚三昧经云。等觉三智妙觉三身于九识中皎然明净（云云）天台亦云。初住以上位位各得一心三智（云云）故知若约分证是初住以上三智。若约究竟是妙觉三智。如大日宗入曼荼罗有超次不定。今金刚顶亦尔。故作分极之释（三）
    略出经中已见发菩提心。福智所成月轮清净。尔时一切如来告言。汝当亲近一切诸佛发普贤心应善修行（云云）菩提心论三摩地菩提心初云。法尔应住普贤大菩提心。一切有情本有萨埵名菩提心。乃至五相成身成本尊已名普贤身。略出经云。普贤法身遍一切能为三界自在主。无始无终无生灭。性相常住等虚空。一切众生所有心坚固菩提名萨埵。安住不动三摩地修习决定名金刚。利众生事诸悉地慈悲哀愍为加持（云云）又金刚顶三十七尊皆名普贤。故知五相成身是普贤行。三十七尊是普贤身。乃至性得三十七尊是性得普贤。修得三十七尊是修得普贤。且如菩提心论说。自心月轮一十六分渐渐圆满名为满足普贤。非谓十地名普贤地乃至天台四十一地居众伏顶即名普贤（四）
    此三摩地观门已通七人行相。一自性身。二自受用。三他受用。四受职菩萨。五后身菩萨。六渐悟菩萨。七顿悟菩萨故随所应以明其果。但渐顿二悟中各有超次不定。若约分证初住为始。若约究竟妙觉为极。然皆以三十七尊为正等觉。梵云阿耨多罗三藐三菩提。古云无上正真之道。新云无上正等正觉。玄奘对四乘法以为四句。声闻有上。缘觉邪觉。菩萨不等。诸佛正等。故云无上（一）正（二）等（三）正觉（四）今对五教以为五。藏通佛果是有为法故。唯识等云。佛果四智有为无漏。今真言果是无为果（一）藏通佛果是非上智故。涅槃经云。下智观故。中智观故。今真言果是上智果（二）别教佛果犹名邪见故涅槃经。迦叶菩萨。从此以前我等皆名邪见之人。圆教等觉以下亦皆邪见别教佛果是以他因而为己果。故与圆第二行齐也。今真言果是真正见（三）圆教佛果未三平等三摩地。三平等行于诸教中阙而不书。今真言果名三平等（四）一切如来三十七种大菩提智真正开觉自心本法。故名正觉（五）故云无（一）上（二）正（三）等（四）正觉（五）
    问。次略出经云。从定起已遍礼佛海。大瑜伽云。身心不动摇。定中礼诸佛。二文相违云何会之。答。金刚顶云。即从阿婆颇那伽三摩地起故。略出经意。从阿婆颇那伽三摩地出入普贤五相成身观。故云从定起已。大瑜伽意。初从调心观终至成本尊皆是三摩地门。皆名首楞严定。亦名法界定。故云定中礼佛。
    问。次五相成身诚文云何。答。金刚顶十八会指归云。初会名一切如来真实摄教王。有四大品。一名金刚界。有六曼荼罗。一金刚界大曼荼罗毗卢遮那佛受用身。以五相现等正觉。五相所谓通达本心。修菩提心。成金刚心。证金刚身。佛身圆满。此则五智通达（云云）私云。通达本心即是通达法界体性智。余四如次以达四智（云云）若尊胜大瑜伽五智品中亦以五相为五相智真言。如云一切如来具足三昧耶真言（通达心真言）观菩提心真言。亦名大圆镜智。初发心时便成正觉即法身义。次平等性智真言（金刚心真言）是应身义。次成所作智真言（佛身圆满真言。真实经名法身真言）次妙观察智真言（净三业真言。真实经名报身真言）是应身义。亦是后得智法身义。次方便究竟智真言（真实经名化身真言）此名方便究竟智。化身之义。或进修门中以方便为究竟即后得智法身义。此五智后乃用大日法界印己身为毗卢遮那如来之身。头上五智佛宝冠（云云）菩提心论云。凡修习瑜伽观行人当须具修三密行证悟五相成身义也。所言三密者。一身密者。如结契印召请圣众是也。二语密者。如密诵真言令文句了了分明无谬误也。三意密者。如住瑜伽相应白净满月观菩提心也。次明五相成身者。一是通达心。二是菩提心。三是金刚心。四是金刚身。五是证无上菩提获金刚坚固身也。然此五相具备方成本尊身也。其圆明则普贤身也。亦是普贤心。与十方诸佛同之。亦乃三世修行证有前后。及达悟已无去来今（云云）
    问。第一通达心中。摄真实云白言最胜尊。我不见自心。此心为何相。诸佛咸告言。心相难测量。乃至上云心是菩提。我得是法名为求菩提。不云月轮。心地观经亦云。心心所法本性空寂名为观心。不云月轮。而金刚顶云。住观察自心三摩地以自性成就真言而诵白言。我见自心形如月轮（云）云。疏云。观察自心形如月轮。故云观察。此自性清净心从本以来福智圆满。故为自性成就。略出经观察自心本性成就。即观自心其像如月。大瑜伽中云。白言最胜尊。我不见自心。此心为何相。诸佛咸告言。心相难测量。授与心真言即诵彻心明。观心如月轮。若在轻雾中。此有四疑。前二经云心法空寂不云如月。后二经云。心相难测量观之若月（一）天台别教中道□出如云外月非云即月。圆教烦恼即是菩提。如云即月。故智者观心论云。团团明月无有阙减。而今观心若在雾中。非雾即月。故真言宗色心不融同彼别义（二）此所通达本心九识心中何识心耶。何心通达何心耶（三）大日宗云。男女八分肉团名心处。心即是五藏中心藏也。依此心处观诸佛心名心处心。故以能所□名纥哩乃也心也。亦以质多名心处心。亦是肉心有虑知义。又依此处观菩提心。故以能所□名质多心也。今金刚顶其义云何。若观八分可成八叶。何言月轮（四）
    答。若三十四心断结入真证析空理。于此空理更求本有性得佛性。空即佛性。是三藏义。梵云舜若。此云空也。是偏空义。如是遍计空是都无空也。又云舜若多。此云空性。以空为门所显自性。如依圆空门空体有。此法相宗常途所说。若华严中呼虚空神名舜若多神也。古今大疑。送唐令诀（云云）若以一念相应慧断结入真证体空理。于此空中今求本有性得佛性。空即佛性。天台云即是空。三论云。宛然有宛然空。是通教义。若心心所法本性空寂是舜若多。空性即是本有心性。涅槃经云。真善妙有此则性得理智功德。起信论云。如来藏有二种。一空如来藏。谓烦恼自体空寂。二不空如来藏。谓恒沙佛性功德。谓空法外别有佛性。如云外月。是别教义。若中论云。因缘生法即空即假即中。即是佛性。是圆教义。故心地观真实经中。空中求心本除邪见。除邪见竟自悟心即菩提性。即是性得月轮。文不云者是虽深秘未是秘中深秘故也（一）若析体二空中始观佛性犹为界外尘沙无明所缠。譬如月轮在轻雾中。若别等觉始观佛果犹为三十品无明所缠。亦如月轮在轻雾中。若圆等觉始观佛果犹为一品无明所缠。亦如月轮在轻雾中。若真言者在凡夫地能了惑障即是菩提。唯在心垢灭取证如反掌。此智始生虽未分明智强惑弱。亦如月轮在轻雾中。大日经云。解脱业烦恼而业烦恼具存。谓业烦恼本来菩提。本无所缠今何所脱。今金刚顶亦尔（二）
    所通达心能通达心各有二义。一约九识。谓本净九识是所通达心。染秽九识是能通达心。如心地观。自觉悟心有其四种。凡夫二心。一者眼识乃至意识同缘自境名自觉悟心。二者离于五根心心所法和合缘境名自悟心。私云。初心六识。后心七八九识体相用故。二约五智。谓佛地五智是所通达心。行者五智是能通达心。如心地观。贤圣二心。一者观真实理智。二者观一切境智。如是四种名自悟心。私云。初智法界性智。后智四智。又约九识更有二义。第九净识是所通达。第六意识是能通达。又约五智更有二义。大圆镜智是能通达。法界性智是所通达（三）
    菩提心论云。凡人心如合莲华。佛心如满月。此心合莲花亦有二义。一男女心藏肉团八分如合莲华。大日宗云。众生自性八瓣具足。故是肉心亦有八分。今云。第九识体之上自有八识之相肉心类。此一团八分。二如金刚顶疏云。如来开觉心如莲华开。今例言之。众生迷覆如合莲华。又疏引心要云。夫修行者初发信心以表菩提心即大圆镜智纥哩娜野心。是众生肉心内安吽字为种子。所变种子为月轮。于轮光明中想五智金刚杵。光明照彻。即易杵为金刚萨埵。即普贤菩萨之异名也（云云）故知此界亦以纥哩娜野肉心为处观之。所表菩提心亦是质多心。以所显能亦是质多。
    问。若真言者在凡夫地了业烦恼本来菩提。本无所缚。今何所脱者。何故菩提心论云。法尔应住普贤大菩提心。一切众生本有萨埵为贪嗔痴烦恼之所缚。故诸佛大悲以善巧智说此甚深秘密瑜伽令修行者于肉心中观日月轮（云云）答。未发心者不知惑即智故自为三毒所缚。若真言者了惑即解故不为缚。具如天台止观圆顿中明。不同前三教说惑外立解。通教虽说烦恼即菩提只约界内体观。非是法界圆观（云云）
    问。若大圆镜智是能通达。法界性智是所通达者。何故用心次第云。所言三摩地者更无别法。只是一切众生自性清净心。名为大圆镜智。上从诸佛下至蠕动四生悉皆同等。亦无增减。只为无明妄想客尘所覆。是故流转生死不得成佛（云云）答。诸大乘中第九真如理心名为自性清净心。此理心中同体智性名为一切众生本有萨埵。亦名普贤大菩提心。故菩提心论云。由作此观照见本心湛然清净。犹如满月光遍虚空无所分别。亦名无觉了。亦名净法界。亦名实相般若波罗蜜海。能含种种无量珍宝三摩地犹如满月洁白分明。何者为一切有情悉含普贤之心。我见自心形如月轮。为满月圆明体则与菩提心相类（云云）此普贤心圆明是大圆镜智用。故用心云。大圆镜智是则三十七尊皆名普贤。亦名具足大圆镜智。如此智者五智本有。皆各自性清净心也。
    问。若第九识是所通达。第六意识是能通达者。则同天台引摄论云第八识中无分别智光闻熏习增长成道后真如名第九识。亦同法相唯识论引如来功德庄严经云如来无垢识是净无漏界解脱一切障圆镜智相应故以净位第八为第九识。若许同者何故亦云本净九识染秽九识。答。起信论云。清净真如受熏变作无明。亦作八识。八识是生灭。真如不生灭。如云一法界中有二种门。一心真如门。二心生灭门。如世衣服非臭非香随以物熏则有彼气。真如净法性非是染无明熏故则有染相。乃至不生不灭与生灭法和合非一非异名阿梨耶。八识海中七识浪起（云云）诸论皆云。第六意识能知名义。故能发心修行离染成佛（云云）今约还净故云第九所能第六通达（云云）然法相法苑林章云。或说因果俱入。如唯识等。但说八识。或说因果相对为九。如楞伽云。八九种种识如水中诸波。又有二会释。一云。若无相论同性经中真俗相对以为九识。二云。净位第八名第九识。引经如前（云云）是得天台通教意也。然四念处说。通教唯有六识不许摄论依他八识。且约般若六识文说（云云）故基师云。天竺诤识三家不同。一龙树提婆依般若等唯立六识。二无著天亲依深密等唯立八识。三真谛等依无相论立为九识。然无相论是瑜伽本无识品也（云云）龙树中论入真甘露品有破八识比量。故龙树立六识。而释大乘论开为十识。若摄大乘八九二诤。地论八九二诤。是得别教意也。彼二论中虽许真如随缘非圆融故（云云）若止观引占察经云。观有二种。一唯心。谓观八识。二实观。谓观真如（云云）金刚三昧经云。诸佛如来常以一觉觉诸情识入庵摩罗。而非始入。一切众生本自有之。譬如穷子手持金钱自不觉知。彾跰辛苦五十余年。后文示之乃知本有（云云）楞伽经云。八九种种识如水中诸波（云云）密严经云。佛说如来藏以为阿赖耶。恶慧不能知。藏即赖耶识。如来清净藏世间阿赖耶如金与指环展转无差别（云云）是为圆意。真如缘起作九识故（云云）然约清净九识亦有二种。一性得清净九识。如前所引。二修得清净九识。如楞伽云。八识海澄九识流净。风不能动波浪不起。金刚三昧亦云。等觉三智妙觉三身于九识中皎然明净。金刚顶疏引理趣释。大日如来清净八识四智相应证四智菩提。如云毗卢遮那如来名遍照报身佛。于色界顶第四禅色究竟天成等正觉。为诸菩萨说四种自证菩提。自觉圣智四智菩提。所谓金刚平等现等觉以大菩提金刚坚固故者。由如来净阿赖耶于大圆镜智相应证得坚固无漏三摩地能净无始无明住地微细烦恼。义平等现等觉以大菩提一义利故者。第七无漏末那与第八净阿赖耶识中无漏种子能缘所缘平等平等离能取所取。故证得平等性智。流出随其众生爱乐身如众色摩尼能作无边有情义利。法平等现等觉以大菩提自性清净故者。由如来清净意识与妙观察智相应证得一切法本性清净。于净妙佛国土为诸菩萨能转无上法轮。一切业平等现等觉以大菩提一切分别无分别性故者。由如来无漏五识与成所作智相应现三业化于净妙国土及杂染世界任运无功用无分别作佛事有情事（云云）略出经云。如来五种智亦名法界性智（云云）可谓如来清净第九无垢识与法界性智相应证会本源清净法界（云云）又此修得九识发心以去位位分有。性得九识在未发心（云云）又约染秽九识亦有二种。一性得。谓未发心位九识。二修得。谓发心以去等觉以还位位分证（云云）
    问。佛地五智是所通。行者五智是能达者意何。答。佛地五智且约天台六位自有六佛五智。行者五智亦约六即义自思可知。如云外道凡夫种种邪推顺理解脱。能求是理即。行者五智所推是理即。佛地五智乃至妙觉菩萨是行者。妙觉如来是佛地（云云）
    问。第二修菩提心中。摄真实云。一念见净心。圆满如秋月。复作是思惟。是心为何物。烦恼习种子。善恶皆由心。心为阿赖耶。与净识为本。六度熏习故。彼心为大心。藏识本非染。清净无瑕秽。无始修福智。犹如净满月无体亦无用。即月亦非月。由具福智故。满月如自心菩萨心欢喜。复白诸佛言。我已见心相。清净如月轮。离诸烦恼垢。能执所执等。诸佛咸告言。汝心本如是。为客尘所翳。不悟菩提心（云云）守护经亦略同此（云云）大瑜伽文前后虽交。文意尚同。俱改与净识为本云修净以为因。又改无始修福智云长时积福智（云云）此有四疑。若一念见净心等是菩提心即第六意识有虑知义名质多心。而何次云善恶皆由心心为阿赖耶（一）若与净识为本是同唯识摄论第八识中有染净二分净分熏习增长成净位第九之义。而何前言凡夫性得有第九识（二）若藏识本非染清净无瑕秽无始修福智等是同地论以第八识。为真如识依持诸法。而何前云第九真如八识生灭（三）若离诸烦恼垢能执所执等亦是净位第七离二取等。今菩提心是质多心。即第六识何故前后相违（四）
    答。释此疑故前说本净九识是所通达。杂秽九识是能通达。凡夫本有菩提性中九识具足。言净心者是无垢识。此识是体。八识是相七识是用。若发心义是第六用。若熏习义是第八用（一）又能发心虽第六识。而所发心必第八识。大圆镜智大菩提心此心为因入法界智。此智亦名净识。即庵摩罗故。显识论云。灭阿赖耶入庵摩罗。金刚经云。常以一觉入庵摩罗。而非始入本自有之（二）若烦恼习种子心为阿赖耶是染秽第八。藏识本非染清净无瑕秽是本净第八。如第八者余八亦然（三）若净心如月轮离能所执等是本净第七。汝心本如是为客尘所翳是染秽第七（四）故金刚顶疏引大瑜伽中此七段偈已云。自心如满月者是本性具也。六度熏习故。彼心为大心者是熏修具也。
    问。大菩提心应遍法界。何有方量。而何故引五十由旬满月以为菩提心相（一）若无体亦无事即月亦非月者。以空为极。何故前引中论因缘生法即空即假即中（二）心若喻月轮有几义耶（三）答。五十由旬且举空月。若心月量大小不定。或观一肘乃至无量（一）为除月执亦说月亦非月即中道义（二）净心喻月且有三义。离三毒故（三）故用心次第云。行者应当安心净住。勿缘一切诸境。应须假一圆明。犹如净月。亦如净镜。不高不下。正当行者心中量同一肘。圆满光明内外莹彻。色白鲜洁世无类者。初虽未见久久精研当即彻见。若明见已即更观察。渐引令广。或四肘八肘。如是倍增乃至遍满三千大千世界极令分明。将欲出观渐渐收敛量同本相。初观之时假月为喻。遍周之后无复延缩。作是观已即便证得解脱一切障三昧。此三昧者名为地前三贤。依此渐进遍周法界。如经所说名为初地。所以初地菩萨以证此法昔所未得而今得之生大喜悦。是故初地名欢喜地。亦莫作月解。即此自性清净心以三义故。犹如于月。一者自性清净义。离贪欲垢故。二者清凉义。离嗔恚热恼故。三者光明义。离愚痴闇故。所以喻月者。为世人皆共见取以为喻。令其悟入。观习成就不须延促。唯见心光明朗。更无一物。亦不见身之与心。万法不可得。犹如虚空。亦莫作空解。以无念体不可得故。说如虚空非为空相。久久纯熟行住坐卧一切时处作意与不作意任运相应无所挂碍。一切妄想贪嗔痴等一切烦恼不假断除自然不起。常得清净。依此修观乃至成佛唯是一道。更无别理（云云）
    问。大日宗云。入净菩提心时得除一切盖障三昧。前已判为圆密初住。然其初住分遍法界。而何今云引月令遍三千世界得解脱一切障三昧名为地前三贤引遍法界名欢喜地。答。此文且约别教位以明超越。若遍三千。能超三贤。若遍法界亦超十地。若不尔既得解脱一切障三昧。岂只遍三千耶（云云）
    问。第三金刚心中。略出经及真实经□观心月中有五股金刚。而何故大瑜伽云观金刚莲华。答。如上释名中说。大瑜伽是金刚界莲华部心行法故观金刚莲华。又前二经依金刚萨埵念诵法故观金刚。理实可言随行五部各以其三昧耶观心月中如略出经灌顶法中。弟子心中想有月轮。内有八叶莲华台。上有婀字。内若金刚部想跋折罗。若宝部中即有宝珠。莲华部中亦如莲华。羯磨部中亦如羯磨。毗卢遮那部想窣都婆（云云）又授跋折罗中云。此跋折罗常住心中为三摩地身。若是宝部莲华部羯磨部各于跋折罗上随安宝珠莲华十字（云云）或阿阇梨金刚心中若都法行五法鳞次观明连持。若一部法各用其部（云云）或阿阇梨随五部法各以五股立心月内。随中股上想五部法（云云）此则五部三摩地行。此次略辩次金刚身佛身圆满加持灌顶系鬘成觉加持现证智相利他。各用当部当尊为异（云云）
    问。心月中有阿字。字内有三昧耶形者是灌顶法。诸五相中无此字何。答。凡大日宗三部如次用阿娑缚三字。今金刚顶五部如次用鍐吽怛罗（二合）纥哩恶五字。而今灌顶法中五部皆用婀字。是初入三昧耶时召智法中先以恶字为智种子。约此义故今用婀字。一切诸尊召智法中皆用婀字。后成身时用各种子。虽用各各种子。皆随五种阿字转用。如诸瑜伽中皆于心月先安种子。次变种子为三昧耶。变此为本尊且行。如文殊五字等法。心月安昙。变昙为□。或安暗瞒字。变此为□。如文殊者诸尊皆然（云云）今菩提心论云。观行者初以阿字发起本心中分明。只渐令洁白分明证无生智。夫阿字者一切法本不生义。注云。毗卢遮那经疏释阿字具有五义。一者阿字短声。是菩提心。二阿字引声。是菩提行。三暗字短声。是证菩提义。四恶字短声。是般涅槃义。五恶字引声。是具足方便智义。又将阿字配解法华经中开示悟入四字也。开字者开佛知见。即双开菩提。如初阿字是菩提心义也。示字者示佛知见。如第二阿字是菩提行义也。悟字者悟佛知见。如第三暗字是证菩提义也。入字者入佛知见。如第四恶字是般涅槃义。总而言之具足成就第五恶字是方便善巧智圆满义（云云）今云。若都法若五部各以此第五阿字义名为五法以为各各种子诸字五转。且约金刚界大日尊□字以第一阿字菩提心义观心月中发菩提心是□。以是第二阿字菩提行义观心月中成金刚心是□（引）以第三暗字证菩提义观心月中成金刚身是鍐以第四恶字入涅槃义观心月中成佛身圆满是□入以第五恶字方便智义观心月中成佛以后现八相等是□（入引）
    问。第四金刚身中。真实经云。我身已成金刚萨埵顶有宝冠。五方化佛结跏趺坐。略出经云。尽虚空中所有一切如来身口意金刚界悉入自身金刚体中。一切如来现证菩提为金刚身。大瑜伽云。自身为金刚莲华（云云）三文相违云何（四一）又以此身配身证菩提云何（四二）第五佛身圆满中真实经云。三世诸佛及其眷属微尘菩萨无数天龙从十方界入出我身。如五方色青黄赤白及以杂色是五方佛。入我身中具三真实总成我体。诸佛所证唯此法身。次报身真言中云。法与非法本性清净。譬如莲华。我今观此即是报身。虽似受用衣服饮食诸天音乐心不染着。次化身真言中云。种种相状具八圣道。或为一一众生各变化身。或观一切有情各成一佛。乃至广说八相利他。次坚固常住三身真实。略出经中次五佛加持。次五佛灌顶。次五佛系鬘。次百字加持。次成等正觉（即真实经法身真言）次一切如来皆入萨埵金刚中加持现证。次发五智菩提。次现八相利他（云云）大瑜伽中次观身为本尊。次五佛加持。次五佛灌顶。次四佛系鬘。次被甲等（云云）三文相违云何（五一）又以佛身圆满为入涅槃云何（五二）
    答。金刚顶第四相云。我见月轮中金刚。疏名坚固普贤心。第五相初云。所有遍满一切虚空界。一切如来身口意金刚悉入萨埵金刚。是明第四真言所为。略出经中引敛已了。先有加被金刚坚固真言。与金刚顶坚固普贤心异也。次尽虚空界一切如来身口意金刚悉入自身真言。是金刚顶坚固普贤心真言同也。故有纷乱。文相难见。今依二经为定。略出为差。大瑜伽云。自身为金刚莲华略也。可言金刚莲华萨埵（四一）真实经金刚身中云。金刚萨埵即是毗卢遮那变化身（云云）故成其身名证菩提（四二）第五相中三又广略虽不同。而彼此相成遂无异辙（五一）三身果中大菩提智大涅槃断名入涅槃。非八相中方便涅槃（五二）
    问。第四相中如文殊瑜伽中云。一切诸佛菩萨皆入身中名金刚身。不云莲华萨埵。何故必以虚空一切如来三密悉入自身属第五相。答。一切如来三密金刚悉入自身是第四相真言所为。以一切如来三密金刚悉入自身故入第五相。若随五部亦有五部萨埵五部如来（云云）
    问。第五相中金刚顶与大瑜伽及略出经多有不同。次第如何。答。金刚顶有四义。一虚空界如来悉入萨埵金刚。二一切如来以金刚名号金刚界。金刚界灌顶。三金刚界菩萨白言。我见一切如来为自身。四一切如来告言。具一切形成就观自身佛形。今以略出经及大瑜伽文足之。第一法次五佛加持。第二法有五佛灌顶。次有五佛系鬘。第三法即百字加持同也。第四法即成等正觉。又金刚顶加持现证亦有五义。一金刚界菩萨现证自身如来。疏引真实经云。三世诸佛及眷属等从十方界入出自身等文云。即此义也。二白言诸如来加持于我令此现证菩提坚固。三一切如来入金刚界如来中。疏云。五方如来即能加持。金刚界如来所加持者。四金刚界如来当彼刹那顷现证等觉一切如来平等智。入一切如来平等智三昧耶证一切如来法平等智自性清净。则成一切如来平等自性光明智藏如来应供正遍知。疏云五句如次现证五智菩提也。五一切如来复从一切如来萨埵金刚出。以虚空藏大摩尼宝灌顶发生观自在法智。安立一切如来毗首羯磨。疏引心要说于心证得此四智慧。故令诸众生圆满四智慧令诸众生受用四智三摩地智之文今以二经会之即彼加持现证与发五智菩提之二文也。又金刚顶从此以后亦有四义。一现证以后往诣须弥卢顶金刚摩尼宝峰楼阁。疏引经云。毗卢遮那如来于色界顶第四禅成等正觉即下须弥山顶。是三世诸佛常说法处。真实经云。时婆伽梵住妙高山三十三天帝释宫中摩诃摩尼最胜楼阁。三世诸佛常说法处。分别圣位云。一切如来从萨埵金刚出。乃至令发生善巧智。令往诣须弥山顶。诀云。妙显山旧云妙高。名坚胜。法界座种也。今人共号为须弥座者从此立名。非是须弥卢山四宝所成者。此妙高显犹如彼山。故以喻之。二金刚界如来以一切如来加持于一切如来师子座一切面安立。疏引分别圣位云。施设四方坐师子座。三时不动如来。宝生如来。观自在王如来。不空成就如来。以一切如来加持自身。疏引分别圣位云。四方如来复加持毗卢遮那佛。四婆伽梵释迦牟尼如来一切平等善通达故一切方平等观察四方而坐。是诸如来就坐而坐。三方为婆伽梵。北方不空号为释迦（云云）今以二经会之即是三身八相等也（云云）第五相中前后合有十三义门（云云）
    问。此是都法若随五部如何行之。答。随以一部行之思之可知。问。其中灌顶有几种耶。答。义诀云。以五智印三昧耶灌普贤顶及一切众生。授以智印。一金刚智三昧智。二宝印智三昧智。三法轮智三昧智。四羯磨智三昧智。五一切如来法界智三昧智。五智印门一一复别五相灌顶之法。一者光明灌顶。谓诸佛菩萨放光加持也。二者甘露灌顶。谓以部主真言加持香水也。三者种子灌顶。谓部尊字门想布身心。四者智印灌顶。谓部主所执印契加持。五者句义灌顶。谓部尊真言及思中义理。想布彼心。能解如是甚深次第想念运用加持自地。是人堪受大阿阇梨位也（云云）略出经自灌顶有五部别行法。而无都法师灌顶。亦五部别行不同。若大灌顶鳞次行之（云云）若大瑜伽唯有五部都行自灌顶法。而无五部别行之法（云云）大瑜伽是自念诵法。略出经是师灌顶法故尔。问。五种灌顶几通自他。答。□通自他。但凡夫位不能放光。若师若自须用诸佛菩萨放光加持之观。问。大日宗秘中深秘法中其师先在坛门作自灌顶。又观行者欲念诵时作自灌顶□观自身。五轮同体为地为身。中观八叶海会。下有金刚持莲华茎。海畔观诸天等及供具等以为自灌顶法。今金刚顶何故不如此耶。答。此界亦同。初以五字成地成身。次以五相成身中观月轮。乃至一切诸佛三十七尊来入身中成本身。五佛加持灌顶名自灌顶法。故此五灌顶法亦须胎藏而通用之（云云）
　　问。楞伽经云。初地及等觉位□得二种住持力。一三昧住持力。二一切诸佛授与灌顶住持力。又诸大乘五十二位中第十住名灌顶住。与此中自他灌顶同异云何。答。彼□通别教义。唯说他灌顶法。不知自灌顶法。若圆教中初住以上本下□高。现三身佛。其中报身亦在尼吒。灌顶受位已入密藏具二灌顶（云云）若真言门凡夫以上位位常得自他灌顶（云云）
    问。通佛坐天衣上别佛七宝树下。□无尼吒灌顶受位。何言彼是通别义耶（一）通别菩萨未知真言。何有五种他灌顶耶（二）圆教菩萨虚空为座成报身佛。何言尼吒灌顶受位（三）圆亦未知密教。何有真言二种灌顶（四）真言凡夫未遇诸佛。唯是应有自灌顶法。何有他灌顶中诸佛菩萨放光灌顶（五）前云。七人修此三摩地观。若尔此二种灌顶法亦可七人共修（六）
    答。天台通别教中不见尼吒灌顶受位之文。然以天台判唯识瑜伽佛地论等为通教。故彼中所说菩萨十地满足后报利益。往尼吒天现报利益。入金刚定断习成佛。是属何教（一）
    彼大菩萨十地满心运心身直往色究竟天出过三界。净妙国土坐无数量大宝莲华而不可说海会菩萨前后围绕。十方法界诸佛菩萨放大光明入菩萨顶。以无垢缯系于顶上。授法王位尊重赞叹。此中唯说光明灌顶。未说自余四种灌顶（二）圆教菩萨虚空为座成三身佛。其虚空座即三身佛。而无身土差别之相。三身一体亦无差别遍一切处。强名虚空。非以上虚空而名虚空。如涅槃经譬如虚空非内非外非两中间一切处有。乃至广破十种邪计虚空。故知虚空是一切处之异名也。不空□索经云。三身一体皆平等。毗卢遮那自性身。普贤观云。释迦亦名毗卢遮那遍一切处。其佛住处名常寂光。金刚般若论云。智集唯识通。如是取净土非形。第一体。非庄严。维摩疏等亦说圆佛身土不二。佛身佛土遍一切处。三身成佛皆现五相。自证化他常平常差。尼吒灌顶岂非外现（三）圆教名理秘密。真言事理俱密。然菩提心论云。是说三摩地法于诸教中阙而不书不书者。是佛虽说之而传法者阙而不书。何况圆人初住已入秘藏。秘藏自具事理俱密。自得真言自他五种灌顶之法（四）诸佛三密遍一切处。无记记记有感自应。大日抄记引金刚顶大梵天王摩醯首罗等世间福智自在力。若有众生归依之时各现其前说法利益。彼天王等不作是意。我应其人为其说法等之譬喻以显法身遍一切处感应利导。以常途云法身不说法利益之言名为不了义也（云云）故知真言凡夫以上修自灌顶之时诸佛菩萨即处即现亦授灌顶。但以盲愚未得都见（五）前七人者。一法性身。二自受用。三他受用四受职菩萨五后身菩萨。六顿悟菩萨。七渐悟菩萨。此七种人皆用二种五灌顶法。
    问。天台圆教佛说此灌顶法可名事理俱密。何名理秘密教（一）传法圣者阙而不书。是谁阙之（二）此七人中法性身（二）受用受职名通通别圆。后身顿悟渐悟名亦通五教。今云前七亦通彼耶（三）前云。大日垂□现四教佛各于其中开会外□。若依此义大日唯会四教佛果。不会二乘人天。与大日宗十界皆入曼荼罗时会其本习即身成佛相违（四）
    答。天台圆教唯随显了名理秘密。若约隐密亦有事密。彼佛说中虽名显了。三密事法隐密未传。非同佛以密意不显了说。又密□经说佛三密。及一向经说三微妙。而唯标名不说行相（一）
    金刚顶疏引六波罗蜜经以五人为灭后持法文云。佛于六波罗蜜经中收摄法宝以为五分。一素怛缆。二毗奈耶。三阿毗达磨。四般若波罗蜜多。五陀罗尼门。而举五人以为灭后传教者。谓阿难。邬婆离。迦多衍那。曼殊室利菩萨。金刚手菩萨如次令各受持一藏。智论云。佛灭度后。迦叶与阿难在耆阇崛山结小乘三藏。文殊尸利弥勒诸大菩萨亦将阿难集是摩诃衍。金刚仙论云。佛说佛话经已。八十亿那由他阿罗汉。无量无边恒河沙不可思议菩萨。皆集于彼铁围山外不至余界二界中间。当于尔时菩萨声闻皆言。如是我闻。佛在其处说其经等。天台法华文句云。佛话经云。文殊结集。阿难升高称如是我闻。大众悲渧（云云）故知文殊弥勒诸大菩萨结诸大乘之时。真言秘藏阙而不书。然经部师立小乘五藏云。一修多罗。二毗尼。三阿毗昙。四杂藏。五□藏又颇婆三藏。此云明友。亦立四教。一小乘。二抑扬教。三守护教。四佛性教（取意。文可检正文）此□藏及守护教□陀罗尼□法。是以五乘教中佛以小分亦说真言。经部立小乘□藏。明友立大乘□教（二）
    小乘教中但说佛真身及随类身。唯有二身无三身文。通别圆中具说二身三身四身。二身如智论等生身法身。三身如佛地等法应化身。四身如楞伽等自性法及受用变化差别转。受用开二故为四身。又金光明开为四句。具如彼文。今密教中名为四身自有五身。如菩提心论等自性身。受用身。变化身。等流身受用开二自为五身。此中等流身华严经名摩奴摩化身也（云云）尼吒受职在通别圆。三藏教中无此义也。真言教中心王境界受职成佛。非第四禅（云云）后身菩萨□通五教。三藏以从天下名后身也。通别圆密地住以上现八相时现最后身（云云）五教各有直往菩萨名为顿悟。各有回小入大菩萨名为渐悟（云云）此中七人唯取圆密（三）
    如是七人若约未开会时。圆密七人唯修此法自余不修。若约佛□开会五教七人皆修此法。又金刚界大曼荼罗中院是三十七尊。第二院十六菩萨。第三院贤劫一千菩萨。第四院舍利弗等一切二乘。毗那夜迦等一切天。乃至二十天来会者。而现图中十六菩萨一千菩萨合为一院（云云）又金刚顶十六菩萨遍满法界八相利他。故以一切法界三乘五乘十界感应皆约开会入曼荼罗。各随本习令修此法（四）
    问。五种灌顶光明加被一身。香水灌洒顶上。种子想布身心。智印授与顶手。句义想布心胸。何故皆名灌顶。答。金刚疏云。譬如转轮圣王将登极时。取四海水请一明师。灌顶加持。被印可已。然后登极。尔时四海敬信万民承奉。佛亦如是。今当遍于十方垂教令亘于三世利群生。是故从尘数诸佛受五相灌顶（云云）若俱舍等金银铜铁轮一二三四洲逆次。独如佛灌顶登极位（云云）若无量义大转轮王（注云。领大千界）小转轮王（注云。领小千界）若虚空藏经云。一切天灌顶王（新经名众天灌顶王）有三万六千子。于三千大千世界有大宝藏（云云）本业璎珞经有十五种轮王。十信十住十行十向如次铁铜银金。初地百宝相轮。二地千宝相轮位位倍增皆琉璃轮。等觉摩尼轮三界王。妙觉水精轮法界王。是名五十二位菩萨世间果报。仁王亦有十四轮王。唯除等觉。附通教故。是名五十一位菩萨利他。本业云。此等轮王皆有灌顶登极。唯汲四海是约四海轮。初地以上至于六地是六欲王。七地以上至于十地是四禅王。过第四禅有十住菩萨住处亦名摩醯首罗此处有等觉妙觉菩萨住处。彼世间十轮王未见取水之处。第四禅上净土灌顶多出经论。所谓十方诸佛放光灌顶（云云）彼四轮王欲登极时请一外道阿阇梨耶。亦云阿只梨。此云明解。明解古今天地之道。本是在俗。明解师名佛出随世称明解师为阿阇梨。彼阿阇梨汲四海水盛一金钟。令其太子驾一大象。明师在后以水灌顶。亦系宝冠。臣民豪族凑集尊重。是名灌顶。佛随世法亦立此称。虽布身心亦名灌顶。
    问。金刚顶云。遍满一切虚空界一切如来身口意金刚界。以一切如来加持悉入于萨埵金刚（云云）若尔法界如来皆入身中。更有何佛与灌顶耶。此处已入菩萨身中。何故加持现证中云一切如来入金刚界如来中（二）答。此中成等正觉即摄真实证法身真言。文云。次观五方诸佛菩萨及其眷属入自身中。菩萨白言。三世诸佛及其眷属。微尘菩萨。无数天龙。从十方来入出我身。如五方色青黄赤白及以杂色。是五方佛入我身中具三真实。总成我体。诸佛所证唯此法身。乃至报身化身已证得后始有灌顶。故知满空诸佛先入身中令证三身。次出身外方与灌顶。次白所证。次观佛形。次证佛形（一）此处已出菩萨身外。是故加持现证中先举前证。次请加持。次一切如来入金刚界如来中。次证五智。次一切如来从萨埵出。加持显发五智（二）
    问。金刚顶云。一切如来入出身中。而真实经云。三世诸佛。眷属菩萨。无数天龙。入出身中。相违何会。答。如金錍云。一佛成佛之时一切无非此佛依正。天台亦云。佛果已满从事而说。初地初住分具十界。乃至凡夫但是理具故。今一切遍满虚空界一切如来身口意金刚界入萨埵中者。是百界千如三千世间真如实相金刚界智入菩萨中若性若修皆名一切如来。若隐若显皆具三密金刚。故真实经云。三世诸佛。眷属菩萨。无数天龙。此中过现名已成如来。未来名未成如来。三世佛界□有九界。即是三世诸佛眷属菩萨二乘人天恶趣具足。文无二乘四趣略也。故报身文云。法与非法本性清净。譬如莲华虽生泥中而尘不染。诸佛报身及我报身虽似受用衣服饮食诸天音乐心不染着。又化身文云。种种相状具八正道。或为一一众生各变化身。或观一切有情各成一佛。乃至八相调伏众生（云云）此中自具十界十如。思之可知。
    问。若成佛时十界事具。即隋辕难云。天台佛果三无数劫修行成佛更堕地狱（一）一切众生无始各有。何故成佛忽成一佛（二）答。北辕唯以通教六界之义远难圆教百界之理。如义例云。此理境旨须理违情。故北辕迷之耳。轮王七宝虽具善恶皆名王宝。法王万德虽具善恶亦名法宝。如天台云。如来各断性恶普现色身依何而立。今真言云。色心凡圣皆是法界毗卢遮那平等智身。故义释云。一切诸法本来法界皆是毗卢遮那平等智身。非成等正觉时强空诸法令成法界。已了法界何非佛法（二）藏通二教唯说五性不说一性。别圆二教共说一性少有差别。别说一切一性。圆说一心一性。今真言宗同天台圆教。故龙树十识中第九有一切一心识。谓一切有情本来各有一心。一心各有一切有情。第十名一心。一心识谓一切有情本来共有一心。一心分成一切有情。一切有情还成一佛。故菩提心论云。三世修行证有前后。及证悟已无去来今（二）
    问。若尔过现三宝以常住故可入菩萨。过去百界已灭。未来百界未生。现在九界不觉。未来。三宝未证。何故皆入今日一佛。
　　答。三世实有是小乘义。婆沙所立。三世假立是通教义。法相所用。十世平等是别教义。华严所用。一念难思是圆教义。天台所用。大乘止观云。如人一时眠梦经十二年梦觉相论虚实难定。三世圆融例之可知。佛以三世互入三世。名为时节不思议也。其中生佛融入亦然。故于今日成佛之日三世成佛以加持故皆入身中迷者不觉。觉者能了。大通智胜垂成佛时。十劫坐场佛法不现。此是应佛成道之时机缘未熟故。三世生佛不来入身。此名佛法不现在前。若以菩萨功德力。诸佛加持力。法界加持力令三世生佛入菩萨身中。是故菩萨身是一切身。菩萨口是一切口。菩萨意是一切意（云云）故华严经第八地菩萨现十种身。谓于众生身作己身。国土身。业报身。声闻身。辟支佛身。菩萨身。佛身。智身。法身。虚空身。以一一身为头亦各现十种身为百身也。宗人相传云十身卢遮那也。是外现。他受变化身也。又华严经云。如来成等正觉时能得一切众生等身。一切国土等身。疏云。等者遍也。谓如来身能遍三种世间成等正觉。又元晓法师楞伽疏云。佛证法身亦有二种一自性法身。二意成法身。谓本性清净名为自性法身。若成佛时以一切法皆为自身。名为意成法身（云云）是内证自性自受用身也。
    问。佛地论中他受用身所化有共不共。共者。谓多如来有缘一人。为化此人多佛共为一身一土而化度之。言不共者。谓诸有情无始以来系属各别。或一有情系属多佛。或多有情系属一佛。故随所应化度不同（云云）若尔今真言宗多佛聚为毗卢遮那互现眷属。岂是非彼论共化义乎。答。彼论是通教义。但明五性。未明一性。有佛性中无始有情各各差别。至成佛时佛佛不同。约此异佛明共不共。今真言宗约一心一一心识明生佛始终义。源流异门不可儡同。如前数论（云云）
    问。法相等云。转八识为四智。束四智。为三身。今真言云。转九识为五智。束五智为四身。若用龙树十识转第九为法界智。转第十为何智耶（一）又天台云。别圆同明常住佛性。常住佛性是心本性。本性已同。何言别明一切一心识圆明一心一心识耶（二）答。若约行者入证因门三世修行证有前后。约此一切一心识转为法界性智若约佛地性海果分及证悟已无去来今。约此一心一心识转为法界性智（一）别圆同明真如随缘变成诸法。而别亦明为诸法已非即真如但诸法中各有如性。以是诸法各体故名一切。以本一性故名一心。是名一切一心识也。圆明成诸法已当体真如。一色一心事理真如以末真如故名一心。以本真如故名一心。是名一心一心识也。例如显教一切诸佛佛法同。故名为一佛。密教大日一佛佛体同故名为一佛（二）

第0章 菩提心义略向答抄卷第四

（长承三年岁次甲寅三月二十六日书写了）
    （金刚佛子顺禅）

第0章 胎藏金刚菩提心义略问答抄卷第五

              五大院抄

　　　　　
　　　　　
　　　　　

    第五卷中第五行愿门余之中金刚顶大日尊三摩地行相之余。此卷中辨九识盈缩义。九识梵唐释名义。九识体性义。九识具惑断障义。转九识成五智三密身义。三十七尊四身四土义。五方佛座释名义。四土降魔义。五忍五佛五位义。五智梵唐异名释名义。二智三智四智五智十智二十智七十智会通五智义。五佛梵唐异名释名义。五佛种子法华四字大日五义。会通义。五佛诸经法文异名三密义。诸宗立难地通义（追断法相宗四智三身义）
    问。转识为智经教不同如何会之。答。若会立识不同自会为智各别。若天台云。小乘唯明六识。通教亦明六识。破摄大乘依他八识具如通教四念处说（云云）别圆同明因中八识果上第九广明摄论。八识及第八中无分别智光闻薰增长成道后真如名第九识。云识是智异名也。但以束九为三别明三识分张圆明三识一心。第九名庵摩罗。第八阿赖耶。第七阿陀那。第六波陀那。以九八七类通十种三法。而以八识为三佛性。第八正因。第七了因。第六缘因。为圆义也。亦以唯识转八识为四智束四智为三身为别义也（云云）若华严宗云。小乘唯明六识不明八识。大乘始教所立百法决择分即明八识。大乘终教更明九识。顿教只明一念不生即是佛地不明法数。圆教具足圆融无碍（云云）若三论云。摄论广明九识以为正义（云云）若法相云。小乘经中密明第八。唯识第三广明其文。今大乘中真如不变八识能变。能变有三即八七六。阿摩罗阿陀那是第八识异名。章中亦云。楞伽经无相论真俗相对以为九识。如来功德庄严经云。如来无垢识是净无漏界。解脱一切障圆镜智相应。是以净位第八为无垢识（云云）又断惑章云。能断惑是第六识。能断性是第九识（云云）又基师云。西方诤识三家不同。一龙树提婆依般若经唯明六识。不许八识。故中观心论入真甘露品中有破八识比量。二天亲护法唯明八识。不许九识。三真谛三藏广明九识。不许八识。然无相论明九识。是瑜伽本九识品（云云）今真言云。诸经为宗所明各异。不可以其文少而言不明其义。夫色心之道理经教之纲目。若多若少文义皆有。一小乘亦明心意识三法。如杂心云。集起名心。思量名意。分别名识。岂非八识。然以密意未显了说故。阿含说穷生死蕴等。是第八识。具如唯识第三（云云）
    二通教亦明心意识三。如唯识论亦云集起名心乃至分别名识。深密瑜伽所明八识能变真如不变是正通教义。而般若中唯明会通摩诃衍义。八九识心未委悉之。约阴界入唯明六识。然至所空中云无阿赖耶无尼延底。岂非是粗明第八识乎。龙树本承马鸣。马鸣起信论中已明八九。龙树提婆宁得破之。故嘉祥中论疏广明八九。是述龙树之意。唯天台意通教四念处唯明六识破摄论依他者。且约般若以空依他。非谓假有第八依他。故以唯识八识二无我三性三无性转八识为四智。束四智为三身为通教义。三别教亦明心意识三。如摄大乘集起名心乃至了别名识。楞伽所明八识二无我三性三无性等。及摄大乘转八识为四智束四智为三身皆名别义。四圆教亦明心意识三。具如止观引用诸论以明圆意。金刚三昧经明八九。起信论明八九。心地观明转八识为四智束四智为三身。是为圆义。然释尊一代五时中华严圆融为宗。阿含小应为宗。璎珞地位为宗。般若虚融为宗。法华开会为宗。涅槃佛性为宗。乃至诸经各有所宗。但有法华以后方等后分楞伽深密等经广明识心。今大日法界宫中说三密为宗性海为要。但牟利曼荼罗经明转九识为五智束五智为三密。及悉昙中亦明转九识为五智。是为密教义也。
    二者九识梵唐释名义。问。先九识何。答。若从本起末第九为始。今摄末归本眼等为始。若具梵音那缚（九）尾枳攘那（识聚之识）此云九识。者摩第（下同）翳迦（一）斫乞茎（二合眼）毗阇那（识）此云第一眼识。者摩（第）娜尾（二）羯^7□拏（耳）毗阇那（识）此云第二耳识。者摩（第）怛咥（三）曩（引）娑（鼻）毗阇那（识）此云第三鼻识。者摩（第）左□罗（四）尔贺缚（二合舌）毗阇那（识）此云第四舌识。者摩（第）半左（五）舍里（一合）罗（身）毗阇那（识）此云第五身识。者摩（第）洒吒（二合）毗婆伽（了别之意）毗阇那（识）此云第六意识。者摩（第）飒多（七）末那（思量之意）毗阇那（识）此云第七意识。者摩（第）阿瑟吒（二合八）阿梨那（室藏之藏）毗阇那（识）此云第八藏识。者摩（第）那缚（九）庵摩罗（无垢今云净）毗阇那（识）此云第九无垢识。
    问。此九识若有异名耶。答。眼耳鼻舌身。此五总名五识。身梵云半尼（五）毗阇那（识）亦云若□（身识）第六亦名悉多（虑知心）亦名振多（四无量至心。及至心之心）亦名跋哩惹□（知识及相识之识）亦名穰多（亦是相识。亦不识之识）亦名那尾惹多（不识不见之识）亦名波陀那（分别之识）亦名毗婆伽（意识）亦名波浪识（天台云。波浪是凡夫第六识）第七亦名阿陀那（执持。唯识以为第八异名。天台依真谛义以为第七云。释云执持藏识。执持所有诸法故。亦名分别识。天台云。何陀那是第七分别识。呵恶生死欣羡涅槃。云云）亦云末那（直云意）第八亦名阿陀那（同上）亦名矣栗驮（积聚精要之心）亦名散娜那（业识流转之心）第九。亦名波利耶（真识之识）亦名庵摩罗（净识之异名）亦名不动识（天台云庵摩罗是第九不动识）亦名纥哩（二合）娜野（真实之心。亦云真实之心。即如来藏）亦名阿尾冒驮（无觉了）亦名秫悌达摩驮□（净法界）亦名娑底也（二合）□乞史（二合）弩□罗（二合）枳攘（二合）波浪（二合）弭多娑摩室罗（二合。实相般若波罗蜜海）
    问从本起末第九为始。摄末入本眼等为始证据云何。答。楞伽经云。识有三种。谓真识。转识。现识。即是如次九八七种。起信论云。有二种门。一心真如门。二心生灭门。生灭门有八种识。八识海中七识浪起。此等□以第九为始。唯识论中云。真如不变。能变有三。第一能变是阿赖耶。第二能变是末那第三能变是六识。百法论中。第一心王略有八种。一眼识乃至八阿赖耶。无相论显识论以眼等为始乃至灭阿赖耶入庵摩罗。金刚三昧经云。诸佛如来常以一觉转诸情识入庵摩罗。此等□以眼等为始。
    问。此九识略释名何。答。经云。隐为如来藏。显名为法身。此如来藏无始时来清净无垢名无垢识。天亲佛性论名自性清净心。此心即是真如异名。如彼论云。二空所显真如名应得因。然龙树名为清净本觉染净本觉。马鸣名为心真如门心生灭门。故第八外别立第九是圆密义。若摄大乘第八识中一分净性是别义也。若唯识论第八识中法尔种子是通义也。若阿含第六识中心意识三是三藏义（一）起信论云。生灭法与无生灭法和合不一不二名阿赖耶。此云藏者。义释云。室宅库藏之义。摄持诸法诸法依正。若密严经云。佛说如来藏以为阿赖耶。恶慧不能知藏即赖耶识。如来清净藏世间阿赖耶。如金与指环展转无差别是圆密义。若摄论云。无没无明名阿赖耶。染净二分含藏诸法。闻薰增长转生染净。璎珞亦云。使无法起故名无始。依无始故得有生得住地即无明住地。依生得住地故得有作得住地即四住地。依此五住地故得有二种生死。若灭五住即破二死入庵摩罗是别义也。若唯识论说。有漏无漏种子现行皆在藏识。藏识执持一切诸法。宝性论云。无始时来界一切法等依。由此有诸趣及涅槃证得。是则圆成理上附有依他藏识所言界者是种子也。法尔种子自有染净故有现行。染净诸法此等皆在阿赖耶中故名藏识。是通义也。达摩经偈有新旧二译。法相用新译摄论释义如前。若华严用旧译宝性释义为圆。具如别章。若杂心云。心生诸法此即第六。亦生诸法。诸法皆在第六识中。如义释云。室心有执阿赖耶是室义。一切诸法皆在其中不同佛法中第八识义（云云）以衍破小故云不同是三藏义二。第九第八二种识中于此更起我我所执能执性相不二名为末那。末那云意。意是情义也。亦云思量。于第六识所起诸法第八九识中所有诸法能起思量自无别体是圆密义。若约八九起我我所。能执所执性同相异以为末那是别义也。若约第八起我我所能执所执性相各别以为末那是通义也。若约第六明意者是三藏起我我所能执所执性相各别以明意者是三藏义（三）若约六自在王相性一体分别名义起作善恶名为意识意识亦云了别。是圆密义。若约性同相异名为意识则别义也。若约性相各别名为意识是通义也。若约性相生灭名为意识是三藏义（四）眼分别色耳分别声鼻分别香别分舌味身分别触名为眼识乃至名为耳识。若一切法趣眼是趣不过。耳等亦尔。具如般若。是圆密义也。若五识分别变易以还五尘是别义也。若五识分别分段以还五尘是通义也。若五识分别生灭五尘是三藏义（五。六。七。八。九）
    问。天台光明玄云。识名觉。是智之异名。庵摩罗是不动识。即佛识也。阿赖耶是无没无明。谓随眠烦恼与无明合。即菩萨识。阿陀那是第七分别识。呵恶生死欣羡涅槃即二乘识于佛是方便智。波浪是凡夫。第六识无俟后言（云云）又云。若以三识属三人是别教义。若摄论云。如土染金是圆教义。土即第七。染即第八。金即第九。经云不依识者不依生死识。今识是清净觉故可依也。又道前通名识。道后名智。法华玄亦引摄论云今宗释之。三识一心释义亦引唯识以为别义（云云）此有三违。彼唯识为别摄论为圆。而今唯识为通摄论为别（一）彼以第七为分别识。而今第六为分别识（二）彼以九识为四人识。而今九识为一人识（三）此三何会。
    答。唯识为别是名别义通之别。非正别义。具如前会。彼光明玄以摄论三大乘为别义。其三大乘即九识故今释为别。故法华玄云。九识是道后真如。彼真如无事智行。根本种子皆在梨耶识中。熏习成就得无分别智光成真实性。是则理乘本有。随得今有。若具一切法者那得不具道后真如。若言具者那言真如非第八识恐。此犹是方便。从如来藏中开出耳（云云）而天台释为圆者。得乘中清净九识一心具足以为圆义故维摩疏引摄论如金土染净以是为净九识也。故今取彼道后真如足凡八识以为九识尚判为别（二）故法华玄云。若阿利耶中有生死种子熏习增长即成分别。识若阿利耶中有智慧种子闻熏习增长即转依成道后真如名为净识。若异此两识只是阿梨耶识。此亦一法论三。三中论一耳。如摄论云。如金土染净染譬六识金譬净识土譬梨耶识（云云）六识是六尘分别识。楞伽云。略说有三种识。广说有八相。三谓真识现识及分别事识。贲云。海东云。真谓本觉现谓第八。余七俱名分别事识。当知外道见是压欣因故。此义以第七识名为分别。亦名欣。例如法相会纂要文中云。第七识是远对治。第六识是近对治。第六名分别识。诸论通说此识能离染故。亦非第七识能离染故。而此文云。是第七分别识呵恶生死欣羡涅槃。谓第七识是我见分别识。大日经中外道随世八心中第八生死无畏依求顺埋解脱故。外道我见是压欣因故。约此义以第七识名为分别。亦名呵欣。例如法相会纂要文中云。第七识是远对治。第六识是近对治（三）此文第三相违会释可寻之。
    问。此九识略辩体何。答。廓摄论义章云。若约真者皆以真如为体。故梁摄论云。一切法以识为相真如为体。若约俗者略约五门。以今真言宗真如为宗故用真如门体（云云）
    问。百法家云。心王有八。今云九识。亦皆心王。有何差别。答。元晓申金刚三昧论云。然心王义略有二种。一八识之心御诸心相故名心王。二一心之法总御众德故名心王（云云）今云染中九识御心相故皆名心王。净中九识御众德故亦名心王（云云）问。金刚三昧经云。一念心动五阴具生。五阴生中具五十恶（云云）其五十何。答。论云。识阴有八即是八识。受想二阴随识各八。行阴有九。八是相应。色阴十七。合为五十。言十七者能造四所造十三。谓五根五尘法处所摄有三种色。如显扬说。律仪色不律仪色及自在所生色。且就所生为五十。皆是流转违涅槃故（云云）
    问。若尔唯应八流转生死。何以第九摄流转中。答。彼经八识以为生死大海。第九以为菩提净流。故以八识唯摄流动。如云如彼心地。八识海微澄九识流净。风不能动波浪不起。谓菩提心证诸法空入大地故。第八识内二执随眠分别智者皆已空故言八识海。微住者澄也。无分别故证入本觉地增长。离诸杂染故云九识流净。本觉即是第九（云云）起信论中亦心真如门无明缘起以成心生灭门。生灭门八识海中七识浪立（云云）此约修得而作此说。如彼经云。诸佛如来常以一觉而转。诸情识入唵摩罗。何以故。一切众生本觉觉诸众生令彼众生皆得本觉觉诸情识空寂无生。何以故。决定本性本无有动（云云）若约性得非是始入。故彼经云。譬如穷子手拳金刚彾跰辛苦五十余年。后父示之。本在手中非始入手。唵摩罗识亦复如是（云云）始有之。若约识本九识为海八识为波。如三论宗三乘位数云。约一九识而分体用二名。识用名阿梨耶。识体名阿末罗识。阿摩罗识翻无垢识。真如体净恒对治烦恼垢。故名无垢。为识体故名识。亦是解性故名识。亦名自性清净心。心者。实故名心。亦是智性故名心也。此阿末罗自性清净心海无始以来依无明风动而缘起故有返异功用为阿梨耶识。故此识随六七识之因果而为同类因果。念念无常转变相续。但此识恒有因体转变相续能为染净本。亦为六七识本故名本识。然以通本辩者但以无垢净识为三识本。故起信论云。心真如门心生灭门。心生灭门者即是阿梨耶。谓随缘无常也。心真如门者即是阿摩罗识。谓守性不转门。亦名宅识。生死涅槃所依处也。亦名真识含众德法。亦名法身自体轨则义。诸佛所师也（云云）若约不变随缘二义不变真如以为海水。随缘真如以为诸波。如楞伽云。八九种种识如水中诸波。如此圆密义（云云）若密严经云。心性本清净不可得思议。是如来妙藏。如金处于矿。意生从藏识。余六亦复然。识六种。或多差别。于三界赖耶与诸熏及余心法等染净诸种子虽同住无染。佛种性亦然。定非定常净。如海水非常住波湖而移转。赖耶亦复然。随诸地差别修有下中上舍染而明显（云云）是别义也。若法苑林章云。或因果俱说八谓八识。或因果合说九。楞伽第九颂云。八九种种识如水中诸波。依无相论同性经中若取真如为第九真俗合说故。今取净位第八本识以为第九。染净本识差别说故。如来功德庄严经云。如来无垢识是净无漏界。解脱一切障圆镜智相应。此中既言无垢识与圆智俱。第九复名阿末罗识。故知第八识染净别说以为九也（云云）此通义也（云云）
    问。此九识中所断惑在何识耶。答。法苑林云。萨婆多等所断通六识。犊子部所断唯在第六。五识无染故（云云）是三藏义（云云）又云。大乘所断。安慧所知障除第七在余七。烦恼障除第八在余。执即差别。护法论师二障皆通前之七识。故执即差别。障所发业。唯前六识第七识自非业性不能发业。是在余七识。非第七识。非他所生故说异熟增上士用。熏势。生者非等流果（云云）是以成唯识颂云初阿赖耶识是无覆无记。次第二能变。四烦恼常俱。谓我痴我见并我慢我爱。有覆无记摄。次第三能变。烦恼谓贪。嗔。痴。慢。疑。恶见。随烦恼谓忿。恨。覆。恼。嫉。悭。诳。谄与害。憍。无惭。及无愧。掉举。与□沈。不信。并懈怠。放逸。及失念。散乱。不正知。不定谓悔。眠。寻。伺。二各二（云云）天台记云。唯识论中五住地惑界内习气种子以为无明住地（云云）故知法相所立是通教义（云云）若璎珞云。使无法起故名无始。依无始得有生得住地。依生得住地故得有作得住地。生得即无明。作得即四住（云云）摄论云。阿赖耶识即是无没。随眠烦恼与无明合（云云）古人四种生死中之第一流来生死云。此是无始无明初流动时在梨耶中（云云）胜鬘经云。无明住地其力最大。大力菩萨三种意生身所不能断（云云）此是还源之时。无明犹遗在梨耶中（云云）若宝性论。二乘虽有无我对治而于如来法身犹是颠倒。乃至三界外有四种之相。所谓缘相生坏。犹如界内十二因缘（云云）无明为因以无漏业为缘生三种意生身（云云）楞伽亦有界外三种意成身。谓入三昧乐觉法自性无作为三（云云）十地论云。是时过意地住在智业中（云云）此指初地以前即是意地。佛性论云。二乘界外有三种余。谓烦恼余业余。果报余也。胜鬘云。过恒沙起烦恼上烦恼。果上烦恼。定上烦恼等。天台名尘沙惑。此是还源之时。尘沙无知在第七意（云云）若华严云。三界唯一心。心外无别法。譬如工画师造种种五阴。一切世间中莫不从心者（云云）若六识心能造十界业因果报佛界为善九界为恶。三乘为善六道为恶。三善为善三恶为恶。此是恶在六识中起成六道灭为四乘（云云）此是别义（云云）若大品云。一切法趣眼是趣不过。乃至趣意是趣不过。乃至一切诸法一一如是。准而言之。乃至一切法趣阿摩罗是趣不过。一切法中自有五住。始自理即终至究竟位位九识。识别五住。故涅槃经等觉迦叶菩萨自言。从是以前我等皆名邪见之人。地持等觉如见惑者。四住亦然。圆人初知。烦恼即菩提无集可断。生死即涅槃无苦可除。三道即是三德。本来无缚。今何所断。在凡为缚自损损他。在佛为脱自利利他。相似以前但仰信之。初住以上分证。究竟一位为恶法门以利众生。故在佛地性恶不断（云云）此是圆密两教义也（云云）
    问。此九识中能断障道在何识耶。答。章云。萨婆多唯第六识。杂心云。离欲及退时当知在意识。俱舍等同。大众等四部及化地部六识皆能为断障道说五识身有离染故。犊子部说唯第六识。说五识身唯是无记无染。无离染故。成实论师说非六识六识是无记。但依第四末后行心智慧正断（云云）此小乘义（云云）又云。大乘唯在第六意识。若伏若断非在余故。退及离欲。瑜伽第一卷说。为第六识不共业故。余识不能平等智起。由他引生故说非也。若能断性唯第九识。识真性故。非依他识（云云）此通教义（云云）若璎珞经有三种观。十信十住为从假入空观。十行十向为从空入假观。初地以上为二观为方便入中道第一义观。天台如次以为断三惑观。一见思惑。二尘沙惑。三无明惑。观是观智觉识智故。若竖义六识之智断见思惑。第七识智断尘沙惑。第八识智断无明惑。此是别义（云云）若天台云。次第三观竖断五住。一心三观横断五住。故约六即位三观□断五住（云云）此是圆密两教义也。
    问。此二答中何故圆密二义不别。答。此约通义故为同也。若约别义如瑜只经唯一金刚能断烦恼。金刚有二。一约所断。二约能断。此二金刚约前二为密教义。是为少别（云云）
    问。转此九识为五智为四身云何。答。高野和上所转牟利曼陀罗□经文有一纸。前来牟利曼荼罗经无此文也。此和上亦将大莲华三昧经文及我今奉献诸供具等偈依云正云□愿文传于我国。相传云。和上垂上船时山小师追送此等经文。故且用之。如彼文云。第九阿摩赖识即转成法界体性智。又金刚智。此智身业毗卢遮那佛。口业普贤菩萨。意业不动金刚。第八阿赖耶识转成大圆镜智。又不动智。此智身业卢舍那佛。又阿□如来。口业文殊师利菩萨。意业降三世金刚。第七末那识转成平等性智。又灌顶智。此智身业宝生如来。口业虚空藏菩萨。意业军荼利金刚。第六意识转成妙观察智。又莲华智。又转法轮智。此智身业无量寿如来。又阿弥陀。口业观世音菩萨。意业六足尊金刚。眼耳鼻舌身此五识转成成所作智。又羯磨智。此等智身业释迦文佛。又不空成就如来。口业八金刚业。意业摩诃药叉金刚（已上经文）虽有此文颇有相违。今依彼和上小悉昙释云。转第九唵摩罗识成法界性智。转第八阿赖耶识成大圆镜智。转第七末那识成平等性智。转第六意识成妙观察智。转五身识成成所作智。
    又仁王瑜伽中及仁王良贲师疏引不空三藏所持金刚顶瑜伽经云。五方五佛各现二种身。一正法轮身。二教令轮身。此二轮名亦出理趣释中。毗卢舍那如来现二种身。一正法轮身现转法轮菩萨。二教令轮身现不动金刚。阿□如来现二种身。一正法轮身现普贤菩萨。二教令轮身现降三世金刚。宝生如来现二种身。一正法轮身现虚空藏菩萨。二教令轮身现军荼利金刚。阿弥陀如来现二种身。一正法轮身现文殊师利菩萨。二教令轮身现焰曼德迦。不空成就如来现二种身。一正法轮身现虚空库菩萨。二教令轮身现金刚药叉（云云）而彼经文普贤属中方文殊属东方。又以无量寿阿弥陀为二佛。又以观音为六足口。又疏释迦亦名不空成就。今为二佛。又业金刚为药叉口。有此六违义理难释。私云。若诸大乘亦明三轮。一记心轮。二神通轮。三说法轮。是约化他以为三轮。今约自行转染九识成净九识。净九识为五智。识是智名。具如理趣释说（已上引之）
    此五智现五佛。五佛各现菩萨三密金刚三密忿怒三密名为法身般若解脱三德。亦名境智行三轨。且如五佛大日尊现转法轮菩萨遍照金刚。不动明王。阿□佛现普贤菩萨。萨埵金刚。孙婆明王。弥陀佛现观音菩萨。法金刚。马头明王。不空佛现弥勒菩萨。业金刚。金刚夜叉。又如大日尊现四大菩萨。四波罗蜜。四金刚。四大忿怒阿□佛现四菩萨四金刚四忿怒。弥陀佛现四菩萨四金刚四忿怒。不空佛现四菩萨四金刚四忿怒。若大日尊现四内供养菩萨四金刚四忿怒四方佛现四外供养菩萨四金刚四忿怒。大日尊又现四摄菩萨四金刚四忿怒各有异名具如别章（云云）
    又如四轮曼荼罗中金刚界轮曼荼罗三十七尊皆住金刚身。降三世教令轮曼荼罗三十七尊皆住降三世身。遍调伏法轮曼荼罗三十七尊皆住莲华身。一切义成就轮曼荼罗三十七尊皆住实身。如是分别。具如指归（云云）又如十八会中第十四会如来三昧耶真实瑜伽经广说。五部互圆融如来即金刚部。金刚部即宝部。互相摄入法界即真如。般若即实际。于假施设有异。于本即一身（云云）若大乐金刚五秘密以东方五尊各为五方五尊（云云）若瑜只经五大虚空藏以五部名以为五大虚空藏名。若理趣释文殊会中有四法轮。曼荼罗中四种利。谓金刚。忿怒利。莲华利。宝利（云云）又胜初经有金刚萨埵（云云）莲华部瑜伽有莲华萨埵（云云）通而言之五部二十五尊各得互融随得其号。若八供四摄亦随五部各得其号（云云）
　　若以五佛三十七尊为四身者亦有二义。一约一代偏判四身。二约四土广判四身。一约一代偏判四身者亦有三文。一自性二受变化等流各有三十七尊。二大日为自受用身。四佛为他受用身。三十二尊为变化身。三五佛为自受用身。三十二尊为他受用身。一自性二受变化等流各有三十七者。若瑜只经云。金刚界遍照如来以上智所成四种法身。于本有金刚界自在大三昧耶自觉本初大菩提心普贤满月不坏金刚光明心殿中。与自性所成眷属金刚手等十六大菩萨及四摄行天女使金刚内外八供养金刚天女。各各以本誓加持自住金刚月轮持本三摩地标帜。皆以微细法身秘密心地超过十地身语心金刚各于五智光峰杵出现五亿俱胝微细金刚。遍满虚空法界诸地菩萨无有能见。俱不觉知。炽然光明自在威力。常于三世不坏化身利乐有情无时暂息。以金刚自性。光明遍照。清净不染种种业用。方便加持救度有情演金刚乘。唯一金刚能断烦恼。以此甚深秘密心地普贤自性常住法身摄诸菩萨。唯此佛刹尽以金刚自性清净所成密藏华严。以诸大悲行愿圆满有情福智资粮之所成就。以五智光明照。常住三世无有暂息平等智身。文今依此文三十七尊皆自性身（云云）
    若分别圣位云。然如来变化身于阎浮提摩诃陀国菩提道场成等正觉。为地前菩萨声闻缘觉凡夫说三乘教法。或依他意趣说。或依自意趣说。种种根器种种方便。如法修行得人天果。三无数大劫修行勤苦方得成佛。王宫生双树灭遗身舍利。起塔供养感受人天胜妙果报及涅槃因。不同报身毗卢舍那于色界顶第四禅阿迦尼吒天宫云集尽虚空遍法界一切诸佛十地满足诸大菩萨证明惊觉身心顿证无上菩提。自受用心流出无量菩萨皆同一性。谓金刚性。对遍照如来受灌顶职位。彼等菩萨各说三密门以献毗卢。舍那及一切如来。便请加持教□。毗卢舍那佛言。汝等将来于无量世界为最上乘者令得现生世出世间悉地成就。彼诸菩萨受如来□已。顶礼佛足。围绕毗卢舍那佛已。各还本方本位成为五轮持本□帜。若见闻若入轮坛能断有情五趣轮转生死业障。于五解脱轮中从一佛至一佛供养承事。皆令获得无上菩提成决定性。犹如金刚不可沮坏。此即毗卢舍那圣众集会。便为现证率都波塔。一一菩萨一一金刚各住本三昧住自解脱皆住大悲愿力广利有情（云云）又云。尔时金刚界毗卢舍那佛在色界顶阿迦尼吒天宫。初受用身成等正觉。证得一切如来平等智即入一切如来金刚平等智印三昧耶。即证一切如来法平等自性光明智藏成等正觉已。一切如来从萨埵金刚出虚空藏大摩尼宝。以灌其顶。令发生观自在法王智。安立一切如来毗首羯磨善巧智令往诣须弥山顶金刚摩尼宝峰楼阁。集圣众已。于是毗卢舍那佛加持一切如来施设四方座师子座。时不动如来。宝生如来。观自在王如来。不空成就如来。复加持毗卢舍那佛。然受用身有二种。一自受用。二他受用。毗卢舍那佛于内心证自受用四智。大圆镜智。平等性智。妙观察智。成所作智外令十地满足菩萨他受用。故从四智中流出四佛。各住本方坐本座（云云）次说四波罗蜜十六大菩萨八供养四摄。一一皆云。毗卢舍那佛于内心证得其三摩地智中流出其光明十方世界成一切众生其事。还来收一聚令一切菩萨受用三摩地智故成其尊形住其如来其方月轮（云云）次云。若依次说前后有差。据报身佛顿证身口意三种净业遍周法界于一一法门一一理趣一一毛孔身分相好尽虚空界不相障碍。各住本位以成遍照光明毗卢舍那自受用身他受用身。若依二乘次第而说。若不具修三十七菩提分法证得道果无有是处。若证自受用身佛必须三十七尊三摩地智以成佛果。梵本入楞伽偈颂品云。自性及受用。变化并等流。佛德三十六皆同自性身。并法界身总成三十七也（云云）又云。以三十七内证无上金刚界分智威力加持顿证毗卢舍那之身。从无见顶相流出无量佛顶法身。云集空中以成法会。光明遍覆如塔相轮。十地满足莫能□见。冥加有情身心罪障悉令殄灭。无能知者。虽不能知冥息诸苦而生善趣。光明流出十六及八分等内外大护展转出光照触。辄以成卒堵波阶级。卫护诸佛卒□波法界宫殿成为全身。现证金刚界如来毗卢舍那遍照之身也（文）今依此文三十七尊皆自性身。自受用身。他受用身也（云云）若摄真实经云。如释迦菩萨近菩提树一由旬内修诸苦行满足六年。愿成佛道趣菩提树。坐金刚座入金刚定。尔时毗卢舍那如来观见是已至菩提树金刚道场示现无数化佛。遍满虚空犹如微尘。各共同声告菩萨言。云何不求成佛之法。菩萨闻已。乃至五相成身。自心三十七尊具如彼中（云云）今依此文三十七尊皆变化身（云云）若略出经曼荼罗外院二乘诸天来会者皆是三十七尊等流身也。具如大佛顶经及法华经观世音现三十三身。如此一尊诸尊皆然（云云）
    二大日为自受用四佛为他受用三十二尊为变化身者。若出生义云。我能仁如来悯三有六趣之惑常由蕴界入等受生死忘报。空华无而虚计。衣珠有而不知。于是乎收迹都史天宫下生于中印土。起化城以接之由除粪以诱之。及乎大种性人法缘已熟三秘密教说时方至遂却住自受用身。色究竟天宫入不空王三昧。普集诸圣贤削地位之阶渐开等妙之顿旨。从普贤金刚性海出尘数加持色身。然后演普贤金刚语业之密言示普贤金刚身业之密印。启普贤金刚意业之密慧成有情金刚三业之度门。乃至又云。由大圆镜智厥有金刚平等现等觉身则塔中方之东阿□如来也。由平等性智厥有义平等现等觉身则塔中方之南宝生如来也。由妙观察智厥有法平等现等觉身。贼塔中方之西阿弥陀如来也。由成所作智厥有业平等现等觉身则塔中方之北不空成就如来也。由此如来智出生四波罗蜜菩萨焉。盖为三际一切诸圣贤生成养育之母。于是乎即成法界体性自受用身则塔之正中毗卢舍那如来也。乃至又云。萨王爱喜则东方金刚威庄严界不动如来四亲近菩萨也。宝光幢笑则南方宝光明功德界宝生如来四亲近菩萨也。法利因语则西方大莲华法藏界阿弥陀如来四亲近菩萨也。业护牙拳则北方变化轮作用界不空成就如来四亲近菩萨也。乃至四摄八供具如彼文（云云）今依此文能仁如来彼住自受用身是以大日为自受用身。四佛各住别界现土方处是他受用身。自余三十二尊既现四亲近菩萨身各在他方是变化身（云云）
    三五佛为自受用三十二尊为他受用者。若五秘密云。于显教修行者久经三大无数劫然后证成无上菩提。若依毗卢舍那自受用身所说内证自觉圣智法。及大普贤金刚萨埵他受用身智则于现生遇逢曼荼罗阿阇梨乃至受灌顶受识金刚名号。从此已后受得广大甚深不思议法。超越二乘十地人法二执悉皆平等。见生证得初地渐次升进（文）今依此文大日为自受用金刚萨埵为他受用。故知四佛亦为自受用。三十二尊皆为他受用（云云）
    第二约诸文遍判四身者。三摩地三十七尊自受用法身。礼忏文中。大日为常住三世净妙法身。阿□为金刚坚固自性身。宝生为福德庄严聚身。弥陀为受用智慧身。释迦为变化身。金宝法羯四波罗蜜以为四智。四方十六菩萨如次发心门。福德门。智慧门。大精进门。乃至八供四摄竟云。如上三十七尊□是法佛现证菩提内眷属常住三世平等毗卢舍那互体（云云）若准诸大乘判之。大日今为法身可名自性身。法界体性智故。阿□今名自性身。而实是自受用身。大圆镜智故。宝生今名福德庄严聚身。而实名他受用身。平等性智故。弥陀今名受用智慧身。而实是他受用身。妙观察智故。释迦实是作变化身。成所作智故。三十二尊为等流身。波罗蜜形大菩萨男女天形故也（云云）
    天台释签云。准若唯识论转于八识以成四智又束四智以成三身者。则转第八为大圆镜智。转第七识为平等性智。转第六为妙观察智。转五识为成所作智。大圆镜智成法身。平等性智成报身。成所作智成化身。妙观察智遍于三身。此中不取第九乃是教道一途。属对不与今同。何者彼居果位三身仍别。此在因位三身互融。即此三身亦三德。三德据内三身约外。今从初心常观三德。故与彼义不可儡同（文）
    又法相宗与真言宗作未决中云。大圆镜智现自受用身土相。平等性智现他受用身土相。成所作智现变化身土相。妙观察智现居大众中说法决疑不现身土相。摄论唯识等说。然第五法界智是真如现智体性。故假名智。实无智用（文）此□通教义也。今真言宗四身自性身受用身变化身等流身。若瑜只经自性所成三十七尊亦具此四（云云）若分别圣位自受他受三十七尊亦具此四（云云）若摄真实经释迦变化身三十七尊亦具此四（云云）若略出经三十七尊等流身所现二乘八部亦具此四所现之身（云云）若随四身亦立四土（云云）各具此四（云云）
    问。十八会中初会有四大品。一金刚界大品。大日受用身。以五智现等正觉。成佛以后金刚三摩地发生三十七尊。二降三世大品。金刚萨埵入悲怒金刚三摩地现大威德身。现三十七尊调伏摩醯首罗等。三遍调伏大品。观自在菩萨变现三十七尊。四一切义成就大品。宝金刚虚空藏变现三十七尊。次后示释迦牟尼佛降于阎浮提变化身八相成道。皆是普贤菩萨幻化（云云）此文金刚萨埵观自在虚空藏为本身而变现三十七尊。于前所释别通二门四身摄何门耶。答。五部互融亦有二门。一总五部互具五部。如五秘密（云云）二三十七尊互具三十七尊。如五大虚空藏（云云）今此三尊变现三十七尊。即摄后门。其中四身亦准前判（云云）
    问。三十七尊互现三十七尊。此义可然。今瑜伽中说几三十七尊。答。十八会指归中第一一切如来真实摄教王会有四大品。一金刚界。有六曼荼罗。一金刚界。二陀罗尼。三微细金刚。四大供养五四印。六一印。前四各具三十七尊。第二降三世有六大品。一仪则。二秘密。三曼荼罗。四羯磨。五四印。六一印。前四各具三十七尊。次为后金刚部说四曼荼罗。谓大三法羯。此四各具三十七尊。第三遍调伏有六曼荼罗。一大。二三。三法。四羯。五四印。六一印。前四各具三十七尊。次一切义成就有六曼荼罗。一大。二三。三法。四羯。五四印。六一印。前四各具三十七尊（云云）第四一切教集瑜伽五部各有五曼荼罗。各具三十七尊。乃至结云瑜伽教十八会。或四千颂或五千颂或七千颂都成十万颂。具五部四种曼荼罗。四印具三十七尊。一一部具三十七。乃至一尊成三十七尊。亦具四曼荼罗。四印互相摄入。如帝释网珠光明交映展转无限。行者证上所说各不杂乱圆证四身。所谓自性身。受用身。变化身。等流身。是能作顿利乐一切有情诸菩萨声闻缘觉及诸外道。是名瑜伽金刚乘教法（云云）
    问。十八会指归第一会初金刚界品云。大日如来受用身以五相现成正觉。成佛后以金刚三摩地现发生三十七智。次降三世品云。如来成等正觉已。于须弥卢顶转金刚界轮已。与诸菩萨名号受职已。入悲怒金刚三摩地现大威德身调伏摩醯首罗。乃至死至死已自于下方过六十二恒河沙世界名灰庄严。彼世界中成正觉名为怖畏自在王如来。执金刚菩萨脚按上诵金刚寿命真言复得苏。次为外金刚部说教□四曼荼罗。初大曼荼罗中说大佛顶及光聚佛顶。亦通一字顶轮法。后示释迦牟尼佛降于阎浮提变化身八相成道。是普贤菩萨幻化（云云）
    理趣释云。毗卢舍那名遍照报身佛。于色界顶第四禅色究竟天成等正觉。为诸菩萨说四种自证自觉圣智。说四种菩萨。释迦牟尼如来者于阎浮提五浊末法为调伏九十五种异类外道现八相成道皆得受化致于佛道。现生释迦族中乃姓释迦氏。牟尼者寂静义。身口意寂静故称牟尼。于须弥顶三十三天金刚宝峰楼阁中毗卢舍那转法轮有四种。所谓金刚轮。宝轮。法轮。羯磨轮。其四轮皆摄在二轮中。所谓正法轮。教令轮。即彼毗卢舍那于阎浮提化相成佛度诸外道。即于须弥顶示现威猛忿怒形降伏摩醯首罗等（云云）
    心要云。尔时毗卢舍那如来于须弥顶金刚摩尼宝峰楼阁至已。金刚界如来以一切如来加持于一切如来师子座一切面安立。时大菩提心不动如来。福德聚宝生如来。三摩地妙法藏观自在王如来。一切如来毗首羯磨成就一切事业不空成就如来。一切如来加持自身婆伽梵释迦牟尼如来。一切平等善通达故一切方平等观察四方而坐（私云。是教王经文也。疏云。现证以后往诣须弥卢顶为四。初明往诣须弥卢顶。二明施设诸方坐。三明四佛加持毗卢舍那。四明诸如来就座云云）
    又云。报身圆满万德庄严。于须弥卢顶宝峰楼阁大摩尼宝殿坐金刚台。成等正觉降伏众魔。于诸毛孔放大光明。十方如来及诸圣众咸来同证。十地满足菩萨皆归。此会各处本方座位住三摩地心。皆从毗卢舍那如来心内智中流出无量无边秘密法门。菩萨修行相应三昧。瑜伽理智满法界心（云云）
    检此等文有六相违。若依指归及心要初文可言大日报身尼吒五相成道即下须弥山顶发生三十七尊。若依心要后文可言报身大日于须弥顶成等正觉发生三十七尊。此二文相违（一注也）
    若依理趣释可云于色界顶成正觉已说四智菩提。次云须弥山顶转四法轮。若依教王经于尼吒天成正觉已即往须弥山顶。疏引寿命经云。于色界顶第四禅成正觉即下须弥山顶（文）故即须弥山顶始转法轮。此二文相违（二）
    若依指归云。释迦八相成道是普贤幻化。若依理趣释云。即彼毗卢舍那于阎浮提化相成佛。此二文相违（三）
    若依疏云。须弥卢顶是三世诸佛常说法处。是故如来往诣其处故。摄真实经云。时婆伽梵住妙高山顶三十三天帝释宫中摩诃摩尼最胜楼阁。三世诸佛常说法处。诸佛亦同劝进如来故分别圣位云。一切如来从萨埵金刚出。乃至令发生善巧智。令往须弥山顶集圣众了。诀云。名妙显山（旧云妙高山）名坚胜法界座也。今人共号须弥座者从此立名。非是须弥卢四宝所成者。此妙座高显犹如彼山。故以喻之。此有八面面各有门。于中空洞八大菩萨常所居宫也。而诸菩萨各据一面而演说法。于其室内乃有十方诸佛微尘大会。此释意在隐密往诣须弥义旨如前（文）若依此文色界顶成佛已即下须弥山顶帝释住处说法。而守护经云。释迦如来告秘密主云。毗卢舍那世尊。色究竟天为天帝释及诸天众已广宣说。我今此菩提树下金刚道场。为诸国王及与汝等略说于此陀罗尼门（文）若依此文帝释住处须弥卢顶似在色究竟天。故彼决意尤合此义。何为隐密（四）
    若大日宗以坚胜法界座为大日座。今于其上安师子座。此二文相违（五）
    若依大日义释云。金刚顶瑜伽云。毗卢舍那如来初成正觉大集会三界所有大众。摩醯首罗生慢不来。不动金刚往执令来。七返不从。化粪住中。不动金刚使乌瑟沙摩皆吞食之。治于至死。于闷绝中于灰欲世界受记作佛。因诸梵众皆降伏也（云云）此二文相违。此六相违如何会之。
    答。一会尼吒天成佛须弥顶成佛相违。云疏释处会云。今经只是一处一会。所谓本有金刚界阿迦尼吒天王宫中大摩尼殿。处既不动会亦不移故为一处会也。言阿迦尼吒天者不是世间所说三有色界顶天。是则大毗卢舍那心中本有大菩提心光明心殿。故瑜只经云。金刚界遍照如来以五智所成四种法身。于本有金刚界自在大三昧耶自觉本初大菩提心普贤满月不坏金刚光明心殿中。与自性所成眷属金刚手等十六大菩萨及四摄行天女使金刚内外供养金刚天女使（已上经文）阿迦尼吒天此云色究竟。心是诸法究竟所归。故为色究竟。故华严云三界唯心也。实相功德妙住之境。金刚五智心王所都。故为天王宫。
    问。今案经文金刚界如来受诸如来加持已往诣须弥卢山顶金刚摩尼宝峰楼阁。若尔处会既移。何故但云一处会。答。言须弥卢者非是世间所知须弥。即是毗卢舍那所坐之名。亦为坚胜法界座也。是佛座处犹如彼山。故云须弥卢。是故诀云。今人共号为须弥座者从此立名。非是须弥卢山四宝所成者。此妙山高显犹如彼山。故以喻之（云云）于如来座而有两种。谓世俗胜义。真俗不二而论佛座也。言往诣者从本不生际趣差别之境。故云往诣。即是差无差不二而论往诣耳。又或经云即下须弥山顶者亦复准知也（文）若准此文自性自受成佛住处遍一切处心王境界。非色界顶及须弥顶而名尼吒。亦名须弥是秘密语。已如文释（云云）若疏释佛住处云。阿迦尼吒者。若具梵音应云阿迦抳瑟梯。今云阿迦尼者是略言耳。梯吒是彼方言音不同也。或云此云质碍究竟。阿迦质碍义。抳瑟梯究竟义也。遍知云。大自在天亦名色究竟。亦名有顶天也。言宫者兴唐云。如来实相智身真实功德所庄严处。妙住之境心王所都故曰宫也。此是古佛成菩提处。所谓摩醯首罗天宫。释论云。第四禅五种那含住处名净居天。过是以往有十住菩萨住处亦名净居天。号曰大自在天王是也。今此宗明义以自在加持神心所宅故名自在天王宫也。谓随如来有应之处无非此宫。不独在三界之表。佛地论师云。如是净土为与三界同一处所为各别耶。有义各别。有处说在净居天上。有处说在西方等故。有义同处。净土周圆无有遍际遍法界故。如实义者实受用土周遍法界无处不有。不可说言离三界处。亦不可说即三界处。若随菩萨所宜现者或在色界净居天上西方等处所不定。问若准此论师义者色界净居天宫是随菩萨所宜现者。何故今为毗卢舍那成菩提处耶。答。若直以净居为佛佛土者是为菩萨所宜净土。有限量故。今取周遍法界净居宫以为毗卢舍那成菩提处。
    问。若取周遍法界义以为净土者亦应取诸一切处所为毗卢舍那佛净土。何故定以净居为彼佛土耶。答。为显佛土最胜义故三界中最胜之处以示土相。若得意者于一切处一一各有限无限义。限是随机。无限即是实受用土佛。亦如是初证金刚实相智身周遍法界无有边际。而诸众生随机感见大小胜劣。彼佛地论约有限义以为随宜。今记无限以为毗卢舍那成道处也（文）若准此文阿迦尼吒自具四身住处之义。此文无限义。即前文自性自受用成菩提处。约有限中然自性自受名通通别圆义。若佛地论等十地满足往色究竟坐大莲台。受职成佛。成佛已后周遍法界。而唯断三界五住成三乘同法性佛。是通教义。若摄大乘等十地满足往色界顶坐大莲华。受职成佛。成佛已后遍满法界。而犹界外无明十二品非二乘之所断。独与拔成佛如云外月。是别教义。若法华等云我实成佛普贤观经云。释迦亦名毗卢舍那遍一切处。其佛住处名常寂光。天台释云。虚空为座成究竟佛。而尽断界外四十二品无明成遍一切处身。是圆教义。若瑜只经云。金刚界如来以四种法身于本有金刚界光明心殿自性所成三十七尊。而是本来成觉之佛。非是凡夫修成始觉。是秘教义（云云）
　　又他受变化名通通别圆秘。若佛地论等随菩萨所宜现者。或在色顶西方等处所不定。是通教义。言色顶者。如顺正理论云。过色究竟有十住菩萨住处亦名摩醯首罗。亦释论云。过五净居天有十住菩萨住处亦名净居。号大自在天王是也。言西方者。摩诃□絺罗经云。阿弥陀佛坐百叶台成佛。法相云。是初地菩萨所宜见也。二地千叶乃至位位倍加是也。若华严经等十地有十应身。初地百叶二地千叶乃至位位倍加。华严所说华藏世界是别教义。若圆教佛遍现四教外□。故天台云。初住以上百莲台佛二住千叶台佛。乃至四十二位倍倍增加。是圆佛现佛他受用身。胎经中如来十地。初地释迦示现报身号无量功德光明庄严毗卢舍那如来。无尽庄严世界七宝树下大莲华台眷属围绕。是名如来初地。我及弥陀华开敷佛等唯证此初地。其二地以上说不能知。此经如来十地是圆佛现别他受用身。若起信论证发心菩萨于色究竟天示最高大身。是圆佛现通他受用身。若阿含中四阶菩提树下成佛。是圆佛现小乘佛。此四佛中小乘佛亦名劣应身。通教佛亦名胜应身。别教佛亦名他受用。圆教佛亦名自受用。一代始终四见具足。故胜天王经云。佛成道时或见坐草座。或见坐天衣。或见坐七宝树下。或见虚空为座。像法决疑经云。佛涅槃时或见丈六。或见大身小身。或见莲华藏海说心地法。或见遍满虚空无有边表（云云）若大日宗云。如来有应之处无非法界宫。不独在三界之表。是秘密宗他受用身（云云）若小乘中□尸罗长者子见佛灰色等是小乘变化身。若唯识等三贤菩萨化相。八相乃至初地以上百叶等界大小释迦是通教变化身。若摄论等三贤化相乃至地上大小释迦是别教变化身。若起信华严占察十信满心八相成道已超牟尼。乃至四十二地位位八相。是圆变化身。若金刚顶本来觉了大日如来现释迦身阎浮八相。是真言教变化（云云）
    二会色界顶成佛说法次于须弥转四法轮。色顶成佛即下须弥说法相违云。理趣释意全同指归文。虽再出而实一处。教王经意若依自受尼吒即山顶故不下而下也。若依他受尼吒成佛即下山顶（云云）
    三会释迦八相是普贤化亦大日化相违云。大日化身普贤菩萨亦名悉达。下阎浮提八相成道（云云）
    四会色顶成道下帝释天宫。帝释天似在色顶相违云。若依自受一切同处故色界顶与帝释同处。若依他受色顶成佛即下帝释住处（云云）
    五会大日宗但说坚胜法界座今云其上有师子座相违云。彼大日宗具缘品坚胜法界座须弥山顶。安大悲藏及秘密法品坛上各安三昧耶印种子及三昧耶形。具如彼说（云云）金刚顶坚胜法界座上先以五字成五峰殿。及五字轮一一轮内各有五字成五佛座。故诀云。鍐字轮中种子所变师子座者。师子者诸兽中王。于诸兽中游行无畏。故毗卢舍那诸法之中王。于诸法中变化无碍。故据师子座也。吽字轮中种子所变为象座者。其象力用诸兽力用无能过者。金刚部王共据其上表以坚力。无挂碍故。怛罗字轮中种子所变为马座者。其诸世间尊贵吉祥莫先于马。马有慧用世以为宝。灌顶法王以之为座表以灌顶。具吉祥故缬哩字轮中种子所变孔雀座者。其诸世间以孔雀鸟而为瑞禽此禽丽状具种种色。复有明慧善应时宜。转法轮王以之为座表以转大法轮。不非器故。阿字轮中种子所变迦楼罗座者。此鸟威力能降诸龙。所居四大海中。迦楼罗鸟随所向方龙即降伏。不空业王以之为座表以智用。随方羯磨摄引人天一切诸龙无不归者。谓佛菩萨随摄随归无有违者。如是次第应深智知之（文）又依天竺曼荼罗如五佛座。其五部中诸尊所坐随部同佛。谓金密。及东四菩萨嬉戏焚香钩尊□坐象座。余三准知（云云）今见诀意随此方他受用土所知五兽以释名义。若依自性自受二土此等五兽即是法界自性实相智相力用。非但表示而已（云云）
    六会不动金刚降摩醯首罗灰欲世界得记作佛。降三世降摩醯首罗灰庄严界作怖畏自在王佛相违云。大日义释云。不动金刚降伏惑障。令不动之。降三世令发菩提心。上从色顶一一天处次第降伏而下（云云）若依此文二尊各降一天无失。然指归及理趣释云。须弥山顶降三世降摩醯首罗。是义释所指色顶以下一一天处。次第降伏之中忉利天降魔也。入大乘论有二种摩醯首罗。一毗遮舍摩醯首罗。是第四禅主。二伊舍那摩醯首罗。是第六天主。大日义释引瑜伽经。佛成道已初大集会即须弥顶不动金刚降第四禅主。指归等所指色顶成佛即下须弥。降三世降第六天主故。理趣释云。金刚部中金刚降三世调伏他化自在魔王。宝部中宝金刚忿怒调伏摩醯首罗。莲华部中马头忿怒观自在调伏梵天。羯磨部中羯磨金刚调伏那罗延。慈氏菩萨难调诸天引入佛道（云云）然降魔事四土不同。若维摩等。魔界如佛界如者是自性土自性身降魔也。若瑜只等尔时会中忽有一障者。不从空生。亦不从他方而来。亦不从地出忽然而现。诸菩萨各如醉不知所从来处时。薄伽梵告金刚手等云。此障从何而来。从一切众生本有障无始无觉中来。本有俱生惑自我所生障。无始无初际本有俱本轮。时障者忽然现身作金刚萨埵形时。金刚手说此自生障金刚顶法。时自生障闻此语已忽然不现（云云）是自受用土自受用身降魔也。金刚顶等色顶成道。不动降三世乃至五部降魔如□上说。是他受用土他受用身降魔也若梵网经是金刚顶浅略门。如彼经云。释迦从华藏界东方来入娑婆世界八千遍。先入第四禅中说魔受化经。次入都史天中。次下阎浮。父名净饭。母名摩耶。吾号悉达。七岁出家三十成道。次历十天次第说法（云云）是他受用身。已降三魔先成道已。后降天魔。然后现变化身。八相之时。未成道前先降天魔。次降三魔方得成道。但第四禅上有五那含。其上亦有十住菩萨住处。若五那含天下虽有外道名无想天。故四禅中无有魔天。而入此中说魔受化经。可言五那含上十住处下别有毗遮舍摩醯首罗天魔。或人会云。佛在色顶召第六魔非也。六天变化唯在下界不至上界。以何变身得入色界（云云）华严宗引经云。变化魔王大千界（云云）法相引经云。他受用土虽有魔及二乘天等皆是变化（云云）今此世界通他受用及变化土。故约诸魔权实二释。若约他受是化。若约变土是实。信行云。迦叶佛时魔王名头师。释迦佛时魔王名波旬。释迦欲成道时唯降八十万亿那由多天魔军。未降波旬。故及涅槃请早涅槃（云云）则四教佛八相成道各现降魔。是变化土变化身降魔也。若以六道八部王身调伏同类是等流土等流身降魔也。
    问。心要十六大菩萨文金刚王中云。虽证萨埵正位而见惑未除。金刚利中云。结使烦恼仍未遣之。金刚药叉中云。天魔蕴魔及烦恼魔等须摧伏之（云云）大日如来色顶成道。即下须弥发生三十七尊。何故此中犹有如上见惑烦恼等耶。答。心要且释大瑜伽中四品行者修证之法故云见等未除。是约初心行为言。若至真位及以佛位更无见等。唯约利他以论破惑。苏悉地疏但立三位。一相似位二分证位。三究竟位。金刚顶疏以为三位。一相似位。二分证位。三究竟位。今加初心行者以为四位。若加初闻之时可为五位。若加理具未闻可为六位。即同天台六即之位。各释三十七尊智用（云云）
    问。心要大供养会忍波罗蜜中云。忍波罗蜜者有五义。一伏忍。二信忍。三顺忍。四无生忍。五寂灭忍。伏忍配东方。信忍配南方。顺忍配西方。无生忍属北方。寂灭忍配中方。于此五方即五如来也。地前三贤伏忍。且初地二地三地配于顺忍。四地五地六地配于信忍。七地八地九地配于无生忍。十地满足等妙觉者配于寂灭忍（文）此文五忍配三贤十地妙觉。是仁王经意也。天台云。此仁王经附傍通义亦说别圆（云云）彼经三贤但伏未断。故名伏忍。初三地始断见惑。故名顺忍。具如彼说（云云）今真言宗同天台圆十信。已断见思尘沙。初住以上四十二位皆断无明。何故今用通教五忍配位（一）又忍是五十一位进修之行。何故今配五方五佛（二）答。天台判彼仁王五忍为通别圆。况今真言遍会诸教地位令入密藏。虽通别圆何不皆用（一）五方五佛所部诸尊三摩地智皆有断惑证理之义。故以五忍伏断之义亦配五佛智用义。大日宗云。五种悉地。地前。入地。五通。二乘。佛地。此中十地心中各具此十心百心成佛。宝矩经所说也。今亦例同始从似位终至究竟位位皆有五佛之义。故于位位亦为五忍。故仁王经云。始从伏忍至金刚顶皆名为伏亦其义也（二）
    问。若以五忍配五佛者亦配五智耶。答。既配五佛自配五智。私以义释之。理趣释云。由如来净阿赖耶于大圆镜智相应证得无漏三摩地能净无始无明住地微细烦恼（云云）岂非伏忍能伏断义又云。第七无漏末那与第八净阿赖耶识中无漏种子能缘所缘平等平等离能取所取。故证得平等性智。流出随其众生爱乐身由如众色摩尼能作无边有情义利（云云）岂非信忍能离执义。又云。由如来清净意识与妙观察智相应。证得一切法本性清净。于净妙佛国土为诸菩萨能转无上法轮（云云）岂非顺忍能顺法义。又云。由如来无漏五识与成所作智相应现三业化。于净妙国土及杂染世界任运无功用无分别作佛事有情事（云云）岂非无生忍能无功用义。若由如来无漏无垢识与法界性智相应故。证得无始无终清净法界。离一切相绝诸戏论。周圆无际凝然常住（云云）岂非寂灭忍能照寂义。故璎珞经等觉为寂照忍妙觉为照寂忍。又大日宗以中台位为绝方处心行寂灭即此义也。
    问。此五智梵语及异名等并释名何。答。一名达摩（法）驮都（界）摩野（）体跢野（性）枳攘那（智）此云法界体性智。二名毗戍噜驮（清净）达磨驮都（法界）枳攘那（智）此云清净法界智。三名摩那冒地阿哩（二合）耶。此云自觉圣智。四名缚日罗（金刚）枳攘那智。此云金刚智。五名真如达摩驮都枳攘那。此云真如法界智。私云。此五智如次即是法界体性智具五智义。
    释名若小乘中多名真谛亦名寂灭。唯以界内偏真为理而未名智（云云）若通教中多名真如亦名无为。即百法中真如无为。大般若中十二无为皆是理名。然法相云。以智从理理亦名智。而非实智。如般若之智及智处名为般若。智即四智处即理境故。真如理凝然常住。四智心品念念生灭（云云）若别教中多名中道亦名法界。即中论中八不中道。诸经论中清净法界皆是理名。若约证道理智同体。若约教道智理各别。即三论云。若约理内理智同体。若约理外理智不同。然复四智常住非生灭法。智即理故理亦名智。而未明立法界智名（云云）若圆教中多名实相亦名佛性。即法华中诸法实相。涅槃经中虚空佛性皆是理名。净名三十二菩萨不二法门。妙乐十不二门皆明事理理智一体。即华严云事理圆融理智不二。若约理智一法异名可云五智。但宗匠中未明说耳（云云）若密教中大日宗云。中台心王境界绝诸方处。略出经云。如来五种智亦名法界性智。菩提心论名法界。牟利经名法界体性智。广略虽异同是一名。法轨界种体质性实名为法界体性。即理名理理智同体如水润澄一体不二。不同余教境智各体。然十度中第六名□罗（二合）枳攘（二合）此正云慧。是分别法义也。第十名阇那。此正云智。是分别根性义也。故胜天王云。菩萨入般若门分别法义。入阇那门分别根性。第六或云般若是语略也。或云□罗（二合）贤若或云□罗（二合）慎若是读梵语讹也。贲云。大品以若一字通名智慧。以般助若若名为慧。以那助若若名为智。般若云慧。阇那云智。而亦慧处说智智处说慧。今五智名云。枳攘（二合）若。是通举枳攘（二合）阇那真慧俗智。故梵本归命云曩谟阿里耶（二合）枳攘（二合）吠卢遮那耶等也（云云）是智。牟利经只名金刚智。如瑜只经唯一金刚断诸烦恼金刚自性清净所成。是金刚如来智故名金刚智。金刚名义具如疏中（云云）此智分别圣位名自觉圣智。如法华经自然成佛道。华严亦云不由他悟。今真言宗大日如来自然觉了诸法本初非流转者始修证之。此佛名为圣智海遍照庄严王如来（云云）此智亦名清净法界智（诸大乘云。清净法界今以为智。故为名也）如龙树论本觉二种。清净本觉。染净本觉。始觉二种。清净始觉。染净始觉。即是清净法界即理是智（云云）此智出生义名真如法界智。如佛性论真如俗如故名如如。罗什释云。在诸众生名为真如。菩萨将证名为真际。如来究竟名为法性。此智遍知法界真如作二事义。故为名也（云云）此中初一直诠中实。后四以为四智本源（云云）
    次四智中各有四名。菩提心论等名大圆镜智。梵云摩诃（大）底摩（圆）洒耶（镜）此云大圆镜。如心地观等。一大圆镜智转异熟识得此智慧如大圆镜现诸色像。如是如来镜智之中能现众生诸善根恶业。以是因缘此智名为大圆镜智。依大悲故恒缘众生。依大智故常如法性。双观真俗无有间断。常能执持无漏根身一切功德为所依止（云云）菩提心论亦名金刚智。梵云缚日罗。此云金刚。是金刚部智故为名如理趣释。此智能净无始无明住地微细烦恼。今从所破名金刚智（云云）金刚经名一切如来平等智。梵云三昧耶。此云平等。大乐经云。金刚平等现等觉。以大菩提金刚坚固故。疏云。此智鉴照无物不鉴。故云平等智。又一切如来平等有之。故云平等也（云云）牟利经云亦名不动智。梵云阿□鞞也（二合）此云不动。大日经云北方阿□佛。义释云。利益有情大菩提心无倾动故（云云）此四如次北东南西相应之名（云云）
    菩提心论等名平等性智。梵云三昧耶（平等）跢耶。此云平等性。如心地观等。二平等性智转我见识得此智慧。以是能证自他平等二无我性。如是名为平等性智（云云）亦名宝智（诸密教中亦有此名）梵云罗怛曩（二合）此云宝也。是宝部智故为名也（云云）金刚顶云。一切如来平等智。大乐经云。义平等现等觉。以大菩提一义利故疏云。平等者即均平齐等。谓缘自他一切诸法皆平等故。即真如境名平等性。故能缘智亦为平等。智者决断义。余亦然也（云云）菩提心论亦名灌顶智。梵云毗诜左。此云灌顶。如金刚顶等。已得一切如来宝冠三界法界法王灌顶（云云）此四如次东南西北相应之名（云云）
    菩提心论等名妙观察智。梵云摩苏（妙）部罗（观）始乞刍（察）此云妙观察智。如心地观等。三妙观察智转分别识得此智慧能观诸法自相共相。于众会前说诸妙法能令众生得不退转。以是名为妙观察智（云云）金刚顶云一切如来法平等智。梵云达摩（法）三摩耶（平等）此云法平等。大乐经云。法平等现等觉。以大菩提自性清净故。疏云。此智观察自他诸法自相共相等能现无边作用差别。雨大法雨令诸有情普皆获得利益安乐。故为法平等智（云云）菩提心论亦名莲华智。梵云□纳摩（二合）此云莲华。是莲华部智故为名（云云）菩提心论亦名转法轮智。梵云达么（法）斫乞罗（轮）娑□罗（转）此云转法轮。如理趣释。此智于净妙佛国土为诸菩萨能转无上法轮（云云）此四如次东南西北相应之名（云云）
    菩提心论等名成所作智。梵云迦里抳（所作）计吒（成）此云成所作。如心地观等。成所作智转五种识得此智慧。能现一切种种自他化身令诸众生成就善业。以是名为成所作智（云云）金刚顶云。一切如来平等自性光明智。大乐经云。一切业平等现等觉。以大菩提一切分别无分别性故。疏云。此智不欣厌净妙及杂染。普能起作一切事业。故云平等。照了诸法差别自性。成辩一切利生等事。从用名为自性光明智（云云）亦名成事智。梵云计吒。此云成事。如理趣释。此智于净妙国土及杂染世界任运无功用无分别作佛事有情事（云云）菩提心论亦名羯磨智。此云作业。是羯磨部智。故为名也（云云）此四如次东南西北相应之名（云云）又金刚顶经理趣经初列五智异名。在文易见。疏云。即是五智（云云）
    问。大小乘经□头摩（青莲华）优□罗（黄莲华）□物头（赤莲华）芬陀利（白莲华）天台法华玄义引古人云。天竺莲华有三时名。迦摩罗是未开之时。屈摩罗是将落之时。芬陀利是处中之时。大日义释优□罗等四种华中各有赤白等类。具如彼说（云云）而今大日心莲名芬陀利。三部五部中莲华部名□纳摩。若如意轮赞云。迦摩罗与彼诸经如何释通。答。曼荼罗中青莲华形犹如柳叶。准而言之四种莲华其形各别。古译且约一边以为青黄赤白。而实四中各有余色。如义释说（云云）此四种中各有三时。古人且约芬陀利华。故以处中之时各芬陀利。三部五部中莲华部是□纳摩。部中自有发心成佛涅槃时。其如意轮示菩萨□。故且约此云迦摩罗。若百字轮约其本部云□纳摩。
    问。诸经四种莲华是形异类。非必四色者。义释云。若缘觉声闻当坐华叶之上。或坐俱勿头华叶。此是青莲华也。此但青色之莲。然更别青莲华种非此类也。此文如何会之。答。诸经皆以□头摩为青莲华。而今文云俱勿头。俱勿头者。诸经皆云赤莲华。唯准最胜王。佛齿喻云。犹如珂雪俱勿头。因之古今多疑其色。或疏释云。佛齿光丽非纯白色。少状红白。今私择云。四种莲华各有三义。一以青黄赤白四色如次为四种莲华。如四种莲华地狱及七山海水中所生四种莲华。是常途所明也。二以白赤青黄四色如次为四种莲华。如寂灾护摩白色相应烧□头摩。及此前文并后住中以青色莲为俱勿头。此二已尔。余二准知。三以四种形体种子为四种莲华。如义释云。三藏说。西方莲华有多种。一者□头摩（复有二种。一者赤色。即今此问赤莲华也。二者白色。今此间有白莲华是也。非芬陀利）二者优□罗（亦有赤白二色。又有不赤不白者。形似泥卢□罗华也）三者俱勿头（有赤及青二种。又云俱勿头。是莲华青色白花者）四者泥卢□罗（此华从牛粪生。极香。是文殊所执者。形如赤莲华。亦是此也。更有苏地健迦。华亦相似而小也）五者芬陀利迦（华可有百叶许。叶叶相承圆整可爱。最外叶极白。渐向内色渐微黄。乃至最在内者与□色相近也。此华又极香也。昔为琉璃王害释女。大迦叶于阿耨达池取此华来。里八功德水洒之。诸女身心得安乐命终生天因女投华于地。遂成种子至今犹有之。华大可径一尺余。尤可爱也。此法华所引者是。是。曼荼罗八叶者）
    问。阿含婆沙等立二智。尽智。无生智。亦为四智。我生已尽。梵行已立。所作已辨不受后有（其一）深密瑜伽等立二智。正体智。后得智。亦为四智。大圆镜智等四智。如佛地论立五智。如云有五种法摄大觉地所谓四智及净法界。以理从智亦名为智。非实智也（其二）般若释论等立三智。一切智。道种智。一切种智。新立。一切智。道相智。一切相智。亦为四智。道慧。道种慧。一切智。一切种智。亦为四智。佛智。自然智。无师智。自觉悟。亦为五智。如云智及智处名为般若。智即四智。智处是净法界。以处从智亦名般若。非实般若。亦为十一智。世智。他心智。法智。比智。苦智。集智。灭智。道智。尽智。无行智。如实智。小乘具十无如实智。大乘具十一智（其三）法华立二智。诸佛智慧。其智慧门（其四）此等诸智与今五智同异云何。答。所引即是四教之智。小乘所说除而不论（其一）后三教中少可分别。玄奘经论。旧译所无。都有十四。具如涅槃玄谈（出法华秀句）旧云见道。玄奘立二见道。真见道。相见道。故至究竟亦立二智。正体智。后得智。天台法华疏记引为今家实智权智。天台权实都有十种。具如文句。其中此二是似理教灌实。故此名目亦可通用。彼在通教四智生灭。今于密教名同义别。若第五相证得五智是正体智。次须弥顶发生三十七是后得智（云云）又彼四智虽无一期生灭犹有念念生灭。譬如灯炎续灭续生。今五智相常住不灭。又彼通教理智不融故云净法界理非实智也（其二云云）大般若云。现等正觉一切智相。极善通达道相智。现别等觉一切相智。论释云。一切智共二乘。道种智共菩萨。一切种智唯佛得之。为人易解作三名说。其实三智一心得故。若三智次第是别教义。三智一心是圆教义。若今教中第五相中现证四智即等觉是一切智。次须弥顶发生三十七一一皆云善通达故是道相智。分别圣位云。佛德三十六并以法界身总成三十七。即现别等觉是一切相智（云云）又释论云。因中总别果上总别故。若因中总名一切种慧别名道慧道种慧。果上总名一切相智别名一切智道相智。今释因果五智准知（云云）佛智等四智即是今四智。如次可知。又彼别教教道未融故云智处非实般若（云云）若十一智取如实智通用佛智。余十通小除而不取（其三）法华诸佛智慧果上五智。其智慧门因中五智。天台以四十一地为智慧门。今亦同之。若通取之可约六即。各以为门（云云）若释智慧二字可约因果十度以取第六第十义。如法界性智中释（其四）
    问。五佛梵语异名释名云何。答。天台记云。华严经中。旧云卢舍那新云毗卢舍那。今谓。毗卢舍那释迦文即三身名。如名号品亦名毗卢舍那。亦名卢舍那。亦名释迦文。毗卢舍那是遍一切处。卢舍那是净满。释迦是能寂也（云云）贲云。毗卢遮那亦云吠鲁柘那。亦云吠卢者椤。此云遍照。又吠卢者那此云眼也。佛地经中。他受用身名毗卢舍那（云云）罗什仁王经云。千华台上宝满如来。不空本云。千华台上遍照如来（云云）今云。若礼忏云。常住三世净妙法身。金刚界大悲毗卢舍那佛。若梵号礼忏云。毗戍鲁^8□（清净）达摩驮□（法身）摩诃毗卢舍那娑怛（二合）他□都（大日如来）若十一面真言云。阿哩也（二合圣）枳攘（二合）那（智）娑伽罗（海）吠噜遮那（遍照）毗喻迦（庄严）罗惹（王）怛他□多（如来）旧本云。圣智海遍照庄严王如来（云云）大日义释云。毗卢舍那是日之别名。世间之日唯照一方不照余方。而有昼夜方分。如来之日则不如是。但取少分相似为喻。加以大名名为大日（出住心品及秘密品义释之）此释是一行记。无畏说（云云）义诀云。梵云毗卢舍那此翻云最高显广眼藏如来毗者最高显也。又有翻为大日如来。此□略而名义阙也。又此如来亦名佛菩萨眼如来。亦名诸菩萨母。亦名诸佛菩萨最上广博清净藏也。所谓诸佛菩萨依明见故。诸佛菩萨于中出生故。一切贤圣于中住故。又此大日如来常住满虚空法界量微尘等诸佛身相。一一身相皆无中边。又无增减。故毗卢大经说。为无尽庄严藏三昧也（文）大随求经光明真言中云没驮吠鲁遮那。此云佛眼。五佛顶经佛眼真言中。悉驮噜左□。此云成就眼。故知毗卢遮那卢舍那同亦是眼也。理趣释五秘密中云。婆伽梵无量无边究竟如来者。是毗卢遮那异名也（云云）私云。毗卢遮那有四种身。若瑜只经云。金刚界遍照如来是自性身。若分别圣位。二种受用身。毗卢遮那是二受用身。若摄真实经云。毗卢遮那示现化身来至释迦菩提道场。又义诀云。龙树先持诵毗卢舍那真言感得现其真身为说持念法。是变化身。若略出经云。毗卢遮那天等来会者是等流身（云云）大日宗云。方便为究竟名大日尊。金刚顶云。清净法身名毗卢遮那。岂非一佛内证外化二义（云云）
    梵号礼忏云阿俱刍（二合）毗也（二合）娑怛（二合）他□都。此云不动如来。旧云阿□毗也。今随旧译。亦云阿□。或云不动。大日经具缘品云。北方阿□。义释云。利益有情大菩提心不倾动也。抄记云。上经云北方阿□经误也。今以鼓音为定。是瑜伽义。大日宗云。东方宝幢佛谓菩提心犹军幢旗。金刚顶宗云东方是菩提心故。以大菩提心不动之义名不动佛。岂非一佛异名（云云）
    梵号礼忏云罗怛曩（二合）三婆缚娑怛（二合）他□都。此云宝生如来。金光明云南方宝相。新译经云宝幢。大佛顶经云。曷罗怛那□苏摩鸡都罗惹耶怛他□多耶。注云娑罗树王如来。私云。曷罗怛那（二合宝）□苏摩（香华）鸡都（幢）啰惹（王）此则大日经南方开敷华王如来。亦云华开敷佛。金光明云宝相。新云宝幢。幢相同是鸡都。随见异译。例如旧云信相新云妙幢。所言宝幢即是宝华幢王之略名也。此宝幢佛亦名宝生。理趣释云。婆伽梵一切三界主如来者宝生佛也。宝生之变化则虚空藏菩萨（云云）大日宗云。菩提行义名华开敷。金刚顶云。福德庄严聚义名宝生佛。如菩提心论。能含无量珍宝三摩地。岂非菩提菩提行即福德聚（云云）
    梵号礼忏云路计入缚（二合）□娑怛（二合）他□都。此云观自在王如来。正云阿缚噜（二合）吉帝入缚（二合）□罗惹。约云观自在王。旧译此佛化身菩萨名云观自在亦云观音亦云光世音者略讹也。天台疏记破正法华中云观世音。彼云。光世音。观光声同即便书之（云云）记意云阿缚噜（二合）吉帝（世音）入缚（二合）□（观）又光炎梵云入缚（二合）□。故以观光梵声同故观处书光。而学徒中或不了梵语以为观光汉声不同言。同是难者不了之甚也。理趣释云。婆伽梵得自性清净法性如来者。是观自在王如来异名。则此佛名无量寿。若于净妙佛国土现成佛身住离染世界。则为观自在菩萨（云云）此佛亦名无量寿佛。梵云阿弥陀喻晒。又云阿弥陀婆耶没驮。此云无量光明佛。彼佛寿命无量。光明无量。眷属无量。一切皆无量故。以立谥号。而本名曰观自在王佛。眼如四大海遍观法界众生。随其机缘拔苦与乐。故为名也。大日宗云。证菩提义名无量寿。金刚顶云。受用智慧门义名阿弥陀。所言证菩提受用种子一佛明矣。
    梵号礼忏云阿目伽悉地娑怛（二合）他□都。此云不空成就如来。三摩地礼忏云。释迦牟尼佛此云能寂疏云。释迦牟尼佛是不空成就佛异名也。金光明云北方微妙声佛。大日宗云。北方天鼓雷音佛。义释云。譬如天鼓不作意而能作利益。此佛利物亦复如是（云云）故知以喻为名。其微妙声是叹美音佛之号也。不空成就褒赞作用之号也。能寂是现释种之中亦现寂默之身。西方诸得仙道皆名牟尼。如云旋鹿林中诸牟尼住处即是。新云施鹿林中仙人随处。释迦种姓亦名甘蔗种。亦名瞿昙。亦名灌日。亦云冠日。亦云日炎。具如谱中（云云）牟尼云寂。如理趣释。是身口意寂静义也（云云）理趣释云。婆伽梵一切如来智印如来者。不空成就之异名也（云云）大日宗云。入涅槃义名天鼓音。金刚顶云。大精进门名不空成就。又云变化身。名释迦牟尼。如涅槃经安住诸子秘密藏中我亦住中入大涅槃。故知入涅槃是利生满义。诸经所说机缘薪尽应化火灭即是义也。若尔鼓音妙声不空释迦。岂非一佛四名（云云）
    问。大日宗以五种阿字为五佛种子。第一阿字为阿□种子（云云）又以第一阿字为大日种子。此文何会（一）金刚顶以鍐等五字又以唵等五字为五佛种子。即以鍐字为大日种子。若与胎藏五佛同者何故种子异耶（二）又菩提心论以五种阿字配法华中开示悟入及方便具足义。天台以此四字配圆四住住行向地。今配五阿是配五佛。五佛是果。四位是因。此二何会三答。若胎藏中初以行者意处为曼荼罗。上观莲台中安阿字以为大日种子。若约此门第一阿字为大日种子。若入佛地五智圆满。大圆镜智成阿□佛。是菩提心。若约此门第一阿字为阿□种子（一）金刚顶中种子有二。一通二别。若约通种子则初召五智中第五阿字召入心殿。又以五种阿字为菩提心等五种义。若约别种子则亦有二种子。若约内证报身以鍐等五字为五佛种子。若约外化化身以唵等五字为五佛种子（二）天台云。初住三因开发三身显现。四十二位皆具三身。今真言云。初住九识转依成净九识五智五佛一分显现。四十二地皆具九识五智五佛。若以五忍配五佛。则五忍既是五位竖义。故其五佛亦可分张五位竖义。今约横义位位皆具。例如天台初住具后四十一地功德。乃至妙觉具初四十一地功德。中间诸位皆具初后。故其开等四字竖约四位横约初住。初住以上乃至妙觉位位皆具。今真言宗阿字五义例之可知（三）是故圆教密教始从理即终至究竟六位一一皆具。转染九识成净九识。净九识以为五智五佛（云云）
    问。此五佛约法门若有异名耶。答。若依五佛顶经。一字佛顶于诸经中说为中道一乘。真如实相佛性等名皆是一字佛顶异名。一字瑜伽亦云。十方佛土中唯有一乘法。故说一字佛顶瑜伽。金刚顶中以此佛顶名遍照最胜王。即是大日如来之异名也。准而言之。一切经中一实境界。法性法身。法证法位。真如真谛。真性真空。实相实性。实谛实际乃至十二无为等诸法门皆是大日如来异名。若别言之华严名性海果分。方等名如来藏。般若名般若佛母。法华名诸佛实相。涅槃名虚空佛性。若在众生名毗富罗种子。若在分教名毗佛略。若在佛地名毗卢遮那。皆是大日如来异名也（云云）大方广庄严经。释迦成道欲转法轮时。有菩萨。名转法轮。即以轮宝奉献世尊。世尊受之持转法轮。其轮唯一自具八辐。以标一实佛智具八法身。是大日尊正法轮身（云云）金刚手光明灌顶经中不动明王是毗卢舍那如来化身。一持之后生生不舍。行者设令世累未断有所违犯明王亦许。千犯千悔终不忘舍。其明王身一目少眇。义释云。诸佛明鉴唯一无二故闭一目（云云）是大日尊教令轮身（云云）若诸经中大菩提心坚固不动是阿□佛异名（云云）若华严经普贤行愿是金刚萨埵异名。如瑜只经云。唯此佛刹尽以金刚自性清净所成密严华严。以诸大悲行愿圆满（云云）若梵网璎珞五十二位断惑证理是降三世异名。如瑜只经云。以金刚光明遍照清净不染种种业用方便加持救度有情演金刚乘。唯一金刚能断烦恼（云云）若诸经中福德庄严诸度法门是宝生佛异名（云云）若诸方等大集经。十方菩萨集会说法。从东西方虚空藏菩萨来。是宝金刚异名（云云）若大灌顶经等以。禅提比丘灭后杨枝泉水散洒病者除病增福。是甘露瓶异名（云云）若诸经中智慧庄严诸度法门。时无量寿佛异名。如天台云。以阿弥陀为法门主（云云）若诸般若文殊般若等说圆融般若。如五佛顶经云。文殊是般若佛母。是金刚利异名（云云）诸般若等六通六度利益六道。如大威德瑜伽。此尊六足以表六度六通利益六度。是焰曼尊异名（云云）若诸经中引导众生毕竟成佛。是不空成就佛异名（云云）若法华中如我昔所愿今者已满足。化一切众生皆令入佛道。是业金刚异名（云云）然义诀金刚王中云。十方法界不定性二乘授记作佛。疏云。定不定姓佛未定故通名不定姓。是约钩召为金刚王之行愿也。今约遍化五乘令入一乘为不定业之行愿也（云云）若涅槃经杀无明父害恩爱母。行于非道通达佛道。及楞伽经贪爱名为母。无明则为父。觉境识为佛。诸使为罗汉。阴集名为僧。为明次第断谓是五无间。不入无择地。又无行经贪欲即是道。恚痴亦复然。如是三法中具无量佛法。若人求佛道欲断贪嗔痴。是人去佛道譬如天与地。是金刚药叉异名（云云）天台以十种三法遍摄。三道摄阿含人天乘教。三识摄楞伽地持等。三佛性摄涅槃经。三菩提摄诸方等。三大乘摄法华。三身摄华严。三涅槃三宝三德摄涅槃经。是摄当道诸经。絓是八万法门皆摄尽（云云）今亦例然。五智五佛五菩萨五金刚遍一切十方三世一切佛教。况乎释尊一代教法（云云）
    问。北辕作真言宗十一未诀。第四疑云菩提心论云。东方阿□佛成大圆镜智。乃至中方毗卢遮那佛成法界智。今疑。此有二失。一诸佛智不平等失。二余佛无智失。所言不平等失者。一切诸佛各具五智。无有一佛不具五智。此论云。每五方佛各成一智。余不成四智。此即违唯识佛地等诸论说一切诸佛各具五智。若言随偏增各成一智实俱成五智者不尔。何以故。诸佛之智有胜劣失。若彼五智体用无差别皆同不殊者可如所会。五智体用各有差别。如何偏增。何者大圆镜智现自受用身土相。平等性智现他受用身土相。成所作智现变化身土相。妙观察智现居大众中说法决疑。不现身土相。摄论唯识等说故。然第五法界智是真如。现智体性故假名智。实无智用。且如毗卢舍那佛唯有智性无四智用。余四方佛各有一智阙四智体用。即诸佛智有胜劣失。所言余佛无智失者。且如娑婆世界有十方佛土而围绕之。此中云四方佛各成一智。余四维上下此六方佛成何智耶。此疑未决（文）此二未决如何通之。
    答。今真言宗一切佛教判为五教。一藏。二通。三别。四圆。五密。前四天台大师所立不空三藏门人含光游天竺日。彼方诸僧问云。传闻。大唐有天台教理致圆满。当译以传此方耶否（云云）苏悉地疏理秘密教之外更立事理俱密之教。故前四外更加第五。故今问汝。汝依我教何门起疑。若约小乘汝我不立五佛五智（一）若约通教我许一切众生无始本有。故至佛位亦成别佛。若望此佛非真言义（二）若约别教我许一切众生一如变作。缘起以后各性不同故。至成佛教道别。佛证道一佛。若望此佛非真言义（三）若约圆教我许一切众生本来一如。故凡夫一念即与十方三世生佛一体不二。况至成佛十方法界无非此佛依正。何佛何智而非一体。然未分明开说五智三密事理。故名理秘密教。未名事理俱密。若望此佛非真言义四。若约密教我立。一切众生非一切一心是一心。一心故至成佛。三世修行证有前后。及证悟已无去来今。然复三世诸佛各从一门入心本源。故从本所通达门出法界海。一一诸尊皆以一切如来为体。故此教中动云一切如来即此义也。若望此佛本从五智门入心本源。今从五智门入法界海。五佛一一皆以一切如来为体。身智平等更无胜劣。故不中汝第一诸佛智不平等失。亦通偏增胜劣之疑。又十方佛皆同此义故不中汝第二余佛无智失。而汝徒以通教之义难我密教。岂非空手（云云）
    问。法相说云。我宗亦云。依第一身诸佛同体。依第二身诸佛同意。依第三身诸佛同事。而真言宗依法身同体为诸佛一体。即我依第一身诸佛同体之义。若依此义即是楞伽四意趣义。大庄严论四意趣义。对法论中八秘密义。大乘十法十秘密义。皆是如来密意不了之说。而执密意不了之文以为甚深秘密之义。岂非愚痴不了之人。此难何通。答。汝通教中两物相似以为同体。故非一物以为同体。所谓圆成理上依他本有生死无始五姓法尔。依圆二性各体不二。诸佛所证前后各别故。其有为四智佛佛不融。而以理智各别说为同体。亦以佛智各别说为同智。此名密意不了之说。今真言教众生诸佛一心一心。理智一物譬水润照。佛佛同会如流和海。故以理智一体说为别体。佛智同体说为别智。此名密意不了之说。凡破他义当善他宗。若不善者百难不中。若以犬自走地徒难鸟飞空是犬徒吠岂鸟中齿（云云）
    问。天台说云。妙乐十不二门中三业不二门云。于化他门事论三密（云云）又密云弥布文下记云。约他受用得论三密。自受用报何所论密（云云）又弘决云。近响赞声未与耳根相应（云云）若尔真言三密是他受用化他门中。非自受用及法身义。亦破真言赞声岂非不信用乎。而今何故苏悉地疏法华经等但明世俗胜义圆融判为理密。大日经等能明二谛亦明三密判为事理俱密。答。药草喻品密云弥布本譬应身出现大千故名化他。又他受用亦应菩萨故名化他。化他三密皆同一所应五乘三密教。于自受用及自性身何有此等应同三密。若于自受法身论三密者。天台所立法身三十二相岂非三密。况金光玄以诸法门作佛相好。岂非自受法身三密。
    问。三论说云。大般若云。近不退转菩萨不行咀禁小儿不问诸吉凶。不以华香饮食供养诸天。亦不礼拜。不作占相合药等事。乃至广说（云云）而真言师盛行此事。岂近不退。答。此等所说我教皆制。凡求菩提者未至悉地前不许行如此事。但得悉地之后为利众生能行万事。此事诸教皆所开许。何只真言教乎。
    问。华严说云。真言曼荼罗海即我华严世界。故大日经云出现妙华布地胎藏庄严世界种性海中。而贬华严以为因分。独褒真言以为果分。此义不成。此难何会。答。真言宗许一切世界大小佛教皆真言教。但为未堪闻秘教者且随机缘说为诸经。若随机熟自得会入曼荼罗海。华严入法界者即其人也。然未分明开说内证曼荼罗性海界分。且依地论判为因分耳。
    问。上已释五佛五智。其余三十七尊身智名义云何。答。此义具如金刚顶疏。及出生义。并分别圣位。兼心要说。彼文已广。往而检之（云云）
    问。上来但释大日三摩地行相。其余四部及三十六尊三摩地行相云何。答。四部及诸尊三摩地行相。上五相成身中略点方隅。且以彼文粗足可知。故不更释（云云）
    问。金刚顶瑜伽经中五方五佛各现二身。一正法轮身。二教令轮身。其正法轮身五菩萨。若有异名佛号耶。答。有也。理趣释云婆伽梵一切如来入大轮如来者。是才发意菩萨之异名也。婆伽梵一切如来平等建立如来者。是普贤菩萨之异名也。一切三界主如来者。宝生佛也。宝生佛之变化则虚空藏是也。一切如来灌顶智藏者。虚空藏菩萨之异名也。婆伽梵一切无戏论如来者。是文殊师利菩萨之异名也。婆伽梵能调持智拳如来者。摧一切魔菩萨之异名也（云云）若释名者可准名义（云云）
    问。五部所摄各四菩萨若有异名耶。答。凡两部诸尊金刚密号具有别卷。是秘密故此中不出（云云）若金刚顶百八名赞十六菩萨各有或六或七或八足为百八（云云）若六卷本加有一百八十名号（云云）此则三十七尊各有百八及百八十。是报身佛□出天上。且随天法多分百号。若化身佛□在人中。□随人法多分十号。劫初万物皆有千名。人根渐钝难持名义。阿腻尼仙减为百名。百名犹难后减为十。当今五天一一法上犹有十名。若天帝释犹有千名。余天百名。五天十名。而佛法中偏有百八十二号者是异凡夫（云云）如普贤百八名中别出六号。一金刚勇旧经云金刚萨埵。二大心。旧经云摩诃金刚萨埵。三金刚诸如来。旧经云。一切如来。四普贤。旧经亦同。五金刚初旧经云金刚上首。六金刚手。旧经云执金刚（云云）疏云。然此诸德但准新旧两本经文且分其数。恐违圣旨。若有明文请点着之（文）
    今准摄真实经说。金刚萨埵法即金刚顶经中一段。诀为颂云。诸佛普贤心。秘密神变相。亲垂普教示。授五菩提智。第一诸佛普贤心即金刚勇。经中明云。缚日罗（二合）萨怛□。旧经所言金刚萨埵。萨埵是勇勤义。出大日义释也。第二秘密神变相即是大心金刚诸如来。经中所言此陀罗尼变成月轮能净众生大菩提心旧经所言摩诃金刚萨埵。金刚萨埵是菩提心出分别圣位也。经中所言五股金刚即名金刚。旧经见文。疏以此句加诸如来亦顺经文。经中所言变成一切如来妙身语意坚牢智性五股金刚即是金刚诸如来也（云云）第三亲垂普教示即是普贤金刚初也。经中所言出现普贤大菩萨身。经中普贤到诸佛前坐月轮中。左手执金刚杵转于掌中即金刚初。是普贤菩萨本来执持五股金刚为诸金刚上首。其五股表法界。法本十真如十法界故。理趣释云。时婆伽梵。一切如来大乘现证三昧耶一切曼荼罗持金刚胜萨埵于三界中调伏无余一切义成就金刚手菩萨摩诃萨者普贤菩萨异名也。右手抽掷本初大金刚者本来清净法界也（云云）第四授五菩萨智即金刚手。经中所言一切如来悉地金刚为欲授与普贤大菩萨手故。乃至毗卢舍那如来以自两手授与金刚印。时一切如来与名字灌顶号金刚手。故理趣释云。此菩萨本是普贤。从毗卢遮那佛二手掌亲受五智金刚杵。即与灌顶名之为金刚手（云云）此有二印。一授手印。五股印是也。二授形印。五股形是也。即是五种灌顶中二种也。然诀中此四颂。初颂有四义。次颂有十二。次颂有六。次颂有二合二十四义。此中唯取六义以为六名。故知六中第一号是私明名义。第二号是月轮名义。第三号是五股名义。第四号是三密名义。第五号是现三密身执持五股作用名义。第六号是大日尊授五古印灌顶名义。若准二十四义者亦有二十四名号。如普贤者三十七尊皆有此号。经中随取其中多少。或六或七或八名号以足百八。若六卷经稍取多文为百八十。然引众本会释百八文义名号具如别出（云云）
    又大日经云金刚手秘密主。义释中云。梵云□曰罗驮罗。驮罗执持义。此菩萨手执持金刚故名金刚手也。秘密主者。若浅略义即夜叉王。其性速疾。今深秘释此菩萨执持大日如来身口意密故名秘密主。具引诚文已如前文故此取意释之而已。经中亦名执金刚。名义同前（云云）金刚顶百八名文初云大持金刚。名义同前（云云）密□力士经云。有力士名密□金刚（云云）注梵网经云。昔有大王千子发心愿成佛道。时有二兄誓成神王护千佛法。今诸寺门金刚力士二神是也（云云）法华云。应以执金刚神得度者。即现执金刚神而为说法（云云）注维摩云。天竺夜叉亦名暴恶。亦名贵人（云云）大般若云。诸药叉等所说神□言辞隐密难可了知。善现所说般若复胜于彼难可了知（云云）俱舍云。须弥四角有四峰金刚手所住（云云）又云。须弥有四级。坚手及持鬘。恒憍大王众。如次居四级（云云）苏悉地疏释说处云。可指普贤所住须弥山顶（云云）此金刚手内证外□（云云）
    若约普贤释之。若华严云。普贤菩萨唯依如如。不依国土。是法身也。若金刚顶云。一切如来大菩提心普贤菩萨是自受用身也。若华严云。华藏世界是普贤行愿所修成。又指归云。释迦八相成道是普贤。幻化者是他受用身也。若法华云。普贤菩萨从东方来是变化身也。若俱舍云。须弥山顶坚手神是等流身也。又寿命经名金刚命菩萨。如指归云。毗卢遮那佛现降三世金刚身降伏摩醯首罗。乃至于死时大日尊入金刚寿命三昧地说金刚寿命真言（云云）又理趣经云大乐金刚萨埵即是普贤金刚萨埵。经名妙适清净句。其下十六句即普贤为主萨王爱喜为四亲近。八供四摄如次围绕。都有十七句。十七尊。其十七印具如十七尊述义也。其十七明别如胜初瑜伽经普贤仪轨也。彼中普贤根本真言十七字。即理趣释所列十七尊种子十七字也。又名苏罗多金刚。此云妙着。即金刚萨埵异名也。故十七字云唵摩诃（大）苏佉（乐）□曰罗（金刚）萨怛□（二合）惹吽鍐斛吽苏罗多萨怛鍐（三合）此十七尊如次以为普贤四亲内外四。四摄明也。故知十七合唯普贤。十七离名大乐。若五秘密法中以此大乐四亲五印具历五方五位皆为此法（云云）当知一切诸尊内证外□名义离合行相通别随各各部皆亦如此。此义极秘。不能缕说（云云）

第0章 菩提心义略问答抄卷第五

仁和元年十一月二十一日略抄毕

追断法相宗四智三身义。
    问。法相云。一大圆镜智。如依圆镜亦像影现依止智镜境识影现。从喻立号第八相应心品为体。二平等性智。自他有情悉皆平等。从用立号。第七相应心品为体。三妙观察智。普观诸法自相共相。从用立号。第六相应心品为体。四成所作智。普于十方示现种种变化三业所应作事。从用名之。五识相应心品为体（云云）此释为通教义意何。答。彼如亦云。佛地经云。有五种法摄大觉地所谓四智及净法界。彼经真如为大觉者同摄大乘觉之性故。依智度论觉之性故名觉。故彼论云。说智及智处皆名般若（云云）又云。摄大乘智性胜体即是三身。彼云。法身通名智者智之性故假说名智（云云）今以真如为智之性自有四义。若以析法真如为性性智各别是三藏义（云云）若以体法真如为性性智不离。是通教义（云云）若以离边真如为性性智异相。是别教义（云云）若以即是真如为性性智一体。是圆密义（云云）故佛地经无性摄论是通教义。然圆密意真如之性变成智相。相性一体譬如水性润照一体。若别教意真如之性变成智相。相性异相譬如水油性一相异。若通教意真如之性不成智相。相性不离譬如地谷性相不离。若三藏意真如之性不成智相。譬如空光性相各别。天台通教虽说色即是空而但立无明缘起之初。未说佛性缘起之源。故约无明法性如幻似有非有。非有而有以为即空。此则法相三性之上所执皆空之义。故以彼释为通教义。
    问。法相云。转识得智佛地第三有二师说。一云。转第八识得圆镜智。转第七识得平等智。转第六识得观察智。转五现识得所作智。一云。转第六识得成所作。转五现识得妙观察。此不应理。非次第故。说法除疑周遍观察非五用。故无性摄论亦有两释。大庄严论同佛地论第二所说。成唯识论第十卷中即同初师所说（须会）此义为通教义意何。答。转八识为四智通通别。然以唯识佛地大庄严论是三乘论以为通义（云云）
    问。法相云。四智心品一一皆与二十一法心品相应。遍行别境各五。善有十一。具如佛地。又云。四智心品所缘差别。大圆镜智如佛地论自有两释。一云。缘如。一云。通缘一切诸法。后者为胜。唯识第十亦同彼说。平等性智佛地唯识皆有三释。一云。但缘八净识。一云。但缘平等真如。一云。普缘真俗为境。妙观察智缘一切境无有诤论。成所作智有其二说。一云。但缘五种现境一云。遍缘三世诸法。后说为正。如彼二论（云云）此释为通教义意何。答。唯识佛地为三乘论已如前答。今更论之。若通教佛无常四智与佛法界二十一法相应。如前能应所应相各别异（云云）若别教佛常住四智与十法界无量恒沙善法相应。非但十一善法相应能应所应相亦无量（云云）若圆密佛常住五智与百法界千如是法三千世间善恶一切佛法相应。非但佛界善法相应亦与九界恶法相应。不断性恶为法门故能应所应体相一如（云云）又通教佛无常四智所缘差别。具如二论。但约界内真如俗如三世一切能缘所缘相各别异。正体智前万法唯一如。譬如众流至海皆□。万法归真悉皆一昧。后得智前能所差别。譬如函盖虽同尚异（云云）若别教佛常住四智。大圆镜智上缘离边佛性中道下缘理外九界众生。平等性智普缘界内界外真俗。俗异真同。同性异相。妙观察智普缘十界自相共相逦迤不同。成所作智遍缘十界诸法种类种类万差。若在教道虽复四智所缘不同而至证道所缘一如。真如俗如更无二如（云云）若圆密佛常住五智。一一智体互为同体。一一智用互起诸用。体一如如水润照。润照随方异同。同异终无二相（云云）
    问。法相云。依佛地论大圆镜智金刚心时初得现起。平等性智菩萨初地初现观时最初现行。妙观察智亦在初地初现观时最初现行。成所作智自在二释。一云。初地已上皆得现行。一云佛果方得现前。后说为正。依成唯识大圆镜智自有两释。一云。金刚心时初得现起。一云。佛果方得现起。后说为正。余如佛地（云云）此释为通教义意何。答。依论判教已如前释。若更论之。若通教佛无常四智。具如二论。彼约名别义通十地四智现行高下不同。若如所判还违自语。何者彼云大圆镜智自受用身。又云。十地得十法身十报身十化身。若金刚心若佛果上始得镜智。何以初地已上得十报身。若云果佛大圆镜智亦到初地现起平等。观察二智亦是果智（云云）若别教佛常住四智入初地时三谛现前。三身分具。四智分开。十一地中分分增进。具如璎珞经说（云云）若圆密佛常住五智入初住时三因开发。三身分证。五智分开。四十二地分分增进。具如华严经说（云云）若约六即位位具五（云云）问。法相云。约三身体略有六文。一者有义唯识佛地皆说如来身土非有非无非蕴处界。故胜义谛非身非不身。依世俗谛现有三身。空理空智利物为三。火辨等义（云云）二者有义法身但以真如为性。大定智悲三法增上六七八识及相应品为自受用平等性智。随十地宜现他受用。成所作智随二乘宜能起变化成所作智。或是第六第七相应。六相应者。观自共相等名妙观察智。起化用者名成事智。前后别起于理无违。第七俱者变化受用名平等智。起变化者名成事智。佛恒在定。五识性乱后成事智体非五识。
    三者有义如来身土蕴处界摄通漏无漏。略有四义。一者有义唯识佛地清净法界是自性身。摄大乘论智殊胜说。转去阿赖耶识得自性身。庄严论说。转第八识得圆镜智。故合二法为自性身。平等性智妙观察智为受用身。庄严等说平等性智纯净土。为菩萨现佛身故说观察智大集会中说法断疑。现自在故。此显二智为他受用。庄严又说。转诸转识得受用身。此显二智为自受用成所作智为变化身。佛地经说。成所作智于十方土现无量难思化故。又智殊胜摄三身故三身皆有实相。此义不然（云云）
    二者有义成唯识论清净法界为自性身。庄严论等说自性身本性常故。赞佛论说。佛自性身无生灭故。诸经论说。究竟转依以为法身。转依即是清净真如故。然说转去藏识得法身者。转灭第八识中二障□重证得真如显法身故。智殊胜中说。法身者是彼依止彼实性故。实非智摄。受用身有二。一自受用。二他受用。四智品中真实功德镜智所起。常遍色身为自受用。庄严论大圆镜智是受用佛。摄大乘说。转诸转识得受用。故此受用身摄佛不共有为实德。故四智品实有色心皆自受用平等智品所现佛身。是他受用。成事智品所现随类身相为变化身。虽说他身智殊胜摄而似智现。或智所起故说智名。体实非智。但说平等智能现受用。成所作智现三业化不说二身即是二智。故二实智自受用摄。二所现相说为二身。虽此二身皆四智所现为十地圣地前三乘所现□细别为二身。然平等智现身相似无我平等。显法乐增令他受用。但说平等所现佛身为他受用。成所作智现三业化增。但说成事智所现身相为变化身。
    三者有义金光明第一卷文意说。清净法界及四智品常遍色身真实有为无为功德名为法身。有为无为功德本故。如来相应如如。如如智愿力故所现相好项背圆光为化地前三乘所现佛身。及化十地菩萨所现他受用身□名应身。应他机宜现佛身。故修愿行满不待时处。随众生类现五趣身是名化身。佛地经中五趣化身亦化身摄。他受用身亦名应身。自受用身虽是有为功德法本非佛共有。是各别体。非法真性非自性身。非是无为界功德本不名法身。
    四者有义佛地论说。清净法界为自性身。四智自性智相应共有常遍色身真实功德为自性身。三无数劫所修成故。天亲般若论名报佛。此为十地菩萨所现一分细相为他受用。若为三乘所现一分□相为变化身。地前三乘所见非是修成真实功德。但化用故。然此二身皆四智相。宜见□细分成二类。此六义中初三违理。如论自显。第四第六文异理同。第四说中随二智增说二身摄。非说二身唯二智。现文别义同。第五经文理义无爽。虽成六说三理无谬（云云）则以三四为佛地论二师解也（云云）此六家义皆通义欤。答。佛地唯识摄论皆为通义。已如前释。此第一义虽引佛地唯识二文遂以空理空智空用为三身者是通教四门中空门意。然清净辨等本承提婆龙树马鸣以弘别教空门历劫皆成之教。而以空义相滥慈恩摄第一义。实非清辨依唯识等立所执空三身之义（云云）又金光明三身天台以为圆义。释应身之境智相应名为应身。实是报身。即第五义也。他受变化□名应身。私会通之。经判三身皆有常无常义也。此即摄论庄严论等三身皆常无常义。正是通义。而天台为圆义彼经具四教故。或有名通义圆如三身常无常等也。或有名别义圆如十地虎狼等。此经在法华后说故或有纯圆。如云法界无异乘等。故以通义为圆无妨。然天台云。应有二种。一劣应身。如三藏佛。二胜应身。如通教佛。胜应又二。一尊特身如通教佛。二他受用。如别教佛。报身又二。一自受用报。如圆教佛。二他受用报。如别教佛。今睿山守护章判法相宗无常佛果为通教佛。又四教义地论三论判为别教空有二门故。彼佛地唯识无常佛果三身四智为通教义。三论地论常住佛果三身四智为别教义。若真言教常住三身五智判属圆义。故天台以金光明应身为报身者。境智相应自有二义。一自利智与所证理境相应。二利他智与所化情境相应。□由本愿修行力故同名报身。通别圆密皆有此义。故以通名判圆义耳。今约通别圆密分四智三身。此法相宗一义。世谛三身是空之义。二义。真如法身六七八识相应心品自受用身。平等性智他受用身。成所作智变化身。然成事智体非五识也。三义。清净法界大圆镜智是自性身。平等性智妙观察智为二受用。成所作智变化身。三身皆有实智也。四义。清净法界是自性身。四智心品是自受用。平等智增他受用身。成事智增是变化身。是变化身似智现故。或智所起体实非智。五义。清净法界四智心品是法身。十地他受用。地前能应身是应身。现五趣身是化身。自受用身非佛共有。是各别体。六义。清净法界是自性身。四智自性是自受用。为十地现是他受用。为三乘现是变化身（云云）此皆但约通教无常佛果互穿凿耳（云云）又摄大乘论凡有四译。天亲无性各释阿毗达摩经摄大乘品自有二本。梁世真谛隋代笈多译天亲论。唐代玄奘翻天亲及无性本。合有四本。天亲真谛多用别义。无性玄奘多用通义。又十地论弘真谛本南北二道诤识八九。南八北九。亦通别义。故今判摄论或通或别。天台所用摄论九识是别义。故其中四智三身亦为别义。心地观经真如法身四智自受。十地能应十身是他受用。地前大小释迦是变化身。此涉通别。但以此经四智非无常故正属别义（云云）若圆教中金刚三昧经云。等觉三智妙觉三身于九识中皎然明净故有妙觉九识相应五智三身同体同相。一法五名一身三名。无差别中若差别说清净法界自有五义。一体四用。此理自证亦有五名。一体证净名法界智。四用证净名四智也。理即自智智即自理。如水润照同异异同。故云于九识中皎然明净（云云）差别中明无差别五理五智互体互用。都无理智体用之殊（云云）若以五智为三身者。若差别说净法界智是自性身。四智自利。妙觉人是自受用。四智利他为四十一地菩萨所现是他受用。十法界中上从佛身下至三途随类外。现是变化身。若无差别说五智各现三身。三身各具五智（云云）若密教中五智三身具如圆教。但开三身或为四身。自性。受用。变化。等流。若开自他受用可为五身。若差别说若无差别说。亦如圆教。今以四身五身各具四种曼荼罗身为异。具如上文及真言宗教时义中（云云）
    问。天台圆教何处的明四智五智三身相摄（一）真言金刚界礼忏中大日为法身。阿□为自性身。宝生为福德庄严。弥陀为受用智慧。释迦为变化身。此即五智如次为五。此法相宗六义中第三义。若尔差别中何用圆教净法界智是自性身。四智自利是自受用。四智利他是他受用。十法界外现是变化身之义（云云）又前引释签云。唯识论云。法界智是自性身。圆镜智是自受用。平等智是他受用。成事智是变化身。观察智遍三身（云云）此义何故彼六义中无耶（三）又彼六义真言宗用不耶（四）答。即今所质天台法华玄义释签引唯识论四智三身是明四智三身文也。天台大师随前译教以立教观。真言五智尔时未来天台。一行禅师弘真言教追同天台三德等义。教理圆融彼此已同故。今释真言教理用天台四教。释天台圆教用真言五智。例如湛然释小乘义亦引玄奘后译俱舍（一）无差说中五智各具三身。设使五佛随为何身此有何妨。彼六义中第三义者无此圆融故为不当（二）释签所引唯识四智三身是法相宗有师古义。故彼六中无此释也（三）又无差说已许。五智各具三身随为何身而无妨。故诸宗义门用之无失。何者真言宗意一切显密经论凡师圣人所说义门。皆是法界宫中一切教中之一分故。若了本源皆是真言。或是或非都无乖诤。皆许法界一门义故（云云）

菩提心义略问答抄第五

    一校了
　（长承三年岁次甲寅三月二十六日书写了）
   （金刚佛子顺禅）
    四五帖之点与上之三帖为全同点（云云）不知点本如形成西墓了。后见人见之分别善恶可直之。

