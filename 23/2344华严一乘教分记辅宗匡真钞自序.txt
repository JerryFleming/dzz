No. 2344 华严一乘教分记辅宗匡真钞自序



    夫法界圆宗者。性海玄奥。童子询友于百城。波澜浩瀚。而难必抒干矣。隋末首祖炖煌帝心和上。破尘草创五教止观。授之至相。至相俨尊者。当唐之初。造孔目搜玄。巨鼎沸于其教。传之瓶注于贤首。贤首大师法藏。嗣着斯章之与控玄。波腾其宗。雷轰乎当时。可谓宗教具备厥全焉。吁。有静法苑者。遽叛其师说。似枘凿之不能合焉。倘师在则鸣鼓而攻之可也。至清凉大统国师澄观。追遵贤首。撰华严疏数百万言。而恢弘之。圭山定慧禅师宗密。承而继踵。嗟乎。苑之于颇僻。固不足论。而夫观与密。则幸虽展大手支于宗弊。由元踞后未面禀乎大师。翻然复流知解于荷泽矣。自谓握灵蛇之珠。实沦物殒命之芳饵也。推二公所游。犹欲以乱平乱惑也。姑若救弊。滋繁其弊。弥失玄脉。盖欲自弊而救他弊者。则如有将火救火。随炽随燎。而莫之能止。而人无知者。不亦哀哉。自弊源一窦。浑浑灏灏。浸如江河之澎湃。氾滥于天下。热将无可能遏之者。于是猗欤。大师之狮弦殆绝矣。遂俾荆溪四明。渐顿互指。既已抵牾之甚。何也。迨及乎宋。石壁长水晋水溷淆相袭。紊已坠之纷绪。巧滥于真。世有恶莠之似而乱其苗。恐紫之夺其朱。若至认莠想苗。误紫谓朱。谁莫不为之叹息邪。是以遗臭千载之下。为灾烈矣。不特此也。使彼台学山外之徒。不觉所惑。陷乎邪蹊。三谛三千。蛣蜣性恶之谈。致如水炭之不相投者。不亦傎乎。彼他家学士。尚为所移。况己宗乎。自尔以降。虽其驾说而有加笺释于此章者。率于宗教大纲。则樊然肴乱。徒吮凉密之遗涎。未有嗛志。繇是核之。若发晖发衡之不永振。易简之未可久亲。义苑之太非宏。颇不与众同。折薪之任重而所焚。茍招燕说之笑。复古夐然伸一啄。而堂可以止乎。集大成。而希所启迪尔。窃较众说摭布之劳。谅匪不伙。然达正统者。弗如晨星。则咸未免有遗憾。抑亦无取焉。吾尝睥睨于台峤。赖有中兴崛起。而率土戴仰。若水赴壑。因回视山外。如商□之损秋萚。固已无唯□类矣。独于今宗。未闻支那或能正之。岂非命也欤。噫。余也顾。托身于阎浮之日域。距俨藏两祖。已千百年间。历凉密二水之患。玄化凋零。萎薾亦已极矣。不知其几而能电扫于异途。援之以道者欤。若至欲捍台衡之侮于外。拯户庭之溺于内。不复大难也耶。往往有戟手来诋訾者。当恍惚茫昧。有不骇而走。则必窥而窃笑矣。仅有偃伏而肯之者。啬于耄而不忍革辙。竟不至休。宜乎。予黜之如仇仇。距之如瘴。如虫毒者。不得已也。迩数岁在东武。叨开演华严于大圣道场。兼讲探玄。先是。每常谈及此章。凡数十余遍。所恨者。大义非不妙。而解者浸疏。不睹游刃余地。其果为益于谁。能与于此。予每一寓目。不胜浩慨于衷耳。宝永丁亥夏。匍匐旋踪于京兆。因挹鄙见。糅采诸记是者。订其非者。佐其所未逮。其犹涂龃龉者。补以甓之。绰然融晰一家之大旨。厘为一十卷。名曰辅宗匡真。盖乃孜孜锐志。务在于循蹈矩ＸＹ。辨折邪说。不失祖教本意。而归精当。倦然思之。惕然而是顾。惧夫不如大禹凿山渐海。显出神用而已矣哉。或征。摧邪荡执。辅佐于宗教。则敢闻命焉。唯一真乘法。遣妄研真。遂无益损乎其真。宁匡之为耶。曰。夫善画者。大要模其匡郭。而茍于写像逼真。则骨与形称。神循之气。精釆发泄。若将生动焉。子也不曾闻之乎。小滞偏真。始但凝然之真。而随缘莫之许也。终顿则熏变泯绝。弃妄唯真。其圆则本具帝网于理。即妄而真。此之五观。灿然着矣。繄。自昔人一眩之后。纲格已颓。固拙于用大矣。余故僶创俯驱而祛逐。专治彼焉。则玄猷可一变而兴。乌莫匡扶也欤。世有言。天柱已折。炼石补天。当今之时。舍我其谁哉。脱其不屏予任为衍。且谓侈勋。则幸矣。为之序。

华严一乘教分记辅宗匡真钞自序
华严经章疏总目


大方广佛华严经（六十卷。东晋法支领。从于阗得梵本。佛驮跋陀罗。此云觉贤。于扬州谢司空寺译。梁摄论云百千经。涅槃经。及观佛三昧经。詺杂华经。智度论。名为不思议解脱经今经所谓圆满修多罗也。西域相传。龙树游宫。见大不思议经。有三本。将下本出。现传天竺。有十万颂三十八品。其三万六千偈经。是也）。
十住毗婆沙论（十六卷。秦耶舍译。龙树造大不思议论。亦十万颂。是彼一分。才至第二地。余皆不足）。
十地论（十卷。世亲造。论释十地一品。魏勒那及留支各译。光统合成一本）。
经疏（北齐玄畅始讲华严。创着释疏）。
华严论（六百卷。北齐刘谦之。备释一经）。
经疏（广本十卷。略本四卷。后魏慧光僧统述。本邦现存略本）。
经疏（齐庄严寺衍法师述）。
经疏（二十二卷智正述）。
华严观（随灵干造。年十八覆讲）。
华严论（一百卷。魏灵辨造。干之犹子）。
义疏（十七卷。隋净影寺慧远述。辨相续修）
疏（隋演空寺灵裕述。光统之孙道凭之资）
疏（隋柏梯寺道英述。尝讲此经。海神来听。致雨救旱）
疏（七卷。江南法敏述）
五教止观（一卷。帝心大师杜顺说）
法界观（一卷。又着十门实相观一卷。杜顺和上说）
一乘十玄门（一卷。唐终南太一山至相寺智俨撰。承杜顺和上说。又着六相章一卷。三性章附）
华严经内章门等杂孔目（四卷。至相集）
搜玄记（五卷。亦曰方轨。至相述）
五十要问答（二卷。至相撰）
探玄记（二十卷。略疏十二卷贤首大师法藏撰）
华严旨归（一卷。纲目一卷。策林一卷。游心法界记一卷。义海百问一卷。华严传一卷）
华严杂章门（一卷。华严三昧章一卷。发菩提心章一卷。金师子章一卷。十玄章一卷。普贤观行法一卷。还源观一卷。华藏世界海观一卷）
华严一乘教分记（三卷）
发晖记
发衡记
义苑记（三卷。宋霅溪普静道亭述）
易简记（预法师述）
折薪记（六卷。笑庵观复述）
焚薪（二卷。师会述）
复古记（六卷。可堂师会撰。及善熹续）
注同教问答（一卷。善熹述。又着评金錍一卷。辨非集一卷。斥谬一卷）
集成记（十卷。又着同教一乘策一卷。宋希迪述）
华严义记（唐钱塘法铣述）
经疏（二十卷.宗一述）
新华严经（八十卷。唐日照重翻。实叉难陀再译。藏和尚开讲。至华藏品六种震动之文。讲堂内及寺院。忽然震动。三藏述其灵应。具以表闻）
合论（一百二十卷。李长者通玄述。志宁会本）
经疏（十卷。新罗元晓撰）
刊定记（三十卷。唐静法寺慧苑述）
刊定记纂释（二十六卷。法铣创造。正觉再修）
经疏（三十卷神秀述）
古迹记（十卷。青丘太贤述）
大疏演义钞（六十卷。清凉澄观造）
玄谈并钞（九卷）
决择记（上京开龙寺鲜演述）
会解记（十卷。观复述）
心镜钞（寂照述）
助正记
会玄记（四十卷。苍山普瑞撰）
广钞
镜玄记
华严骨目（二卷。荆溪湛然述）
演义集玄记（六卷。科一卷。道弼述）
华严普贤行愿品（四十卷。亦曰贞元经）
行愿品疏（十卷。清凉述）
随疏义记（六卷。圭山宗密撰）

华严经章疏总目
华严一乘教分记辅宗匡真钞卷一



日域京西华严寺住持僧浚凤潭撰

    将解章题。章之标名。厥有殊号。故宋净源重挍序云。原夫先祖之标题也。以华严一乘教义分齐章为目（自宋已降。南北藏本。皆存斯题）而圆觉钞引之详矣（大疏二上。大钞三上云。教义分齐者。是藏和尚所述。文有三卷。广明五教行相法数）比见数本。或标云华严五教章。或题云华严一乘分教记（此乃大师所安近之。如何斥之。如下正辨）是岂祖师之意耶（义苑折薪全据晋水。复古集成亦云。通显一乘教义二大分齐故立斯题。余诸异名。作者一时略举耳）今详。晋水未□古典。虽辄承袭清凉圭山。（演义钞三及十三云贤首教义分齐）然祖师寄海东书。及华严传自所标列华严一乘教分记。及崔致远着贤首传中。云其名曰教分记三卷。不可偏斥。况吾本邦。昔抵震旦。亲奉大师。所面禀本。上中两卷立题亦尔。而其下卷标云华严教中一第五教分齐义者。拟孔目章。不无由矣。至下当辨。今释兹题。分解能所如恒式知。初言华严者。此约喻解。按。探玄记云。华譬开敷万行。严喻饰兹本体。释十名中。喻名者。依涅槃及观佛经名杂华经。以万行交饰缘起集成。从喻标名。犹杂华耳。义名者。如离世品出生菩萨深妙义华等十义立名。德名者。如性起品就十胜德。以立其名。事名者。华严之称。梵语名为健拏骠诃。健拏名杂华骠诃名严饰。日照三藏说云。西国别有一供养具。名为骠诃。其状六重。下阔上狭。饰以华宝。一一重内皆安佛像良以。此经六位重叠位位成佛。正类彼事。故立此名。人天八会亦似彼应知。具名者。华有十义。所表亦尔。一微妙义。表佛行德离于□相故。说华为严。二开敷义。表行敷荣性开觉故。三端正义。表行圆满德相具故。四芬馥义。表德杳普熏益自他故。五适悦义。表胜德乐欢喜无厌故。六巧成义。表所修德相善巧成故。七光净义。表断障永尽极清净故。八庄饰义。表为了因严本性故。九引果义。表为生因起佛果故。十不染义。表处世不染如莲华故。诸德理行相依相即。法喻交映昭然有在。及能所诠教体宗趣。具如彼述。又义苑云。从法得名。以五色大莲华庄严故名华严。常有光明。金刚1幢以贯其华。以此庄严法界故名华严（舍那品云。佛放眉间光明中佛前有大莲华忽然出现具十种庄严。又从佛眉间出现菩萨。名一切法胜音。以尘数菩萨为眷属。即坐佛前所现之莲华上。探玄云。初辨莲华。是所诠义也。二显胜音。是能诠教也。坐华者。称义施教也。演义云。佛前现华。通表一部所论华严。眉间胜音。通表九会能诠教故。结集编次。非现前后）若从喻者。华喻功德万行。严谓饰法成人。（华喻下。即清凉玄谈之文。演义钞云。华亦二义。一感果华。喻于万行成佛果故。或与果俱如莲华。表因果交彻故。或不与俱如桃李华。不坏先因后果故。二严身华。喻诸位功德必与修果俱故。下经云。神通等法。如华开敷。众相如华。具三十二。严亦二义。一以万行饰其本体。即严上大方广。如莹明镜。镜虽本净非莹不明。二以万行功德成佛果之人。若琢玉成像。又饰本体。如铸金成像。以行成人。如巧匠成像）更有他释。即全性具之华起修德之严饰。即修德华全严性德。真所谓称性之极谈。常恒之妙说也。次言一乘者。总一切法都是一乘。谓。海印三昧一乘教义。则别教一乘性海果分不说即是因分可说宛然。此二无二。当体普遍。靡不普贤因门分相该摄。亦是同教一乘分诸乘。及融本末也。如下具明。探玄一云。一乘三者。一存三之一。如深密等说（深密初二卷中皆云。一乘是密意说。又胜鬘经以一乘为方便故。然深密三时。不能定断一切圣教。以未居最后故。且约显一类义故分二耳。又胜鬘经云。若如来随彼所欲而方便说。即是一乘。无有二乘。二乘入于一乘。一乘者即第一义乘。此意明随欲方便而说二乘。明知。即是一乘无有二矣。不晓此意。将上方便连下一乘而读之。辄断一乘以为方便。惑之甚矣。又彼经中广破二乘。云无涅槃。又云。此经断一切疑。决定了义。入一乘道。岂说一乘以为方便。设有方便之言。尚在法华之前。况复无耶。瑜伽转本俱灭。显扬六义说一乘。摄论十义说一乘。皆同深密会释。应知。胜鬘楞伽等说。并皆泯二之一也）二遮三之一。如法华等说。（此约法华论故。彼论云。遮者。如经舍利弗。十方世界中尚无二乘。何况有三。如是等故。若依天台。则约部约教。无二者。无般若中所带二。无通教中半满相对之二也。无三者。无方等中所对之三。无三藏中之三。无余乘者。无别教带方便之说。无圆接别之余也。待绝皆妙。即是同教一乘教摄。表体直显之一。故探玄云。前诸教中虽有存三泯二不同。然皆通三乘趣入故。名三乘教。后一直显本法。不通二乘故唯是一。然清凉圭山及长水等。不晓斯旨。太先祖者范者。吁可哀哉）三表体之一。如华严（别教一乘）等。（等取法华同教一乘。谓。各赐等一大车亦是别授宝车无量。请勿偏局。）故经云。如是经典。但为乘不思议乘故等。又云（入法界品）乃至无量乘。探玄云。乘者运载义。但运载有二种。一次第运载。谓。从微至着。阶位渐次。以至究竟。名可思议乘。二一运载即一切运载。谓。十信满心。即摄诸位。圆融无碍。名不思议乘。一向专求者。非直所乘之法相摄无碍。能乘之行亦不杂余。如下经云。一切菩萨无量劫修。善财一生皆得。无量一生不离一念。理事两重因陀罗网行亦如是。主伴重重显然。思之。次言教分者。教谓一乘教。即所能诠体宗用相。分谓分齐。记书也。纪录也。问。既录一乘教分齐。何故下卷别标云一乘五教分齐义耶。答。上中两卷。正明一乘教分齐。兼对余教。独至下卷。所诠教相别就经内。具对五教显一乘教。谓。所依心识（离世品中及性起品中。法界性起心具十德等）明佛性种性（十住品内种性甚深大等）乃至佛身开合（十地品及离世品内身等）全同孔目。斯也。此乃正傍便耳。有云上中与下影显者谬矣。然圆觉钞云。教义分齐三卷。广明五教行相法数者。不论兼正总别何也。若就宋本。如义苑折薪。约同别一乘。复古集成。亦约同别因果分解。并大今所须。思之。章题竟。
    法藏撰此邦有本云魏国西寺。纂灵记云。僧法藏。字贤首。又唐阎朝隐。亲撰藏和尚碑文云。法师。俗姓康氏。讳法藏。属荣国夫人奄捐馆舍。则天圣后广荐福田。法师。年二十八。落发道场。住大原寺。又云。先天元年十一月十四日。终于西京大荐福寺（春秋七十）崔氏贤首传云。释法藏。字贤首。帝赐别号国一法师。乃至广述。若圆觉钞云。□谥贤首大师。未详何凭矣。又宋本具云京大崇福寺沙门法藏述。义苑复古等作大荐福寺者。皆后人之改添耳。撰者集录也。
    建立乘。教义摄益。叙古今立教。分教开示。乘教开合。教起前后。决择其意。施设异相。义理分齐。所诠差别总启十门。初明乘体。谓。建立一乘教义分齐。二乘已建立。于中未辨诸教教义具阙。机所摄益。故受之以教义摄益。三既明教益。然诸德立教。纷扰多端。难可具备。故受之以叙古今立教。四已叙所立。依教开宗。须会差殊。就法分教。以理开宗。故受之以分教开宗。五分教宗已。须明诸教乘相摄融通。故受之以乘教开合。六诸教相收。未审因缘教兴前后同时。故受之以教起前后。七本末同异说时已明。然其意难知。故受之以决择前后意。八差异颇决。所设事繁。故受之以施设异相。九设相遐殊。未知义理深浅宽狭。故受之以义理分齐。十虽示义理。包博冲深。未委其诠何为教体浅深该罗。故受之以所诠差别。此盖大师乘便十门安布次第。可以知之。抑有其由也。自畴注家不能熟读缕述。姑只薪记十科为二。前八就教法。后二约义理。前中初五门就化法明。后三门就化仪辨者。不足赘欤。盖夫化法化仪。本出自台示。而未尝知彼超八圆开显妙旨。故一概而混。特寄于此。而判释之。噫。学唐步于邯郸者。却轶乎当宗大师之高格。谬之甚矣。问。准清凉疏亦立十门。其第二门藏教所摄中。科立所诠法相。第三即义理分齐。故钞云。下约所诠辨异。然贤首义。分齐内第二卷广明（宋本钞云次卷广说）今但略说。现检海东及宋印本。与钞符合。何故吾邦旧本不与彼同耶。答。昔人会违详矣。重挍序云。若总列章门。稽诸典本。皆以义理分齐列于第九。所诠差别当于第十。近有佛陇山学者。传于径山写本。妄以第十门为中卷。反以第九门为下卷。向所谓列门有参差其失二也。然见宋本上卷末。夹注云。第八门竟后有所诠义理二门。成中下卷。毕十门矣。故义苑云。观此之文。则所诠差别在前为中卷。义理分齐属后。合为下卷。清凉亦云。约所诠辨异。然贤首义分齐内第二卷中广明。由是径山写本。海东印章。皆与夫清凉指文同于一揆。若究贤首之意。既以华严一乘标题。故以一乘之义理贯其初后。今之编文从于古也。近见题卷。不根祖训。辄有迁移。紊乱列章义门失绪。得不谨欤。今谓。晋水为正。义苑失旨。今详。上卷分教开宗章中。约法分五教竟。大师自指云。若就法义如下卷中别辨。此岂非以所诠差别为第十门。人不见此。虽欲会释不径而白。莫劳妄议。况看下卷题。康祖亦例于孔目章。标目自别。此为中卷。义理分齐为下卷。则十玄六相亦应名为五教分齐义。贯脉反失绪。大不可也。委如别辨。
    建立乘第一建立者谁。苑记薪记。并据清凉圭山（演义钞十九云。唐三藏创自西回。荐福大德因白三藏。远涉流沙。广取经论。诚曰劬劳。然减损佛性。增长烦恼。未知与圣意相应不又圆觉略钞云。然大乘与一乘异者。法相宗中学者多不信之。故华严藏和尚制五教义分齐。文中料简大乘一乘。有十义差别等。又圆觉大疏上文。如义苑别）解云。晋魏已来。译经尚意。传教宗心。了义上乘。焕若明镜。爰及贞观。名相繁兴。虽分半满。权实混和。纵认同归。犹乖全拣。一乘既立。权实已明。同别并彰。法义克备。首建一乘。斯之谓矣帝心造法界观。而云华承之。大驾一乘。圆融具德者何。贞观法相爰兴。谓一分有情无佛种性。判一性一乘之旨。为藏无谈有之宗。减损佛乘过莫大矣。云华尊者。与之同时并驾。而其徒方炽。如火益薪。至光宅文明之间。贤首国师。为行云华之道。立华严一乘。述教义分齐。推五性□一乘。岂特好辨。亦不得已而及之者也复古集成破云。孔目曰。一乘法义。佛及普贤愿行建立。有情众生依而住持。三乘法义。众生业行建立。佛菩萨等依而住持。故经云毗卢遮那佛愿力。法界一切国土中恒转无上轮等。有人云。吾祖建立者非也。且佛及普贤等所证之道。却ＧＨ祖师而建立哉。谓。吾祖以大手显笔章此道以示后昆。首辨斯义。故曰初明吾家相承。谨案经论。发明厥旨。故曰初明。有谓吾祖建立非也（集成余如复古）应知。无住之本立一切法。是建立义。与四明所谓两重立法岂有异耶。问。云何佛及普贤建立。答。要问答曰。一乘教相建立。此义相难。今举喻显。如一楼观内外严饰。尽其巧思。唯有一门。有智慧者能扣开门。示无智者。一乘教义亦复如是。性起树藏。内庄一乘。外严三乘及小乘等。有一觉门。向菩提树下。唯有因果二位佛及普贤。二人开见。为诸有情可化众生张大教网。亘生死海。漉天人龙。置涅槃岸。诸教相中示彼小乘及三乘教。令物生信起行分证。示一乘教。令其见闻后得入证。故彼教相似成内外问。至相相承但言性起。正当台宗所抵排。故四明云。他宗圆极。只云性起不云性具。又不谈性具百界。但论变造诸法。何名无作耶。又云。既皆不立理具三千。但就不变随缘立终顿圆三教（如指要钞及教行录。）今既格量。过此更无究竟耶。答。于呼甚哉。他师昧当宗旨。荆溪只乘清凉之弊。四明错啜圭山遗涎。安肯伏鹿。不能面敌于香象乎（他师才认草堂所改削。起信玄谈。误谓贤首。不知别有义记。但约终教分齐而解。况孔目探玄未闻其名。岂知奥义。故彼所谓他宗明一理随缘作差别法。差别是无明之相。淳一是真如之相。随缘时则有差别。不随缘时则无差别。故知。一性与无明合。方有差别。正是合义。非体不二。以除无明无差别故。今家明三千之体。随缘起三千之用。不随缘时三千宛然。故差别法与体不二。以除无明有差别故。验他宗明即即义不成。以彼佛果唯一真如。须破九界差别。归佛界一性故。余准此知）尝试须举。探玄（十六等）云。若三乘教。真如之性通情非情。开觉佛性唯局有情。故涅槃云。非佛性者。谓。草木等。若圆教中。佛性及性起皆通依正。是故成佛具三世间（真言教中明六大本有周遍义。谓。地水等五大。言诃黎驮心。第六识大。曰之质多心。各互普周）国土身等皆是佛身。无不皆具无尽法界。如帝网等。现事两重因陀罗网（四种曼荼。三密。准思）广如彼明。此等昭据洋溢乎章疏中矣。弘读之者自伏膺耳（若认清凉钞云正释佛性者。拣异瓦砾非情。非谓无情亦有觉性者。非也）问。台徒亦云。纵有说云圆家以性具为宗者。只知性具善也。不知性具恶。必须翻九界修恶。证佛界性善。又无修发之相。偏指佛界真心。一破一立。若非别教缘理断九。推与何耶。又复不了性恶即佛性异名。烦恼心。生死色。皆无佛性。故但知果地融通。不了因心本具。如此破斥。云何会耶。答。此亦他师执终教义。动溷吾灥。良可悲也。如探玄云。一切烦恼。体不可说。但约其用。即甚深广大。以所障法一即一切具足主伴。彼能障惑亦复如是。故普贤品明一障一切障（法性无明逆修三道）小相品明一断一切断（无明法性顺修三德）实无可断。以烦恼清净故（性恶融通）众生及烦恼一切皆是。无非性起（若不性具于一切。奚为一切性起耶。然当宗具言性起者。起谓不起。寄缘显起耳。实则起具异名。即理造义也）岂唯即理性如来。为善恶本。应以十界互为善恶。五热（胜热示痴）众鞞（婆须示淫）一王形虐（满足示嗔）当相即是。此极难解。事事无碍。十玄缘起。法尔常恒。谁外之邪。然彼骄肆而迂者甚多矣。盖由固寡闻。而不博知故致之之然也。其他抗异。如下缕述。
    今将开释迦佛海印三昧一乘教义言今将开释迦佛者。开者谓开示。开门而见。言释迦佛者。宋印本云如来。要问答云释迦佛。名号品云。或名毗卢舍那。或云释迦牟尼。但名异耳。华藏品。中央第十三重有世界。名娑婆。其佛即是毗卢舍那（一字顶经亦曰。释迦毗卢。及一切义成等。皆是异名。然余教。遮那是真。释迦是应。台上报身名卢舍那。叶上叶中报化名释迦等。又观普贤云。释迦牟尼名毗卢舍那遍一切处者。此融即也）探玄云。问。此中名号。为但是舍那名。为通余佛。答。若约三乘。唯此界内百亿万是释迦名。余十方界是别佛名。若约一乘。尽法界总是舍那名。十方皆此佛所化处故。又是释迦海印中现故。又如一佛名既遍十方。余十方佛皆各如是。若依小乘是实名。初教即假空名。终教同真如。顿教绝名。圆教不碍。今一名即一切名。摄法界尽。因陀罗网名也。又云。今勘梵本。具言毗卢舍那。此云光明遍照。此明下文世界海等诸事。一一皆是称性缘起无碍。离闇觉照称光。无不普周法界名遍。遍照性闇觉是。故名为佛。此舍那佛非局报身。以通器等三种世间具十身故。他宗斥云。法报不分。二三莫辨者。不解斯意故耳（如下江南敏师处辨。三身十身。具如下卷）言海印等者。探玄云。海印者从喻为名。如修罗四兵列在空中。于大海内印现其像。菩萨定心犹如大海。应机现异如彼兵像。故大集云。喻如阎浮提一切众生身及余外色。如是等色。海中皆有印像。以是故名大海印。菩萨亦复如是。得大海印三昧已。能分别见一切众生心行。于一切法门皆得慧明。是为菩萨得海印三昧。见一切众生心行所趣。解云。此中见字亦现字谓。由见故现也。通二应知。此中十信菩萨现成佛者。寄终教位以辨。明得彼普贤法界行德。具摄因果圆融无碍。若以因门取。则常是菩萨。若果门取。则恒是佛。故孔目云。一乘同别教义。依海印定起。普贤所知。三乘教义。依佛后得法住智说。既言同教亦依海印。当知法华无量义处三昧之异名也。集成云。问。贤首品有十种三昧。何独依海印（又八会经。初会依如来藏三昧。乃至第八会如来入师子奋迅三昧）答。初一无不摄故（初一为总。余九是别）地论云。一切所说十句中皆有六种差别相门也（解云。依十地论。一切所说十句中。皆以初句为总。根本。余九为别。枝末。今十种定亦复可尔。举初海印。总能具别。故为说经之所依）又出现品云。如海印现众生身。以此说其为大海菩萨普印诸心行。是故说名为正觉。若依还源。言海印者真如本觉也。妄尽心澄。万像齐现。犹如大海因风起浪。若风止息。海水澄清。无像不现起信云无量功德藏。法性真如海。法句经云。森罗及万象。一法之所印。言一法者。所谓一心也。是心则摄一切世间出世间法。即是一法界大总相法门体。唯依妄念而有差别若离妄念。唯一真如。故言海印三昧也此寄终教示海印义（为引三乘令归一乘故。此观便故摄方便故。示余深法是。若不尔者。只知性具善。不知性具恶之妨。如何通耶）又大般若（四百十四）云。诸法等趣海印三摩地。谓。若住此三摩地时。令诸胜定等皆趣入。如大海印摄受众流。是故名为诸法等趣海印三摩地（此依始教所译。义意可知）然今此中如孔目知。
    略作十门。初明建立乘者。然此一乘教义分齐。开为二门。一别教。二同教言然此一乘等者。折薪云。既此教义分齐。开为二门。则知。别教分齐。同教分齐也要问答曰。答。一乘教义分齐云何。问。一乘教有二种。一共教。二不共教。圆教一乘所明诸义文句。句句皆具一切。此是不共教。广如华严经说。二共教者。即小乘三乘。名字虽同。意皆别异。如诸大乘经中广说。可知（解云。折薪只举两教。不谈义共不共。云华约教义明。然共不共名。出智论等。意稍不齐。彼说与二乘共不共二种般若故。台家约时部及化仪。谓。华严时说别圆教。不共二乘。方等般若。以但不但二种中道不共之法。与二乘共说。今则不然。一乘同别。与三乘等共不共义。其三乘者。小始终顿。若清凉意。演义钞十六云。圆教有二。一同教。二别教。别即不共。不共实顿故。二同教者。同顿同实故。又大疏一云。一乘有二。一同教一乘。同顿同实故。二别教一乘。圆融具德故。以别该同皆圆教摄。今谓。同岂止同顿实。更同始小人天诸教。无不开者。况彼绝待独妙纯圆不共三乘者。别亦不共诸教。思之）复古云。言教义者即下因果二大也。孔目释曰。因分者是教大。果分者是义大。所以约果说义大。为果是所克之位。义大是所证之法。义位相似故。约之以显。所以约因明教大者。因是能生之位。教是能目方便。义位相似故显之。教证二分。德量非小故名大。证分绝言。是发趣者究竟所归故名为义。所以甚深故。名之为义。可寄言说故称为说。一乘体性不离此二。言分齐者。因门果门摄法无遗。唯是普贤智方穷其底。包大虚越法界。无尽复无尽。非算数譬喻能尽故称分齐详曰。准下文。则但别教中开因果分。孔目亦明别教二大故未尽理（折薪指教而不云义）今谓。总一切法为一乘法教义体性。而其教若义分齐。显如下所开别同拣收。因果二分。本末诸乘。莫偏守株也。然行愿记云。性起门即别教义。缘起门即同教义者。不尔。别教岂无普贤缘起。同教何非性起理具乎。祖师既曰。一乘开为二门。一别教。二同教。则别教如华严说。同教如法华说。然清凉有顿顿渐顿之辨（如荆溪破）圭峰妄判法华。谓劣于楞伽等四十余部。大违祖范。斯以可验矣。审大师意。尝克台家盛谈独妙纯圆醍醐之味。弥成彰于海印三昧一乘同教之国。而实惟一乘法。其中竞兴渐顿胜劣之论。是岂祖师之意耶。
    初中亦二。一是性海果分。当是不可说义。何以故。不与教相应故言性海果分者。甚深法性五海（诸世界海。诸众生海。性界业海。欲乐根海。三世诸佛海）摄融。理望前机不得自显。由智显也。离智即无。故当是不可说义。故遮那经云。甚深无相法（本地为正）劣慧所不堪。为应彼等故兼存有相说何以故。所谓不与教相应故也。三藏无畏及不空师。尝会法性融通义以为金刚顶意。探玄既明五海摄融无碍。岂为但知果上融通。不知因心本具耶。复安得云果人所了名果分。果唯局究竟哉（探玄云。可说不异不说。不说不异于说。今文亦云。此二无二。全体遍收。何不思邪）请去情勿可诬欤。
    即十佛自境界也言十佛等者。十玄门曰。明一乘缘起。自体法界义。不同大乘二乘缘起。但能离执常断诸过等。此宗不尔。一即一切。无过不离。无法不同也。今且就此华严一部经宗。通明法界缘起。不过自体因之与果。所言因者。谓。方便缘修。体穷位满。即普贤是也。所言果者。谓。自体究竟。寂灭圆果。十佛境界。一即一切。谓。十佛世界海。及离世间品明十佛义是也。孔目云。若一乘所有功德。不离二种十佛。一行境十佛（因心本具六大全显。即金刚王智海）谓。无著等如离世间品说。二解境十佛（六大义同。胎藏理尊）谓。第八地三世间中佛身众生身等。具如彼说（苑薪复集并约行境作释。未稳）探玄释今教主中。破他义竟自云。今释此化。准下文中。是十佛之身。通三世间。问。既通世间。国土身等应是解增。答。探玄又云。此明国土海义（究竟果分）前辨世界海即明体随缘显其果相。今即约缘反显。明其果体。辨相所依之实。各通三世间。准此等义。解境通三。行境那壅。故云各通三世间。解行相摄。于兹见焉（清凉钞一云。虽此经中广说。于事及与于理。皆无碍故。以无障碍法界而为旨趣。又心要云。真妄物我举一全收。心佛众生融然齐致。如此消释皆堕台宗别理。或山外之计。嗟乎言之近理。易以惑人。不得不钥口而辨之。盖不得已也哉）。
    故地论云。因分可说。果分不可说者。是也论云。前言十地义如是不可得说。今言我但说一分。此言有何义。是地所摄有二种。一因分。二果分。说者谓解释。一分者是因分。于果分为一分。故言我但说一分。发衡云。引证中有二义。一谓。证上果分不可说。二谓。证下因分可说。然兹二分皆具可说不可说义。今则且约因果形对一往而分。今谓。地论多分义当终教。故祖师虽引成证。有未极成。由是次文正结云此二无二等。探玄亦云。可说不异于不可说。即不可说不异可说。以波水喻圆融可知。有云。所谓因分可说者。显教分齐也。果性不可说者。即是密藏之本分者。噫。此亦显密岐而隔绝。则不如隐显俱成一门者。何况十玄无尽。思之（复古集成。引摩诃愆论云圆圆海不可说之语。而不辨真伪。迂矣）。
    二是缘起因分即普贤境界也复古引十玄门云。缘起者。谓。方便缘修。体穷位满。即普观是也。今约教就自体相寄缘辨起。故云缘起。在因门显故云境界（下十玄义云约缘形对为成因故。此中不可必约真缘二修以解。又有引探玄第十释地论明说大之文作会释者。彼论只就十地品故。且寄终教显。至相十玄亦且顺论故云今且耳。勿错解焉）然其教大有其三种（十地论明说大有三是）一因成就大。谓。慈悲愿力为起行本。故名为因。二因渐成就大。谓。闻思慧等为出世智因。起之不顿故名为渐。三教说修成就大。谓。修慧真修契实。如于正证可寄言诠故名教说。教说二字正拣义大。非如果分不可说。故探玄云。于一味法界义分为二（一性无性相相宛尔）一能随之土海。二所随之机缘。此二无二。通融无碍。若以缘起从体即（修全在性）当相圆融。无别可别。言说不及也。若以体从缘即（全性起修）复即成差别缘起。约此殊形缘起反显土体。妙极难思。言普贤境界者问。舍那为果。文殊普贤为因。何为独普贤境界耶。答。十玄门云。虽复始起发于妙慧。圆满在于称周。是故隐于文殊。独言普贤也。亦可文殊普贤据其始终通明缘起也（谓。举文殊则能摄普贤。若举普贤企该文殊。涉入不二。重重帝网故。因门取常是普贤。以果门取恒是佛者。此之谓矣。又文殊即是普贤。普贤即弥勒等。事事无碍。莫以情拘。
    此二无二。全体遍收。其犹波水。思之可见探玄云。就双融中。此上六中各说即无说。无说即说。无二俱融。又云。此上不可说不异于可说。以真理普遍故。可说不异不可说。以缘修无性故（以性夺修）是故下文随说一分。义亦不少。故论云。如实满足摄取故。意在于此。思之可见（折薪云。此二无二等者。恐人局执故。焚薪云。法本融通。非是遮情等。如彼具斥）。
    就普贤门中复作二门。一分相门。二该摄门折薪云。分相门则一乘别于三乘。该摄门则三乘本是一乘故。皆属别教也。若准初门。则三一□异。若准后门。则三一本同。今既分为二门。则先以全三之一拣于全一之三。后以全一之三本是全三之一。则虽分相而未始不同。虽该摄而未不异。故此二门拣收自在也。复古云。分相者方便无体（以权映实）莫不皆空。究竟正乘。坐断法界。该摄则三乘无已。普法所成（集成解同。）
    分相门者。此别教一乘别于彼三乘义苑云。全拣诸教宗也。三乘有二。一法华之前。以三乘权隐于一实。此谓覆相之三。二正当法华会上破三显一。会三显一。虽谈一性一相既有形对。一亦名三。故贤首判终顿为三乘者。意在于此。若据天台教相。三观伸明。一经旨趣但齐今终等（此解六错）折薪云。问。此三乘唯是始教耶。通中间三教耶。此一乘是华严一乘耶。法华一乘耶。若尔何失。二俱有过。若是始教三乘。岂别教唯别始。不□异余宗耶。若通中间三教。临门三车岂是终顿耶。又若是华严一乘。何指法华白牛。若是法华一乘。岂得名为别教。今释此义。略为二门。一引教正释。二问答辨明。初中此一乘者。是华严□异之别（指法华等。至下当会）此斗外三车通中间三教（指事云。更通愚法。如下文云。临门三车。此中令愚法小乘。同回心摄。或以他土会决定性。则不通愚法。各有所据也）正以法相宗第三时为终教。故知三车通终教也（下古今立教中云。依深密等立三时教中。但摄小乘及始终二教。不摄别教一乘等故）况下同教中明文。以临门三车是终顿二教故。文中以小乘在所引诸子中。临门三车为能引。岂非三车通终顿二教也（又下文云。中间三者。或总一三乘教也。又云。一小乘中三。始别终同。二始教中三。始终俱别。三终教中三。始终俱同。四顿教中三。始终俱离等。云云）如上所引。并以三车通中间三教非为始教也（次问答辨明中举圭峰钞。作法相宗非终顿之难等。宗密本非矣。答亦未稳。故略耳）一乘义章明宗记破折薪云。法华教旨。唯会始权终实。不会顿三。何以臆说门外三车。通中间三教耶。此违至相。一乘三乘义章云（方便乘者。分别有十一对三宝结文）上件法门摄下诸教。顿属其上分本教义。渐从其末义等（一代诸眷属经也）次昧清凉会（大疏一上）法华教旨唯会始权终实。亦不言会顿也（此难不然。天台疏云。顿机利钝是圆别根。既是别教地前是顿机之钝。岂不皆会。故无别教圆接别之余）三违圭山。圆觉顿经。此是别教一乘。属化法顿。不属三时五时之教等（此亦不然。圭山臆断也。贤首何文有以顿教为别教一乘耶。又化法顿因何不属五时耶）又至相云顿非安立门故。不属会破（此破不成。捡孔目章云。又安立非安立门者。即三乘义。顿教渐教相望说也。准此文中。既云三乘义。反为顿教属三乘之证。虽非安立。是相宗待望说故也）复师违上诸师说。昧他法华旨为第一失（是还自害）又中间三教文。属贤首正立教中。显华严别教一乘为本。拣中间始终顿三教三乘并愚法为末。即与法华破会自殊（唯会始终不通顿教）此乃不明拣会。矫乱同别为第二失（此籍何由。法华不会三乘顿教。不与华严□异之别齐。而有拣会异耶。又圆觉略疏云三乘终教一乘顿教。钞云。唯顿教圆教是如实了义者。皆是圭山臆注。大乖祖宗。不可取也）复古云。然于五教有乎二说。一诸教为三乘。后一为一乘。略如前引。广如孔目。问答。搜探二玄。诸杂章等。二者以始小为三乘。后三为一乘。此如华严圆觉疏钞等。所以尔者。前代诸德。但于教门显权实不同。方便正乘有异。尊显华严顿圆究竟。唯有此法。有极果证。离此普法。无有得成佛者。诸有所作皆为方便故。唯后一为圆极一乘。前之四教皆是随宜少说。纵说如来藏真常功德。实不兼权。方便安立。总属三乘。贞观以来。奘师西归。基师承袭。以五性三乘为实。一乘一性为权。其说翳于一乘。其道盛行中国。起信等疏。以言教具阙等门辞而辟之。遂明一乘一性为实。三乘五性为权。终顿二教皆谈一性。是以判入一乘（已上叙藏师立。然大师一代。着探玄等。何所判终顿入一乘耶可堂臆断可知。）清凉承其后。圭峰继其踵。故说后三为一。前二为三（观密。私判有何承继）今章乃钞录云华之遗言。勒成文体。故以前诸教属三。皆名方便。昔人（发挥发衡易简及苑薪等解。承凉圭弊。如长水璇。复以终顿圆妄配乎台双照双遮中道者。谬之甚矣）不闲孔目。问答。搜探二玄失于章旨。以惑后贤耳今谓。诸解多杂用于清净圭山。永失俨藏两祖之良模。今依探玄曰。前诸教中虽有存三泯二不同。然皆通三乘趣入故名三乘教。及此章云。中间三者。总为一三乘教。或分为渐顿等。不可异求也。
    如法华中宅内所指内外三车。诱引诸子令得出者。是三乘教也义苑云。今既立别教一乘。何以广引法华对三之一耶（圭峰钞中。已判法华为终教故。致此错耳）然法华之一。意兼两势（□妙相待。纯圆绝待）若乃会三显一一属于同。称性融通。法本如是。故属于别。故演义云。法华摄诸经归。华严以别该同。皆圆教摄。折薪云。露地白牛。拣三是别教。会三是同教。但有同别之二乘唯露地白牛。故上文云。一乘教义分齐。开为同别二门。正如一心二门。二门不同。心唯一也。所以教义摄益中。以白牛自有教义。则是别教。唯指华严若三乘为教。一乘为义。则为法华今详。姑虽法华意兼两势。既明华严建立一乘。此即别教一乘。然今所以指法华者。意谓。腾昔三车别授白牛。四车明文在于法华。今定乘体。三一差别。略有十说。皆对三车师之所立（三论嘉详法华义疏及法相宗慈恩玄□）故。夫论议者有内有外。与外人论。不得援引本宗典语。以他不信故。正依两俱极成教证可与敌之以为定量。则自许华严。不待成而真能立故。乘此便耳。故云如法华中。其有旨哉。特致如字。足见能寄妙经以明华严之状也。言宅内等者经曰。其家广大。唯有一门。嘉祥云。如世人总举一宅名之为门。或称一家一户。今亦然也。今在门外者。门者宅也。立此三车同出生死外。所以然者。三乘虽异。惑尽义同故。同在门外。又慈恩云。宅喻众生异熟本识。故说本识亦为宅识。如世国王四海为家光宅天下。佛亦如是。以诸众生而为其家。体即本识。又三乘之教合名为门。理出教外故名门外。又此门者三乘因行。果出因中故名门外。天台疏云。门有二意。一宅门。宅者生死也。门者出要路也。此是方便教之诠耳。二车门。车者大乘法也。门者圆顿教之诠。言所指三车者。经云。父知诸子先心。各有所好种种珍玩奇异之物。情必乐着而告之言。汝等所可玩好希有难得。汝若不取后必忧悔。如此种种辜半鹿车牛车今在门外。可以游戏。汝等于此火宅。宜速出来。随汝所欲皆当与汝（嘉祥云。菩萨住世。声闻从师。并居人间之类。故如牛羊。缘觉进不化世。退不从师。故喻之如鹿。以表山林之流。又释。羊之为兽。其性迟钝。譬于声闻。鹿性捷疾。譬于缘觉。牛力强性。引重之远。譬于菩萨。又解。羊形小。譬小乘。鹿形处中。譬中乘。牛形大。譬菩萨乘也。云云）若依台疏。三车譬者。即喻鹿苑三乘也。乃重。举昔日之权。意在指权即实。故举三车显大车。且指昔三藏三乘。须知。三周开显。藏圆相对。虽正开小机。然举昔之权。则该四时。故玄签云。当知。法华约部则尚破华严般若。约教则尚破别教后心。今核。大师以义指昔三乘大小权教。故下文云。临门三车。此中合愚法小乘同回心摄。此意谓。愚法回心合为三车二。以始终顿中间大乘三教兼小菩萨皆为昔牛车。问。既准台宗。门外三车正会鹿苑。以何指大耶。答。文意多含故。经合牛车。文云。若有众生。乃至求一切智佛智自然智等。愍念众生。度脱一切。是名大乘。菩萨求此乘故。名为摩诃萨。如彼诸子为求牛车。出于火宅。此既文云大乘。由此明知。立回彼三入一乘义。大乘亦回。中间三教。争得不会。即齐台家约教尚破别教后心之义也。何者。四明尝于别教特立一理随缘义。则以彼别理是今顿教。若立随缘即当终教。不许随缘但是始教均。属昔权。盖名局而义犹通也。问。若尔三车中二是小。一是大乘。何故以小菩萨合为牛车耶。此亦莫妨。经名大乘。于小三车望二为大故。天台为三藏菩萨。至百劫时方受此名等故。经又云。不应以下劣小车与等。各有义含。莫执一概也。言诱引诸子者。经云。如彼长者初以三车诱引诸子。然后但与大车宝物庄严。安稳第一。言诸子者。文云。长者诸子。若十二十。或至三十。在此宅中。台疏云。天性相关故名子也（只云众生。语通五道。若取知众生性欲。即别指三乘。上云五百。通是生机之处。五百皆有正因。为长者家中人。光宅云。五百人中。有与长者天性相关者。有三十子。辅正记云。天性相关者。一昔结大缘。二昔曾结小。二理性同故。俱名天性相关也）以彼性欲不同故。有二三之别。若十者菩萨也。二十三十者。二乘也。以此等机俱得出宅故为子耳。无此机则是五百人也（记云。是则语五百唯有正因。论三十别有缘了。乃至云云）嘉祥云。问。何故无有一乘根性耶。答。三乘中大乘即是一乘根性（此解是三车师义。为今所破）又此中正明三乘机发。一乘机发在后故。今不说也有云。法华会三归一故。初以三车诱引诸子。此中不说一乘根性故。不许尔前二乘回心。然后但与大车得出宅已。等赐大车故。一乘机发在后而已。华严直显别教一乘故。下摄益章云。界内通见闻解行等。不待出宅。一乘机发。经云。肉眼见十佛刹微尘数世界海等。不论变易生。以三世间依正六大圆融无碍故。今谓。法华三周开显。小圆相对。约彼一类钝根。具历四时难化之流故耳。以其利根前密回心成菩萨毕。不同权示。如龙女等。宜思准之。若约佛意论法开显。不可适今。论人开会。则莫间然尔。才言现前一念。百界三千。指的妙境。功由开显。可以知之。言令得出者。经云。争出火宅等。又合譬云。如彼诸子为求羊车出于火宅。鹿车亦然。牛车上引竟也。言是三乘教者。文云。汝等速出三界。当得三乘声闻辟支佛佛乘。我今为汝保任此事。终不虚也。汝等当知。此三乘法。皆是圣所称叹。自在无系等。
    界外露地所授大白牛车是一乘教也文云。皆于四衢道中露地而坐。无复障碍。台疏云。四衢道中譬四谛也。以其四谛观同会见谛。如交路头。所以名四衢也。若见惑虽除。思惟仍在。则不名露地也。若三界思尽。方名露地耳。住果不进故云而坐。嘉祥云。增一云。四谛譬四衢。断四谛下惑尽。通达四谛。如路之四达为衢。露地者。既断四谛下正使尽。亦无盖缠。故称露地（清凉圭山多用此解）言大白牛车者。嘉祥慈恩只立三车。不许四车。并今所破也。光宅天台本明四车。今亦同之。如下委辨。
    然此一乘三乘差别。诸圣教中略有十说此下总约一乘不对同别。与彼三乘辨其差别。问。古既立四。一乘成立。今何劳重议耶。答。光宅天台虽已指陈。然后尚有吉藏窥基不肯而允。特立三车。弊源一滚。热不可遏。于是祖师为之点示。丕回狂澜。其犹倒刃而破竹矣。他人纵有天辨。其莫能救欤。对章可昭。然复古具觉钞云。大乘与一乘异者。法相宗中学人。多不信之。故藏和尚制五教分齐文中。科简大一有十义差别。都引二十余部经论证之。故知。学识寡浅者难免谤法。是故圭峰作此指示。不言为此而作章。独拣相宗。不拣终顿也。有谓。圭峰述吾祖制文之意不亦谬乎（如焚薪破）且佛陀光统继踵。诸德共尊华严。广有述作。岂亦为彼相学者哉今谓。舆师不晓嘉祥素立三车故。但限相宗。况是可堂虽救圭峰。其拣顿等是岂密公意耶。噫。所谓欲扶而弥毙者何也。
    一权实差别群解袭沓。岐而难辨。示图易见。
    五教止观（杜顺帝心）孔目。要问答。十玄门。搜玄等（至相智俨）教章。探玄记等（贤首法藏）三祖同标云。一小乘教。二大乘始教。三大乘终教。四大乘顿教（清凉圭山。改易祖轨）五一乘圆教。故探玄云。然此五教有开有合。一或总为一。谓。唯是如来一大善巧。摄生方便也。二或开为二。谓。一乘三乘教。前诸教中（小始终顿）虽有存三泯二不同。然皆通三乘趣入故。名三乘教。后直显本法。不通二乘。故唯是一。（唯有一乘法但教化菩萨）三或分为三。谓。小乘三乘一乘教。然清凉玄谈改添云。或开为二。对权显实。则前二是三乘。后三为一乘。则不违法华四乘（以初小乘即三乘中之小乘故后三是一乘故为四乘也）又三四二教（终顿二教俱明一乘。故云泯二。则异前始教存三乘也）虽则泯二异前。而对三显一。曲巧顺机。后一直显本法。一向不共。如智论说。此同印公平道屈曲（此同探玄。演义钞云。而言虽者。虽明一乘。由是对三显故。同前二教。亦入屈曲之数。则前四教皆屈曲收。后之一教。方是平道故。顺印公）三或分为三。初一小乘。次一三乘。后三一乘（清凉改削）或唯后一是不共一乘（此同探玄。故彼文云。智论既将此经为不与二乘共。故名为不共。即是一乘大品等为通三乘同观得益。故名为共。即是三乘。义准。四阿含经既不共菩萨。亦名不共。即是小乘）圭山起信注疏玄炎。四承清凉改削乎藏疏。余每读之。莫不慨叹。又圆觉略钞云顿教之首便是华严。渐教之终至法华涅槃。皆名渐教。五时异者。初时有教。即阿含等。二时空教。即诸部般若。三时中道教。即深密等。第四时会三乘为一乘。会权入实。名同归教。即法华经是。第五时中。临入涅槃。说乃至阐提皆有性有心作佛。常乐我净。名常住教。即大涅槃经。从始至终。成就一类之机故。总名为渐教。又云。于中法华涅槃。会权归实。是大乘渐教中终极之教也。顿者有二。一化仪顿（非止昧没法华涅槃。大毁华严。何况圆觉。哀哉）谓。华严经初时顿说。二逐机顿。谓。对上根具足凡夫顿指绝待中道真性。不同法华涅槃之类。有三乘可会三车化城等喻。劣于胜鬘圆觉等四十余部经等。鸣呼谤圆之讥。其可遁乎哉。自从清凉漏罅一穿。后学皆陷于此。故后辨权实多亦成弊。发挥。发衡。及易简等。唯以始教。为三乘权。以终顿圆为一乘实。义苑。折薪。并明宗记。皆未稳耳。复古。集成云。言权实者。此约究竟方便以明权实。方便者权施也。于五教中。后一究竟。前四方便。问。终顿名实。何为权耶答。三四二教。虽则泯二异前。而对三显一。曲巧顺机。亦名为权教（清凉之语）终顿二教菩萨。虽自分是实。而不兼权故。实体不足故。尚谓权施不了之教可摄属门外牛车也。祖师但云不滞方便。不言不是方便为报。海内之士。请快拭目。审如上文。深了凉圭遐异乎三祖之徽猷矣。莫可□焉。
    以三中牛车亦同羊鹿。权引诸子务令得出经云。如彼长者。虽复身手有力。而不用之（息化救子不得。但以方便曰权）但以殷勤方便勉济诸子火宅之难（勉济云务）然后各与珍宝大车。如来亦复如是。虽有力无所畏。而不用之。但以智慧方便。于三界火宅拔济众生。为说三乘声闻辟支佛佛乘（三车俱是方便）对文可解。
    是故临门三车俱是开方便门。四衢别授大白牛车。方便为示真实相法现品云。一切菩萨阿耨菩提。皆属此经。此经开方便门。示真实相（权因权果皆属此经。台疏云。昔说小乘方便若小乘果。小乘果尚非实相门。况小方便而当是门。今皆开之。即是实相。汝等所行是菩萨道。广解。云云。今引稍异）华严又云。开方便门教化众生（今以此文可合解耳）。
    若彼三中牛亦是真实者此下正斥嘉祥慈恩。如前已叙。义苑。复古。承圭山钞但云。盖由相宗不信三外有一。对小显大。质权滥实。折薪具指台疏中十义者。本出嘉祥玄论中。破于四车有十征难是。而彼章安所牒之文也。法华游意云。问以何义故。明一乘是三乘中佛乘耶。答。欲明三乘摄出世乘尽故。对二乘之方便明佛乘是真实。故文云。唯此一事实。余二即非真。所以明一乘是三乘中之一也。问。此经中始末。或言佛以方便力示以三乘教。则三乘并是方便。又云余二即非真。是则二方便。两文相违。何以会通耶。答。此二文犹是一义。如人手内实有一□。方便言三□（于一佛乘。分别说三）次第考论者。一□是实。二是方便（一乘是实二乘是权）故。方便说三说二。并是方便。不相违也。又玄论四云。有人云。昔三乘皆是方便。今教别有一大车。异昔三也。即会昔三乘归今一实。昔既索三（愿赐我等三种宝车）今便赐一。故索所不与。与所不索。即知。别有大车异昔三小。以文理推之。即有四车也。评曰。三车诤论纷纶由来久矣。今以八文征之。方见此释为谬。文云。如来但以一佛乘（第一佛乘）故。为众生说法。无有余乘若二（第二缘觉）若三（第三声闻）以此文详之。即唯有三车。即执四为谬矣。晚见法华论（释尚无二乘何况有三之文）与今意同。论云。此是遮义。明无二乘涅槃。唯佛究竟无上菩提。有大涅槃耳。此但明无有二乘。唯有佛乘。不言无偏行六度菩萨乘故。光宅失旨也。广如彼征。又法华玄□云。此经云。唯此一事实。余二则非真（第一周）密遣二人息处说羊鹿非真。不说三言非无三乘之中大乘体。故知不是总无三乘。但应如今所说义也。又云。由此经云。羊车鹿车。为求牛车出于火宅。故唯破二不说更别破牛车故（如上二师今正所破）。
    长者宅内引诸子时。指彼牛车只在门外。经云。尔时长者即作是念。此舍已为大火所烧。我及诸子。若不时出。必为所焚。我今当设方便令诸子等得免斯害。父知诸子先心各有所好种种珍玩奇异之物。情必乐是。而告之言。汝等所可玩好。希有难得。汝若不取。后必忧悔。如此种种羊车鹿车牛车。今在门外。可以游戏。汝等于此火宅。宜速出来。随汝所欲。皆当与汝。
    此应亦出即得见牛车玄□云。羊鹿二车。有名施设。不见不登故。故今征云。菩萨之人。应即得见牛车。
    如何出竟。至本所指车所住处。而不得故。复更索耶经云。尔时诸子闻父所说珍玩之物。适其愿故。心各勇锐。互相推排。竞共驰走。争出火宅。是时长者见诸子等安稳得出。皆于四衢道中露地而坐。无复障碍。其心泰然。欢喜踊跃。言而不得故者。嘉祥法华疏云。又三车譬三乘果。罗汉辟支。至二果处。觅果不得。故索果也。无有菩萨至佛果处。觅佛果不得。故无菩萨索佛果车也。玄论云。问。二乘人出门外。但不见二车。亦不见三。答。出正使近门。无有二车。是故不见。未出无知习气远门。亦不见一大车。二车无故不见。大车有而未见也。又问。亦得近远二门俱不见三以不。答。若言于一说三实无三者。近远二门俱不见三。若就三中自论虚实。如云唯此一事实余二则非真耳。出近门不见二。出远门见有一也。又近远二门。俱不见二。以无二故。近远二门。俱见有一。一是实有故。出远门得一。出近门知有一。此据菩萨也（此是嘉祥之转计也）言复更索耶者。折薪引文句云。经文本无索字。但取经中愿赐我等三种宝车之辞。义言索耳玄论云。文中无索字。但有赐言。长行明愿时赐与。偈中云愿赐我等三种宝车。虽无索字。言但愿时赐与。即是索也（此只依譬而法说有）如序品云。诸求三乘人等。方便品云。一心思求等。诸天龙等。其数如恒沙。求佛诸菩萨。大数有八万。又云。我等千二百。及余求佛者。愿为此众故。唯垂分别说。此等求索不一而足。知之。又天台云。索是求请之别名。在意名求索。在口名请索。在身名乞索。如朦者求知。如饥者请食。如迷者问道。集成又引文句云。索有三意。一大机有感果之义。机中论索。二情中密求。为不得三发言索。即是殷勤三请也。昔教之中已有二求。但未发言。至于今日具此三索等（演义二下亦所引也）。
    亦不可说界外索车但是二乘。以经不说彼求牛车人。出门即得彼牛车故经合譬文云。若有众生。从佛世尊闻法精进。求一切智。乃至度脱一切。是名大乘。如彼诸子为求牛车出于火宅。有云。但遮嘉祥而非关慈恩。若就三车对辨权实。可双抗于两师。若就菩萨索车者。基师亦许。是故非今所征。今谓不然。按玄□云。随三乘机。皆于佛所专意希求自乘妙智。义同于父各索其车。二乘之人。离分段死。已得解脱。证于四谛。入于化城。已名出宅。专于佛所闻思修习。种智了达。求证诸法。名索羊鹿。菩萨之人。依此本论。初地已上。虽离分段。未证解脱。不名入城。不疲倦故。不入有余。不说菩萨入化城故。已伏烦恼。出分段死。亦证四谛。亦名出宅坐四衢道。求佛妙智亦名于父索其牛车。义决（淄州沼公）云。问。门外索车。为三乘人并悉索车。为唯二乘。答。有二解。一云。通三乘索。文无简故。无德说故。说诸子故（天台贤首）二云。唯二乘索非菩萨。何以故。宅喻分段。得出分段名为出宅。二乘出宅。得无学果。菩萨出宅。在于初地。二乘无学。未得种智。当能修学。即名索车。初地已上得种智车故不须索。若以修学即名索车。十地皆修故恒常索。若尔即应菩萨无不上车。何得说言乘车游戏。又论云。为令入不退地示与无量智业。初地已上即得智业。虽知修学经不云索。说游戏故。二乘出宅未得种智。未至初地。可能修学。义名索车。菩萨不指羊鹿。初地已上得真。所以菩萨不索。称出宅坐但约二乘。学究竟故。离障尽故。心止息故。建立果故。菩萨之人学未究竟故。未离障尽故。不建立果故。心不息故。不得说云露地而坐。又释。菩萨亦得称坐。虽不止息。及以不制果。然智安处亦得名坐。能伏惑故。出分段故。名出三界露地无妨。取舍任意（既许二解。随应今破）嘉祥疏云。据出门而索三者。但是罗汉辟支二人索三耳。小乘明菩萨。从初发心乃至补处。未断烦恼。犹凡夫故在门内。不得言出门外索车。大乘菩萨出三界外。自知未至佛果。亦不索车。又玄论云。今以十义推之。不应有三人索三也。一者本以三车譬于三果故。云今此三车皆在门外。二乘人出门外。至许车处觅果不得。可言索车。菩萨之人未至许车处。觅佛果不得。何有索佛果耶（天台驳云。齐三藏明菩萨不断惑。依法华有四句。谓。障除。大机动。障未除。大机动。机动则知索）二者。设云六地菩萨出三界外。乃不索佛果。亦同二乘。索尽无生智故。菩萨三人亦有索者。是义不然。寻大小乘经。无菩萨索（台云。大品云。三乘之人。同以无言说道。断烦恼入涅槃。断烦恼入涅槃同。何故不索）三者。小乘中明二种菩萨。一者所化菩萨。始自发心终至补处。皆是凡夫。无出三界之义。则无有索。二者。能化释迦。菩萨三十四心成道。三十三心犹是菩萨。而见谛已倾。思惟未尽。此时未出三界故无索。三十四心见思俱断。结习皆亡。尔时出于三界。便是佛果亦无索也（台云。此犹三藏义。见障未除。大机尚动。况三十三心而当不动。动即知索）又小乘法中尚无出三界菩萨。何得言菩萨出三界而索耶。又三十心成道无出观义。岂有索耶。又本就佛索果。释迦菩萨就谁索耶。四者譬中云三车门外者。此总相说耳。依昔义者。二车在三界正使门外。佛果在习气无知门外（二乘人以正使限域为门。佛以无知习气限域为门。昔说二乘人尽无生智。在三界正使门外）今二乘人。断正使尽。而不见车。是故索耳（昔说佛果在习气无知门外。今菩萨断正使尽。习气无知即尽。则便成佛。亦无索也）大乘菩萨有正使无知习气二门。今出正使。未出习气无知门。索果何然（台云。此三乘通教义。具缚障存。尚存大机动。况残习无知耶）大小穷检。菩萨之人无有索也。五者经明三乘是方便。可言索三。又云唯此一事实余二则非真（台云。被会绝待之唯一。一外更无法。昔待二之唯一。一外更有法。一名同而体异。闇执瓦砾鱼目谓夜光月形。愚嗤而智愍）又云世间无有二乘。唯一佛乘。以此推之。唯索二乘不索佛乘。六者若言昔明三乘皆是方便者。从大品已上。乃至法华之前。明佛乘皆是方便。六度等因亦是方便。若尔付穷子财之珍宝库藏。皆是方便说耳。应非真实也。若付财之宝。遂是夜光。非鱼目者。则大品明佛乘。已是真实。不名方便（台云。汝不闻共不共般若。不共不共须索。共者不应不索）七者方便品初偈文。叙昔说二乘。复明二乘是方便。叙昔说大乘。不明大乘是方便。但门为此诸佛子说是大乘经。则知佛乘非是方便。菩萨不应索佛大乘也（台云。汝不闻。寿量品中我少出家得三菩提。乃至中间。若大若小。若已若他。皆我方便。诸佛亦然。宁得不索）八者既有三人索者。何故无菩萨领解耶。但明二乘领解。故知无菩萨索也（台云。汝不闻。法说竟。天龙四众皆领解。若非菩萨。谓是何耶。又法师品中。三乘皆与记。若不领解。那忽与记）九者下合赐车。云见诸众生出三界苦。得涅槃乐。得故赐以大乘。若尔二乘人得涅槃故与大乘。菩萨云何已证涅槃耶。既但赐二乘。当知但二乘人索。用此一文可断得失也（台云。犹是三藏义耳）十者诸子安坐故就父索。二乘人果满息求。不复修行。故名安坐。可得有索。未出门菩萨。本知车非正使门外。出门菩萨。故自知之。则始终二人。俱有前进之义。无安坐之理。是以菩萨无索车义也（台云。犹是前义耳。自有行息索。行未息索。又菩萨行行即是乘乘。乘由索得。何谓不索）天台曰。观其诡累三藏故设十难。管见一班。都非大体。今当为尔分别说之。自有不断惑不索车。三藏菩萨是。自有断惑索车。通教菩萨是。自有断惑亦不断惑。亦索亦不索。别教菩萨是。自有非断惑非不断惑。亦索亦不索。别教菩萨是。自有非断惑非不断惑。非索非不索。圆教菩萨是。
    又不说彼索先许车唯二乘故经中颂索车文云。如前所许。诸子出来。当以三车随汝所欲。今正是时。惟垂给与。嘉祥疏云。问。颇有菩萨亦有索车不。答。若据门外。无菩萨索。若通论门内约疑情者。昔说有三。今说无三。菩萨以无征有亦有索也。又慈恩法苑章云。又无三乘。显即一故。非破大乘唯有一乘。若会破三者。三中之大即火宅内所许牛车。出门等给皆牛乘。若破前牛后别与牛。二牛何别今意可解。以经不说故也。
    是故经中。诸子得出。至露地已。各白父言。父先所许玩好之具。羊车□车牛车。愿时赐与。以此得知。三车同索嘉祥疏云。问。若尔言二人索者。何得文云诸子索耶。答。盖是总相称为诸子。非是门外三人名诸子。故后合譬释云。若见无量亿千众。出三界苦。得涅槃乐。此但明二乘人出三界。得涅槃乐不说菩萨。则知。不必皆是三子索也光宅疏中述索车义人解不同云。有人解言。索珍宝大车经文。自言是时长者各赐诸子等一大车。若不索大。云何与大。即时所习。意谓不尔。前文自言时诸子等各白父言父先所许三种宝车愿时赐与。若言索大。何故求三。故知昔日所许三种小车。既言父先所许。云何索大。诸也即是三乘人。三乘不一。故言诸子今谓。三车以譬三乘果处。已为三人求三种果。所以出三界已。实无三乘果证可得。而又方等弹呵。般若淘尖。今经彰言方便非实。所以殷勤三请。名为索车。指昔所许三权。正是请今一实故。名大乘机发也。故文句云。情求昔日所说之实。此则机在大乘。情求昔实（昔实三车。父告当与故。此则机实情假）又情求大乘。口说昔实（口同皆列三车而求）至若六度通教。其义例然也（记云。向明两教二乘既然。故知。两教菩萨亦尔。何者。昔五百八千俱被弹斥。般若淘汰。受益同）然章主既言三车。据情口耳。
    此中三车约彼三乘所求果说若嘉祥意。约假设索。二乘出门。至二果处。不得故索菩萨未至佛果。无不得故索佛果车。若约疑情。菩萨亦以今说无三。征昔有三。亦有索义。如上已引。又慈恩云。羊鹿二车有名施设。不见不登故。此乃以二乘小中种智为体。若以涅槃为体。应即化城。下言已入息除众苦。云何不见车。后时从父索。若以二乘所得生空无漏智为车体。彼亦已登。云何言不得。故知虚指二乘所得有漏后得世间三昧名为种智。称二车体。有名不见。亦不登游。不能分别证诸法故。又显彼有假涅槃。说云已入。隐彼有生空菩提智。不能分别法。不与车号。不与登名。惑苦已断故。智障未断故。彼所证得世间禅定。虚指为车。名得出门。为渐入大乘因。证大涅槃位故。本论云。第一人者。以世间种种善根三昧功德。方便令戏。后令入涅槃故。三乘之教合名为门。理出教外故名门外。又此门者。三乘因行。果出因果。故言门外。此中定取分别种智以为车体。故经数言究竟令得一切种智今破此等。对彼可知。集成引文句云。若依大品云。是乘从三界出。到萨婆若中住。若未出时。已乘是乘。争出火宅。何故复言车在门外。若先在外。乘何而出。然乘通因果。三十七品断见思惑。皆是因乘也。尽无生智皆名果乘。要因因乘断除惑尽。方得果乘尽无生智。所以云车在门外。但果正因傍。就果为言车在门外。若内因断结。运义名乘。外果无断惑之运。要以尽无生智入无余涅槃。方是名运也。
    以是元意所标趣故此有二意。初折薪云（易简。复古。并同）初以三乘引之得出。从昔已来。标意趣向自所求果。既不得车故云也。二者义苑云。如来标三乘。令趣一实故也（经偈云。是以方便为说三乘。令诸众生知三界苦。开示演说出世间道。是诸子等。若心决定。具足三明及六神通。有得缘觉不通菩萨。汝舍利弗。我为众生。以此譬喻说一佛乘。与诸菩萨及声闻众。乘此宝乘直至道场）检宋印本。次有问答（四十六字）云。问。二乘各得小果。何以界外更索耶。答。依小乘云。有教有行果。今依大乘。云昔日但有言教。无实行果故。故云三车空无。折薪云。不约大乘果为问者。然有二意。一以大乘出界。未即是果。以界外尚有四种变易生死故。又二障双断。不独断烦恼故也。二者。以上文以遮救大乘为实。即是以辨大乘无果竟故。今但约小乘为问也（若依大乘者。义苑。折薪。并约三中大作释。集成云。大乘者即是一乘。云云）。
    若望自宗并皆得果有云。此通伏难。难云。既以三车喻所求果者。何故上文云至本所指处而不得耶。故今通之。复古云。本求出界。今既出已。非不得也。
    若不得者如何出世若对嘉祥。既言。小乘菩萨。无出三界之义。大乘菩萨。未出习气无知门。菩萨云何已证涅槃。无安坐之理。若对慈恩。羊鹿二车。已入化城（假涅槃理）无漏生空智彼已见登。虚指有漏后得智不见登游。菩萨之人。初地已上。虽离分段。不疲倦故。不入有余。已伏烦恼。出分段死。亦证四谛。亦名出宅。求佛妙智等。如上已引。此中可知。
    今言俱不得者。以望一乘故。是故以实映权则方便相尽故。皆无得也复古云。本求出界。今既出已。非不得也。仍在所引之中故。皆无得望一乘也。映者隐也。实现（如偈杲日）权自隐矣（似灯失照）方便随宜。巧便施设。引归一实。一实既显。假相亡矣（折薪已指别教一乘。如上具引）义苑云。即破三显一。开方便门示真实相。实现权亡。故皆无得（此约同教）。
    为欲回彼三人入一乘故义苑云。为欲下标示会权归实。若不下返质拣滥。若非下按定权乘。复古云。有义（吉及基等）昔既有实。会二归一。义则明矣。今谓。随机引导。权设三乘。三皆无体。是故大乘亦说回也。
    是故大乘亦说回也此遮慈恩。彼法苑章云。法华自言。唯此一事实。余二则非真。终不以小乘济度于众生。若破三者。何故乃言余二非真。亦应言不以大乘济度。明知大乘非所破也。故但会二不定姓乘。亦非会彼定性二乘。何况大乘。又三中之大即是顿悟。会令入一。岂令顿悟成渐悟耶。故今斥之。
    若不尔者。彼求牛人既出界外。不同凡夫。非求羊鹿。不同二乘。未得露地大白牛车。不同一乘。若非三中大乘人者。更是何色人也若依天台。则求牛即小菩萨。谓。不断惑不索车故。既出于宅。不同于彼。通教菩萨。断惑索车。故知大乘人也。若不尔者。准下寄位。不同凡夫。即非初二三地菩萨。不同二乘。亦非四五六地。不同一乘。明非八地以上。故知若非七地三乘大乘人者。更为谁耶。
    以至自位究竟处故此意复拣去基师故。义林又云。新发意菩萨疑网除者。即十义中任持所余。未说一乘。恐于精进且坏起疑将退。令闻一乘除其疑意。此乃舍下位而趣上阶。非舍大乘而入于一。不尔十地舍下趣上阶。应亦破三归一。又应言余三非真。何独言二故今排之。谓非新发位故。下文云。四地以去至七地者。是也。
    后皆进入别教一乘所谓进入八地已上也。义苑云。会同入别。既后皆入别。应知初入于同也。亦可随机不定也（易简。折薪意。初从三入同。后自同入别者。不稳）。
    问。临门三车。为实为不实耶发衡云。前之得三皆无得。今犹未悉乘途利用。为实不实。故复致问刊定记云。问。若权教菩萨。毕竟还须入实教者。权教所说十地佛地。岂虚设耶。答。权教所设因果行相。非实非虚。何者。为引摄故。长养根器故。无实十地佛地故。非是实也。亦如小教说佛菩萨因行果证。彼说非实非不实也。是故实证实果唯在实教（义苑云。此实非权实之实。乃是有三乘引摄之实事故也）。
    答。实不实。何以故。是方便故。由是方便引子得出非不实。由是方便引故非是实。此二无二。唯一相也方便引子得出者。如闇室灯。由是方便引者。似白昼灯。准喻可解。言此二无二者。折薪云。言此二者。实不实也。无二者。唯一方便也。三乘虽有权实。以望一乘俱是方便故。唯一相也。
    二教义差别。以临门牛车亦同羊鹿但有其名。以望一乘俱是教故复古。集成。引孔目曰。教者因也。义者果大也（孔目次文云。证分绝言。是发趣者究竟所归故为义）今谓。此是一乘教义二大俱实为义。三乘俱教故。法华论云。如经我以无数方便种种因缘譬喻言辞演说诸法如是等故种种因缘者。所谓三乘。三乘者唯有名字章句言说。非有实义。以彼实义不可说故。
    是故经云。以佛教门出三界苦。亦不可说以佛教言但约二乘。以经文不简故此破嘉祥。故玄论云。此经始终。略有十五门。譬喻品有六门中云。五云以佛教门出三界苦。此用小乘教为门。若依慈恩不然。故玄□云。总有五门。五以佛教门中。大正门。边小侧门。并名为门。体即三乘之教行故。见诸众生以佛教门出三界苦。得涅槃乐。然后等与大车。即是二乘俱已出门故。以此故知。通于一乘教行二乘教行。义苑云。以佛教门明无实体。但是三乘声教。引摄虚谈。令离三界系缚。逼迫兼亡。故云出三界以望一乘俱是有名教耳。有云（相宗德一）言佛教门者。但应局小而不通大。故经云。三七日思惟小智乐小法。不自信作佛。即趣波罗奈。为五比丘说。又云。复更思惟。唯有一门。而复狭小。诸子幼稚等。又云下劣小车。准此。法譬两说思惟。唯局于小。岂可通大。解云。此难不然。盖迷文起尽。自怒其臂。忤之何也。今为点示。彼合譬文。合适子愿三。初合羊车。二合鹿车。三合牛车竟。次合免难。文云。如来亦复如是。为一切众生之父。若见无量亿千众生。以佛教门出三界苦怖畏险道。得涅槃乐等。既云无量亿众生。岂止限二乘乎。此据为出火宅而成方便之门称佛教门。何妨通大。若不尔者。大乘不能出三界苦耶。故天台意。虽曰三周开显小圆相对。正会于小（法譬两说思惟局小。意在于此）而释佛教门云。即是禀佛通教教下所诠为门。若别义者。是禀佛别教教下所诠为门也。今言佛教者。即是通教（记云须兼三藏。以两教所诠同故。今谓。二乘可兼。三藏菩萨不断惑故。不可俱兼）教下所诠之理。共以为门。得出三界而免难也（记云。但对藏通而立别名。由缘别理故名为别。别教十住。与藏通人。咸出火宅。据出火宅同。仍可名通。十住所证。又同两教涅槃。故亦可云得涅槃乐）准此等义。大师微意在文燎然固何所疑哉。请详考之。
    彼求牛人。寻教至义。亦同二乘。俱不得故也折薪云。谓。寻求牛车人之教。至其本义。同于二乘。皆无得也。次引譬喻品云内有智性至皆如来灭度而灭度之文。结证云。此即寻教至义。同于二乘。同得大车也（此意。至义者。谓。如来灭度。度之至一乘义也。如上已引玄□。云。然后等与大车。是也。或指事钞云。界内示教得出为义。即指三乘教下义者。既违三教一义差别门旨。故知未稳。又集成云。寻教至义。即教理二量。此亦例知）言亦同二乘俱不得故者。所以寻教者亦同羊鹿。俱不得故。
    三所期差别。以彼一乘非是界内先所许三。是故界外四衢道中授诸子时。皆云非本所望。此乃对基章。彼难云。又大乘一乘解行何别。而言舍三而趣于一。故今章主明所期希有也。有问。言非本所望者。本出身子领解之文。准三周中。初周身子领解文云。我昔见诸菩萨授记作佛。而我等不预期事。甚自感伤失于如来无量知见。乃至我今从佛闻所未闻示曾有法。断诸疑悔等。今日乃知真佛子。及第二周迦叶领解文云。长者宣言。此实我子等。穷子闻即欢喜。得未曾有而作是言。我本无心有所希求。今此宝藏自然而至者。亦是非本所望意同。此等诸文。唯限于小。岂亦通大耶。答。引上下文一往似局。岂宜执一而妨于大途也哉。凡论领解。何止声闻。四众八部。皆有领解故。譬品初云。世尊说是法。我等皆随喜。大智舍利弗。今得受尊记。我等亦如是。必当得作佛。余文更繁。况读今文云。是时诸子。各乘大车。得未曾有。非本所望。既云诸子各乘。即三十子天性相关者。无可疑矣。经不简等。理寔极成。故章安云。本求羊鹿水牛（水字或作小。或作木字）期出分段。今得白牛。遣出变易。过本所望。岂不欢喜。若据此解。是则专约一类小机（此虽举三。菩萨亦小。所谓诸求三乘人。而大在其中。义意灼然。不言但约二乘）而说。所以然者。诸大乘经。菩萨所开。此是常谈。而妙经能开难开之人。故三周正意。唯在二乘。然菩萨八部。义在其中。别见中道（界外破障）尚为所开。况藏通教。但明界内出分段苦。禀通别教之人亦乘宝车。得未曾有。非本所望可不信欤。
    是故经云。是时诸子各乘大车。得未曾有。非本所望折薪云（引台疏五）各随本习。四谛六度。无量说法。各于旧习开示真实。旧习不同故云各乘。皆摩诃衍故云大车。如身子。于智慧开佛知见。具一切佛法。目连于禅定开佛知见。具一切佛法。余人例然。故云各乘大车也。
    亦不可说非本所望言但约二乘。以经不简故。圣言无失故。良以门前所许今皆无得。露地牛车本非悕冀故。今得之。非本所望也义苑云。反质救权。复古云。一一作此遮者。为彼宗固执不可回故。言圣言无失者。义苑云。因经不拣通相论三。昔大为权故无有失今解。经云。舍利弗。如彼长者。初以三车诱引诸子。然后但与大车宝物庄严。安稳第一。然彼长者。无虚妄之咎。又非本所望次文云。舍利弗。于汝意云何。是长者等与诸子珍宝大车。宁有虚妄不。今据此文。则初诱引时。圣言明白正指三车在外。然后诸子各乘大车。但约二乘不与菩萨者。前三后二。果然圣言有虚妄之咎。然以经不简而言等与诸子。于焉亦授菩萨着矣。圣言无失。亦必鉴焉。
    四德量差别。谓。宅内指外。但言牛车。不言余德。而露地所授七宝大车。谓。宝网宝铃等无量众宝而庄严等。此则体具德也。
    基师难云。若破前牛后别与牛。二牛何别。故今拣别之。约同别一乘辨其德量□异折薪云。言宅内指外等者。经云。汝等所可玩好。乃至种种羊车鹿车牛车。今在门外等。是不言余德也。言宝网等者。经具云。其车高广。众宝庄校。周匝栏楯。四面悬铃。又于其上张设幰盖。亦以珍奇杂宝而严饰之。宝绳交络垂诸花缨。重敷婉延。安置丹枕。言体具德者。大车是体。众宝庄严是具德。此大车体即诸法实相。实相体中本具过于河沙。不离不断。不异不思议佛法。此约总相指配。故但云体具德也（清凉。圭山。长水。言体具德等者。皆齐台宗山外之计。昧乎性具者。总不可用。袭其踵者。固不足责哉。而犹至今和者甚众。噫抄注者之大患也）若一一别合上经文者。其车高广。喻如来知见深远。横周法界（竖彻三谛）众宝庄校者。喻万行修饰也。周匝栏楯者。喻总持持万善遮众恶也。四面悬铃者。喻四辨下化也。张设幰盖者。喻四无量众德之中。慈悲最高。普覆一切也。珍奇杂宝等者。喻真实万善严此慈悲。实绳交络者。喻弘誓坚固大悲心也。垂诸花缨者。喻四摄神通等悦动众生也。重敷婉延者。喻观练熏修。一切诸禅。重沓柔软也。安置丹枕者。喻车若驾运。随所到处。须此支昴。此譬即动而静。即静而动也。若车丹枕者。休息身首。喻一行三昧息一切智行也。丹即赤光。以譬无别法也。此上别合。是修生之德。亦由本具也（已上文句）。
    又彼但云牛不言余相。此云白牛肥庄大力。其疾如风等。用殊胜也折薪云。经具云。驾以白牛。肤色光洁。形体姝好。有大筋力。行步平正。其疾如风。云用殊胜者。上明即用之体。今明即体之用。驾以白牛者。喻无漏般若。能导谛缘度一切万行。到萨婆若。白是色本。即与本净无漏相应。体具万德。如肤之充。烦恼不染。如色之洁。形体姝好者。喻四如意足称行者心。有大筋力者。筋喻五根。住立能生义也。力喻五力。摧伏干用义也。行步平正。以喻定慧均等。其疾如风。以喻八正道正行。遄速疾到萨婆若海（经长行云肤色充洁。偈云肥壮多力。即知。肥壮肤充也。色洁偈略。亦白义故也。有大筋力。偈曰多力。亦略大筋。义意同耳）。
    又云。多诸傧从而侍卫之等。行眷属也折薪云。仆从喻方便波罗蜜能屈曲随人给侍。能令众魔外道二乘小行。皆随方便智用。故净名云。一切魔及诸外道。皆吾侍者（已上文句）所此者何。众魔者乐生死。菩萨于生死而不舍。外道者乐诸见。菩萨于诸见而不动。此即魔外小乘所行。皆随方便智。并大行之眷属也（此皆性恶之法门也。故台门云。纵云性具善。不云性恶者。九界不融。不成于具）今章云肥壮多力多诸傧从者。即偈颂之文（折薪何以不具举耶）长行云又多仆从。偈曰多诸傧从。傧导也。
    此等异相。并约同教一乘。以明异耳折薪云。问。上云同教。三一合论。今既明一乘体用。拣于大乘。既不合三。何名同教耶。答。由上三科差别。但云一乘。不出义相。今既相体用等义。由诠此义故属于同。虽以具德不具德拣别。然此具德一乘。必回三入一。亦是三一同义也。若乐下说三乘根不定进入别教一乘。应可例难云次德量差别虽以主伴具不具拣别。然此具主伴一乘。必回三入一。若尔应亦是三一合说是同教耶。答。若别教一向拣之而不收也。虽云三乘进入别教一乘。然知此三乘本来悉是彼别教一乘。更无异事。则全三是一。不同同教虽拣义别必有三可回入。故知今虽拣别亦不出三一合说之意也。
    又彼三中牛车唯一。以彼宗明一相方便无主伴故。此则不尔。主伴具足摄无尽。是故经云。我有如是七宝大车。其数无量。无量宝车非适一也问。三中牛车者。为当始教。为通终顿耶。答。别教一乘别彼三乘。如上已成。通于三教。故折薪。复古云。孔目章中皆云三乘终教。寂照照寂。一相真如（复古次文云。乃至有为无为等宗并不同。义理各别。则知。终教三乘等乃一相方便耳）又况清凉云。终顿二教虽说一性一相无二无三。不辨圆融具德等。二祖明以一相为终教理。无可疑矣（一理随缘。如前已辨）故清凉释相大谓。恒沙性德无不具故（此同同教体具德也。今谓。此当台家别理随缘之义。今家终教义耳）互相即入。微细重重等。具十玄门。皆其相故（此同别教具主伴也。今谓。名同义异。请勿错认）演义释云。恒沙性德与起信同。互相即入即显圆教事事无碍。亦性具矣（清凉不然。台家破云。但有圆名。全无圆义。唯言即。而即义不成。今云性具。例而可知。又有引法华云。一相一味之法常寂灭相。终归于空。依此作难。例同终教。义大霄坏。阻矣。故文句云。唯有实相故名一相。一相即无住本。立一切法。无住无相即无差别。立一切法即有差别。即识实中有权。解无差别即是差别。即识权中有实。解差别即是无差别。一味即是实教纯一无杂。例一相可解。记云。广释相味。初释相中。性德秖是本有三道。又云。理则性德缘了。事则修德三因。迷则三道流转。悟则果中胜用。又云。忽都未闻性恶之名。安能信有性德之行。云云。此等全齐当宗别教一乘之义。岂与终教可同年面语哉）言非适一者。复古云。适者往也。之也。非适所谓一也。
    此显一乘无尽教义。此义广说如华严中。此约别教一乘以明异耳义苑云。此中以法华为渐教终。辨与华严有同异。是据圭山妄谈。又云。天台时部独美法华。不知法华终归本教者谬之最矣。又如复古破可见。
    五约寄位差别法苑云。法华一乘岂由直往。今二行位有何差别。故知。方便隐无二乘而说一乘故。集成云。然彼经论约寄诸乘显诸地不同。今此却约寄位显诸乘差别。
    如本业经仁王经及地论梁摄论等中检下卷中依身章。引本业云。初二三地相同世间。四五六地寄二乘。但七地已去通寄菩萨。又引仁王云。七地已还寄罗汉。八地已去是菩萨。又断惑章引地论云。初二三地相同世间。四地已去是出世也。检论随经释。初二三地。相同世间。四五六地。相同二乘。七地一切菩提分法。即是大乘菩萨行相。八地已上。同佛果相。即是一乘无碍相。准上诸文。未见皆有别以七地寄三乘菩萨。八地已上寄于一乘。然今所以通指诸经论证寄位别者。正依地论。但本业仁王。无简三一。已约寄位差别故。总为证耳。其梁摄论。寄三一别故。次下具引。而等言等取庄严论。余宜准知。
    以初二三地寄在世间。四地至七地寄出世间。八地已上寄出出世间控玄云。约寄乘法。谓。初二三地寄世间人天乘。四五六七地寄出世间。是三乘。八地已上出出世间。是一乘法。故此诸乘为此地法。初二三地行施戒修。相同世间寄人天乘。
    于出世间中。四地五地寄声闻法探玄十云。四地修得菩提分法。方名出世。故能永害二身见等。又云。四五六地。总寄二乘。第四寄当初果。第五寄当罗汉。第六独觉。以预流创故。罗汉终故。用寄四五二地差别。中间二果略不寄显。此依地论等。问。若尔何故仁王经第七地得罗汉果。答。此二文各别。地论约所观行相以配二乘。道品四谛俱声闻行。第六缘生是缘觉行。第七十度是菩萨行。故非二乘。仁王璎珞约人配位。前之三地相同凡夫。故后四地配于四果以显地别。良由第七未离分段故。寄同下位（复古云。四地寄须陀洹等三果。即出世间也。五地已下寄出世间。五地修四谛等。此解未详何据耳）。
    第六地寄缘觉法探玄云。前位寄声闻。此明缘觉。寄法过前。四地虽出世。不能随世。五地能随世间。而不能破染净见。此地观察无染净法界破彼见故。又唯识云。第五地中。有相观多。无相观少。第六地中。无相观多。有相观少。第七地已去。纯无相观。今此地于无相观退少入多。
    七地寄菩萨法探玄云。前寄二乘。今显菩萨。次第转胜。于无相观前地未纯。今此进入纯无相。前功用未满。此地中满。所成行。谓。十度中当方便善巧行。当地成就双行无相行。谓。即空方便智。发起有中殊胜行。又学无功用行。
    八地以上寄一乘法探玄云。前之三地寄同世间。后之四地寄三乘法。第八以去寄显一乘（演义钞解疏八地已上出出世间之文云。八地已上既是一乘。故不云寄。折薪会云。以大疏唯取地论意故。以三乘显一乘。所以一乘不云寄也。今通约诸经论。故并云寄尔。义苑亦会。云云）庄严论释第七地云近一乘。故梁论亦说八地已上以为一乘。解云。从前三乘差别之位进入一乘。又前位虽得纯无相观。要待加行。作意方证。今此纯熟不待加行。任运现前故。又前通分段。此唯变易。
    若大乘即是一乘者。七地即应是出出世。又不应一乘在于八地亦对基章。彼云。胜鬘经云。声闻辟支佛乘者。即是大乘。又言大乘即是一乘。今征破之。破意可知。
    是故当知。法华中三乘之人。为求三车出至门外者。即三乘俱是出世间自位究竟也。即是此中四地以去至七地者是也。四衢别授大白牛车者。此在出世之上故。是出出世一乘法。即是此中八地以上一乘法也。此亦因便闇破彼云新发意舍下位趣上阶。非舍大乘而入于一故云自位究竟。如前已出。义宛云。言究竟者。小乘则以三昧力止息化城。菩萨则四智功圆。报居色顶。未稳。
    问。若尔何故梁摄论云。二乘善名出世。从八地以上。乃至佛地。名出出世。既不言三乘俱是出世。如何作是说文出第十五卷（问净七相。）论曰。出出世善法功能所生。释曰。二乘善名出世。从八地以上。乃至佛地。名出出世。出世法为世法对治。出出世法为出世法对治。功能以四缘为相。从出出世善法功能生起此净土故。不以集谛为因。此句明因圆净。何者为出出世善法。无分别智无分别后智所生善根。名出出世善法答。既四五二地为声闻。第六为缘觉。八地以上为出出世。然彼第七是何人也。是故当知。彼云二乘名出世者。即大小二乘也。以声闻缘觉俱名小故无量寿经声闻菩萨为二乘等。亦如下辨。
    二乘名通。具如下说义苑云。如乘教开合中也。折薪。复古云。如分诸乘中二乘段。集成云。指殊胜门也（分诸乘二乘段）今谓。彼各有文。不可偏指也。
    六付属差别。如法华经云。于未来世。若有善男子善女人。信如来智慧者。当为演说此法华经。使得闻知。为令其人得佛慧故。若有众生不信受者。当于如来余深法中示教利喜。汝等若能如是。则为报佛恩原夫。大师所以明此差别者。有巧箴他。谓。彼三车师。既不信受大乘外别有一乘故。于余深法示教利喜者。非汝谁耶。请可疾改辙欤。如法华经者。彼属累品文也。经信如来智慧者。天台疏云。佛之智慧者一切智也。如来智慧者道种智也。自然智慧者一切种智也（天台虽言道种智。而是则三智一心圆融妙智。不可偏配也）有问云。妙经所说如来智慧。既云我无量劫修习。是难得菩提法。今以付属汝等。但约修生。然演义钞云。法华虽请佛智。及下广说。但示因门故。说众生皆有知见。又云今直语灵知真心异乎木石。通能所证也。又大疏云。法界是理。生界是事。揽理成事。理彻事表。故云无别。知即心体。了别则非真知。故非识所识。瞥起亦非真知。故非心境。心体离念。则非有念可无。故云性本清净。众生等有惑翳。不知故佛开示。皆令悟入。准此可通因心耶。答。甚哉。昧者。理难可通至如此耶。法华佛慧岂偏修德。故荆溪云。性德本然。藉智起修。由修照性。由性发修。在性则全修成性。起修则全性成修。即是修性不二妙智。生佛无殊。嗟乎。清凉云但示因门者。有何以也。故台门破云。但知果地融通。不了因心本具。是也。况特于水南知识处。错认灵知真心。亦痛所斥。不暇枚举。往而可耻。今明。性起品云。如来智慧无处不至。何以故。无有众生身。如来智慧不具足者。探玄云。谓。佛果智。与众生中因性本觉无差别故。是故即在缠之因具出缠果法（六大全体当相宛然）以圆教中因果无二。余圣教中未见斯义。又云。此圆教中卢遮那法。该众生界。是故众生心中亦有果相。性体名起。起无余起。还以性为起名性起。众生及烦恼皆是性起。一切无非性起。意则可知也。言示教利喜者。智论云。示者。示人天生死涅槃三乘六度。教者。教言汝应舍恶行善。利者。为说法利引导令出。喜者。随其所行叹之令喜。又起信记云。示其义。教其行。得义利。行成喜也。约教可解。又新翻云示现教导赞励庆喜。文义应知。
    解云。余深法者即是大乘。非即一乘。故称之为余。然非小乘。是以称深。若依天台云。于未来世。是识付者根深智利。直说佛慧。若不堪者。于余深法中。示教利喜。佛慧是深而非余。六方便（藏通三乘）是余而非深。别教次第是余亦是深。汝能以余深助申佛慧。即善巧报佛恩（别行玄意谓。余法即三方便故通三教。今以别教邻于圆故助显圆故。云余而深）推今家意。一外为余。除小称深。中间三教。为余深法。其旨炳焉。嘉祥疏云。问。文云。若有众生不信受者。即于如来余深妙法中为说。然小乘三藏非是深妙。大法即是大乘。云何别有余深妙耶。答。方等有二。一者大乘。二者一乘。余法即是大乘。问。何故信大乘不信一乘耶。答。有二种人。信大乘不信一乘。一者是小乘信大品等。以大品等虽是大乘。未废小乘故。小乘信大乘自是菩萨法。信小乘是声闻法。二者新学菩萨亦信大品云。大品明菩萨法。为说大品等。是我等所行。非二乘所行也。又慈恩疏云。若不是信此经。令行余经。谓。遇二乘化此妙法。如其不信。且说般若大乘深法。调伏其心。后化此法问。三车师亦以大乘为余深法。与今家同耶。答。不然。彼云余法即是大乘。是何之余。为一乘之余耶。汝等本执大乘即是一乘。以此推之。大品般若虽为余深。其实大内更指大余何也。故今质云。即是大乘非即一乘等。应知。别有一乘。一乘之余为余深法。与彼自别。彼但有余名。而余义不成也。纵第二时指为余深。是不了义。应同羊鹿有名施设。岂可赞深耶。由彼不许四乘故致此咎也。
    亦不可说以彼小乘为余深法。以法华中正破小乘。岂可叹其深耶。是故当知。法华别意。正在一乘。故作此付属也上就他释。今以理责。问。他以大乘为余深法。不说以小为余。为对谁耶。答。章主今推本计。迫而责之云。如嘉祥意。文云余唯此一事实余二即非真。所以明一乘是三乘中之一。是则二方便。慈恩又云。唯此一事实。余二则非真。不言余三。又云。大乘即是一乘。又云。任持所余。未说一乘。以此推之。如来智慧即一事实。不信受者即应一事实之余二是方便。则成彼小乘为余深法。难云。既言非真。谁称深法。答。岂不文云此三乘法皆是圣所称叹自在无系等乎。故今破云。此经正云。但以一佛乘故为众生说。无有余乘若二若三。莫亲近小乘三藏学者。故探玄云。一约事破二乘实灭。二约教亦会大乘权教。
    七根缘受者差别。如此经性起品云。佛子菩萨摩诃萨。无量亿那由他劫。行六波罗蜜。修习道品善根。未闻此经。虽闻不信受持随顺。是等犹为假名菩萨此之差别。及下难信差别等。亦可准前付属知有巧旨。如三车家。以根缘劣。甚难信受别有一乘者。宜也。折薪云。经云未闻此经者。是根差别也。清凉云。所以凡夫顿能信者。宿因闻熏。此约有根。今无根故不闻此经也（此解不然。闻与未闻。由缘增微。虽俱结缘。今缘未熟者。不能值佛而闻。若有缘机。感佛闻故）次经云虽闻不信者。是缘差别也。于此大经无缘故。虽闻不信也（此亦不尔。是根胜劣。谓。二乘虽闻如聋如哑。根性2劣故。五千退席亦复尔耳。善财龙女。因根力胜。能取解悟）又云不受随顺者。是受者差别也。以唯受行布之教不受此圆融之说也（恐是未稳。今谓。受由缘语。者就根言。如下引起信记。）复古云。根器机缘受行之者。有所不同。谓。普别二机。或普别二法。各不同也。今按。起信曰。修多罗中虽有此法。以众生根行不等。受解缘别（义记解云。初举根缘二相。根有同异。缘有增微）所谓如来在世。众生利根（胜时根胜）能说之人。色心业胜。圆音一演。异类等解若如来灭后。或有众生能以自力广闻而取解者（根缘微劣）意而例知。
    解云。此明三乘菩萨根未熟故。虽能如是经尔许劫修如是行。不闻不信此一乘经者何人也有难云（德一义镜）究此中文。三贤凡夫名为假名。虽多劫行而未闻。或闻未能无所取心受悟大经。故非真实登地菩萨。名为假名（如药王品为新发意。及智论一百为十地说般若。非九地所闻。况新发意者）故彼次文云。若未闻此如来不思议大威德法门。闻已乃至不入。不得名为真实菩萨。以不能生如来家故。若闻悟入。当知此人生如来家。明知生如来家。是登初地名为真实。地前以为假名菩萨。又如璎珞住前名信想假名。涅槃云实义假名。如何将此拣三一根。拄自矜耳。答。若谓地前以取相心若闻受等故为假名者。此经既明信满成佛。不待三贤。三位普得一切位。岂尚为假名。故探玄云。假名菩萨者。但依权教修行。未得一乘实行故也。非约地前地上。若其如此。不能分二宗显差别矣。而璎珞等名为假名者。已权教说。非今诚证。此经言生佛家者。谓。六位位位。各明生住佛家。受职灌顶。故非单指登地。况寄位显。又况下文云。慈氏告善财云。汝应发大欢喜。不久当得大果报。故无量菩萨。于无数劫修菩萨行。汝今一生皆悉具得。又云。过去诸佛。专求菩提。修习此行。于无量劫诸有为中。受无量苦。犹不值遇。过去诸佛不具足行。善财。汝今皆得成就。闻诸佛法。行菩萨行。如此等文。前后皆然。汝云何通。倘不肯信。则华严但应为地上说。何故梵行品云。初发心时便成正觉。发心品云。初发心菩萨即是佛。与三世诸佛等复不可谓因中说果。十信八相。善财普庄严兜率天子即是此也。谓汝可早革辙欤（昔者新罗顺憬。以尝不于此经便成正觉之文。反加毁谤而忽地裂生身陷入。如僧传述）。
    当知。是前法华经内余深法中。示教利喜者是也意谓。牛车尔前余深未来。假名久远。似事有异。权乘一揆。而其文望各有进否。何者。华严以望别教一乘。贬云假名。法华望彼自宗亦真实故。称曰深法。可思而解。以望一乘究竟法故。是故说彼以为假名。若望自宗亦真实也折薪云。若望自宗亦真实也者。既此菩萨义当三贤。探玄因问云。若地前过此劫数必信受者。即知地上。二宗不别岂彼所信无十地耶。答。于彼教中具有行布十地。渐次乃至佛果。长养彼根器。务令成熟（即自宗真实义）极迟之者。至彼劫数定当信入。如。其疾者则是不定。又引清凉亦云。若约教道。三祇未入玄（亦自宗真实义也）等（焚薪议曰。若如复言。以十地为真实者。应是彼宗亦将三贤为假名耶。茍或如是。则无以拣二宗差别何也。三贤菩萨。望一乘假名也。望自宗亦假名也。根缘受者差别安住。当知。只此菩萨在此假名。在彼真实。二宗异也）复古云。言以为假名者。章中明言。望一故说为假名。望彼自宗亦真实也。探玄云。假名菩萨者。但依权教修行。未得一乘实行也。非约地前地上。若其如此。则不能分二宗显差别矣（义苑云以不能生如来家故。故曰假名者。未稳。招德一难耳）。
    此文意明。华严是别教一乘故。不同彼也义苑云。华严是别教者。不共般若□异余乘故也。折薪云。璎珞经等。十千劫修行。十信行满。何故此中无量亿等。不信此经。答。以彼但于行布位中修行等。于圆融普贤十信。一摄一切。犹未闻信。由此故知。二宗差别。故今云不同彼也。有解云。谓。难上云假名菩萨。与余深法是同。而于其一乘同别是异。不可混滥。今解。此通妨难。伏难云。若望一乘以为假名者。以彼法华既是一乘望彼自宗亦真实故。可称深法。何故此文贬为假名耶。故通之云。此华严文。意显别教一乘别于三乘。若约同教中殊胜门。有二中大以为一乘。故法华云。唯此一事实。余二则非真。又云。止息故说二等。又融大同一也。故彼同教。以望大乘自宗为余深法。文云。此三乘法。皆圣所称叹等。今是别教故。不同法华所望彼自宗。思之。
    八难信易信差别义苑云。从凡至小。从小至大。展转较量。方见斯法高深玄要。浅智莫窥。难信难解也。
    如此经贤首品云。一切世界群生类。鲜有欲求声闻道。求缘觉者转复少。求大乘者甚希有。求大乘者犹为易。能信是法甚为难探玄云。依梵本名跋陀罗。此云贤。室利此云吉祥。或云德。或云首。或云胜。非是初首上首之首。此但为显吉祥胜德超绝为首。当体至顺调柔曰贤。贤约体性。首约德用。于此信满入普贤位。具有二义。若约果。则下文贤首佛刹等。此中约因。故云菩萨。或唯约人。贤首即是菩萨故。或唯是法。菩萨即是贤首故。所说亦是贤首菩萨法门故（看潇湘景。和舟入画。四曼拏罗等释准思）明普行位体及相用广大无边始终俱括。应在信门该摄诸位。成佛妙果。后学于焉莫浪看过也。
    解云。以此品中正明信位终心即摄一切位及成佛等事。既超三乘。恐难信受。故举三乘对比决之探玄释此品中长分八科。今略牒经。随科当配。文云。信为道元功德母。增长一切诸善法。究竟必至如来处（第三辨十信胜能科）若生无上菩提心能得生诸佛家（第四广摄行位中。初十住位）乃至。若得大悲心坚固。则常喜乐甚深法若能喜乐甚深法。则能舍离有为过乃至。若能安住无上道。则至坚固不动地若佛功德自庄严。则得无量功德身。若身功德智慧具。深解一切诸法宝十地十种自在力。皆悉究竟得解脱。尽为一切十方佛皆与授记。无有余。甘露法水灌其顶。十方诸佛授记竟法身充满遍虚空。安住不动十方界探玄总结云。此信门中展转钩锁（非如钩锁由得于前方能得后。非如涉路。若行一里则得二里）统摄如此十地等者（如十味香才得一丸。如小芥子。十气齐发。若得沈气。则得檀气。若得苏合。得龙脑等）以信为道元功德母。诸位行相皆信而成故。总云信能转胜成众行究竟必至如来处。斯之谓也（有人又难云。五十二文云。此法门唯为趣向大乘菩萨。五十一云。过二乘位更有胜道。名为大乘。准此。华严一乘即三乘中大乘收耳。然求大乘者。犹为易者。此乃凡夫发大乘心。与发大乘心信佛自在力挍量难易。然贤首品长行文云。初发心菩萨。十方世界中示现八相成道。或现声闻独觉道。或现成佛道。开三乘教。广利众生。后偈文云。一切世界诸群生。能信此法。倍更难。既长行中云三乘道。偈列四乘。明知开合之异耳。而示现八相等者。盖是因中初发心住说初地果。非谓信满成佛。云云。不足攻耳）第五无方大用分（即是十三昧门。一海印三昧门。二华严妙行。三昧门。三因陀罗网三昧门。乃至。九主伴严丽三昧门。十寂用无涯三昧门）探玄云。以信满成此贤首位故。同普贤等广大三业。该因及要。遍一切处。尽一切时。常作无边法界大用。此为恒式。当相而论。不依诸位。今约信门之中显现。则属信收。若一乘圆教中。实则不依位。寄终教位相以辨之。于信满不退之际。即明得彼普贤法界行德。具摄因果。圆融无碍。若以因门取。则常是菩萨。若果门取。则恒是佛。第六喻说玄旨分（说十八喻。显一乘普贤十信行德）第七挍量劝发分第八显实证成分。广如第二会中。复古云。信位终心者。即十信满心胜进分上。得一切位及佛地等故。云成佛等事。此是实成非变化成。非三乘境界。设有闻者必难信受。至今有谓。但名字观行即耳。非究竟即也（可堂未晓台家性具圆顿之旨。辄怒臂耳）经恐难信。故以三乘对决。显二宗不同也。问。前明果德绝于说相。云何十信终心。即具佛果德用。若十信同果德者。即果德是可说之相。何名不可说耶。答。因位辨果德者。欲彰果德是不可说。是故叹德文言。菩萨在于一地。普摄一切诸地功德也今谓。此问与答皆不然也。说之及与不说。此二无二。如上已明。欲彰果德之言。失圆融旨远矣。如向所引探玄中明。何不思邪。
    九约机显理差别义苑云云。此解凿矣如此经第九地初偈云。若众生下劣。其心厌没者。示以声闻道。令出于众苦。若复有众生。诸根少明利。乐于因缘法。为说辟支佛。若人根明利。有大慈悲心。饶益诸众生。为说菩萨道。若有无上心。决定乐大事。为示于佛身。说无尽佛法探玄云。次五语业德。谓。无声说三乘一乘差别之法。良以此地是法师位。说法相增故。言若人根明利等者。又探玄十云。教化众生亦有浅深。今即此菩萨身中现众生成佛者。名究竟教化。不同余宗。故下结中名如来无极大悲度脱众生也（有人又难云。此偈颂中。但于大乘有其二种。有大慈悲心即悲增人。有无上心是智增人。非示三一差别等。云云。亦是不暇强责。若约智悲者。如法界品文善财一生过去诸佛等文。云何会通。思之）。
    解云。此明一乘法门主伴具足故。云无尽佛法。不同三乘一相一寂等法也复古云。主伴具足等者。如此经中。一一结通一切时处皆说此法。又一一法门皆说十者。欲显无尽故。或名无尽修多罗海。与彼三乘。不同。一相一寂即一事一理。所谓三乘终教一相真如也。而言等者。孔目云。初教门染净即空愚法小乘苦谛之教所诠实法有为无为等宗并不同。义理各别也。下文云。若依三乘。种姓差别。略有三说。一约始教。二约终教。三约顿教。今就彼终教以拣。明知。此章通拣诸教三乘。无足疑者。以此下示经意也。折薪云。一相一寂等法者。下文更云一味云等也。此通三教所趣。若始教则三兽不同。河水一也。法华云。我等同入法性等清凉云。终顿二教。虽说一性一相无二无三。不辨圆融具德。正拣此也。即法华云。如来知见。一相一味之法。所谓解脱相。离相。灭相。究竟涅槃常寂灭相。终归于空。是也（此大误也。又焚薪破。如前已叙。今章所拣。即终顿教。一性平等。一理随缘。离言绝想。是也。法华既是一乘同教。非为所简。故天台解云。一相合上一地也。解脱相者无生死相。离相者无涅槃相。灭相者无相亦无相。唯有实相故。名一相。即无住本立一切法。无住无相即无差别也。立一切法即有差别。荆溪记云。性德只是本有三道。解脱相者即于业道。是解脱德。离相者即于烦恼。是般若德。寂灭相者即苦道。是法身德。无生死等寄修以释。即无住本立一切法。理则性德缘了。事则修德三因。迷则三道流转。悟则果中胜用。如是四重。并由迷中实相而立故。无明实相俱名无住。今以无相对于差别。专指实相。名无住本。无住即本名无住本。云云。当知。是乃同别一乘之义。岂可是终教乎）。
    以此地中作大法师。明说法仪辄。是故开示一乘三乘文之差别探玄云。前地虽得于无相中无功作行。而未能以无碍解随机说法。今此进修令证彼法。是故来（此据地前无次。地上却次。即寄显意。可知）。
    十本末开合差别。如大乘同性经云。所有声闻法。辟支佛法。菩萨法。诸佛法。如是一切诸法。皆悉流入毗卢遮那智藏大海即隋崛多译（又唐日照翻曰证契大乘经）折薪云。亦名一切佛行入智毗卢舍那藏经。此经有四十地。初说佛十地。一名甚深难知广明智德地。乃至。十名毗卢遮那智海藏地。次声闻十地。一受三归地。乃至。十阿罗汉地。缘觉十地者。一昔行具足地。乃至。十习气渐薄地。其菩萨十地。即初喜地等是也。海妙深持菩萨问云。一切自地从何处生。佛言。从佛地生。又问。解脱解脱彼此如何。佛言。河水海水彼此异否。菩萨答曰。广狭有异。佛言。声闻等解脱如彼河水。如来解脱如大海水。又问诸大小河流入海否。佛言。所有声闻法（辟支佛法。菩萨法。诸佛法。如是一切诸法。皆悉流入毗卢遮那智藏大海）等。如今文引。复古科释云。初引示二。初（如大乘下）本末分异。所有下至诸佛法本末分异也。诸佛法是本。余法是末。故二宗差别也。二（如是下）会末归本。如是诸法是前二乘并菩萨法也。皆悉流入者。会前三乘之末归遮那之本法也。经文甚显。集成云。如是等者。即声闻等三法。毗卢等是佛第十地。举后摄初。十皆佛法。会末归本。故云皆入（如上诸解皆并不得经并章意。如次下辨）。
    此文约此本末分异。仍会末归本。明一乘三乘差别理耳折薪云。此文初约本末分异。即三乘法为末。佛法为本。仍会末归本即四法皆入智藏大海。既此经亦名一切佛行入智毗卢舍那藏经。又佛第十地与今名同。但海字前却。若三一一对说。即佛法为本。既是对论。未为绝待。若对待兼亡。则佛法亦为末也。即以智藏大海为本。此例如清凉释依处中。染净融通四句内。若染净对说。华藏为本。刹种所持世界为末。若理事相望。则前三句皆末（或唯染。或唯净。或居华藏内娑婆。此三句皆末）第四句复为其本（或泯染净相。尽同一法界）今此藏势。例同此也。故经中释佛果第十地云。为诸菩萨。说一切法无所有故。复告令知一切诸法本来寂灭大涅槃故。据此则知。毗卢遮那智海藏中。本来寂灭。方为绝待也（焚薪议曰。此说本末承易简之绪余若也。然且深非章旨。而有五过。谓。本末混滥。差别难辨失。以一为三失。一开权实失。广钞无用失。何者。会末归本门中一乘。通本末末非三乘。则本末混滥失。章家自断。本末分异。会末归本。明三一差别。岂容一门本末混滥。若此混滥。何成差别。又一乘既通为末。末是三乘。以一为三失。设欲说彼一乘自有深浅。如德量中同别二门。俱为能拣。今约本末以分三一权实。汝应一乘自开权实。今章释彼经意者。初段本末分异。从如是下。会末归本。一切诸法。三乘未也。毗卢遮那智藏大海。诸佛法一乘本也。既为二段。义自不  。固欲会彼第十地者。即曰举后摄初。义则无害。何须穿凿。或作彼经之疏。尚可从容。解此章。全成妄诞。又复全钞诸地之名。于斯何用。是则亦有广钞无用失。火之晚矣）复古云。本末分异。前分四法也。仍会末归本。即如是下。会一切三乘法。归第四诸佛法也。章语如揭日月而行也。何其惑哉。智藏大海即诸佛十地中第十名也今谓。蚌鹬相争。吁夫危哉。余今对破旧以显经章意。其旨难见。特缕述之。旧云诸佛法是本。余法是末。故二宗差别者。此解不然。此是唯于三乘宗分本末异。故孔目曰。依大乘同性经。有三种十地。声闻十地。缘觉十地。佛十地。为招引小乘（末分。菩萨属其中摄。声闻等解脱。如河水是也）同于大乘（如来解脱如大海水是也）终教之义故作此说。又探玄云。无始法性。本隐今显。名之为证（三中证道为本。虚空平等。譬地证智。故同性经云。复告令知一切诸法本来寂灭涅槃故）依本所成方便行德。依教修生。名为阿含（依本开末。三中教道为末。如空中鸟迹。如上教证。谓之本末分异。下行位章云。三乘行位。是约信解阿含门中作是说也）明知。旧云三一对论未为绝待。及云二宗差别者。皆非矣。旧又云。如是诸法。是前二乘并菩萨法（即声闻等三法。除诸佛法。复古集成。并尔）或对待兼亡。则佛法亦为末者（折薪记意）此佥不成。经上既言所有声闻法乃至诸佛法。次全指上言如是一切法。云何可除诸佛法耶。又岂可更亡对待而始为绝待乎。又妄将诸佛法与遮那海通为一乘。为末为本。会末归本。则本末混滥。文既云流入。是会末之义。当同教摄（千峰势到狱边尽。万派声归海上消）故决择意中云。堪进同教一乘者。则见自所得三乘之法（如文云声闻法乃至诸佛法。亦准此知）皆依一乘无尽之教（如今文云遮那智藏海）起。是彼方便阿含施设。如华严经同教中说。又如法华会三入一等。是也。岂得遮那智海藏中本来寂灭方为绝待。是别义非今文意。此同性经上。约三乘终教本末分异。如是下会末归本。故云流入。是同教一乘义炳也。旧云智藏大海。即诸佛十地中第十地名。举后摄初等者。特为妄解谬之甚矣。察其所由。以执海水与海其譬为一。然佛第十地既名智海藏地。今言智藏大海。何以为齐耶。况彼皆但行证智。此乃智冥理体。故探玄云。此十地法即是缘起证理圣智。谓。有生成任持佛果等用名地。混融无碍。总为一团。故云智藏大海（乃是水流元在海。月落不离天之谓也）又彼三乘终。此同一乘。三一既别。不可一律而混。请后学幸精审焉。
    此上十证足为龟镜义苑云。谓。如上十门。经之与论。证成三乘外别有一乘。如观指掌。类彼蓍龟辨其吉凶。明镜鉴其妍丑。集成引大钞云。神龟有灵。能知吉凶。秦镜照明胆。能鉴邪正也。
    其别教一乘所明行位因果等相。与彼三乘施设分齐全别不同。广在经文。略如下辨义苑（薪。复集同）即指所诠差别中行位章等。折薪云。纵无上十重教证。但依所诠中行位等义异故。尚须分宗。况复有十重证耶（指事但指施设异相。然能诠故非也。况今章既云行位因果等乎）。
    纵无教证。依彼义异。尚须分宗。况圣教云披。焕然溢月矣。而守株之类。闻说骇神。深可悲矣复古云。三宗寄于五教。则有二说等。后说全在凉密之臆判。然可堂如何不能防邪。而尚有所须耶。可哀也哉。言守株者。韩非子曰。宋人有耕者。见田中株兔走触之折颈而死。因释耕守冀复得兔。愚之最矣。
    故经云。所未闻经。闻之不疑为希有也净名香积品云。所未闻经闻之不疑。又属累品云。闻是等经。必多信乐。发希有心当以顶受弥勒复有二法。名新学者。不能决定于甚深法。何等为二。一者所未闻深经。闻之惊怖。生疑不能随顺。毁谤不信。而作是言。我初不闻。从何所来。二者若有护持解脱如是深经者。不肯亲近供养恭敬。或时于中说其过恶。有此二法。当知是新学菩萨。章意准知。

华严一乘教分记辅宗匡真钞卷之一毕
华严一乘教分记辅宗匡真钞卷二

　    日域京西华严寺住持僧浚凤潭撰


    二该摄门者复古云。若但明分相。则唯权实不同。义非绝待。岂知一外无三独一圆极。今备该诸权。统摄一切。方尽圆融无碍之大宗。
    一切三乘等法。本来悉是彼一乘法。何以故。三乘望一乘。有二门故。谓。不异不一义苑云。海印定中炳然齐现一切偏圆（贤首品广举成正觉转法轮等八相。及声闻缘觉等三乘竟。即总结云。如是一切。皆能现海印三昧威神力者）妙严品说。菩提场地演一切随宜之教。是故此云一切三乘悉是彼一乘法。复古云。一切三乘本来是一乘。良以三乘无体。揽一成故。则经云。于一佛乘分别说三。祖曰。普法所成故。既无自体。全揽一成。故本来是一。昔说三乘。派总为别。今言即一。揽别成总。乃成普法也。吾祖复曰。一切即一者。会别归总。显一甚深故。一外无三。方称圆极也。折薪云。言一切三乘本来等者。此正明该摄义也。故下决择。其意中。三依一起。会三归一。即是同教。若知彼三乘法本是一乘。即是别教（焚薪破云。以同为别。一谬也）此约法以明也。下征释中但以义出今别教之何以尔。义当同教意。故下指如同教中辨也。此例如由理事无碍故。方得事事无碍故。次以三一不异之因成今三乘本是一乘之宗也（焚薪斥云。祖曰。不一是分相门。不异是该摄门。总二门。而为别教。汝谓属同。是谬也）何以下者。征有二意。一顺征云。上既广辨三一不同。何故三本是一乘耶。又反征云。既三本是一乘。何得上广辨三一不同耶。此初以分相征该摄。次以该摄征分相。故进退具二意也。以三下释亦二义。初释上顺征云。由不异故。此该摄门中。三乘本是一乘也。二释上反征云。由不一故。前分相门广明三一不同也。只由今不异不一成此该摄门。复释成上分相也。故下以不一是分相门。不异是该摄门也。若不得此征释之意。难见斯文玄旨。复古云。前曰三一不同。何以复说悉是。故征也。义苑云。有二门故者。谓。不坏相故不一。体含容故不异。是以上之一乘三乘。克就别教而说。
    初不异中亦二。一以三即一故不异。二以一乘即三故不异。
    折薪云。此中不异虽有二义。谓。三即一。一即三。皆是三乘望一乘说。下不一门亦然。故上标以三乘望一乘有二门故。若尔一乘望三乘。还有二门否。答。据俱齐。亦有此二门。但此中初释成前三本是一乘义。故唯辨三乘望一乘也。
    问。若据初门三即一者。未知彼三为存为坏。若存如何唯一乘。若坏彼三乘机。更依何法而得进修。答。有四句。一由即一故不待坏。二由即一故不碍存。三由即一故无不坏。四由即一故无可存义苑云。即者是也。三既是一。何须更泯。故不待坏。三若是一。不妨三相宛然。故不碍存。由三是一故。三相已亡。故无不坏。由三是一故。无三可以指陈。故无可存。复古云。一由即一。不待坏既是一。将待何坏。二既已即一。何碍其存。三既即其即一。复何不坏。四既其即一。复何可存。初二三存故得有所依。后二三即是一无可存坏。汝等所行是菩萨道故得入一乘也。言三由即一等者。问。上但问云为存无坏。今四句中云何答问耶。解云。初二遮表。即答于存。初遮于坏。二表于存。遮表有异。俱答存义。故三乘机得有所依而进修也。三四俱遮。□答坏义。故三乘机废入一也。知之。
    由初二义三乘机得有所依。由后二义三乘机得入一乘。以由四句俱即一故。是故唯有一乘。更无余也义苑云。虽有存亡有异。大率本是一乘。故言唯有一乘等也探玄云。问。何以此法非余境界。答。以卢舍那周遍尘方。普应法界一切群机。若彼别机称自根器。但各见已所见。闻自所闻。皆不见他所见。不闻他所闻。此普贤机。见一切所见。闻一切所闻。皆尽卢舍那能化分齐故。云普贤境也。是故当知。普别二机。感普别二法。各不同也。
    二以一乘即三明不异者。隐显四句。返上思之。是故唯有三乘。更无一也言返上者（苑薪返上问答四句及结语通释。复古。集成。但返四句）义苑云。应例前问答方见其义等。折薪云。前问答中三字为一字。一字为三字。存字为显字。坏字为隐字读之。义则明矣（焚薪云。今试问。若但转问答中字者。问中应云若显如何唯三。若隐彼一乘机。更依何法而得进修。如汝释前问曰。此问三乘自宗。既不知一。又坏三乘。如何进修。今一乘机亦若是否。茍如是者。此等菩萨是普机否。具普眼否。自他见闻而具得否。问。若不成。答亦不是。是知复子未闻普机普眼之说。况能履践而□修乎。此有四失。诬谤普机失。未闻普眼失。不读本经失。不学普法失）上文云。由后二义。三乘机得入一乘。今若反上应云由后二义一乘机得入三乘。唯此一句难见。何者。岂有一乘机入三乘法耶。今谓。所以一乘机入三乘法者。以三乘本是一乘。更无异事故。入三乘即是入一乘也。何以故。此是不异门故。若约不一门。则义门异故。权实恒存。则一乘机不入三乘。今约不异门理遍通。故今全体无二。得作此反说也（焚薪云。今亦问汝。若一乘机入三。即是入一者。彼三乘人。得入一乘。为复即入三否。若不即是入三。为例不齐。若即入三。此人为得何果。若得三果。如何入一。若得一果。亦复为例不齐。何者。一机入三。不得三乘果故。又复问曰。还可由初二义作得入句。由后二义作所依句否。若不可者。云何说言约不异门。彼此全同。略不有异。又复问曰。得有所依句中。为亦得此即是得彼否。此若不可。彼云何然。又复若如汝解。如何说彼存坏隐显三种四句。得入所依二二义门。是知。所解义旨全乖。此有三失。为例不齐失。权实杂乱失。立义不成失）复古云。一乘即三而不异。即下揽实成权门也。隐显反上者。一由即三故不待隐。二由即三故不碍显。三由即三故无不隐。四由即三故无可显。由四句俱即三故。唯有三乘更无一也（此用义苑返四句释。不取例余义。故集成云。独反四句。于义甚明。今谓。不然。三乘机有所依。入一乘。九界具性德。修全在性故。是实造。一乘机入三乘有所依。佛界权造生佛无差）。
    此是如下同教中辨义苑云。谓。权起必一向赖于实。是故揽实实不失。实现未必一向藉于权。故泯权权不立。是故三乘即一。虽具存坏。竟必有尽。一乘即三。虽具隐显。竟恒无尽。折薪云。即同教融本末中也。故彼文云。是故三乘即一。虽具存坏。竟必有尽。一乘即三。虽具隐显。竟恒无尽。释曰。存坏隐显之言。正征释今文也。前指下文。下征前义。方显文义一揆。如下会释。（焚薪议曰。揽实成权故唯有三。以不知一故无有也。正是下文镕融四句中三乘句也。独判即三之门。于理甚显。易简等记。俱作此说。强项不从。破句谬说。且三即于一。三乘尽。而唯有一圆融普法。卓然独存是同教乎。该摄门中作四句乎。况下文又拣。与此不同。彼说纵夺明义门异故。权实恒存。或据汝说义门异。属不一门。则下说不一。今唯不异。如何会同。此亦三失。以别为同失。破句节文失。自语齐楚失）问。若据一乘即三。虽具隐显。竟恒无尽者。何得前反上一乘机得入三乘耶。答。上约不异。即全体无二故也。下约义异。则权实恒存故也（焚薪议曰。不异门中权实存否。又不异中三一互即。唯有一乘。唯有三乘。义门异否。融本末中唯不一否。又复细观彼意。应以不异门中一。亦有尽故。故彼普机得入三也。故前科特自判曰。故结句云唯有三乘更无一也。试问曰。汝谓尽者。隐时尽耶。显时尽耶。隐显俱时尽耶。若谓体无二故所以得说尽者。又复可笑。下文会释。谬中复谬。以此观之。徒然皓首故纸堆中耳。此有四失。不异门无三一失。义异全归不一失。无尽一乘有尽失。融本末唯不一失）复古云。此如同教辨者。非此门意故指如下。即揽实成权也。四句之中。或唯三乘即三乘宗耳（可堂又云。问。何以不作问及结语耶。答。一乘隐显者。对别机小智。说也。以彼不见他所见。不闻他所闻。隐彼无尽法也。故圆融本法。法尔常然。本无隐显一异等。普贤等机。具获十眼。无所不见。无所不闻。吾祖又曰。此普贤机。见一切所见。闻一切所闻。皆尽卢舍那能化分齐故。不可作此问结也）今谓。诸解皆未允当（义苑。折薪。通上即一即三两重四句作释。然举下义门别。当不一门之文。上下会通。故不然也。易简。复古。独约即三四句。以指下总结镕融四句内第二唯三乘句）今言此者。谓。上即一即三两个不异。如下同教中（融本末文）有其二门。初（泯权归实）不坏权而泯。三乘即一（例真如门染净通相故得总摄。如诸瓦器皆微尘摄。既不坏权而泯即一故不异）后（揽实成权）不异实而权一乘即三（生灭门者染净别相。真如随缘变造诸法。万法既无异体。还摄真如。犹瓦器收微尘等。是不异实而权即三故不异。二门齐摄。三一融摄。体无二也）及上四句即一。唯有一第更无余。与四句即三。唯有三乘更无一者。即如下文。镕融四句中初（唯一乘如别教）二（唯三乘。不知一故）两句。
    二不一者。此即一之三。与上即三之一。是非一门也。是则不坏不一而明不异折薪云。是则下先由不异成此不一。今复由不一明前不异。虽则有二义。而无有二事。故此结指也。亦恐此文传写。错书一字。合云则不坏不异而明不一。即顺二门也（今解。如同教义门别。权实恒殊。理遍通。体无二。）
    又此中不一是上分相门。此中不异是此该摄门也。义苑云。如此跨节配者。良以二门。义则虽异。体本该收。故作此解（折薪。上征释中三科。初总示。二初不下别释。三是则下结指。于结指中有二。初结成。又此下指配。以上征释含二意故。作此指配也）集成云。前第本门。此通分相。故云又也。然则高胜难齐。智明映夺。拣收自在。不离普门。可堂曰。分相中正以三乘一乘料简不同。何异法华破三显一。至使三一□明耶。故特有此该摄门。直显三乘无体全是其一（至相谓。同别中各说同别）。
    二同教者孔目曰。同教者。经云。会三归一。故知同也。又言同者。众多别义。一言通目故言同。又会义不同。多种法门。随别取一义。余无别相故言同耳。所言同者。三乘同一乘故。又言同者。小乘同一乘故。又言同者。小乘同三乘故。又别教之中亦有同别。由多即一是其同也。为一中多即是别探玄云。智论既将此经名为不共。即是一乘。大品等名为共。即是三乘。义准。阿含不共菩萨。亦名不共。即是小乘。又云。前诸教中（小始终顿）虽有存三泯二不同。皆名三乘教。又于上共教中。约存三（三乘能同）泯二（一乘所同。属三乘教。）开两教故为四。今详。凡言同教者。同谓共同。别不共义。共同（共名本望二乘而立）有差。前三乘同但共二乘。是立通同影似之目。后一乘同迩共终顿菩萨。乃受融同^7□合之名。遐共小始一切群类。即得开同纯圆之称。何以知者。三乘同教。影似二乘。诠三乘法。谓。定性阐提。永不成佛。真如凝然。不能受熏随缘变造。故大师云如深密等（等取瑜伽唯识论等。第二三时皆此中摄）此乃例如台教通教。同断见思。同出分段。同证偏真。与藏教齐。但巧拙殊矣。问。与彼通教有何异耶。答。法相行位。当别教也。同教中亦有同别。一乘三乘同一善巧。是其同也。各为据机别。即是别也。探玄云。或分为四。一别教小乘二同教三乘。如深密等。三同教一乘。如法华等。四别教一乘。如华严等。
    名。然登地上断见修惑。义似通教。双断无明。全非通义。不三通收。三无二有。地上渐证。不永同圆。报化异真。四智有为。皆非别教。与被接殊。进叵判别。退不当通。由是不能以台判而咸取定焉。鸣呼。谅由智者时未有新翻经论尽东流来。所以五时四教难可商攉。故及乎荆溪。虽全充溢。未闻有于相典密部具所指配。岂遗泄之而可乎哉。惟有贤首大师。幸创高规。统判如来广衍龙ＦＧ。如观掌果。条理而不紊可谓犹金翅撮龙。香象涉河。尽弗遗矣。后一乘同者。准法华中。天台疏云。三周五处开三显。通论无异。别论有差。方便品约教开三显一。文云。但以一佛乘等。火宅约行。车是运义。故以譬行。云各乘大车等。信解中约人。佣作之人即长者儿。我等昔来真是佛子药草喻中约差无差明权实。七种差别同依一理化城正约理。实所化城皆是小大两理。破除二乘化理。显于宝所真实一理也。然若论绝待开显一切。则更何共与不共之有。但据举昔三会归一边。是同而非别也。克体而言。唯有一乘法故云。海印三昧一乘教义。开作二门。皆佛境界故。不共三乘。然终顿两教。宗明一相一寂一理随缘之性。二乘阐提皆成佛义。且有少分如法华云一相一味终归于空。开会声闻。故以终顿方为所同。望昔法华名为能同。此亦例如别圆二教同诠中道（但不但中。而即离分耳）随缘变造（即不即异。而分教殊。具与不具。次不次差。分于圆别。）变义唯二。又以会权立同教名。不待辨知。
    于中有二。初分诸乘。后融本末折薪云。从一乘分至于无量乘。而每段中皆三合说故为同教。如一乘七义。合三为一。二乘三义。初二亦合三一。第三义合于大小。乃至无量乘皆然（焚薪议云。且如二乘第三义中）言融本末者。既同一法界有其二门。所以得分诸乘中明一乘。必泯权为一。明三乘等必揽实为三。只由此义。方得分诸乘中。虽分三一之义。皆合三一为之。此吾祖立门大意。不可不审（焚薪云云）义苑云。初分诸乘。谓。一乘之深。无量乘之广等。复古云。分诸乘者。明统列方便。总入正乘。融本末者。显一理遍通。权实无碍。集成云。分诸乘者。显法不同也。如经露地所授。并临门三车等。融本末者。说一切乘无差别也。如会三归一等。
    初中有六重。一明一乘。于中有七。初约法相交参以明一乘复古云。参者承也。参承而上也。一乘居上。故说于垂（此即一乘垂于三乘）三乘居下。故曰参（三乘参于一乘）指事云。孔安国云。汝罪恶众多。参列在天。周易言。参谓相参也。折薪云。若唯明三中有一乘法相。非今一乘。若唯明一乘中有三乘法相。亦非今一乘。要互相交参。方是此一乘义也。焚薪议曰。今且问曰。此教收于何典。被于何器。吾佛于何处说。今龙藏中有此教否。不可谓收华严及诸余典。以无人欲判华严为同教故。唯被普机之利器故。又问。此中一乘泯权耶。方便正乘俱存耶。此中三乘望一乘。却揽实而唯三耶。各合三一而为之耶。是知下笔舛谬。此有三失。无机无教失。但有虚名失。落笔乖理失（笑庵必合二义方为一乘故特斥之）义苑云。一乘垂三乘。令彼欣趣。三乘参一乘。则胜进有期（例如阿含说四阿赖耶。诸般若中但说六识）易简记云。法门义相交互参涉故。曰法相交参。三一既乃交参。即三同一。为一大善巧。故曰以明一乘也。谓。如下正是一乘垂于三乘。良以全同异。俱非引摄故。须以少分别教圆义。垂在三乘中。引令归别然三乘机。见此义相。未入究竟。但谓以神通不思议力容得暂现。若引摄成熟。堪入一乘。方知彼法自恒如是。或一乘中。二三乘参于一乘。而义理皆别者。料简也。谓。三乘虽有五眼六通。而历别不融。一乘别教。十十无穷。一多自在也。然此一乘普摄诸法。以三乘教于十眼中局谈五眼。于十通中局谈六通故。以五眼六通属三乘教也（如集要记）。
    谓。如三乘中亦有说因陀罗微细等。而主伴不具（检宋印本。罗下有网及二字。等下有事字。此当探玄列十玄中。六微细相容安立门。七因陀罗网法界门。若依今本。即下十玄义中。因陀罗微细境界门是也。二本□通。然下十玄文。复云。不论因陀罗及微细等。同宋本意也）折薪云。因陀罗网者。未详何经义苑云。如净名毛吞巨海。芥纳须弥。常在灵山等（净名可尔。复古亦同。然法华准下教事深细。既是一乘。非今所证）集成云。因陀罗网如四卷楞伽第一。微细诸记指净名（四卷楞伽百八句中云。何日月形须弥。及莲华师子胜相刹侧住覆世界。如因陀罗网等。七卷经云。何故诸国土如因陀罗。十卷经亦说。指事钞云引梵网经与十玄门意全同者。非也。如梵网经云。佛观大梵天王网罗幢。因为说无量世界。犹如网孔。一一世界各各不同别异。无量佛教门亦如是。疏辨梵宫幢网。与帝释殿网。有二差别然至相十玄门云二因陀罗网门者。此约譬以明。如梵网经者。以彼亦譬而为例耳）以因陀罗作一乘喻者。旧华严及十地论云。帝网差别。唯智能知。非眼所见。折薪云。如清凉云。古德立帝网义。经有帝网之名。而无广说之处。有名者。初地承事愿中文云。一切世界广大无量。乃至。若来若去。如帝网差别。又佛不思议品中云。诸佛知一切法界中因陀罗差别等。然别无释处。复唐译经中十定品内方有其义。故彼经云。譬如日出绕须弥山。照七宝山。其七宝山。及宝山间。皆有光影。分明影现。其宝山上所有日影。莫不显现山间影中。其七宝山间所有日影。亦悉影现山上影中。如是展转。更相应现。或说日影出七宝山。或说日影出七宝山间。或说日影入七宝山。或说日影入七宝山间。但此日影更相照现无有边。体性非有。亦复非无。不住于山。不离于山。不住于水。不离于水。清凉云。昔未有此品经文故。此段文可诚证也。据此大经中古来尚有其名。而无广说之处。后十定品至方见重现带主伴之义。则余经纵有其名。主伴不具。居然可见也。
    或亦说华严世界。而不说十等复古云。即梵网云。莲华藏世界也（指事亦同。又大集经。及大般若。首楞严等。说海印三昧等。亦净土论说华藏等。皆准此知）。
    或一乘中亦有三乘法相等。谓。如十眼中亦具五眼。十通中亦有六通等。而义理皆别言十眼中者。唐译离世间品云。有十种眼。所谓肉眼见一切色故。天眼见一切众生心故。慧眼见一切众生诸根境界故。法眼见一切法如实相故。佛眼见如来十力故。智眼知见诸法故。光明眼见佛光明故。出生死眼见涅槃故。无碍眼所见无障故。一切智眼见普门法界故（旧译华严第四十一如指事引。又解十眼义。如大疏九引智论。及钞中广释。以文甚繁而非至要故略耳）言十通中者（指事引晋译经第三十九）十通品云。一他心智通。二天眼智通。三出过去劫宿住智通。四出尽未来际劫智通。五无碍清净天耳智通。六无体性无动作往一切佛刹智通。七善分别一切言辞智通。八无数色身智通。九一切法智通。十一切灭尽三昧智通（大疏八钞十八委解。怕烦不述）言义理皆别者。复古云。要问答曰。据义分量。深浅宽狭□皆不同。今举义门有差别。名字有同。欲引三乘信乐故。孔目云。地经六决定义。是其地体。返不用十数目之。十地不同。是其地相。翻用十数目之。以此验求。知佛慈悲欲令易解。将不满数目体。以满数目相。是佛别意也。
    此即一乘垂于三乘。三乘参于一。是则两宗交接。连缀引接。成根欲性。令入别教一乘故也集要记引易简云。此则下示交参意。今此所垂三乘乃是权教。能垂一乘唯华严别教。但以别教少分之义。垂在三乘。引令归别。此则亦非从权入于别。且成根欲性后必归别耳。问。所垂若是权三。要得分有圆义。答。若云法本如是。则□异诸宗。若云神通暂现。则权实皆在。可堂释云。三乘中亦有说华藏世界。而不说十。若尔行布十地。证十如断十重障。梵网多说十数。如何彼乃数圆而义不圆。今则数义俱圆。又彼乃单列之十。不具十十无尽。今家一一之中皆具一切也。如说六相八决定等。此乃义圆而数不圆。欲引彼故渐同也。如孔目说。言成根欲性者。妙经寿量品云。以诸众生有种种性。种种欲。种种行。种种忆想分别故。欲令生诸善根。以若干因缘譬喻言辞。种种说法。所作佛事。未曾暂废。文句云。以众生根性利钝。渐顿不同。性欲行智种种差别。欲令各得增诸善根故。说己他之教不虚因缘譬喻也。性者。渐顿根性。各有种种。欲者。渐顿二机。种种乐欲不同。行者。起作业行。随乐欲而修诸行也。忆想者。是智慧也。即相似解。折薪云。根则信等五根。发起圣道。有胜用故。欲亦名胜解（此非也。欲希望义。胜解印定义故别）谓。信喜好乐。性者。或一二三四五乘性。又根约当成。欲约现起故也。地论有根无欲。虽解不乐。有欲无根。虽闻不解问。欲与性何别。性即种子。欲即现行。如智论意。依性起欲。若习欲成性。则欲前性后。又欲唯大地一数。性通诸数。问。性即种子。与根何别。根唯信等。性通善恶（已上未稳。取舍）集成云。成根欲性。亦见闻成种义。令入别教等（复古。指事。引晋译经第二十八。及十地论。有根难。欲难。或根稠林。欲稠林。性稠林。及根器。乐欲。习种姓。性种姓。又探玄中解。非当文要矣）。
    二约摄方便。谓。彼三乘等法。总为一乘方便故。皆名一乘义苑云。会取昔三归今之一。以废昔三立今一故。约教则废三立一。约理则开三显一。约行则会三为一。三乘之人皆佛因故。约果则会三归一。三乘之因同一果故。故云。诸有所作一大事因缘故也。谓。非三非五曰一。广博包含曰大。以此化物曰事。上云摄即是会也（下心识章。及探玄第六。即以同教名摄方便是）今谓。摄者即总收义。准下开合及探玄中本末相摄。凡有四种。一以本收末门。约摄方便。本教谓别教一乘。末教谓三乘小乘。又名究竟及方便。以三乘小乘望一乘。悉为方便。或一圆教。或具五教。以摄方便故（以后究竟本教摄前四末教故）二从本起末门。约所流故。谓。三乘小乘从彼（别教一乘）所流故（从前本教起后末教）三摄末归本门（以前末教于后究竟教有作方便故）从浅至深。四本末无碍门。谓。初举照山王之本教。明非本无以起末。后显归大海之异流。明非尽末无以归本。是即本末交映。与夺相资。别教一乘既有四门。同教一乘亦复如是。今约同教。故知约摄方便。即以本收末门也。次约所流。即从本起末门。二门差别。准此可知。义苑解上摄言。专用开废会之三者。皆非此中意。有人亦约人法开会通昔不通。解二差别。皆失今旨。下旨皆效之。
    故经云。诸有所作。皆为一大事故等即五佛开显总诸佛章。结成行一之文也。具云。所有所作常为一事。唯以佛之知见示悟众生。文句云。三乘众行名之为诸。良以为圆故修诸行。此即是一事耳。此行何所诣。唯趣佛之知见。即行一也。
    三约所流辨。谓。三乘等悉从一乘流故探玄记中依本起末门。举经日照高山等譬。次引先成色界喻云。如来如是。先起菩萨诸行智慧。次起缘觉声闻等一切善根。依此等文。明佛初时说大。后渐说小。约法以明依本起末。非约根器。以无先学大后学小故。问。法岂不别耶。答。小乘之法。定后大乘所流出故。文殊问经云。十八及本二。皆从大乘出。普超三昧及入大乘论意□同此问。若先说大。今所流法。为从别教一乘而出耶。有答。准演义云法华于一佛乘分别说三。一乘即三乘之本。一佛乘者即华严。则是别教一乘。故下开合云。一本教。谓。别教一乘。二末教。谓。三乘小乘从彼所流故。今谓不然。斯门正约同教。故法华云。如来观知一切诸法之所归趣。亦知一切众生深心所行。通达无碍。一云所雨。称其种性而得生长。华果敷实。一雨所润。而诸木各有差别。佛所说法。譬如大云以一味雨润于人华各得成实。以诸因缘种种譬喻开示佛道。是我方便。诸声闻众皆非灭度。汝等所行是菩萨道。渐渐修学悉当成佛。以此方知。亦从同教一乘而所流润理则炳着。若约华严。如上探玄。可知。问。日先照高山。次照幽谷等。出自华严无可疑矣。若谓自同教流者。为从醍醐出乳酪耶。答。五味但譬相生次第。约机浓淡。亦譬二乘在华严座全生如乳。今望约教。从佛出十二部经。如从牛出乳。又如日譬于佛。光譬说教。照有先后。皆一佛光。故知。同别唯一佛乘。岂□不曰依本起末耶。问。既从本所流者。不待法华。三乘亦应一乘耶。答。约法开显。则尔前亦通。前摄方便。亦准知之。人一开显。但在法华。即属摄末归本。及本末无碍门。今约所流。固有旨哉。
    经云。汝等所行是菩萨道等义苑云。此中先明从本起末。经云。于一佛乘分别说三。故云悉从一乘流故。后明摄末归本会昔之行。欲明三即是一之义。故云汝等所行是菩萨道（此解未稳。先已约从本起末后引二文。俱证成前。岂可返上明摄末归本。故知非矣）按法华论云。示现种子无上故。说云雨譬喻。汝等所行是菩萨道者。谓。发菩提心退已还发者。前所修行。善根不灭。同后得果（嘉祥论疏云。初标章种子无上。即是菩提心。华严云。菩提心者。是十方三世诸佛种子。三世诸佛。发菩提心。由成正觉故。说云雨譬下。第二经处。汝等所行是菩萨道。第三释经。初牒经。谓。发菩提心。退已还发者。叙声闻人有三时。一过去本发菩提心时。二者中间退菩提心时。三者闻法华经还发菩提心时。今即取前后菩提心为种子无上。故取此文而释之也。所修行善根不灭同后得果故者。过去发菩提心。行菩萨行。中间虽退。而菩提心种子不灭。如摄大乘论云。此种子□附着梨子。同得果者。初发菩提心。同后重发菩提心。得成佛果故也）天台曰。汝等所行是菩萨道者。菩萨行道。亦须断通惑汝已断尽。即是菩萨道。法华论谓。发心退已还发前所修善不灭。同后得果。二乘智断是菩萨道者。二乘执其果故。斥言是菩萨道。道即因也。又贤首无差别论疏云。所修小行亦是菩萨道。故经云。汝等所行是菩萨道（演义钞二亦同此解）探玄记引大品经。声闻缘觉。若智若断。皆是菩萨无生法忍。二乘是菩萨法忍。非菩萨是二乘所知。若尔何故经云汝等所行是菩萨道耶。答。由回心故。是渐悟菩萨道。非是顿圆。此约顿圆。故非彼分。考此等文。既云所修小行回心渐悟。则似明摄末归本。然此所引。如前探玄所明。佛先说大。后渐说小。约法亦是从本起末义也。不劳苦凿矣。
    又经云。毗尼者即大乘也折薪云。未详何经。亦点小即大。文殊问经云。十八及本二。皆从大乘出故。复古引胜鬘经云。毗尼者即大乘学。大乘者即是佛乘也。是别文也。集成引胜鬘经文云。摩诃衍者。出生一切声闻缘觉世间出世间善法。世尊。如阿耨达池出八大河（初从本出末门）如世尊（元晓疏云。是标其本）说六处（是标其末。乘前末不异本之义。例显举本摄末之相。故云如世尊说。六处即是前处声闻等）何等为六。谓。正法住。正法灭。彼罗提木叉。毗尼。出家。受具足。为大乘。故说此六处。何以故。正法住者。为大乘故。乃至。毗尼者。即大乘学。何以故。以依佛出家。而受具足。是故说大乘威仪戒是比丘。是出家。是受具足。是故阿罗汉无出家受具足。何以故。阿罗汉依如来出家。受具足故（此虽非引从本起末之文。亦望从佛出。则意不异前。如先已辨日光牛乳。例知）。
    四约殊胜门。即以三中大乘为一乘言殊胜者。梁摄论曰。欲显大乘有胜功德。依大乘教作如是言。诸佛世尊有十胜相。所说无等过于余教。论释曰。唯大乘中有胜功德。余乘中无。为明大乘不供德故。言欲显大乘等。旧十胜相。新翻论云十殊胜是。折薪云。上三门皆以三乘为一乘。今此唯以大乘为一乘。不约小乘之劣。故云殊胜也今依法华云。若诸菩萨智慧坚固。了达三界。求最上乘。是名小树（优于三草）安住神通。转不退轮。度无量亿百千众生。如是菩萨。名为大树（台疏云。别教自行化他。高广为胜。故名大树）又云。诸声闻众。皆非灭度（文句云。未度变易也。独言二乘者。为其保证强也）又云。终不以小乘济度于众生。佛自住大乘。以此度众生。若以小乘化。我则堕悭贪。又初说三乘引导众生。然后但以大乘而度脱之。皆此意也。问。既初说三。牛在其中。后以大乘。但是一乘。何独为胜。答。此亦不爽。为求牛车出于火宅。是名大乘。天台为之藏通菩萨。但望二乘且名大乘（藏不断惑。不便出宅）不配别教。今就当宗。姑以始教三乘同教属三中二。又彼深密第二第四。皆云一乘是密意说。故知权也。其三中一即当终顿。故云三中大乘。以是所同。与为一乘。约殊胜门。意在于此。所以知者。谓。探玄云。一乘三乘。有存有泯。诸说不同。或闻唯破二乘。即谓唯约不定种性。或闻无二亦无三。即谓大乘实教亦破。或闻不破大乘。即谓大乘权教亦存。今释有二位。一约事破二乘实灭。二约教亦会大乘权教。许入寂二乘不成佛故。但深破二乘。即是破三。故破二破三。皆不相违。倘或不尔。遂成巨害。祖意有归。可不知欤。
    以望别教虽权实有异。同是菩萨所乘意谓。三中大乘。若望别教一乘。则以实映权。方便相尽。大乘亦回。是故以望一乘究竟法。说彼为假名等。是权非实。若望自宗。亦真实故。若望别教。实映为权。自宗为实。故云有异。今约同教故云虽等。意如涅槃云。一切众生同有佛性。皆同一乘。故云同是菩萨所乘。若尔众生皆同一乘。何独三中大乘。解云。小始两教。不说悉有佛性。何以为胜。又谓一乘是密意说。岂一事实。若依唐译摄论说殊胜相者。但自宗许。而他家不许。余准此思。
    是故经云。唯此一事实。余二则非真此文二意。若望别教。就义随文俱大小二也。就义者。谓。别教一乘。别于彼三乘（大小余二）当知。余谓余乘。二谓二亦三。故云无有余乘若二若三。又云。唯有一乘法。无二亦无三。皆斯义也。若随文者。谓。余大小二则非真也。下通妨。若一实余大。非真为一。余小既二。可云余三非真。故云。声闻等利钝虽二。共断见思。止出分段。同期小果。故余小亦为一。是则望一事实。开于一为余大。异余小二。故大小二也。若望同教。即声闻等正为余二。此深破二即破三是。盖法华但会昔权故。说三皆虚指。权乘虽大皆为所开。而唯昔实不滞方便故不会之。
    又云。止息故说二等。此文有二意。一若望上别教。余二者。即大小二乘也。以声闻等利钝虽殊。同期小果故。开一异二故。若望同教。即声闻等为二也。此亦二意。若望别教。义者如台疏云。四众天人亦具三品。上根同身子。中下可知。今是下周。若萨下根同为止息故。但是如来方便之力。于一佛乘分别说三。至下偈中亦云。诸佛方便力。分别说三乘。唯有一佛乘。息处故说二。准此则知。以分别三说大小二者明矣。何者。藏通两教。三人异同（若三藏谛缘度分三乘。通教三人同观无生四谛。同体假入空。同观缘度等）利钝虽殊。同证偏真。共归灰断。同行三百由旬。同入化城。同期小果。所证虽同。巧拙永异。大小分二。别教十住。见真谛理。行三百由旬。皆与前齐。至十回向。惟修但中。行四百由旬。未至宝所。此岂非分别说三。为止息故说大小二乎。随文者。谓。于一佛乘。开一为三中大。异小二。为三中二。共小合一。故大小二也。若望同教。即以二乘为二。何以知者。经云。中路懈退欲退还等。是譬退大接小。即声闻也。佛知是心怯弱下劣。以方便力。而于中道。为止息故。说二涅槃。及偈文云。唯有一佛乘。息处故说二。今为汝说实。汝所得非灭。研文可见二乘为二也。若权乘菩萨。永不懈退。三祇百劫。长远修行。心不怯弱。当知。三周正对声闻。尚虽义含。约殊胜门。以小为二。有所以也。
    又融大同一也前望别教。三中开一异二今望同教。融大同一故望一大余。二乘为二（此余二非真。又为止息说此二）又先以声闻等为二。以三中大为一乘者。约殊胜相。不待融泯。但由所同。合大为一。今又融彼大。方同于一。以从能同为殊胜故。与前解别。
    五约教事深细。如经云。我常在灵山等折薪云。言教深者。下文（摄化章）云。以法华中亦显一乘故。言事细者（事者如云一大事因缘。及一事实等。皆教乘理事体事也。若望别教。林舍池山事物皆尔）下文云。其处随教即染归净。探玄记第五云。处有□有细。□者劫火灭。细者常存。如经云。天人见劫尽。我此土安稳等。若唯约三乘。灵山即化佛居处。若唯约一乘。即居莲华藏世界。今既即化土以显报土。正是即三以显一。属同教也（探玄十八。此祇树等。此处随□。是须达所造。然其据细。乃称周法界。该于十方。尽于三际。以通不碍局故。须达所造。以□不异细故。所造即微细。而同法界。如常在灵山。及按足所现。皆此类也）。
    六约八义意趣。依摄论如问答中辨问。探玄第一云。摄论十义一乘（玄□及慧日论。演义等。皆云十义）何故言约八义耶。答。此准要问答中。以第十究竟一乘。是显了而非密意。前合二意乐故。为八义。如下（乘教开合）云密意一乘如八意等。是也。又庄严论云。此中八意。佛说一乘。（更有异议。不劳凿注。然义苑。折薪。取究竟故。除为化故。方成八义者。违要问答。非矣）摄论十义者（探玄等解）一引摄一类（为引摄一类不定性声闻。令依大乘而般涅槃）二不定性菩萨（恐于大乘而退坏故。任持彼故。说一乘）三法等故（三乘虽异。而同趣真如法故。如妙经云我等同入法性）四无我等故（人法二我中。空无人我者。三乘无差异故）五解脱等故（二重障中。解脱烦恼。三乘无差）六性不同故。七摄取平等意乐（梁论云。于众生平等意）八法性平等意乐（梁译云。于法如平等意）九化故。十究竟故（梁论不别立为化故）梁摄论曰。未定性声闻及余诸菩萨。于大乘引摄。定性说一乘（论释曰。有诸声闻等。于大乘根性未定。欲引令信受大乘。摄令修行大行。佛为此意故。佛说一乘。有诸菩萨。于大乘根性未定。云何安立彼于大乘。令不舍大乘。出于小乘般涅槃。为此意故。佛说一乘。有诸菩萨。于大乘根性已定。无退意。为此菩萨故。准此。梁论三人别举。除化故而成十义等。诸解纷纭。不劳琐言矣）第四第五。二执二障。本末为义。如唯识疏。第六性不同故者。梁论曰。有二乘人。于自乘位根性未同。此人杂求二乘道。未得二乘。由二乘根性未定故。可转作大乘根性。为化此人故说一乘。要问答云。六据性不同。声闻身中先修菩萨种性。后入声闻。约性。二处是通故说一乘。（与相宗释不必同耳）七据得二意。此有两意。初二意者。佛意欲摄一切有情。得同自体意乐。我既成佛。彼亦成佛。据此意乐故说一乘。自体者。法性为自体。第二佛先为彼声闻授记。欲发声闻平等意乐。我等与佛平等无二。佛为此意。与诸声闻等皆授记。据佛等意故说一乘。第二义。于一言下有二义。一实声闻摄从自体意。乐二者。有实菩萨。名同声闻。及菩萨化为声闻。于一授记下有二义。据一授记意乐故说一乘。（此以七八为一。二意义舍。与彼第九化故意亦别）梁摄论云。复次佛化作舍利弗等声闻。为其受记。欲令已定性声闻。更练根为菩萨。未定根性声闻。令直修佛道。由佛道般涅槃。如佛言。曰。我今觉了过去世中。已经无量无数。及依声闻乘般涅槃。欲显小乘非究竟处。令其舍小求大。故现为此事。由如此义故说一乘。（法相宗计。不信诸经明入寂声闻后回心者。亦不用此论。悲哉）要问答云。八据为化意。佛为声闻作声闻佛。所以同彼声闻者。欲令彼修声闻行故。现同小佛。欲摄末归本。道我此身即是一乘。据能流化心故。说一乘（玄赞云。应化声闻。示入无余。后从彼起。现受佛记。引楞伽等。皆权乘执。具如别斥）梁论曰。若说乘义。唯乘是乘所余非乘。若过此乘。无别行故。余乘有上。所谓佛乘。由此义故。若彼乘比此乘。此乘无等。彼乘失没。故名究竟。世亲摄论云。唯此一乘最为究竟。过此更无余胜乘。故声闻乘等有余胜乘。所谓佛乘。由此意趣。诸佛世尊。宣说一乘。庄严论云。八者究竟故。谓。至佛体。无复去处故说一乘（余如别处恐烦不录）。
    七约十义方便。如孔目中说孔目第一云。一乘义者。一者正乘。二者方便乘。方便乘者分别有十（初五义依胜鬘。第六楞伽经等。第七依梁摄论。后三依法华等）一对三宝分别。二对四谛。三二谛分别。四对过分别。五人智分别。六对所解法。七一三小分别。八大中小分别。九世出世出出世分别。十对譬喻分别（髻珠大王衣珠穷子。皆如彼述）上来所辨。于眷属经中欲显圆通无尽法藏一乘教义。故于方便之处示一乘名。令进入者易得解。故作如是说。
    依上诸义。则三乘等并名一乘。以随本宗定故。主伴不具故。是同非别也复古云。依此七义。一切三乘等法皆名一乘。但从自宗。大非小等不同。故纵说一乘之义。主伴不具。义当同教。非别教也。折薪云。上来七义。皆即三乘等为一乘。未曾独说三说一。故今结也。言皆随本宗定故者。是同也。主伴不具者。非别也。所谓本宗定者。如法相交参中。三乘宗中虽有因陀罗等。由宗定故。不具主伴。一乘宗中虽有五眼六通等。由三乘定故。与一乘义理皆别。又摄方便中虽三乘为一乘方便。以三乘宗定不具主伴。由摄方便故。属同教也（复古。折薪。□以三乘为本宗定。要审）指事钞云。从一乘流故。随一乘本宗定故。名为一乘（此不稳欤）。
    二明二乘有三种。一者一乘三乘名为二乘。谓。如经中四衢所授并临门三车。此中合愚法同回心。俱是小乘故有二耳自下义苑云。一者一乘三乘等者。开权故。临门三车外。别无愚法小乘故。云合愚法同回心。折薪云。合愚法在能引三车中者。是且约终教意欤。至下可知。发衡曰。愚法回心。虽约解心胜劣有异。然皆是小故今合之（三记后胜）。
    二者大乘小乘为二。此即合一同三。开愚法异回心复古云。言大乘小乘者。问答云。于方便中。从教趣果分一故。合一同三为大乘。开出愚法为小乘。回心属大。以皆趣佛果故。
    三者声闻缘觉为二。此通回心及愚法谓。愚法及不愚法二乘也。愚法不愚法名。本据胜鬘。净影义章。嘉祥玄论。多有斯名。又深密经云凡愚。成唯识释云。愚即趣寂也。或法华论。梁摄论等。云定性未定性等。及新翻贞元经。云愚法声闻等。又云回心不回心。皆有差别。然圆觉钞及折薪。云愚法者不了法空也。即是法执者。此恐滥名。通定不定回不回故。此中意谓。下文云。门外三车能引界内诸子。愚法二乘在所引诸子中。余如下卷。
    又初约一乘。次约三乘。后约小乘。准可知耳义苑云。初约一乘者。既开权显实。则十方佛土中唯有一乘法。次约三乘者。既符法相。权实混和。显了三乘。以为了义。后约小乘者。谓。鹿苑初谭。折薪云。上以义开合对论。此约三宗料简也。初约一乘以形三故。所以对三合小。二约三乘。以不知一故。所以合一开小。三约小乘。同名小故。所以合愚法回心。言准可知者。谓。准此三宗以知上义也。
    三明三乘。亦有三种。一者一乘三乘小乘名为三乘。折薪云。初标有三。释唯二者。应脱一段。复古云。三明三乘二。初蹑前标数。亦有三种者。以前二乘有三种故。今蹑之云亦有三种也。良以乘门数法一四五等。皆不相通。唯二三两数。得互相通故。唯二门而言亦有三种。要问曰。又约数说。谓。二及三各通三二义意故说。所言二通三者。谓。大乘小乘。声闻缘觉。一乘三乘。所言三通二者。有二义意。谓。大乘中乘小乘。一乘三乘小乘。其意各别。三二两数既互相通。从通义意故标三种。若言错者。不应三韩与大国之本俱错。若脱一义者。虽今二门。无别有故。问答亦应脱耶。或自足成一种者。臆说无取今谓。上明二乘。自有三种。今明三乘。实有三种。故标亦有三种。谓。前明二乘段。云一一乘三乘为二。今加小乘为三。前二大乘小乘为二。今加中乘为三。前三声闻缘觉为二。今足菩萨为三。然释中阙第三三者。盖是以第二释有三义中第三义者。即是声闻缘觉菩萨是第三释。由义意同。而更重出。则甚近累故。巧略之。例如探玄但有标五门而不释。或释一二。及十住中诸门分别梵行无念理观。皆标五门而不开释。今亦有标而阙释者。不足怪焉。思之。
    此为显法本末故上开一乘。下开愚法故有三也折薪云。上开一乘为本。下开小乘为末。中间三乘。应望上望下通于本末。故下拣共乘三乘云。此中通大之小非愚法。通小之大非一乘。反显具于本末也。此通以三乘为三宗。不同上二乘中别约一乘等宗也（焚薪破三乘通于本末云。三乘无体。何为小本。故让本教唯是一乘。于一佛乘分别说三故）复古云。要问云。此依摄论。于教门中成机欲性。显法本末差别不同。
    以经中愚法二乘。并在所引诸子中。故知。三乘外别有小乘。三车引诸子。故知。小乘外别有三乘。三人俱出。至露地已。更别授大白牛车。故知。三乘外别有一乘复古云。愚法二乘即是穷子也。三车引彼。则在所引中。故知。三车外别有小乘。指彼三车以引诸子。诸子既即小乘。故知。小外别有三乘。三人出已。别授大车。则三外有一明矣。当知。分明中虽但拣三乘。祖意正在三宗不同问。如法华云。长者诸子。若十二十。或至三十。在此宅中。是即具三乘种性之凡夫也。何以为愚法耶。答。经文义含。今立斯义。何者。约终教以去。如下成立。多引论经故。终南云。其末那识。依三乘教。有其识起四惑。不起法执。愚法声闻不断。但暂伏上心。由观智浅故。退菩提心声闻。及回心声闻等。并断末那。为观智胜故。故非真灭度也（愚法二乘。但明九十八使。属六识中烦恼障品。末曾说有一百二十八惑末那相应及本识内惑种故。以我执品尚未永拔。但暂折伏。□不名究竟出界。或如婆沙等但明十六心见道。若约大乘。是相见道。而不论一心真见道。故知。彼等不能如实断证。不同回心）。
    问。何以得知愚法二乘在所引中耶。答。以彼愚法约大乘终教以去。并不名究竟出三界故。何以故。以人执烦恼未永拔故。但能折伏而已复古云。以始教有宗。说彼愚法出界。总断烦恼。分断所知。以入涅槃。名为趣寂故。有此问。答等者。大乘终教。深细而说。不许出界。故在所引中也。顿圆亦然。故云已去。折薪云。所以约大乘终教已去者。以始教许断证出三界故。问。若终教方许愚法不出界者。未知。始教通大。二乘还许出三界否。若不许者。今何独拣愚法。若言许者。今何云终教已去耶。答。此有二意（据下卷中断惑章也）一者。若约始教。为引愚法。未深说故。且许究竟。今此就实故。一向言未出世。此则小始二教之二乘。并不许究竟也。二者。若三乘中声闻。以许如实修故。许彼究竟。愚法未如实故。则未究竟。今约后义故。以大乘终教唯拣愚法。然此二意。下章终教断惑文中自明。具如下说。又问。以始教正引愚法故。所设教门多似于小。今愚法既在所引中。始教何得不为能引耶。又终教所引二乘。是纯熟高胜之机。非引愚法。今何言引愚法耶。进退有妨。此云何通。答。今约终教已去以拣愚法。无实义故。在所引中。非约终教引愚法也。以拣引二义别故。若尔何故上云三车引诸子耶。答。此通约三乘为能引。此通中间三教。何者。若唯始教。则愚法不在所引中。若唯终教已去。则不得为能引。由通约三乘教故。愚法既未出世。三车又为能引。是故上约能引。通约三乘。今约拣异故。唯约终教已去也。又始教所引。但引不定性人。以定性许出世趣寂故。今不取。言已去者。兼取顿教。以圆教属一乘故。集成云。约终教已去者。断惑中前义也。问。此上为独断惑中前义耶。答。双备二义。将通配之。三宝章曰。谓。彼愚法二乘无漏亦非可归。以非究竟安稳处故。如彼化城终须舍故。乃至。如经中归声闻僧。犯菩萨戒等。此约三乘终教说。解曰。即断惑中初义。终教不许出也。彼云非可归。即此约大乘终教已去。不名究竟出三界也。今此不能如实修四无量。即彼云归声闻僧。犯菩萨戒者。是也。彼又曰。如前愚法。亦是可归。以诸趣寂皆究竟故。诸不定性。必回心故。此约始教说。解曰。此亦初义始教许出也。故下章曰。以下同上。亦许二乘全断惑障。分断所知障也。彼又曰。此大乘中自有二无漏故。又亦自有二乘法故。故说通二。非摄愚法。此通始终渐教说也。解曰。即断惑中后义也。彼云亦自有二乘法。即此是故大乘必具三也。此云罗汉实义在大乘中。即彼云此大乘中自有二无漏者。是也。以彼证此。二义宛然。
    故弥勒问经论云。一切声闻辟支佛人。不能如实修四无量。不能究竟断诸烦恼。但能折伏一切烦恼故文在第六卷（下断惑章亦引此文。与终教愚法不出界而作证。又下章有引彼第一卷文者。方许二乘断证。约回心耳）折薪云。言不能等者。以慈悲喜舍四心。通五乘所修教。通五教之义。于三缘中。若众生缘念假者。欲与其乐等。此义通凡者。若法缘中缘人空。但有蕴等善恶行法。以用教化。此义通小乘。若无缘中缘众生体空。欲令悟入。此唯大乘入。大集第九云。知诸众生心性本净。是名为慈。观于一切等如虚空。是名为悲。断一切喜。是名为喜。远一切行。是名为舍。此通终顿。若离世间品明四心各有十义及圆融等。此唯圆教。今以如实修拣于愚法者。即终顿二义所明四心也。
    又经云。汝等所得。非真灭度集成云。上引弥勒论。证修行断惑之非真。今引法华。成得果证理之不实。折薪云（引化城品）汝等所作未辨。汝所住地。近于佛慧。当观察筹量。所住涅槃。非真实也。复古云。胜鬘云。言诸二乘得涅槃者。是佛方便。又经云不知不觉菩萨所行。自于所得功德。生灭度想。入于涅槃。又云。虽生灭度之想。入于涅槃。而于彼土求佛智慧。则知。小乘涅槃。非真灭也。指钞引五百授记品云。汝等所得。非究竟灭（集成云。果证不实。此有二意。一者。二乘涅槃。是所破病。故非真灭。又亦可拣非如来究竟涅槃。今且拣于愚法）。
    又经云。若不信此法。得阿罗汉果。无有是处方便品云。若有比丘。实得阿罗汉。若不信此法。无有是处。集成云。前引论经。即明愚法小乘行果非真也。自下引此方便品及大品经。即明真实行果唯在大乘中之义故。与前大别也。但方便品反明之。大品经顺明之。应知（今谓引法华文。多在回心。今拣愚法。随转用也）。
    又大品云。欲得阿罗汉等果者。当学般若波罗蜜。是故当知。罗汉实义。在大乘中。是故大乘必具三也问。探玄明三乘中。始同终别三。谓。同闻般若。同观无性。三乘之人。各得自果等。是第二时教说。今引大品。此亦准彼。则为始教义。然此中上约终教已去。何以成证耶。折薪解云。此文兼始教。上皆实教。故知通约大中有三乘尔（此因愚法在所引中。通约三教。故如上述）复古云。又问。上诸论义当始教。何以于终教引耶。答。断惑中有二义。一者。声闻是一。始教许断。终教不许断。二者。始约三乘声闻。终约愚法。若终约三乘。说声闻者。亦如诸论。若始说愚法。义同法华。故下文云。三乘有三义。一始。二终。三顿。吾祖曰。若约三乘。则从始至终。皆有三乘。通益三机。于中虽有权实不同。皆具三乘。当知经论义实多含。此诸论等义通三教。是故此中引成终教之义。故下文云。中间三者。或总为一。谓。一三乘教也。以此皆为三人所得故。如上所引说。正指此文也。集成云。问。还可约始教已去答否。答。亦可。所以知者。法真曰。若言断惑后义许二类者。愚法则始亦不许。通大则终亦许出。又曰。若后义。虽始教而愚法亦在所引中。问。始教是一。何于愚法有许不许耶。答。此教具深密第二第三时教故（护法判第二时。智光为第三时）思之。
    故普超三昧经云。如此大乘中亦有三乘。即为三藏。谓。声闻藏。缘觉藏。菩萨藏。唯大乘中得有三藏。余二乘中则无此也文（第二卷）云。又族姓子。菩萨有斯三箧要藏。何谓三。一曰声闻。二曰缘觉。三曰菩萨藏。声闻藏者。承他音响而得解脱。缘觉藏者。晓了缘起十二所因。菩萨藏者。统理无量诸法正义。自分别觉。其声闻乘无有三藏。其缘觉乘亦无斯藏。有所说法。菩萨究竟练三藏秘要。因菩萨法而生三藏。是故菩萨名曰三藏。有此三藏。无余藏乘（台宗立三藏名有滥。可违经论。思之）。
    入大乘论中亦同此说。是故当知。门外三车。不通愚法。以法华非小乘故入大乘论者。坚慧菩萨造。彼论有引菩萨藏经。与普超同。言门外三车等者。折薪云。本由上疑愚法在门内。今由上义故知。门外不通愚法。以法华正破小故。复古云。由上愚法在所引中。则门外三车不通彼也。以界内外二位不同故。法华会三归一。正破小乘故曰非也（指钞非矣）。
    其瑜伽声闻决择。及杂集等论。辨声闻等教行位果。及断惑分齐。与婆沙俱舍等不同者。是事也。是故当知。一乘三乘小乘分齐别也其瑜伽者。总有五分。一本地分。二摄决择分。三摄释分。四摄异分。五摄事分。初本地分有十七地。第十三声闻地。十四独觉地（声闻有决择分。独觉则无。如论）阿毗达磨集论（无著菩萨造）论释（师子觉释）杂集论（安慧糅）婆沙（五百罗汉造）俱舍（世亲菩萨造）言等者。等取六足发智等。复古云。大小二论大分齐别。如所诠中具出。问。终教亦有二乘耶。答。界内二乘。前教则无。唯此有也。昔人云。此乃说前小乘。非终教有。此说太□。岂不闻。教说声闻尽理不尽理。非声闻亦有差别。始教许彼出界入寂。岂亦是说前教乎。问。始说五性故有三性。终顿共谈一真如性。何□有三。答。若谈一性。而泯二乘。则二教归于一乘。若皆为三人。则属三耳。故云。前诸教中虽有存三泯二不同。然皆通三乘趣入故。名三乘教等也。
    由此义故。大智度论云。般若波罗蜜有二种。一共。二不共集成云。今明三乘中。大有二门。初一三小对论。是名显法本末门。于中亦有二门。初正示本义。即上来诸科是也。目下第二重示三宗也。所以重示者。凡迷乱权实者。偏由不知一乘三乘小乘悬隔有别故也。若知通小之大未尽法源者何。有认权为实哉。若知不共大之小。无实断证者。不可有为不愚法之迷谬也。谓。次下所遮之异释者。谬执大品中二乘。与阿含中二乘是全同故。亦谬混同大品等大乘与华严别教也。然不共大之小。既有别者。共小之大。与不共小之大。岂是同乎。定知。一乘大乘小乘三宗大别也。言大智度论等者。第一百卷问曰。若尔者。法华经诸余方等经。何以属累喜王菩萨等。答曰。有人言。是时佛说甚深难信之法。声闻人不在。又如佛说不可思议解脱经。五百罗汉虽在佛边。而不闻。或时得闻。而不能用。是故属累诸菩萨。问曰。更有何法甚深胜般若者。而以般若属累阿难。有余经属累菩萨。答曰。般若波罗蜜非秘密法。而法华等诸经。说阿罗汉受决作佛。大菩萨能受持用。譬如大药师能以毒为药。复次如先说（第七十二卷云。有人言。般若二种。一者唯与大菩萨说。二者三乘共说）般若有二种。一者共声闻说。二者但为十方住十地菩萨说。非九地所闻。何况新发意者。复有九地所闻。乃至初地所闻。各各不同。般若波罗蜜总相是一。而浅深有异。是故属累阿难。无咎（问。不共般若。纵不共二。既曰。般若。应般若中别有不共般若。答。般若已属声闻故。言甚深难信。即指法华。次言不思议解脱经。即是诸余方等经。则即华严也。故下答中先答法华。复次下答共不共般若。则不共是不思议经。自指华严着矣。问。若尔前分声闻如聋如哑。今何云或时得闻。答。五百在佛边而不闻。即望本会。或得闻而不能用。是在末会故。彼六千比丘。诣文殊所。闻大法已。得净眼定。是为自分。后文殊劝修普贤行。具足佛法。是胜进分。然舍利弗闻此等说。而不能修证。故云不能用。或五百罗汉等。自指不思议经。或时得闻等者。因便更指文殊行经。故探玄十八云。只可闻而不信。如行经中五百声闻。闻不信受等。彼逐机说故令得闻。今此一乘故不能闻。故知。论中双指二经。尔问。华严普被群机。何故今言。不共般若。但为住十地大菩萨说耶。答。此亦不爽。如探玄中明所被机。先拣非器。违真背正等凡愚。文云。此经不入一切众生之手。唯除菩萨。一切声闻。不闻此经。三乘共教菩萨。犹为假名。后显正为。普机菩萨。正此所为。但为乘不思议乘。普应法界一切群机。二乘根钝。要先回大。舍二乘名。然后方入普法。是转为故。总无顿入。故说唯为菩萨不摄二乘。是故展转皆是。所谓但教化菩萨者。亦此也。故知。论文但举正为耳）。
    言共者。谓。此摩诃衍经。及余方等经。与诸声闻共说故。不共者。如不思议经。不与声闻共说故复古云。此论释大品经。要问曰。大品般若三乘终教。然般若是通名故。有共不共也。谓。此摩诃衍者。即所释大品也。及余方等者。即涅槃。维摩。思益。迦叶。佛藏。仁王。胜天王等也（余方等者。与上所引第百卷文似有稍异。彼文既言法华诸余方等属累菩萨。般若属累阿难。则余方等者。指不思议经也。然此章引意。准七十二文。云三乘共说。是谓。般若及余方等。唯与大菩萨说者。如不思议经是）。
    解云。不思议经者。彼论自指华严。是也。以其唯说别教一乘故名不共问。般若但言不思议经。何以今云彼论自指华严耶。答。检论第五云如不思议经中。沤舍那忧婆夷。语须达那菩萨言等。僧侃师疏云。须达那者。华严经云善财童子。此谓觉城中人。沤舍那者。彼云休舍（晋经入法界品说。善财第七不退住知识。休舍优婆夷是）又智论云。复次佛为诸大菩萨说不可思议解脱经。舍利弗。目连。在佛左右。而不得闻。以不轻种是闻大乘行法因缘故（五十三卷亦有此说）故净名经广疏（天台初卷）云。然细寻大智论前后所引不思议解脱。悉是华严经文等。此等文证彰灼。故云自指。知之。折薪云。良由此经所说之法。一摄一切。无不悉是不思议解脱故。以为名。吾宗立别教名。本出于此（问。若尔华严何故名为不共般若耶。答。般若智慧也。故出现品云。如来无量不可思议无障无碍智慧法门。又法华云。始见我身。乃至入如来慧。故探玄释佛智在众生心中之文云。余圣教中未见斯义。又法界品云。普贤当法界门。是所入也。三昧自在广大之义。文殊当般若门。是能入也。般若自在甚深之义。表其人法界故。名为不共般若）。
    义准知。如四阿含教。亦名不共。以唯说愚法二乘教故。旧云阿含。此云净教等。新云阿笈摩。然荆溪云。此云无比法者。误也。天台云。增一阿含明人天因果。长阿含破邪见。中阿含明深义。杂阿含明禅定（如僧祇律末委悉之）。
    如大品等经。共集三乘众。通说三乘法。具获三乘益。故云共也折薪云。问。此云通说三乘法者。为与三乘各说本乘耶。为通相说义通三乘耶。若初义者。应云别说三乘法。得云通说何行。若后义者。各自属机所解有三。何名通说三法耶。答。非依初意。今约后义故。清凉云。云何欲得三乘。当学般若。如云了法无生名般若者。当声闻学无生。便云一切诸法皆悉空寂等。若闻无生。知从缘生故无生等。成缘觉乘。若闻无生。便知一切诸法本自不生等。成菩萨乘。若欲成自乘。当学般若（广如演义说）详曰。此则同闻一无生般若得三益。以无生通三乘故。曰普曜说十二因缘。而三乘俱获。大品经云。佛初在鹿野苑转四谛法轮。乃至。三乘同益。故云通说三法也。于中。若通实教义者。但约密得实益。实不兼权。皆通明三乘尔（大品般若。第二会说。依探玄等。戒观所判。为第二时。智光所判。为第三时。依深密经。第二时唯大乘。第三时具三乘依妙智经。第二时具三乘。第三时唯一乘。便会二说云。或众生。此世三乘根性熟者。见佛始终但说三乘。如密□经。初鹿苑时。无量众生。得罗汉果。成辟支佛道。住初地等。大品亦同。又云。始同终别三乘。谓同闻般若。若观无性。三乘之人。各得自果。若据圣谛缘生六度行异。亦为始终各别。此是第二第三时教说也。又云。若约三乘。即从始至终。皆说三乘。通益三机。如力士经大般若等诸大乘经。于中。虽有权实不同。皆具三乘。大品等为通三乘。同观得益故名为共。可堂曰。此中之实是终顿之实。又曰。顿实共二乘。又要问云。大品般若三乘终。由此当知。大品通始终顿。三乘教摄。若依台宗。光明记云。诸部般若。广示衍中三教空慧。辅行云。般若傍用通教。正用别圆。加于二乘。密成别益。释签云。诸部般若。以但不但二种中道不共之法。与二乘共说。例方等部。非无此义。多顺弹诃。共义稍□。般若于菩萨。则成共说。义如彼宗所辨）。
    此中通大之小非愚法。通小之大非一乘复古云。要问曰。仍诸共教上下相望。有共不共。如小乘三世有等。三乘则无。三乘教有小乘则无。或二乘共有。如道品等。名数共同。共犹通也。彼有此无。则不通矣。或二乘俱无。则一乘是也。
    依此三义故。梁摄论云。善成立有三种。一小乘。二三乘。三一乘。第三一乘最居上故。名善成立。即其事也复古云。依此三义者。近指智论。远则指其开三本通文也。梁论之文。诸祖同引。然则统论佛法。唯有四乘。一乘三乘为四。三乘中拆之。小乘则上有一乘。故有三宗。一乘之中即开同别。若以今家五教摄乘。乃有二义。一独以圆教摄一乘。于中亦开同别。一乘之中无余法也。以中间三教摄于三乘。三乘则有三义。始终顿三。各说不同。然皆三乘也。小乘独一。则为三义。由此义。梁论之中作如是说。今章始末皆明此义。故云依此三义等也。孔目。问答通计。一百四十余处并谈此义。搜探二玄。上下之文。凡拣三乘。亦明此义。然亦有约一性义。拣五性义。但少说耳（已上俨藏两祖之正脉也。自下全不正义然清凉圭山。及长水俦。盛谈此义。反为至谈。可谓。山鸡认凤。铅刀为锐之呆最矣。特滥祖猷。溷乎宗源。鸣呼汝曹寔为二祖之罪人也。卒须鸣鼓而责之可也。从之袭虚者。亦可以知耻矣。然则可堂今载之于此。以为二义者。何也自癖窦一凿。而滚滚不可遏者。伤哉）二若以后三终顿圆教以摄一乘。于中亦开同别。则终顿为同。圆教为别。则由终顿说于一性。泯于二乘（此迷所同。错认同教。今试问之。终顿为同。于二祖典有何所据。出自何处乎。其臆断知）不同相宗谈五性而存三乘。故开二教入一乘摄。为一性宗。前二不融为同教。后一圆融为别教。则一乘宗中。离同别外。亦无余法。是故诸祖并无二种同教对一别也。以始终以三乘。愚法为小乘。为三宗不同。亦引梁论（已上臆判。蹈袭乎清凉等僻径者。多俾后学益自乖戾耳）当知。论造于彼方。引用于此土。经论多含。而用不同。然则不碍其成三宗也当知。白牛为一。三车为三。愚法为小。三鸟出笼。三兽渡河等。皆是彼方通义。岂令彼可独用。而此不容引耶。后哲当深体之今谓。依此三义者（探玄记云依此三位）一智论唯说一乘。名为不共。二阿含不共菩萨。义准不共。一大品等为通三乘故名共（此共教中。共大之小非愚法。共小之大非一乘）依此三义。当知。梁论名善成立。即其事也。今章主且对相宗。用极用证故。引法相菩萨所造论。若约自宗。一乘名同。实当终教一乘耳。故梁摄论第八识曰。佛说正法善成立。释曰一切三世诸佛。共说此法。所说理同。不相违背。又由所说道理胜。及所得果胜故名正法。如来成立正法有三种。一立小乘。二立大乘。三立一乘。于此三中。第三最胜故。名善成立（要问答曰。依摄论。一乘三乘小乘。谓。于教门中成根欲性。显法本末差别不同故）学相教徒。尚有胶执不肯信者妄征难云。梁论所言第三最上者。即家依师所增之赘语也。何以知者。检唐译论。云无差别者。谓。声闻乘上有独觉。独觉乘上有大乘。其菩萨乘即佛果。更无上有上（无性释同）以斯推彼。非世亲释明矣。今谓。汝执梁论真谛所增者。我反应攻唐译奘师所削。岂莫自堕不极成失乎。茍得意者。无文而有义。犹智者所尚。何况文义俱昭。若操藻镜。何保权之膏盲如此剧哉。
    若言说大品等时。一音异解。得小果故。有三乘者此亦欲遮慈恩计故。法苑章中非流支立一时教。云岂无一会顿发三乘之心。及无渐入大乘者也。故今牒之。然章主双破流支及基公计。故义苑云。牒计返质也。窃谓。权教之宗。执彼大乘。以为了义故。认大品等经。唯说大法。但以一音异解故。有小乘之二。通三乘者。便质云。说华严时。何不一音异解。权证小果。不假余宣阿含等教耶。又说阿含时。何不一音异解。便发菩萨位。次不假更说般若等经耶。二既不然。故决定断云。是故当知。三宗各别。随其根品。为说诸经。不可雷同执其圆意教本耳今谓。此牒彼计意。若救谓说大品等时。异类各解。互得自果故。其得小果。愚法二乘。别得大益。名为大乘即是一乘。故有三乘。何故义准。以四阿含亦名不共。为通大之小非愚法。通小之大非一乘等者。故今反对质。意文知。
    说华严时。何不异解得小果耶。又说增一等时。何不异解得大果耶问。说华严时。有得小果。说阿含时。有得大果。如文殊为诸龙说法。百千众生。于三乘中各得调伏。及法轮音佛。为善伏太子说圆满修多罗。以一音异解故。或有得法眼净。或有住无学果。又鹿苑初唱。八亿诸天。便发大道。如何反质耶。答。此亦不然。彼末会中。或昔所得。秘密隐赴。非今所论。此望本会或现今日。或约显露。理实能破也。
    是故当知。三宗各别。理不疑也探玄云。初中（本末差别门）本末同时。始终一类。各无异说。然有三位。一若小乘中。即最初度彼憍陈那等。最后度于须跋陀罗。中间亦复唯说小乘。唯益小机。如四阿含经。及五部律。遗教等说。二若约三乘。即从始至终。皆说三乘。通益三机。如前所引力士经。大般若等诸大乘经。于中虽有权实不同。皆具三乘。三若约一乘。即从始至极。为大菩萨唯说一乘。如最初时说华严等。其中不通二乘复摄九世。该于前后。是故至极。更无异说。然此三类。即依此世根定者说。此即诸教相望。各通始终。竟无前后（依本起末门有四类。及摄末归本门。本末无碍门。广如彼明。）。
    二者。大乘中乘小乘为三乘此因何立者。如贤首品说十大三昧中。第五现诸法门三昧云。或现声闻小乘门。或现缘觉中乘门。或现无上大乘门等。如是一切诸法门。随其本性而济度。亦如他经更说。检之。然复古。集成。但分科云从理成行门。不细释者。小中大三。约谛缘度。从彼教理。成三乘行也。
    此有三义。一则融一乘同大乘。合愚法同小乘故。唯三也。教理可知。此约一乘辨此有三义等者。义苑云。融一乘同大乘者。良以约开显故。菩萨所行。不乖一实故得融耳。合愚法同小乘者。方便门开。皆同所引故合三乘。言教理可知者。据开显说。约教则废三立一。三教虚设故。约理则开三显一。言有三理。覆于一极。开无三理。一极自彰故。故结云。此约一乘辨。折薪云。融一同大。俱是菩萨。合愚法同回心。俱是小故。云教理可知等也（集要云。融合之意曾已辨。故指云教理等。）复古云。约一乘辨者。以大乘拣二乘故。小乘则回心也。就普机说。故知。约一乘辨。集成云。凡合二声闻。大乘之中。虽有权实。皆菩萨乘者。是约一乘宗中所辨之义。非三乘等宗义也今谓。教理可知者。谓。大乘（合同一乘）小乘（合同愚法）中乘小乘。此唯乘教所诠义理分齐可知。故孔目曰。为被圆教所目。及三乘终教。寂照照寂。一相真如。并初教门。染净即空。愚法小乘。苦谛之教所诠实法。有为无为等宗。□不同义理各别也。言此约一乘辨者。又孔目云。一乘义者。分别有二。一者正乘。如华严说。二者方便乘。分别有十八对大乘中小乘分别。大乘即是一乘。何以故。大乘尊上即无尽故。中乘小乘义则不定。如经会三归一故。后结上云。于眷属经中。欲显圆通无尽法藏一乘教义故。于方便处示一乘名。今章亦准此知。此中三义。与前明二乘有三种中。云又初约一乘。次约三乘。后约小乘。义全同矣。
    二者大乘中自有三乘。如上说复古云。如上者。即普超大品等所说。梁论有本。三乘作大乘。此约三乘宗也。
    三小乘中亦有三。如小论中。自有声闻法。缘觉法。及佛法。此中佛法。但慈悲爱行等。异于二乘故也（此第三义。亦乃第三释三乘门。恐文重累故巧略等。如前已辨）小论中者。如六足论。发智。婆沙。俱舍等中。复古云。但慈悲等异者。亦止三十四心断结。成真佛故。此约小乘宗也。
    四者。或为四乘。有三种。一谓。一乘三乘为四。此则开一异三。合二声闻故也复古云。一谓下合二声闻。愚法同回心也。
    二谓。一乘三乘小乘人天为四。此总开也。三谓。三乘人天为四。准上可知（复古。义苑。及高丽章本。脱三乘二字）义苑云。二则上至一乘。下该凡小。则如来初成道时。为提谓长者等。谈人天乘。次方说小故。此总开。折薪云。次义准海东本。此中脱三乘。正云一乘三乘小乘人天为四。上开一乘。下开人天。故云总开意也（复古云。二谓。下总开者。约三世间。就世间中开人天也。此同义苑。依脱本矣）。
    五者。或为五乘。亦有三种。一谓。一乘三乘小乘为五。二谓。三乘人天为五孔目云。今约下经。约五乘之义。有其三种。一人天共一。二声闻缘觉共为第二。三始终渐教共为第三。四顿教独一。五一乘独一。总为五乘。第二者人为一。天为一。声闻为一。缘觉为一。大乘为一。第三者。天一。梵一。声闻一。缘觉一。如来一。会彼五乘。成无分别离相一乘。出楞伽经（在第四卷。已上集成亦引同）。
    三谓。佛与二乘。天及梵。亦为五。□准释可知义苑云。三则老比丘佛。与愚法声闻。缘觉欲天及梵世为五。以权乘说无色界天无体故。折薪云。言及梵者。以天中复开于梵。即初禅也。于天中分此二者。由梵王即娑婆世界主故。又毗昙云。二禅已上。无语言法故不立王。由初禅中有觉观语言。则统主领故。独开梵王也。若璎珞经。诸禅皆有梵王。俱是加修四无量心。报胜为王。而无统御也。故初禅中独有梵王。王梵辅梵众二天也今谓。楞伽二曰。天乘。及梵众。声闻。缘觉。诸佛如来乘。孔目既依此。则义苑为胜。梵者。色界四禅也。
    六者。或无量乘。谓。一切法门也。故此经云。于一世界中。闻说一乘音。或二三四五。乃至无量乘。此之谓也复古云。一切法门皆可入道。然此有二义。此中但差别乘耳。折薪云（引圆觉大疏。无量乘中有其二意。一以随机设教多门名无量。二以彼宗一切诸法。一一皆能显义益物。一一无不该摄。名为无量）一切法者。有二义。若通指世出世间一切法门。但有运载义故。名无量乘者。即是今意。若一即一切等。举一即具无量。名无量乘者。今非此义。以是同教故也今谓。不然。谁谓。同教是非此义。经云。七宝大车。其数无量。又无量义经曰。一法生无量法。故知。同别其实唯一圆乘。是故章主次引今经。思之。故义苑云。引文结证验知。前来所说。非无稽据。然上诸乘。从一资多。递互映带。穷本究末。义备诸宗。方彰缘起之奥。以成同教该摄之旨欤。
    上来分乘竟复古云。是知。大小人天等不。皆入此门。良由是方便故。法界义普故。圆教甚深广大。不思议故。同别各各摄法尽故。五祖曰（下依清凉玄谈第六。文云。第三义理分齐。已知。此经总属圆教。未知圆义分齐。云何。然此教海宏深。包含无外。色空交映。德用重重。语其横收。全收五教。乃至人天总无不包。方显深广。其犹百川不摄大海。大海必摄百川。虽摄百川。同一碱味故。随一滴□异百川。前之四教。不摄于圆。圆必摄四。虽摄于四。圆以贯之故。十善五戒亦圆教摄。尚非三四。况初二耶。斯则有其所通。无其所局故。此圆教。语广明无量乘。语深唯显一乘。一乘有二。一同教一乘。同顿同实故。二别教一乘。唯同融具德故。以别该同。皆圆教摄）然此教海宏深。包含无外。语其横收五教。乃至人天总无不包。方显深广。乃至。语广明无量乘。语深唯显一乘当知教海全深全广。能拣能收。或有不知何法全拣。何法全收。但数语字真不晓者也（今谓。可堂秖知折薪不堪其任。而还不觉自己柯烂者。何拙矣哉。盖是本由不识清凉私革先格。不分同别两教分相该摄二门。以终顿二属一乘摄。昏乎理具性恶法门。昧没于六大法界圆融之理。是故俾贤首宗犹若九鼎之一丝悬者。宜也。其孰不慨嗟欤）。
    二融本末者。此同教诸乘等会融无二。同一法界义苑云。一乘为本。三乘为末。故知异也。折薪云。本即一乘。末即三乘小乘。若上三乘中云显法本末。即三乘通本末。今□是末尔（可堂破之。如前已叙）复古云。本末则同。所摄一三乘等。融通无二也（集成引旧经第二十八文云。能说诸乘无差别。余思知之）言此同教诸乘等者。折薪云。此等本末。以法界融之。方得本末无二处。三宝章中出通收所以云。以本融末。圆融无二相故。摄方便故。同一法界故。彼云圆融无二。同今会融无二。彼云同一法界。正同今文。彼是同教所以。今岂得非。故今由同一法界有二门故。方得上分诸乘三之与一。或合为一。或分为二三等。皆得自在也。复古云。此同教者。指分诸乘中。或三或一。权实无碍。权实角立互成。而总名一乘者。良由应法界而有二门。有二门故。两宗□立。应法界故。三一无碍。皆入此门故。吾祖曰或亦通收。以本末圆融。无二相故。摄方便故。同一法界故。是故人天所得亦在其中。又曰。若摄方便。如前诸教。□在此中。是故同教一乘。先分别诸乘。后明融本末也。易简。折薪。将同一法界作同教得名所以者。误也。如祖师曰。此文在三乘。亦得一乘用。何以故。由此观法一切处用。应法界故。又此文在一乘及三乘。余宗不具显。若无尽究竟唯一乘。何以故。以应法界故。若从文相别。则是三乘。当知此说差别三乘。得入一乘所以也。如云文在三乘。义通一乘。何以故。以应法界故等。又云。此文在三乘。义通一乘用。由同法界故。又云。此文在三乘。一乘方究竟。何以故。称法界故。又云。诸义差别不同。皆是同教一乘义也。何以故。为成普法故。普法所成故。义甚分明。同教之名。但由三一共耳（复古科云。二融下融本末二。初牒章。此同下二释相二。初标。分一泯下释相二。初正释。二初示义二。初明权实云云。意谓。会融等二句。总标同教之义宗。有其二门等。转释会融之因由。故可堂同教问答。亦举易简引今会融无二等二句。以成同教门之解。乃破云。错乱宗因。善熹注云。今引宗法而不出所因。盖由泯权归实揽实成权为因故。成同教无二之宗。若陆沈所因。安能会融无二。又将所宗法而为同教得名因由。岂非错乱宗因乎）。集成云。有二门者略也。具足应云何以故。法界有二门故。
    有其二门。一泯权归实门。即一乘也。二揽实成权门。即三乘等也复古云。一泯权等者。则三亡而一显故。唯一乘。揽实成权。则一隐而三存。以别机不见普法。唯见三乘也。别教唯有初门。三乘独有后门。同教具斯二门。该摄中指一即于三。云如同教说者。义见于此（集要引易简云。泯者灭也。尽也。谓。灭尽权乘。归于实道。此唯一乘教也。然有二意。一则先暂施权。后废归实。如法华破会之意。二者权无实体。常自灭尽。机情未达。背实守权。茍曰心通。即曰归也。此即如前该摄门。不待坏与无可存之意也。今唯次义。揽者取也。实有自体。不可灭坏。但取彼一。说为三也。如法华经云于一佛乘分别说三）今谓。诸记纷然。未得章旨。余详。此下当寄起信并义记解。故下具配于文。庶莫嫌为繁是幸甚焉。论曰。依一心法有二种门。（如今章云同一法界有其二门）一者心真如门。二者心生灭门。记云。辨相中先总有三。初依法开门。二列其门。三二门该摄。初中言一心者。谓。一如来藏心（一佛乘心）含于二义（如前别教分相门义。与今同教分诸乘义）一约体绝相义（如云一乘别于三乘）即真如门也。谓。非染非净。不动不转。平等一味。性无差别众生即涅槃。不待灭也（如大音声普覆世界人天修罗）二随缘起灭义（如三乘等□名一乘）即生灭门也。随熏转动。染净虽成。性恒不动。只由不动能成染净。是故不动亦在动门（慧云舍润。二木三草。称其种性。具足蒙润。而得生长。华果敷实等。况而可知）然此二门举体通融。际限不分。体相莫二。难以名目。故曰一心有二门等也。论曰。是二种门。皆各总摄一切法。以是二门不相离故。记云。该摄中言各摄一切法者（如彼别教该摄门义。与此同教融本末义）以真如门是染净通相。通相之外无别染净。故得总摄（如曰一切三乘等法。本来悉是彼一乘法。及或唯一乘如别教）如微尘是瓦器通相。无别瓦器。皆为微尘所摄。生灭门者是染净别相。别相之法。生灭所摄。又以真如与缘和合。变作诸法。诸法既无异体。还摄真如门也（如下句数。或唯三乘。如三乘教。或亦一亦三。如同教）以瓦器收微尘等。以此二门齐摄不二故。得说为一心也。问。二门既齐摄者。何故上文真如门中。唯示大乘体。不显于相用。生灭门中。具显三耶。答。真如是泯相显实门。不坏相而即泯故。得摄于生灭。泯相而不存故。但示于体也（如曰泯权归实门。即不坏权而即泯故。三乘即一而不碍三）生灭是揽理成事门。不坏理而成事故。得摄于真如。成事而理不失故。具示于三大（亦如揽实成权门。即不异实而即权故。一乘即三而。不碍一）问。前既泯相。相不存故。但示于体。亦可揽理理不存故。应但示相用。答。不例也。何者。生灭起必赖于真故。揽理理不失（如云谓权起必一向赖于实。是故揽实实不失）真如未必藉生灭故。泯相不存（如言实显未必一向藉于权故。泯权权不立。）泯相不存故。唯示于体。理不失故。具示于三。是故摄义是齐示义别也。言不相离者。以体相不相离故。如金与庄严具。若以金收具。具无所遗。以具摄金。金无不尽。良以二门一揆。全体遍收。此义亦然。思之可见今问。若尔此等诸乘。与论符节。则五教亦可为依论立。答。此不例矣。夫立教者。本依华严圆满修多罗等。顿渐依楞伽等。始终依法鼓深密等。如下委明。今但明教乘权实融摄。与彼约缘起理事体相。立义门相适合而已。然以论正当终教。不彰灼显于性具理恶。事事无碍。六大本有。十玄帝网。主伴无尽法门耳（清凉。圭峰。长水。晋水。皆为积代之谬矣）然自古诸匠不晓此旨。以方轨同故。一概而混之。非也。而后人尚保旧见。动迷于大途。亦宜也。茍不辨此。则惧夫康祖狮弦。孤然杳绝。故今特表而出之。不可不知。
    初即不坏权而即泯故。三乘即一。而不碍三。后即不异实而即权故。一乘即三。而不碍一折薪云。若别以二门融摄前义者。上云皆随本宗定故。即今文不坏权义也。又上云三乘等□名一乘。即今文而泯义也。又上云约一乘辨。是今云不异实义也。又上云融一同大。是今云即权也。余义准之。又今三乘即一。即上该摄门中。无不坏无可存义。又今云而不碍三。即上不待坏不碍存义也。又今云一乘即三。即上无不隐无可显义。又今云而不碍一。即上不待隐不碍显义也。又今云是一三融摄。体无二故也者。即上唯有一乘更无三义。唯有三乘更无一义。同时也。故上指云此如下同教中辨。更兼次问答中意。□是辨前两重四句中义也。故知。今泯权揽实二门无二之义。非唯成上分诸乘中开合等义。亦即成上该摄门中意也。由此义故。前记中以该摄门征释等义属同教意。而为别教所由者。义见于此。复古云。初则下。由有四句不待坏等故。故即一而不碍三也。后则下。譬犹派总成别。不动总也。是故即权而不碍一。体无二者。吾祖曰。分非圆外分。分圆以成分。圆非分外圆。揽分以成圆。是即分内之圆。圆内之分也。水动故成波。波澄故为水。何二之有哉今谓。此等已下。如上具引起信疏。准彼可解祖意。
    是故一三融摄。体无二也。问。若尔二门俱齐。如何复说有权实耶。答。义门别故。权实恒殊。理遍通故。全体无二义苑云。义相异故。能三能一。理贯通故。三一互即。故云一三融摄体无二也。义门异故者。定其宗义。不乖权实。理遍通故者。出其由致无违融摄。复古云。以义从门。则权实常在。法界理圆。其体不二（今解。义门别不一门。理遍通不异门）。
    何者。谓。权起必一向赖于实。是故揽实实不失。实显未必一向藉于权。故泯权权不立复古云。如何是门异而有权实耶。谓。权下释也。非水而无波。有波必赖水。无一即无三。有三必揽一。依本而成故。派总成别。故于一佛乘分别说三故。实不失者。有波即有水。波波全湿故。风停水在故。是故揽实实不失。实现下。静水不因波故。实现不藉于权。泯权则方便相尽。济河而焚舟（句出左传文公三年）权不立也（今谓。可堂胡为喜焚之情笃乎。倘实焚舟者。可是方便永非同体。乃隔偏圆。叵为纯妙。何以憎权如此深邪。又尝挫于笑庵。遂焚于薪者。破其复师。尚自可也。而为其薪也。父之所折。登可毁祖室。而能然之哉。若谓无碍智烧于惑薪者。陵蔑之称。阅墙之甚矣。今此中意谓。不坏不一。而明不异。准该摄知）。
    是故三乘即一。虽具存坏。竟必有尽。一乘即三。虽具隐显。终恒无尽折薪云。由上义故。纵则三有存坏。夺则存亦有尽。以三揽实无体故也。次义。纵则一有隐显。夺则隐亦无尽。以即权而不失体故也。又此存坏隐显。即上该摄门二四句中义也。上该摄中。三一异乃是二门俱齐。此既纵夺。明义门有异也。复古云。三乘者。引机假设。体本是一。就义以明存坏。性本自无故竟有尽。一乘普法。法尔繁兴。小智不知。故说隐显。法体无尽。
    由此镕融。有其四句。一或唯一乘。谓。如别教。或唯三乘。如三乘等教。以不知一故。或亦一亦三。如同教。或非一非三。如上果海折薪云。由此下总摄上文。通明四句。非唯局同教也以此一章唯有四句。别教所拣即是三乘等。三一合说。是故同教。果海离言。故非三一。故今总结句数也（复古。集成。但约同教总结句数）复古云。镕者事入理而消镕。故融和而有四句也。一唯一乘。普法独立。无一切故。如上别教。二或唯三乘。方便说三。隐一乘故。不知一者。机劣不知故名为隐。是故不可约一乘机设难也。三亦一亦三。如同教。则三一和合。会三归一。如前同教也。四非三非一者。性果圆极。如前所辨。
    此四义中。随于一门皆全收法体。是故诸乘。或存或坏。而不相碍也。准思可解复古云。皆全收法体者。法界性融。分圆俱现故。诸乘或存或坏。虽权实俱融。就三乘为语也。所以不相碍者。准此深思。可得开解矣。
    余释乘名体等。□如别说折薪云。此指三义。谓。一释乘。二明体。三等于业用也。此正指起信别记。故彼文云。一立乘义。寄喻为名。运载为功。体用合说。故云大乘。二明体性有二。一正以无分别智为乘体。兼摄所依真如及余胜行等。二正以真如为体。亦兼摄智等。三明业用有二。一约佛性义。如佛性论。二约运因成果义有三。一运行令增。二运惑令灭。三运理令显。此虽分三义。然唯约大乘实教释。若约一乘。如行愿钞云。统收不异。谓之一。运载包含。谓之乘。故名一乘。即一佛乘。谓。教理行果。总名为乘。皆有运载义。故此亦唯一乘。复古云。运载体性等。广如起信别记探玄等释今谓。薪记虽以起信为实教释。而约一乘。何故依行愿钞耶。何为拙哉。教义摄益第二。折薪云。教义摄益者。即前建立一乘总结四句中前三句。教义并所摄之益耳。上但立乘。未分教义。今方示也。既有所被之机。机教相应。方知三一分齐耳。复古云。前辨同别教义分齐深广。未明摄机成益。故此示之孔目云。因分者是教大。果分者是义大。所以约果说义大。为果是所克之位。义大是所证之法。义位相似故。约之以显。所以约因明教大乘。因是能生之位。教是能目方便。义位相似故。约显之。即约因果二分说二大也。
    此门有二。先辨教义分齐。后明摄益分齐。初中亦有二。先示相。后开合复古云。先辨教义分齐者。此显三乘一乘分齐不同也。后明摄益分齐。三宗摄二机。各有分也孔目曰。证分绝言。是发趣者究竟所归故。名为义。此义通三乘。小乘中则无。何以故。小乘义中。但说教故。一乘圆教。若约见闻。不得分教义二大。若约普贤解行证义。即说有其教义二大。若将见闻对普贤证。亦得可言见闻是教大。普贤证义是义大。可准知之义苑云。然示相开合。无殊分相该摄耳。
    初中有三义。一者如露地牛车。自有教义。谓。十十无尽。主伴具足。如华严经说。此当别教一乘复古云。孔目云。别教者。三车外别索大牛之车故也。自有教义。即圆果普因也。即章题所谓一乘教义矣。如前委叙。如华严说者。示能诠教。而证上教义也。云花曰。今且就此华严一部经宗通明法界缘起。不过自体因之与果也。此当下指判（如复古等）。
    二临门三车。自有教义。谓。界内示教。得出为义。仍教义即无分齐。此当三乘教。如解深密经及瑜伽等说折薪云。言界内示等者。正约自宗。所谓义者非约所诠。乃约有实方为义也。下如上云由是方便。引子得出。非不实也。即三乘自位究竟有实义耳。复古云。界内示为教者。如握空拳以诱孺子。但有言而无物也。得出为义。但奔火难。实无三车。要问云。小乘佛。三乘佛。并是阿含佛也（阿含者教也。要问次云。一乘佛是义佛也。又云。一乘圆教。由具教义等故。云云）言仍教义等者。折薪云。约望后为言也。若望一乘。义亦称教。如上云由是方便引故非是实也（义苑亦同）复古云。引而得出义也。诱而引之教也。是二不二故曰无分。集成云。太一云其始终两门。并具无分别教义空有二门。乃至无分别义者。谓。证真如。无分别教者。谓比观意言无分别境。悟大乘言教故。分别教义者。谓。教义即空故。若尔则无分下决一别字又云。三乘三界内成其行故。未敢详定。指事云。有解。三乘教义。以机不定故。随其根性。教义亦不定故。云无分齐也。更解云。三乘自宗。虽有教义。由彼一乘所流所目故。仍于自乘教义实无分齐耳（前解为胜）。
    三以临门三车为开方便教。界外别授大牛之车为示真实义。此当同教一乘。如法华经说昔不言三是方便故。方便门闭。今言三是方便故。方便门开。开已俱实。无机可论。义当于废。复古云。开方便教者。以三乘解行位地等。皆为趣一乘方便。因果等法。皆是阿含施设故。皆是教（此解非也。非是开已皆实义故。非同教之义耳）孔目曰。又诸三乘经论所明位地。及差别次第法相门等。并约信解门中作如是说（此亦不然。终南约三乘教。非会同教。故知。不成证耳）界外等者。露地等赐大车。皆与记别。方为示真实义。集成云。三同教。此有二意。一者。由修权因。若入地后。即入实故。此通余经。二者。第四经云。此经开方便门。示真实相。则唯法华问。同教自宗。亦具教义耶。答。相待论开。出三教上。绝待论开。复能开前。令皆妙故。约义而论。开为正意。故玄文云。开昔之异。显今之同（折薪云。一乘是通名。若自有教义。别于三乘。是则别教。属于华严。若以三为教。一为义。则三一合说。是同教。属于法华。故上云。然此一乘教义分齐。开为二门。亦开此露地白牛。为同别二教。今亦就白牛以分二义也。所以前记云。但教有同别二。乘唯露地白牛。义见于此。复古云。此当同教一乘。即前亦三亦一之同教也。要问曰。法华经宗义。是一乘经也。吾家诸祖。皆以法华为同教一乘者多矣。此章自有十余处文。云云。然圭山以法华等判为渐教终者。其错中极错者。至下当辨）。
    二开合者有二。先别。后总折薪云。约教义说开合也。如别三句中。具教义则开。唯教唯义则合。总中俱教俱义则合。具教义等则开。故此开合有总有别也（俱非句亦合摄准知）别中一乘三乘各有三句问。上示相中约别同三。今何一三。答。折薪云。约教有三。约乘唯二。以同别二教皆一乘。唯有二三句也。
    三乘三句者。或具教义。约三乘自宗说义苑云。界内通示为教。同出为义。三乘自宗。作如是说。
    或唯教非义。约同教一乘说义苑云。若乃三乘假说。一实方真。纵义亦教。故云唯教非义。
    或俱非教义。约别教一乘说。为彼所目故也义苑云。直明一实。方便元无。非唯无义。教亦不成。故曰俱非教义。虽非教义。不坏假名。为彼所目也折薪云。为彼所目故者。出所以也。三乘何故俱非教义。为彼别教一乘之所目尔。意云。虽有三乘名目。脱体并是一乘故。下复出所由。更无异事故。正是三乘本来悉是别教一乘意也（如华严中声闻缘觉。是三乘目故。然此未稳）复古云。为彼所目者为者被也。如重空三昧。若为一乘目。即属一乘。若为三乘目。即属于三乘（如孔目三）今为一乘所目。一一圆融。与彼一乘更无异事。则自宗失于教义也。目者。状目诠目也。桓温在石头。谓诸公曰。若能目此城者。当赠二姬。孔目曰。教是能目之方便。又曰。有名之教。目有名之义等。如教分齐义（集成复云。目者詺目。如大树叶不离本茎。一外无三树。次引复古。意全同也。折薪云三乘名目等者。此解不然也）今详。孔目曰。一乘义者。分别有二。一者正乘。如华严说。二者方便乘。分别有十。乃至。上来所辨。于眷属经中。欲显圆通无尽法藏一乘教义故。于方便之处示一乘名。令进入者易得解。故作如是说。若横依方便进趣法门。即有二义。通说一乘。一由依究竟一乘教成。何以故。从一乘流故（从本起未门）又为一乘所目故。二与彼究竟圆一乘为方便故（以本收末门）说一乘。非即圆通自在义也。今解。以摄方便是以本收末门。其义可见。所流所目。有何别耶。浅依喻示者。譬如良商从京师出。别处开铺。是约所流义也。若他国客。先揭京货名。后有京贾。实诣其店。待价示货。是被所目义（问。为别教一乘所目。为同教所目耶。有解。凡曰所流及摄方便者。是约同教。若为彼所目者。即约别教。故孔目所言。从一乘流者。即就同教。又为一乘所目者。此据别教。何以知者。下决择中云。即知。彼三乘等法。本来不异别教一乘。何以故。为彼所目故。今谓。所流及摄方便。并通同教别教。如前已辨。应知。所目亦通两教。以教虽二乘唯一故。其约同教者。如稠林章云。若为一乘所目。即属一乘。若约一乘别教。即无尽等。又云。若一乘教所目。即属一乘。若据别教说。即一一烦恼皆无量。又云。若依圆教所目。即属一乘。若入十门。即属别教。又云。渐从其末义。通一乘三乘小乘。何以故。为被圆教所目等。宗义不同。义理各别。此等岂非同教。不可偏执。然此中既约别教。故知。一乘别教是能目。三乘是彼目所被。是故约三乘自宗。俱非教义明矣）。
    一乘三句者。或具教义。约自别教说。或唯义非教。约同教说。或俱非教义。唯约三乘说。隐彼无尽教义故对上三乘三句可解。初句。上约三乘自宗。今约自别教。各具教义。第二句。则上摄三乘。约同教故。唯教非义。今泯三乘。约同教说。唯义非教。第三句。则上虽三乘。唯约别教今虽一乘。唯约三乘。各非教义。复古云。诸句易解。隐彼教义者。三机差别。小智不见闻大法。故说隐也。
    总辨者。或教义俱教。以三乘望一乘故。或教义俱义。以一乘望三乘故。或具。此二句约同教说。或皆具教义。各随自宗差别说也。此中句义。诸解纷然。或有异本。字稍差升。如下当述（宋印本章。二字作三）。
    义苑云。或教义俱义者。以其一乘之教。称实所流。究竟摄益故。望三乘此亦成义。应今更云或俱非教义。约三乘望别教一乘说。今所阙者。窃恐脱故。若不尔者。何以交牒云或具三句约同教说。应难云。上既言别教。何以今具。却成同教耶。答。上是以三乘望别教。乘是直显别教耳。或可便将同教当其一句。足上成三。亦有理在。折薪云。三若望一。三但是教。一若望三。一但是义。上二句约三一相望。第三句约上二句同时故。云或具也。若别教并三乘教。不得相望。以别教三本是一无可相望。三乘教。以不知一亦无可相望。故唯同教具此三句也。第四句各随自宗皆具教义尔。复古云。总论三一也。第三句云或具者。具教义也。三乘为教。一乘为义。集成云。此三句者。牒第三或具句也（指事钞云。或具此二句。约同教说者。谓。同教一乘有二句。一者教义俱教。临门三车。望于一乘。为开方便教也。二者教义俱义。露地大车。望于三乘为示真实相。上之二句。准此可解。余任取舍）。
    第二摄益者。于中有三复古云。约界分内外二机。摄之成益不同也。
    一。或唯摄界内机。令得出世益。即以为究竟。此约三乘当宗说。亦如瑜伽等辨谓。预流圣及登住以上。并得出世自乘不退益等。髑髅眼瞪。枯木龙吟。至下当叙。
    二或摄界外机。令得出出世益。方为究竟。此有二种。若先以三乘令其得出。后乃方便得一乘者。此则一乘三乘和合说故。属同教摄界外亦二。一出分段外得出世益。二引变易外得出出世。问。此中所言出出世者。为但约得佛地益。亦为通于八地已上耶。答。若约三一合说。如梁摄论通寄诸位。则以八地上皆出出世。摄益亦尔。若约直进者。见闻是世。解行出世。但以证入为出出世故。玄谈决择云。三生之义。各在何位。准贤首说。长流凡夫。见闻成种。名见闻生。四十心位。十地圣人。真解真行。名解行生。妙觉如来。因圆果满。名证入生。准清凉义。但取十地为证入生。余同贤首（如演义及会解记。别以等觉因满位为证入生）言和合说故属同教者。有解。凡言同者。总名虽同。随义转异（或全收诸教。或约理遍通。或约同顿实。今以三一和合名为同者。其义一也。此据三一行各和合。名为同也。易简。折薪。及复古等。皆约教义和合解者。误也。言同教者。易简有立三种。折薪立四种。可堂但一种。然祖立同名。有通有别。不可迷总为别。认别为总。随应宜取。勿守一株矣）今意谓。法华会昔日权三异法行。显今一实之行。故云和合说故属同教。所谓不行樵子径。争到葛洪家（清凉亦曰。会昔成今义说为四。是也。若别说三。三皆是权。合三成一故得称实。故知。法行和合名同。若以回三入一名同。则显机增胜故示真实相。谓。露地别授大车故曰入一。即演义云。彰今异昔中。拣云。前俱合成一。一无别法也。今辨一乘。唯一事实。唯为一大事出现于世等。开已俱实。无权可论。义当于废。以此证知。前后义别）故知。次云亦名回三入一教者。义稍别也（此亦未稳。若谓三一和合。约会三归一名同。次回三入一。显机增胜。彰今异昔者。准下教起十门中。第七从三入同。第八从三入别。何故如次七曰如回三入一。八云如会三入一耶。思之）。
    亦名回三入一教。此如法华经说复古云。若先等者先同教。回三入一教。同教之异名也。若孔目云。经云会三归一。故知是同是指教之行相。非释同教之名。会三归一。则是三一共教。共故名同也。法华是同教一乘所依之经。五教三乘。通释释迦如来海印所现一代佛法。不出一乘三乘小乘。三宗收尽。勿以情取。
    若先于一乘已成解行。后于出世身上证彼法者。即属别教一乘摄。此如小相品说问。此约三生。如小相品兜率天子者。何故无见闻耶。答。今既据摄界外机。得出出世益有二种中。先辨同教。此明别教。是故不以三乘方便。直摄于一乘解行出世身机。令得证入出出世法。故不论界内见闻生。又约界内通见闻解行。出世唯证入。见闻入证皆约一乘。故属别教。故探玄云。悉先修善者。明宿有见闻一乘。修普贤善根故。喻中如在欲界已得初禅。身虽未转得彼天乐。如是众生。遇此光明。顿得十地。身犹未转。令本身肉眼而得普见。是则三祇可以念屈者。明一摄一切也问。先于一乘已成等者。为何生身。后于出世身等者。亦为何生身证彼法耶（未入狱前。是见闻生。踞狱升天。即解行身）答。未坠已前已成解行（未必可指第二生身。唯是界内信解行故）尚经一生得具见闻故。若熏习则二生成其解行。三生得入果海。故十玄门云。问。既言久修始得者。云何言一念得耶。答。言久修善根者。即在三乘教摄。非不久植。从三乘入一乘。即是一念始终具足。同一缘起大树。而此三生只在一念。一念岂不成佛耶。故探玄云。益当机天子。以是普贤诸位相摄善巧法。是故创得出地狱已。闻此普法。即得十地。明与三乘渐次教不同也。又云。如是迟速。无碍自在。是此圆教。非余宗也。次言后于出世身上等者。谓。天子创出狱已。生兜率天。是出世身上。闻此普法。即得十地虽垢三昧。即于界外解行身上。得因圆满出出世益。又不离天处。见佛法身。为证入生。以诸天子不舍分段故。石压笋斜出。崖悬花倒生。斯之谓也。问。佛为菩萨时小相放光。令彼众生得净十眼（探玄云。以彼众生宿有见闻普贤法种。复遇舍那法界光触故。得普贤之益云云）若尔虽地狱身。遇光触后。容已成解行。云何属见闻生耶。答。有四因缘。正生天已。成解行生。彼蒙光触。是见闻满。而善种未全清净。故集成云。先于一乘已成解行者。随好品云。天鼓发音。而告之言。诸天子。汝以心不放逸。于如来所种诸善根。往昔亲近众善知识。疏云。示宿因。心不放逸。显曾修行。于如来所种诸善根。通见闻等。亲近知识。必曾闻法。成金刚种。后于出世身上证彼法者。彼又云。尔时诸天子。闻说普贤广大回向故。便得十地。获诸力庄严三昧等当知。以堕狱前见佛闻法所种善根。为之已成解行。是初生满。而非二生也。问。证彼法者。为是信满。更为顿圆果海耶。答（指事钞意。为信满位）探玄云。遇光得十地者。此中有三重益。初明佛光普照诸天子。令得十地。二此天子毛孔所出香华盖等。复益众生令得轮王。亦是十地。三轮王放光。照余众生。亦令得十地。此三位之益。皆悉齐等。同时顿成。折薪云。彼经说地狱天子三重顿圆十地。遇光息苦。获十眼等。即是出世身。往昔亲近知识等。是先于一乘已成解行（未坠狱身。恐是信满）也。清凉释云。心不放逸。显曾修行。种诸善根。通见闻等。乃至。诸天子闻天鼓说法。得十地等。即出世身上（狱中光触益）证彼法也（生天闻法益。恐是证入生）复古云。先成解行者。界内通见闻（先于一乘）解行。（已成解行）出世唯证入。见闻证入。皆约一乘。故属别教。
    三或通摄二机。令得二益复古云。二益者。出世出出世二种益也。
    此亦有二。若先以三乘引出。后令得一。亦是一三和合。摄二机成二益。故属同教。此如法华说问。此与上摄界外机。三一和合。说属同教。有何别耶。答。前但摄界外机。令得一益。今则通摄界内界外二机。令得出世出出世二益。故义门别也。若依义苑。释前文云。且三乘权教。令断三界结缚。是一出世。令此实教。令除微细结使。云出出世。斯乃先以三乘化。后令入真实。则会三乘归一乘故。属同教摄。此是三乘同教故。次云亦名回三入一教也（此解非也。探玄既云三乘同教如深密等。故知不然耳）通摄二机者。谓。界内界外之机也。若乃三乘先摄。同游解脱之门。后趣一乘。齐证圆融之境者。则三资一实。一导三乘。故云三一和合。故属同教。此是一乘同教。称参具德故。若不尔者。何异前说。故学者应思（此亦未稳。今如前知）。
    若界内见闻。出世得法。出出世证成。或界内通见闻解行。出世唯解行。出出世唯证入。此等属别教一乘。此如华严说。言界内及出世等者。约系不系。义为不同。身虽分段。亦出世等故。大象不游兔径。是也。义苑云。此谓直显一乘之机。故约三生而说。所以于具缚身中。见闻大威德法门。成金刚种。此是界内见闻生。依种发解。成行。即离结缚。此乃出世得法。是解行生。依行证入。出彼情解。是出出世证入。或界内通见闻解行者。此谓解行一生通界内外。何以故。圆解圆行见闻并具故。余义同前。一生不克。三生必圆。不落阶渐故。属别教一乘耳。折薪云。或界内下。唯界内通解行。与上别耳。此如善财初见文殊时。经云。又以大圣知此童子已曾供养过去诸佛。深种善根。信缘广大。常能亲近诸善知识。身语意业皆无过失。勇猛精进。得菩提道。求一切智。成佛法器。其身清净。犹如虚空。此则初见文殊。便赞过去善根。然未获信智。故知是界内机已有见闻及解行也。后文殊言下。总信一切佛法。方是信位。迆逦直到。得见普贤。方是因圆。并是解行生位。即得出世益也。第三生中方证满果。即界外机。得出出世益。此约因果满分二生也。言如华严说者。复古云。所辨乘体教义摄益。皆是所诠。如经说。即约能诠教也今举。此经宗明三生圆满。而此三生只在一念。一念无尽。宁容拟议。南迈烟水。犹在半途。百尺层楼。倒骤俊马。地狱触光。灯笼含笑。薰风自来。殿阁生凉。霏兮郁兮。花点苍苔。理毒性恶。一任濡尾。如斯提唱。倘匪参玄之士。难为话会。子规啼碧树。怀抱向谁倾。今姑临文特标而指。若说众生本来具足圆满。乃寄理即佛以显称性。若约行位明信满及六位成佛。乃寄分真初十住已去。而显无尽圆极。如普庄严善财童兜率天子。皆寄显乎究竟即佛。然虽藉所寄之律。而非显践所籍之蹊而已。繇是不全同他立矣。请。学者祛情。勿滞旧窠。那劳频频点示也叙古今立教第三。
    古今诸贤所立教门。差别非一。且略叙十家以为龟镜复古云。前之二章。已辨所诠乘法。摄机成益。三一不同。同别亦异。将显能诠经论诠有浅深。以示所宗圆极理。宣判教开宗。先叙古今名范故说此门。名贤俊杰。开判良多。且叙十家以示方轨。折薪云。如大疏叙二十余家。今既略叙。故云且也今谓。准探玄记。初开十门中。第三显立教差别。略提十类。一叙古说。二辨是非。三述西域。已上三科。即今章收。虽有异同。大概然耳。次之五章。如下图示。然自古净影义章。明古立教。总举三家。天台妙玄亦出十家。但陈古师。而阙新宗。慈恩法苑。复未具备。今已略提十类。括尽古今。可谓足为龟镜。孰不闻命乎。盖大师戢化之后。洎乎清凉违于本宗立教之洪格。而颇有议者。纷然抗于吾祖教纲。抑如爝火之竞日月。姑似揜余辉于海为之可叹。仅阐野客之蛙见耳。复有曼荼罗宗而出袭其流者。自矜所习。滋凌圆极。嗟乎。积岁之谬。遽难可折。只就成妨太者。即如逐节至处当辨。具于十玄缘起初委述之耳。探玄第一开十门中。第三显立教差别略提十类。
    一。依菩提留支。依维摩经等立一音教。谓。一切圣教皆是一音一味一雨等。但以众生根行不同。随根异解。故有多种。如克其本。唯是如来一圆音教。故经云。佛以一音演说法。众生随类。各得解等也续僧传云。菩提流支。魏云道希（慈恩法苑。及灵祐师补忘饰宗记。并云。后魏菩提流支。此云觉爱。义苑云。此曰法意。会解记云。即北朝元魏时也。拣于曹魏故名后也。姓拓拔都云中。至孝文时。迁都洛阳。改姓元氏。名元魏也）北天竺人也。以魏永平之初。来游东夏。具如本传。净影云。又菩提流支。宜说如来一音。报万大小并陈。不可以彼顿渐而别（静法苑公刊定记。清凉玄文。圭山圆觉大钞。皆同此义。义苑。集成。并据此耳。若依探玄及慈恩章。饰宗记等。全同此章。折薪亦同。故义林云。唯立一时教。佛得自在。都不起心有说不说。但众生有感。于一时谓说一切法。华严经云。如来一语中演出无边契经海。维摩经云。佛以一音演说法。众生随类各得解等。又无量义经言。四十余年常说不生不灭一相无相。但由众悟解不同。得诸果异。法华亦言。一雨普润。三草二木。生长不同。优婆塞经言。三兽渡河。浅深成别。故知。诸教但总一时无二三等。饰宗全同）折薪云。然大疏叙此。当罗什法师所立。若留支所立。则云如来一音同时报万。大小并陈。此则佛音具异。今章与探玄并云留支者。今详。贤首二处为正。何者。以清凉所叙二家立一音教。恐后来传写者。误书却为留支字。作罗什字尔。不然岂贤首二处俱误耶。若天台叙留支明半满教（此解不知贤首与慈恩同。清凉据于净影静法。各据一偏。故不尔耳。今详。贤首不依净影者。谓。大小并陈。佛音具异。即顺华严明。善□女能奏音乐。一声能出百千音。一一音中。复百千音。善逝如是。一乘而出一切音之说。若立此一音教。则贤首亦所共许。是故此章与探玄中不取斯说。但取异解在机之边。全与饰宗及法苑同。然静法清凉。不得祖意。偏言。流支义。佛音具异。什公说。异自在机者。皆不然也。义苑又云。菩提流支。立一音教。谓。如来一音。同时报万。大小并陈。故许随机领解各别。则顺圆音。一音中具百千音之一义。则为教本。正属不分耳。此解亦失祖承。皆所不取。又集成云。此与玄文相违。薪云。玄文传写之误。若尔岂圆觉亦误也。今谓。虽非写误。而玄文非矣。何者。若谓留支义佛音具异者。此章及与探玄。并基师祐师。岂皆为非乎。况此经所明宝女妙声。喻佛法螺圆音。一音出多音义。他师亦立此一音教。则贤首岂可不须之欤。故知此义于此不便）复古云。然此一音。或名教本。或谓。本末镕融。一大善巧法。而圭山乃谓。圆教摄于前四。一一同圆。海中百川。无非海也。或名法界大宗。或名无尽圆通自在宗。即是华严全收诸教大宗也。今章与探玄。独引菩提流支。证一音教。引维摩经前偈。佛以一音演说法。众生随类各得解。皆谓如来同其语。斯则神力不共法。肇曰。密口一音。殊类异解。探玄十一云。一约类。或为天众现一天音。能含余类。各别得解。对人亦尔。余类皆然（集成云。三记误探玄令字为含。又与出现语业中疏钞相反。彼钞云。第二唯是一语无多音等。一云。人法影略。但此引随频音。与彼随根解为异。一云。各随见闻不同。如天台叙。流支半满二教也。后二随意取舍）清凉曰。如来一音。同时报万。大小并陈。玄文双引流支罗什。于罗什下。引经次偈佛以一音演说法。众生各各随所解。普得受行。获其利。斯则神力不共法。肇曰。佛以一音说一法。众生各随所好而受行。探玄云。二约法。或为众生说施一音。亦令人解戒定等。清凉曰。佛一圆音。平等无二。无思普应。机闻自殊。非谓音本陈大小。又云。初则佛音具异。后自在机。各得圆音一义（今谓。控玄二义。并约自义。今叙古立。不可一概而滥。如上已辨）有谓与清凉异者。误矣（今谓。清凉为非。亦如上述。圭山笑睿可堂三人。证龟为□。一串穿却。非矣）言维摩经等者。折薪云等者。等取法华华严。故下云一味一雨。即法华药草喻品中文也。亦如出现品众水一味喻等（具应更云无量义经。优婆塞经。如上具引）故经下即净名经。言等者。等有二意。一等余半偈。二等余二偈。下半云。皆谓世尊同其语。斯则神通不共法。余偈云。佛以一音演说法。乃至。或生厌离。或断疑。斯则神通不共法（又法苑云。菩提流支亦立二时教。楞伽经说渐顿者。莫问声闻菩萨。皆渐次修行。从浅至深。名为渐也。顿者。如来能一时顿说一切法。名之为顿。云云。此意谓。约佛音则立一音教。若约机则立渐顿教。今准此意。留支本约教本立一音教。若约根解亦立二教。天台叙留支明半满教。约教约机。准例可知）。
    二依诞法师等。依楞伽经立渐顿二教。谓。以先习小乘。后趣大乘等。大由小起故名为渐。亦大小俱陈故。即涅槃等教是也。如直往菩萨等。大不由小故名为顿。亦以无小故。即华严是也（宋印本云护法师。薪云。未详上字。集成亦云护法师。并就字误。或清凉疏云隋远法师。或异本疏云隋延。高丽印本演义钞云延公。决择记据之牒耳。会解记云远公。依凉疏也。会玄记云。高僧传云。延着涅槃疏。梦马鸣授。疏成卷轴放光。延兴寺讲天雨四花。今按本传。大兴善寺昙延。三朝帝师。齐朝为昭玄上统。此等诸说。并非今所取）净影义章云。又诞公云。佛教有二。一顿。二渐。顿教同前（晋刘虬居士。立顿渐二教。顿如华严。净影前举之故）但于渐中。不可以彼五时（道场观师。亦立顿渐二教。于渐教中。亦立五时。天台云。开善光宅所用也。如嘉祥玄义叙）为定。但知昔说悉是不了。双林一唱是其了义（静法慧苑刊定记亦云。隋朝诞法师。亦立渐顿二教）天台妙玄依此破云。若尔诞公双树已前。指法华经。悉不了（补注云。僧传有江西释智诞。亦善经论。其人是乎。今谓。昙延法师门人。即有慧诞法现。承袭师授所立是）问。此章既举诞公。何故探玄云。陈朝真谛三藏等。立渐顿二教。所立同耶。答。立二教师不止。故云等。等言等取诸德。若依饰宗云。宋朝昙牟谶三藏。立二时教。一顿二渐（刊定及清凉疏并云。昙牟谶三藏。明半满教等。义苑云。此虽约机说有顿渐。而所说法不出半满。是半满二教。则西秦昙牟谶三藏。依涅槃经立。即声闻藏为半字教。菩萨藏为满字教。故云后代诸德多同。由多同。故。所以附出）顿者。如楞伽等。为诸菩萨上根种姓者说。全断妄想。证彼如如。即是大不因小。名之为顿。二渐者。始从鹿苑。终至提河。中间所说。从微至着（初提谓经。次阿含经。次般若经。四法华经。五涅槃经）此等渐顿。即同涅槃半字满字也。故知。各标一师。等取于余。皆不违也。言依楞伽等经等者。问。楞伽经中有四渐四顿。多依地位（地前四渐地上四顿）如何今约迂捷为渐顿耶。答。佛经文义多含。受解不等。故判各殊（且昙牟谶立渐顿教。梁真谛师亦立二教三轮。道场观师涅槃序。创立顿渐。渐中立五时。隋慧远十地论疏。立声闻藏及菩萨藏。菩萨藏中亦有二种。一是渐入。二是顿悟。又晋武都山隐士刘虬云。如来一化所说。无出顿渐。华严等经。是其顿教。余名为渐。渐中有其五时七阶。唐奘三藏立三地教。慈恩章疏云。若大由小起。即有三时年月前后。解深密经说唯识。是也。若顿教门。大不由小起。即无三时前后次第。即华严中说惟心是。华严深密唯识等。第三时也。大不由小。即无三时诸经前后。多分顿渐无别教门。随一会中所应益。故。此等诸德。立渐顿教。或依楞伽。或依涅槃等。随自意乐。取证各不一准故。下分教章。自依楞伽。以始终顿合为渐顿二教。故知经文义含。判意各别）演义钞云。楞伽经中（入楞伽第二卷）大慧白佛言。世尊。云何净除自心现流。为顿为渐。答中先明四渐。佛告大慧。渐除非顿。一如庵罗果渐熟非顿。如来净除众生自心现流亦复如是（此喻十信）二如陶家作器。渐成非顿三如大地渐生非顿四如习艺渐熟非顿上之四渐。约于修行未证理故。下云四顿。约已证理故。一明镜顿现喻。经云。譬如明镜顿现一切无相色像。如来净除一切众生自心现流。亦复如是。顿现无相无有所有清净法界（喻初地至七地）二日月顿照喻云。如日月轮顿照显示一切色像。如来为离自心现流习气过患众生。如是顿为显示不思议最胜境（喻八地已上位）三藏识顿知喻云。譬如藏识顿分别。知自心现流。及身安立受用境界。彼诸依佛亦复如是。顿熟众生所处境界。以修行者安处于彼色究竟天（此喻报佛）四佛光顿照喻云。譬如法佛所作。依佛光明。照曜自觉圣趣。亦复如是。彼于法相有性无性恶见妄想。照令除灭（亦喻法报。前喻顿成。此喻顿照）又上四渐四顿。多依地位。古今同为此释。亦顺经文。今释。通于横竖。则位位之中。皆有顿义。然约横论。顿复有多义（一顿悟渐修。如见九层之台。则可顿见。要须蹑阶。而后得升。今亦如是。顿了心性。即心即佛。无法不具。而须积功遍修万行。此约解悟。二者顿修渐悟。即如磨镜一时遍磨。明净有渐。万行顿修。悟则渐胜。此约证悟。三顿修顿悟。如利剑斩丝。十茎齐斩。一时齐断。亦如染丝。一时齐染。一顿成色。故万行齐修。一时朗悟。四渐修渐悟。犹如斩竹节节不同。圭山圆觉疏钞。及贞元疏等。皆用顿渐修悟四句。此是不契圆顿实义。况祖师禅。嗟乎澄观宗密僻见。谅堪哀哉）折薪云。言依楞伽等者。等于宝积等也。今言渐顿各有二义。渐二义者。一约所被机。谓。从小入大之机所得大小乘教。共名为渐。二约所说法。谓。一经中大小俱陈。立浅深相。故名为渐。即涅槃经也。顿二义者。一约所被机。谓直往菩萨。不由小来。二约所说法。唯大无小。又云。以大经中约机约法俱无小乘故云即华严是也（圆觉圭山钞云。一化仪顿。谓。华严经。二逐机顿。谓。对上根具足凡夫。顿指绝待中道真性。即胜鬘。密严。楞伽。圆觉等。四十余部。不同法华涅槃之类有三可破。有权可会。但显一真觉性。又云。法华涅槃是渐教终。又云。终教法华涅槃之类。顿教华严用鬘之类。又云。法华涅槃劣于楞伽胜鬘等四十余部经等。今谓。宗密呆判。皆不可依。若谓华严是化仪。法华是渐终教者。化仪四教。属尔前教。不如法华开显超八之圆必矣。非秖捉灵凤而为拙鸠。抑亦屈夜光为爝火焉。他诮且驻。今家一乘圆教有二。一同教。谓。法华等。二别教。谓。华严经。盖吾祖判法华等。皆华严中海印一乘同别教义。然以楞伽胜鬘等属三乘教。何因一乘同教。可劣乎三乘教哉。于呼圭山愚见昧识。其翅古今一人而已）。
    远法师等后代诸德。多用此说问。探玄中叙真谛师渐顿二教竟云。后大远法师等。亦同此说。清凉疏等。举牟谶半满教。云隋远亦同。然半满约小大。渐顿约权实偏圆。故渐通大小。不局半字。何为是耶。答。大乘义章一曰。大小顿渐分别。所谓局教。渐教顿教。一切小法。名为局教。大从小入。名为渐教。大不从小。名为顿教。及十地论疏云。圣教万差。略要唯二。谓。声闻藏（声闻声闻缘觉声闻）及菩萨藏。菩萨藏中亦有二种。一渐入。曾修大。而退学小。后还入大。名为渐。久习大乘。今始见佛。能堪闻大名为顿。又观经疏云。须知教之大小。教别二藏。谓。声闻藏及菩萨藏。须知教局渐及顿。小教名局。大从小入。名之为渐。大不由小。谓之为顿。准此。远公约法明半满教。约机立顿渐教。余师例知。故云后代诸德（言慧远者。一东晋庐山慧远法师。二隋泽州净影寺慧远。为简东晋故曰随远。亦简南庐名称北远。又义苑云小远。或探玄及会解。简唐不远。故称大远。今亦指此云远法师。三唐慧远曰小远嘉祥门人也。各为简异。所标别耳）。
    三依光统律师。立三种教。谓。渐顿圆复古云。光统即佛陀三藏高弟也。大统。名慧光。南山宗承之。律宗之祖师也（邺都大觉寺慧光。即法聪孙。道覆弟子。光下十支。一道晖。洪遵。洪渊。法砺。道成。怀素。法藏。又法砺。满意。大亮。昙一。澄观。二道云。道洪。智首。道宣。三净影寺慧远。四大衍寺昙隐。皆从光出。余略）常讲大经。有广略二疏所立教门。则至相搜玄亲承用也。此方首判华严。为别教一乘。人到于今。咸受其赐。非聊尔人也。义苑云。华严传说。判华严为圆教。始于光统。故海东有立为祖承。更推佛陀。以无高祖故。云诸德宗承耳。折薪云。此渐顿圆。探玄大疏。皆同此说。而天台家叙乃云。佛陀三藏学士光统所辨四宗判教。一因缘宗等（嘉祥玄论云。四宗是光统著述）全同大衍中说。以光统华严疏中亦明四宗等义故。引说异同也（今谓。约教则三。谓。渐顿圆。以宗分则四。宗教等。乃门人大衍所承）。
    光师释意。以根未熟。先说无常。后说常。先说空。后说不空深妙之义。如是渐次而说。故名渐教。为根熟之流。于一法门具足演说一切佛法。常与无常。空不空。俱说更无渐次。故名为顿清凉钞云。显立义也。于中渐约不具。顿约具说。不同延公大小相望成顿渐也（折薪云。不同护法师约机等）言具说者。即如涅槃说空者所谓生死。不空者所谓大般涅槃等。又云。若空不空。若常无常等。皆令广开。即是顿也（折薪云。创述华严广略二疏。广有十卷。略有四卷。据圆宗文类。引彼略疏所叙三教。初二有少不同。今文多是广疏中意。故文云光师释意等也。又此中顿教。即上渐教中次义。复古云。然上二教释义。探玄周疏。并作此说。此乃吾祖略撮彼义。以成其文。若据彼疏。搜玄中全用也。渐教则说三藏。彼文云。初门渐内所诠三故。教则为三。谓。经律论。所为二故。教则为二。谓。大小藏通收一代渐经。故言先空。后无常。先无常。后说常等。彼又云。二顿教者。下经云。若众生下劣。示声闻道。乃至。若有无上心。说无尽佛法。以此文证。知有一乘及顿教及三乘差别。以此文中四乘顿用故。云具足演说常无常空不空同时俱说。此则化仪有异。所说之法不别。指圆觉为化仪之顿。义同此也。今谓。圭山指华严为化仪之顿。以圆觉为逐机之顿者。一妄也。然可堂更迷圭山。为错中错。矣）为于上达分阶佛境者。说于如来无碍解脱究竟果海圆极秘密。自在法门故名为圆。即此经是也清凉疏云。经亦约化仪说有前后耳。意明今时堪受顿者。必昔曾受化。故云根熟。上达之言。义兼地前。分阶佛境。即谓地上。于理亦通（钞曰。下辨顺违。此师所立义多顺理。故不辨违。于中先出立意。后解妨难。顿中化法。无异渐中。别时说空不空。即名为渐。同时说空不空。即名为顿。故是化仪。其第三亦约化法。拣异前二。从多分说故。云此亦约化仪。意明下解妨难也。刊定记主有其二难。一合难渐顿云。若渐根生熟俱渐。顿根生熟俱顿。则渐顿可分。既云未熟名渐。已熟名顿。则此于一渐根。但生熟为异。无别顿义。或应彼一有渐顿二根。生必至熟。熟必众生。故或应一切皆是渐根。无有不从生至熟故。今为此通。刊定以根定于渐顿。则有此难。今谓。为其根生。渐说法门。名之为渐。为于根熟。顿说法门。则以为顿。何得以生熟俱顿难耶。既不约根。何得以生必至熟等难耶。二别难圆云。既云分阶佛境。则地前无有堪闻此经。则违出现品佛刹尘数众生。发菩提心。释曰。彼以上达分阶佛境。合为一义。故有此难。今则上达为地前。分阶佛境为地上。故不违彼文。亦不失于大理。况初发心时便成正觉。岂非分阶佛境之人。云云。今谓。清凉圭山。尝拟台家。动论化仪化法。迂之甚矣。若以华严属化仪顿者。不如法华独妙显露非顿非渐超八之圆者。弥已彰矣。何不思邪。况光统立教。全顺理。则大师何以属叙古中。相是非耶。又上达为地前。未详何据。出自臆断耳。何况初发心时便成正觉。为分阶佛境之人。岂为地上。若为地前者。何故秖云上达之言兼地前耶。进退皆失光师意。不可诬也）言名为圆即此经者。问。检光师华严疏（本邦所存。略本。有四卷）第一卷云。今此经者。三教之中盖是顿教所摄。又云。顿者。始于道树。为诸大行。一往直陈宗本之致。方广法论。其趣渊玄。更无由籍。以之为顿。何故章主此经为圆耶。答。准彼立意。为根熟之流。下谓。于一法门具足演说一切佛法。及与说无碍解脱果海自在法门。即此经是也。是非华严。更为何经。明知。彼师乃指此经。为顿圆摄。不足疑也。故探玄云。即以此经是圆顿所摄（此邦现本）又方轨（搜玄第一）云。一化始终。教门有三。一曰渐教二约顿教三言圆教者。此经即顿及圆二教摄。又华严传说。判华严为圆教。始于光统以此推之。至相全所承用。及探玄文既灼然矣。而光疏应晚圆字。或教字作圆。否则首判华严为别教一乘。海东有立为祖承者。何为耶。
    后光统门下。遵统师等诸德。并亦宗承。大同此说复古云。尊等者。即名也。光师之高弟也。遵严敬仰。有过其师者今稽僧传。光师门人。有释昙遵。亦为僧统故。恐应称遵统也。有云。今章遵统者。即洪遵也。为国僧统。故曰遵统（续僧传云。隋洪遵。随道云师听四分律。兼受道晖。遂制律钞五卷。又兼达华严。作疏七卷等）今谓。洪遵则属道晖支。非光门下。而昙遵师者。正是高弟也等者（光师门下有十人。道晖。道云。慧远。昙隐等。如上夹注）等取下大衍等。故曰诸德并亦宗承大同此说按天台妙玄。光统所辨。四宗判教。一因缘宗。二假名宗。三诳相宗。四常宗。指涅槃华严等。广如彼破。全同大衍。方知。衍师立。四宗教。出自光统也（义苑云。更推佛陀。以无高祖故。云诸德宗承耳者。非也）四依大衍法师等一时诸德。立四宗教。以用通收一代圣教义苑云。此师生隋朝。立四宗教。各从所立得名。折薪云。虽佛陀光统皆立此四。然大衍是隋时。佛驮等是后魏地。则光统在前立。今云一时诸德者。恐等隋朝诸师尔（已上二记。并依清凉大疏。云隋朝大衍法师。而不检谁人耳。又演义钞据今章云衍师。直曰衍公。故会解会玄两记。皆袭用之。皆不然也）今谓。探玄及刊定等。曰齐朝大衍法师立四宗教。按。僧传云。齐大衍寺昙隐法师者是。即与净影远俱光统之高弟也。光师已立四宗教。大衍承之。在齐隋间。故天台玄云光统所辨四宗（嘉祥同之）净影义章云。宗别有四（此四乃是望义名法。经论无名。实有此义。前二是小。后二大乘。各有浅深故也）一立性宗。亦名因缘（小乘中浅。说法各有体性。皆从缘生。不同外道。当彼毗昙）二破性宗。亦曰假名（小乘中深。说法虚假。虽无性而不无假相。当成实论）三破相宗。亦名不真（大乘中浅。前虚假。相亦无所有。此虽无相。未显法实）四显实宗。亦曰真宗（大乘之深。说法妄想故有。妄想无体。起必托真。真者。如来藏性。恒沙佛法。同体缘集。不离不脱。不断不异。此之真性缘起。集成生死涅槃。真所集故。无不真实。辨此真性。故曰真宗。今谓。清凉圭山。台门山外。皆不出此耳）具如彼叙。恐烦不述。
    一因缘宗。谓。小乘萨婆多等部（义章如上。下皆效之）妙玄云。指毗昙六因四缘。难云。若尔成实亦明三因四缘。一切诸法皆为因缘所成。因缘语通。何独在毗昙折薪云。等者等取雪山部多闻部。宗轮论指此二部。多同一切有部也（此解未稳。更等余部。随应可取）。
    二假名宗。谓。成实经部等妙玄云。指成实三假。难云。观三假浮虚。乃是世谛事法。非彼论宗。彼论见空得道。应用空为宗。折薪云。清凉云。成实论先是数论弟子。以所造为能造。后出家入佛法时。经部摄故。即成实论属经部师摄故云尔也。等者等取说假部也（今谓。宗轮论云。从大众部流出三部。一一说部。此部执世出世法。皆无实体。同一假名。二说出世部。执世法从颠倒生。三鸡胤部。执论是正说。经律方便。次出一部。名多闻部。广学三藏。次出一部。名为说假部。基云。此部说世出世法皆通假名。为以真实。故不同一说及出世部。其上座部。分为说一切有部雪转部。后从有部出一部。名经量部等。于中。一说等所计唯假。经部宗计通假实。萨婆多宗。唯之非假。准此。一说等不止一破性。相亦虚无。则亦应少分属第三宗。今第二宗。虽说无性。而不无假相。故当成实经部宗等。故知。等者。等取说假少分。及经部末师也）。
    三不真宗。谓。诸部般若。说即空理。明一切法不真实等（破相宗也）妙玄云。指大品三论。难云。此指大品十喻。为不真诳相者。龙树弹方广云。取佛十喻。说一切如幻如化无生无灭。失般若意。与外道同。云何拾他所弹之义。立不真宗。经明佛性常住。何但明幻化耶。华严涅槃。皆明幻化。亦应是不真宗。（此即当彼大乘方广道人。及三论宗俗妄真实宗等。亦应少分等取说出世部一说部等。如下开宗中辨。）四真宗。涅槃华严等。明佛性法界真理等妙玄又难常宗指于涅槃。何但明常。亦明非常非无常能常能无常双用。云何单取常用为宗。单轮只翼。不能飞运乃至。覆却并决。四宗名义。甚不便也（言华严等者。等取胜鬘。密严。如来藏经等。言真理等者。等取胜鬘明如来藏。空不空藏。及鸯掘经中。诃文殊不知真法。妄取法空。所取妄空。即是不真。其所不知真法。即是显实。又涅槃中见一切空。即是不真。不见不空。不空之实。即是真宗。经说非一。故云等耳）。
    五依护身法师。立五种教。三种教同前衍师。第四句真宗教。谓。涅槃等经。明佛性真理等。第五名法界宗。谓。华严明法界自在无碍法门等刊定记云齐朝护身法师等。义苑云。护身即是寺名。折薪云。约处标名也。名自轨。时人号为大乘法师妙玄云。有师开五宗教。四义不异前。更指华严为法界宗。即护身自轨大乘所用也（释签云。护身寺自轨法师。大乘。是人为立号。以重其所习。故美之称为大乘）难云。难四宗如前。若言华严为法界宗。异大涅槃。涅槃非法界。但名常宗。大经云。大般涅槃是诸佛法界。若为劣谢华严耶。若法界非常。应有生灭。常非法界。摄法不尽。此皆不可然也。大品云。不见一法出法性外者。法性即是法界。又云。一切法趣色。是趣不过。岂非法界之说。而独言华严是法界。异于涅槃大品耶（今谓。准此。言涅槃等者。等取大品等。言真理等者。等取胜鬘空不空藏等。如前。言法门等者。等取解脱究竟果海圆极秘密如前）。
    六依耆阇法师。立六宗教义苑云。耆阇即寺。名曰凛师。复古云。耆阇亦以处标名也（续僧传第七。陈朝钟山耆阇寺安凛法师。姓秦氏。出家听嵩高少林寺光公十地。一闻领解。又受禅法。悉究玄门。陈永定年。□住耆阇寺。年七十七。至德元年卒）妙玄云。有人称光统云（凛即光统门人）四宗有所不收。更开六宗指法华。万善同归。诸佛法久后要当说真实。名为真宗。大集染净俱融。法界圆普。名为圆宗。余四宗如前。即是耆阇凛师所用。难云。四宗如前难。今问。真常两宗。真常若同。何故开两。若异。俱非妙法。何者。真若非常。真则生灭。常若非真。常则虚伪。又真若非常。与前三宗何异。若常非真。即有破坏不。次难圆宗。若言大集染净圆融。异于涅槃华严者。此亦不然。大品云。即色是空。非色灭空。释论解云。色是生死。空是涅槃。生死际涅槃际。一而无二。此岂非染净俱融。又云。一切趣色欲。趣嗔。趣痴诸见等。岂非俱融之相。净名云。一切尘劳是如来种。不断痴爱起诸明脱。行于非道通达佛道。此圆融何异大集。
    初二同衍师。第三不真宗者。明诸大乘通说诸法如幻化等。第四真宗者。明说诸法真空理等。第五常宗者。明说真理恒沙功德常恒等义等。第六圆宗者。明法界自在缘起无碍德用圆备。亦华严法门等。是也。
    义苑云。此现立六宗教。据名。则前四宗同前衍师。今但云初二同者。谓。初二名义皆同。第三已下。名同义异。故将彼第三一宗。分成二宗。谓。不真唯明诸法如幻。真宗方明真空理等。又于第四真实宗。分出华严。为第六圆宗。明法界无碍等。若第五同诸师同归时教。第六同护身法师法界宗教。又真宗说真空理常宗说真理恒沙性德常恒（体相二大）既是真理非常宗者。应同无常耶（即据清凉。是虽同台。此师开前衍师一显实宗为四五宗。既是体相二大分异。何致斯难）又三四二宗。但法喻之别故未尽善（折薪云。衍师唯约法空理为不真。今以如幻等为不真。即约喻别也。其真宗却是衍师不真宗。但约法显名真宗也）又刊定记云。第三第四只是一义。谓。不真如幻。引喻显空。真空理性。就法说空。法望于喻。岂二门耶。今谓。此师三四。即同衍师破相显实两宗。既是大乘之中浅深分派。虚实阻岐。何故静法。清凉。云但法喻之别耶。却成似破。自招害耳。今依复古云第三不真等。但约俗谛诸法如化。第四约真谛说空理真实（折薪及会解记云。此凛师不真宗与真宗。并是衍公不真宗故者。非也）第五约性德常恒。第六约华严德用圆满。故名圆宗。

华严一乘教分记匡真钞卷二
华严一乘教分记辅宗匡真钞

　　日域京西华严寺住持僧浚凤潭撰
    　　　　　　

    七依南岳思禅师及天台智者禅师等。立四教该摄一代东流教义苑云。南岳（按。大明统志云。湖广衡州府衡山。即南狱也。周八百里。上有七十二峰。十洞。十五岩。三十八泉。二十五溪。其峰高峻者五。而祝融为最。大师昔冥空有声曰。可往武当南岳。是入道山也。遂往栖止十年。前身履此。即古寺也）天台（浙江台州府天台山。道书谓。上应台星。高一万八千丈。周八百里。辅行云。上应天之台星。故曰天台山也。亦云天梯山。高险如梯升天。故曰天梯山。后人讹转云天台耳。传说。智者初至金陵梦。岩崖万重。又见一僧遥伸手挽师。觉与门人南征。陷沦斯山。先有青州僧定光。居四十年。顗相见。知梦详。）皆山名。举处辨人（续僧传云。慧思禅师。俗姓李氏。武津人。从慧文禅师习禅。豁然开悟。故韦虚舟云。自佛教东流。秘密斯阐。思大师之所证。智者大师之所弘。故思大师一见。便云。昔日灵山同听法华。宿缘所追。今复来矣。又入道场呈心。云非汝不证。非我不议。师资传芳。故此并叙耳。故辅行云。南岳委知而不细判。至天台来。分别始盛。又南岳四十二字门。作后三教义释。终于陈大建元年六月十二日。春秋六十四。言智者者。名智顗养里切字德安。姓陈氏。颖川人也。有晋迁都。寓居荆州之华容焉。即梁散骑益阳公起之第二子也。备于别传及诸章记。非此可尽。故天台传云。陈隋二代三帝国师。陈后主及隋文帝及炀帝。为晋王时。请为菩萨戒师。帝亲礼足。奉名为智者。帝为立号。美其德也。春秋六十有七。开皇十七年十一月二十四日。坐蜕于天台山大石像前。具如别传国清百录。
    一名三藏教。谓。是小乘。故彼自引法华经云不得亲近小乘三藏学者故。又智度论中说小乘为三藏教。大乘为摩诃衍藏。
    经律论三。各含文理。条然不同。名三藏教四教义云。此教明因缘生灭四圣谛理。正教小乘。傍教菩萨。释签云。他云。三藏通大小。何故但属小。今明。如法华云贪着小乘三藏学者。又大论中。处处以三藏对衍。而辨大小。故准此文。以三藏为小。若通论者。小衍二门。俱有三藏。但是通途。非别意也。若唯通途。如何消释法华大论（今谓。不然。法华既有拣别之言。大论是随他宗名。如下当辨）此之三藏名通大小。今取小乘三藏也（言彼自引者。天台四教义等。引法华文。如章所牒）清凉云。此师立义。理致圆备但三藏名义似少滥。以余三教亦有三故静法与作四种过。一滥涉大乘失（以大乘亦有三藏。应名三藏教故）二大无三藏失。以彼不名三藏故。三特违至教失（彼云不得亲近小乘三藏学者。有小乘言。拣异大乘故。明知三藏不唯属小）四有不定失（以小乘诸部有不立三故。如经量部。但立经律二藏故。有立五藏。成实三外立杂藏及菩萨藏故）以有此四失故。总许其破。故云名似少滥（下别会释。初出名三藏之所据）所以尔者。良以。智论之中。多詺小乘为三藏故（若有难言。智论之内小乘之名。随自宗语。三藏之称。随他宗言。非共名也）成实论中亦自说云我今欲说三藏中实义故（出其所据。通违至教之失。及滥涉大乘失。谓。大小乘论同立此名故。滥涉之失。不在于已。智论是随他名。成论小乘。云何亦名三藏。岂随他宗耶。即由上义不违至教。以罗什译经。多依智论。小乘三藏。为欲成文。二言双举。小乘之过。不在三藏。但责其小心耳。故诃小乘。不责所诠三藏。今谓。清凉虽救他宗。而违吾祖。何也。以由小乘既立三藏之名故。大论且随他宗。以小乘法名三藏教。既以成论小乘自宗。此救不成。况大论云佛在世时。无三藏名。摩诃迦叶等。集三藏等。是则结集家既立三藏名故。翻经人作此译耳。故四教义云。如戒心云。应学修多罗。毗尼。阿毗昙。佛在世时。岂无三藏之教。故成实论云。我今正欲论三藏之中实义。准此。大论云无三藏之名者。且一往耳。今则既以衍人正判诸教。立名岂随他耶。若约大乘自宗。则如吾祖云。大品云云。罗汉实义。在大乘中。必具三也。故普超经云。大乘中亦有三乘。即为三藏。谓。声闻藏等。唯大乘中得有三藏。入大乘论亦同此说。倘不尔者。贤首五教。如何称愚法小乘名。不言三藏教于呼观师何不思邪）初对旧医戒定慧故（二明立三藏所以。涅槃新旧医喻。新喻于佛。旧喻外道。邪戒定等。先已行故）立此三事。迢然不同。异后三教（三又迢然不同。故无滥涉大乘。所以偏从立号。虽标总名。便为别称。对后三教。由不同故。立三藏名。即由此义。诸部多名三藏。从多立名。非不定失。今谓。不然。二乘不分愚法回心。瑜伽等明声闻地法。迢然不同。皆应名三藏教。况大品。普超。入大乘等。多称唯大中得有三藏。岂不滥大耶。又小乘诸部。皆他自宗。或说四藏。如僧祇律。同大众部。及法藏部中。说有五藏。又大众部说有八藏。况瑜伽。显扬。摄论。对法。说有三藏。何以从多无不定失。思之）通教意融三故。别教依一法性而显三故。圆教三一无障碍故（三明后三不名三藏所以。即正通大无三藏失。今谓。单名三藏。则此名既通大小。义含融与不融。彼不立名。名义俱无。安论其体有无耶。思之）所以不名小乘教者。此教亦有大乘。六度菩萨。三十四心断结。成真佛故（四明不名小乘所以。通第五难。谓。有难言。何以不名小乘。强立三藏而招多失。故今通云。以有大乘故不得名小。彼教之中亦有菩萨。谓是大乘。大乘之中望之。皆称三藏小乘。大乘说此断惑成佛。乃是八相化身。小乘谓为实成。故属小教。故涅槃中詺执此实。以为二乘曲见。今谓。鸣呼甚哉。观师深迷宗途。特救斯难。极违祖立。今应返征。谓。贤首大师。不名三藏。强立小乘。则应招以有大乘。不得名小之失。然婆沙四阶菩萨。即虽小乘自谓大乘及实成佛。今由大乘人判教立名。皆称小乘。可有何妨立三藏名乎。须知。清凉强救他立。逾乖祖轨。痛可伤哉）。
    二名通教。谓。诸大乘经中说法通益三乘人等。及如大品中干慧等十地通大小者。是也四教义云。此教明因缘即空无生四谛理。是摩诃衍之初门也（远达常住。故辅行云。通后别圆故是初门。了知诸法如幻如化当体即空）正为菩萨。傍通二乘故诸大乘方等。及诸般若。有二乘得道者。为同禀此教也释签云。通近同三藏。通远如别教（独就菩萨释通教名。通前藏教。通后别圆。故名通教）四念处云。有三通义。一因果俱通（通当教是）二因通。而果非通（别接通人被接者是）三通别通圆（即藉通开导人是。谓别圆用通而为方便。但成别圆因果人也。此三通义。唯在菩萨）言谓诸大乘等者。四教义云。通诸同也。三乘同禀故名为通（又从当教得名。谓。三人同以无言说道体色入空。此通就三乘得通教名。若三藏。谛缘度三法分三乘。今通教。三乘同观无生四谛。同体假入空。同观因缘。同观六度。见第一义。而但断结侵习。化他根性不同耳）又云。此经（依维摩经述四教义）净名为迦旃延解说五义。二百比丘心得解脱。大品经三慧品。明萨婆若智。三乘同得。中论云。诸法实相。三人共入。涅槃经云。三兽渡河谓。象（菩萨正习俱尽。如象得底）马（支佛侵习。如马次深）兔（声闻断正使。如兔最浅）也（喻断惑不同故）又华严偈云（长行文云。一切法性。一切法相。有佛无佛。常住不异。一切如来。不以得此法故。说名为佛）诸法实性相。三乘亦同得。而不名为佛。妙玄云。三因大同（此教三乘。因同共观即空。）三果少异（习尽不等）四教仪云。证果虽异。同断见思。同出分段。同证偏真。言及如大品等者。四教义云。大品经云。菩萨从初干慧地。至菩萨地。皆行皆学。而不取证。佛地亦学亦证。故言三乘通位也（此明每位三乘共义）若依净影云。声闻七位。缘觉立一位。菩萨佛各一位。三乘共论。总有十地。故名三乘共十地也。
    亦名渐教此非必约化仪渐顿。下皆效之。四教仪云。人虽有小。教定是大。大乘兼小。渐引入实。岂不巧哉。般若方等部内共般若等。即此教也又约部者。以顿后开三渐教。谓。鹿苑渐初。方等渐中。般若渐终。而通教但在方等般若二味。通前通后三权皆渐。三乘同禀。大由小起。故名渐教。妙玄云。始自人天。二乘菩萨佛道。亦是渐也。又中间次第入亦是渐。又渐机所禀之教。故天台寿量品疏云。渐机利钝。即是藏通此则渐利是通教机。又遣荡小乘执心。令渐通泰。故傍通小乘。令渐通泰之教。岂非渐教。问。若尔别教亦应名渐。何名顿教耶。答。三权既渐。然今望大由小起。不由小起。分渐顿异耳。
    三名别教。谓。诸大乘经中所明道理。不通小乘者。是也四教义云。别者。不共之名也。若名不共。但异藏通。未异圆教。故但名别（别前二教别后圆教）此教明因缘假名。无量四圣谛理。的化菩萨。不涉二乘。所言别者。略明有八。一教别者。佛说恒沙佛法。别为菩萨。不通二乘（四念处云。佛日先照菩萨。二乘聋哑。璎珞。仁王。地论。摄论。不明界内。故凡圣异闻。大论明共不共。大经五行不融。大品三慧属三人。）二理别者。藏识有恒沙俗谛之理别也（念处云。三谛之理。理隔不融。从浅至深。历别有异）三智别者。道种智也（念处云。别菩萨欲学常住佛性。先修无量四圣谛。后观诸法实相中道佛性。次第梯橙。先观空。次学恒沙佛法。后开如来藏。次第修三眼三智）四断别者。尘沙无知界外见思无明断也（念处云。脱众生无量系缚。行位因果等别。可知也）五行别者。历尘沙劫。修行诸波罗蜜。自行化他之行别也。六位别者。三十心伏无明。是贤位。十地发真断无明。是圣位之别也。七因别者。无碍金刚之因也。八果别者。解脱涅槃四德。异二乘也。妙玄曰。一因□出。一果不融（签云。在因说理。不在二边。故云□出。复说果理。诸位差别。故云不融）因不摄善。果不收德。涅槃云。四谛因缘。皆有无量相。非声闻缘觉所知。又四教义云。此经明以无所受而受诸受。未具佛法。亦不应灭心受而取证也。无量义经云。摩诃般若。华严海空。宣说菩萨历劫修行。即是别教文。涅槃经明五行。正是别教意也。大智论云。断结使有二种。一者共二乘断。二者不共二乘断。不共断者。不共般若断于别惑。问。何故不说为不共教。而作别教之名。答。智论明不共般若。即是不共二乘人说。如不思议经。今明别教。如说方等大品。二乘共闻。而别教菩萨。故用别名也。兼欲简非圆教。别虽异通。犹未圆号也。又云。今明别教大乘次位。须用璎珞仁王两经。若明断伏高下。须约大品三观。今谓。璎珞经明五十二位。名义总足。恐是结成诸大乘方等别圆之位也。仁王般若明五十一位。恐是结成前四时般若圆之位也此教明纵横者（别论。不出性横修纵。因纵果横。通论。因果各具纵横。性但有横修具纵横）初性横修纵者。妙句云。若但性德三。如来是横。但修德三。如来是纵（前后而得）先法次报后应。亦是纵（一性二修）记云。性德之名。名通别教。别教虽有性德之语。三皆在性。而不互融。故成别义。若三在修。前后而得。道理成纵。又妙宗云。别人不知本觉之性具染恶德（九界性德）是故染恶（三乘六道。迷中二法）非二佛性。别修缘了（次第别修空假中边。先缘次了。或先了次缘）显本法身亦为不知本觉之性具染恶德（性恶理毒）不能全性起染恶修（逆则三道顺则三德）乃成理体横具（三法定俱在性。皆是所发。三人各称帝王。何能相摄。不知性中三法二是修者。二乃成横）三法次因纵是横者。光明记云。行理智三。次第资发。修时纵也。法报应三。果中齐显。证时横也。良由此教本有法身。为惑所覆故。须别作缘了之功。相资显发。复由此教性具三法。而不相收故。致使功成。三身横显（此指修纵只是因纵。性横成于果横。修性因果。相对别论也）次因果各有纵横者。文句云。别家因时三法纵（因纵如向）横（因横即性横也。三法不互相收）果时三法亦纵（果纵如妙玄云。法身本有。般若修成。解脱始满）横（果横亦如向说）须知因果三法次第即纵各异即横。妙玄云。资成在前。观照居次。真性在后。此三竖别。纵非大乘。此三并异。横非大乘。次性但有横。修具纵横者。性横如上。性中三法。未论起修。无前后故。则无纵义。凡言修者。通因通果。因果既具。各有纵横。修任运有也（清凉圭山。及长水等。不晓台家别圆差别故。妄失已宗。堕他所破。所以不厌繁援。而具录焉）清凉云。但判华严兼于圆别。以就登地已上。约寄位行布为别义故。名异义同。亦无大过（钞云。以彼判诸经。云华严兼。谓兼别教。是则迷其行布。谓为别教。但取圆融。以为圆教。虽成一教。各失一边。合而融通。方成了义。顺华严宗。由行布圆融。二互相摄故。若与之者。则名异义同。故无大过。若夺之者。则失华严本意。故今不取）今谓。贤首不取天台所判华严者。具如别辨。今姑置之。嗟乎。观师尚昧自家圆融。何以对他定其去取乎。清凉所称圆融者。谓。知即心体。了别即非真知。故非识所识。瞥起亦非真知。故非心境界。乃至。知之一字。众妙之门（演义云。今直语灵知真心。异乎木石者。通能所证也。乃至。知之一字等。是水南知识之言。乃承荷泽神会之语。又圭山禅源诠序。亦承袭之。盛介灵知心。因使台徒误。堕山外之计。如别委辨。）又云。心是总相。悟之名佛。成净缘起。迷作众生。成染缘起。缘起虽有染净。心体不殊。又云。法界染净。万类万法。不出一心。故名总相。余染净二缘。各属二类（六道四圣）四明破云。心造有二种。一者约理。造即是具。二者约事。即三世变造等。心法既有二造。经以心例于佛。复以佛例于生。是则三法各具二造。方无差别。何忽独云心造诸法。得名因耶。据他所释。心法是理。唯论能具能造。生佛是事。唯有所具所造。则心造之义尚亏。无差之文永失矣。今推此难。由实观师昧却本宗。因是古今无有一人御他强难。莫不慨叹。予虽不敏。尝试辨之。盖排彼清凉。而正依贤首。则无毫不通。如探玄释云。此三法缘起无碍随一摄余。岂可独云心唯能造乎。又初地记云。众生为总句。是理一乘幽玄。此岂为生佛属事。只有所造。更有何亏。谁失无差之文。广如别点示。请拭目鉴焉然观密一迷斯旨。自招巨妨。其宜也哉。可不匡欤。可不正欤。
    亦名顿教别不共义。谓。不共二乘。独菩萨法。直往之大。不由小起。故寿量疏云。顿机利钝即是圆别根机。故顿机钝是别教机。此所禀教亦名顿教。如此意义类例。亦名顿教相。而非圆顿教也。若就化仪。约部约味。初说圆法（圆满修多罗）初说如乳。约机（所被别圆）约教（能被权实）兼为权机说别教。部内之教。教仍兼渐。故荆溪云。若从味立称。则顿异于圆。故化仪顿亦圆实法。而所兼别教是权渐。何名顿教。此非今意。若别圆间说。及分圆即别。则别亦曰顿。融别即圆。义名顿教。非一概也。故贤首云。分非圆外分。分圆以成分。圆非分外圆。揽分以成圆。亦斯意也。
    四名圆教四教义云。圆以不偏为义。此教明不思议因缘。二谛中道。事理具足。不偏不别。但化最上利根之人。故名圆教也。又云。圆教诠因缘即中道。不思议佛性。涅槃之理。菩萨禀此教门。理虽非浅非深。而证者不无浅深之位。今明入道。亦具四门。而诸大乘经意。多用非空非有门以明位也。四教仪云。圆名圆妙。圆满。圆足。圆顿。故名圆教也。
    谓。法界自在。具足一切无尽法门。一即一切。一切即一等止观曰。圆顿者。初缘实相。造境即中。无不真实。系缘法界一念法界。一色一香无非中道。云何起圆信。信一切法即空即假即中。无一二三。而一二三。无一二三。是遮一二三。而一二三。是照一二三。无遮无照。直入中道。皆究竟清净自在。闻深不怖。闻广不疑。闻非深非广而意有勇。是名圆信。云何入圆位。入初住时。一住一切住。一切究竟。一切清净。一切自在。是名圆位至相十玄门云。此经叹初发心功德云。彼一念功德。深广无边际。如来分别说。穷劫不能尽。此即明其一即一切。成其一切无尽（天台亦依此经。以明圆顿止观。如次下出）故贤首旨归云。圆满经者。谓。总混同一无尽大修多罗海。随于其中一会一品一文一句。皆具摄一切。及一一文句。遍入一切。以是普法无分限故。圆满教法。理应尔故。如因陀罗网。无分齐故。
    华严是也问。天台圆教。依妙经十如是文。并大经大论。立三世间。总而言之。名三千世间。金錍乃云。虽则通依一切大部。指的妙境。出自法华。应知。法华已前诸大乘经。虽说诸法实相。且非彰灼谈此妙境。以未开显声闻缘觉。及偏菩萨。九界十如。具佛界十如故。三千之法。一念顿圆。法华纯圆独妙也。何故只指华严耶。答。宋本章云即华严等经是也。故折薪云。唯指华严等取法华经等。然其立圆教之名依大经等晋经云。显现自在力。为说圆满经。无量诸众生。悉受菩提记等。今谓。准探玄云亦华严等是也。亦字等字。亦于法华。等取法华等。故四教仪云。诸大乘经论。说佛境界。不共三乘位次。总属此教也。法华中开示悟入四字。对圆教住行向地。此四十位。华严云。初发心时便成正觉。清净妙法身。湛然应一切。此明圆四十二位（更引净名。般若。涅槃。首楞严等）又智者依贤首品文。以明圆顿止观。故今如华严也。故止观曰。今依经更明圆顿。如了达甚深妙德贤首曰。菩萨于生死（辅行云。言生死者。举极下位薄地初心。若不尔者。云何能显圆顿功深）最初发心时。一向求菩提。坚固不可动。彼一念功德。深广无崖际。如来分别说。穷劫不能尽。此菩萨闻圆法。起圆信。住圆行。住圆位。以圆功德而自庄严。以圆力用建立众生明知。等取诸大乘经论说也。
    亦名秘密教此亦非指化仪秘密。秘密不定。遍前四时。初无前后。法华是显非秘密。是定非不定矣。开前顿渐。会入非顿非渐。然今此中意谓。妙玄六曰。二乘根败。不能反复。今经授记。即是变毒为乐。故论云。余经非秘密。法华为秘密。是也。释签云。非八教中之秘密。但是前所未说为秘。开已无外为密须知。真秘要之藏也。有谓。一道无为真如。理智法身。修对治者。补处不识。此名秘密。证此理佛。名常寂光毗卢遮那。如是一法界心。一道真如之理。非究竟佛。无明边际等者。味之甚矣。尚不及山外。况彼本宗乎。具如下辨。
    以声闻等不见闻故止观引华严曰。娑伽罗龙。车轴雨海。余地不堪。为上根性。说圆满修多罗。二乘如聋如哑。辅行云。独证圆者。如来龙王。圆顿教雨。不雨三教下类之地。二乘不闻。亦不能说。故如聋哑。止观结云。上来皆是金口诚言。三世如来所尊重法。不可思议。当知。止观诸佛之师。以法常故。诸佛亦常。如是引证。宁不信乎。若约教相者。妙玄云。若华严正隔小明大。于彼初分永无声闻。后分则有。虽复在座。如聋如哑。非其境界。释签云。华严大机尚隔于别小根被隐一向不闻。是故但立顿大之名。不立一乘独妙之称。非佛本怀。良由于此。又云。当知。法华约部。则尚破华严般若。约教则尚破别教后心（十回向终）妙乐云。盖昔圆人。名字初心。谓圆隔偏。闻佛开显。隔偏情泯。非开圆体也。四教仪云。从部时味。得名为顿。若约机约教（部内机教）未名兼权。如华严时。一权一实。各不相即。大不纳小。故小虽在座。如聋若哑。是故所说法门。虽广大圆满。摄机不尽。不畅如来出世本怀。所以者何。初顿部有一粗一妙。一妙则与法华无二无别。若是一粗。须待法华开会废了方始称妙。但是部内兼等故。不及法华淳一无杂。独得妙名。良有以也（上来台家所判）清凉云。以化仪取法。华严之圆。是顿中之圆。法华之圆。是渐中之圆。渐顿之义。二经则异。圆教化法。二经不殊。大师本意判教如是。又詺圆教亦名为顿。故云圆顿止观。由此亦谓华严名为顿（化仪初顿）顿（化法圆顿）法华名为渐顿（妙玄十曰。又中间次第入亦是渐。释签云。此等渐人。初不至华严。后不至法华。教虽经渐。或得顿益。其未入者。若来至法华。被开会竟又名渐顿。自是别途。非全名渐）以是顿仪中圆顿。渐仪中圆顿故（圭山圆觉妙云。况此师位登五品。尚失经宗。自后谛观。不亲大识。朋党太多。特录乖宗。以误晚学。悲夫）荆溪斥云（别立一顿。乃是华严最初顿部。佛初成道。未游诸会不从渐来。直说于大。大部在初。故名为顿。部仍兼别。不得妙名。岂以兼别之经。翻为顿顿。法华独显。却号渐圆）二者不识渐开之妨（言渐开者。准法华玄。华严顿后别为小机。不动不降。施于渐教渐教之初。先说三藏。三藏教后。弹斥洮汰。方具用四。故云开出。故玄文中。知鹿苑来至般若会。皆名为渐。岂此渐中。有于圆教。便名渐圆。又玄第十。渐顿判教。自华严来。至般会。皆有渐顿。华严圆教。与方等般若中圆。圆既不殊。亦应并名为顿顿。何独华严。若方等般若中圆名渐圆者。则华严圆教亦名渐顿。何关余部）三者不识教体之妨（若渐开出四如开拳为指。唯指无拳。合四为渐。如合指为拳。唯拳无指）四者抑挫法华之妨（近代判教。多以华严为根本法轮。以法华为枝末法轮。天台玄文。约教判。则三粗一妙。约味判。则四粗一妙。如何以粗为顿顿。以妙翻为渐顿。今谓。荆溪云法华为枝末者。是太讹略。以彼判为会末归本故。况复嘉祥大破南北师言法华是未了说。然法华具足三轮等。如游意辨。而荆溪不看故尔）五者不识顿名之妨（若从行为名。圆只是顿。是故旧题圆顿止观。若从味立称。则顿异于圆。故判初味云高山顿说。若将判味兼带之顿。以斥判教独显之圆。一何误哉）六者违拒本宗之妨（本师□为独妙。学者毁为渐圆。抑实扬权。有何利益）七者违文背义之妨（经云。已今当说法华第一。依彼所判。何关法华。闻者掩耳）今法华经圆极顿足。此从于法。不从于人。不应声闻从于渐来。即依声闻判经为渐。况复声闻不过五百千二百二千。此等但名开权显实。又有菩萨开显。何独声闻（如云菩萨闻是法疑网皆已除等。又下文云。无数诸佛子。闻世尊分别说得法利者。大喜充遍身）又有显本（如分别功德品中三千微尘数。乃至一四天下。又世界尘数初发菩提心）况下方涌现。并妙音东来。严王诸营从。文殊所教化。如是等诸众。何曾历四味。应当从主判经为顿顿。况复法现品。现在若灭后。若有闻一句。皆与授佛记。华严经众。虽不游渐。有二义故。不及法华。一带别。二覆本。岂阙二义。便称顿顿。具二义者。称为渐耶。广如彼破（随释。纂要。及补注等。盛弹清凉。会解记等评云。此中清凉出汝天台大师之本意。何曾自教中别立顿顿观门。顿顿观门却是汝自宗立也。若清凉自宗。华严圆教具圆融行布同别二门。十十无尽。汝宗三观三谛之圆。尚但唯得同之一门。况欲与之齐耶。今明顿顿是汝宗大师本意。以汝后人不识汝大师本意。以法华为非顿非渐故。特出大师本意尔。何以妄救耶。又智者判渐教。五味皆渐。涅槃在法华之后说。正当第五味。岂非法华渐耶。若法华非渐。属何化仪所收。若言化仪唯收枝末者。则四仪有摄经不尽之失。法华亦有无化仪失也。当亡情体之）今谓。如玄文云华严正隔小明大。签云。大机尚隔于别。小根所隐。不立独妙之称。非畅本怀约部尚破华严。及高丽师云摄机不尽者。今□试辨之。此乃彼宗自许所立而已。尽夫此经说时无碍。前后同时。海印炳现。念劫融即。卷舒自在。有何隔小隔于别事耶。若就机生而未熟者。则法华亦然。五千退席。涅槃四机。何须于彼土说耶。而然大论云。佛说不思议经。五百罗汉。虽在佛边。而不闻。或时得闻。而不能用。盲者不见。蝼蚁不听。非于日月雷霆之咎。圆顿教雨。不堪三教下类之地。岂是龙王之过乎。如贤首品说。海印三昧力。具现三乘法门。乃至法华涅槃。灭后供养舍利等。无不现一切。故宿王华。于七宝菩提树下。说法华经。今佛亦尔（题现自在力顿说圆满经。无量诸众生。悉受菩提记）此岂但说佛慧。不明开显。如何不立独妙之称乎。若尔何于前分。永无声闻。解云。准彼不思议境界经云。复有无量千亿菩萨。现声闻形。亦来会座。此即第一会之别译故。既是前分。又舍那品云。十方菩萨云集。毛孔出光。一光中。令微尘数一切众生。悉至声闻独觉地。亦是前分说四谛品。何况后分六千比丘。回心一乘等。如何云永无耶。若谓彼假现形。实是菩萨。何有根性声闻者。权为引实。实无何权。实类可有。故入大乘论云。舍利弗等五百声闻。皆是他方极位菩萨□示声闻。准此。法华三周声闻。亦岂不尔。若谓摄机不尽。非佛本怀者。华严则五百罗汉在座。如聋。闻而不能用耳。法华则五千起去。人天被移。及于余国说等。亦应现不摄机尽。若谓有后益者。华严亦尔。至后法华。皆获益故。又若谓约部破华严者。通别五时。要定部味。弗询之判。贤首不庸。纵许约部。法华涅槃二经。是同醍醐。既一部时。而其部内追说杂味。尚有解即而行不即。三修沙门执苦无常。此亦部内兼权带渐。复不发□。安独华严所兼为劣。又奚由经家安始成之言。而不显本。的是毗卢舍那直显。刹说生说。谁覆其本。须更显本耶。如探玄云。一切二乘。悉无所回。以望一乘无可回故。如经中如聋如盲者是。又一切二乘等并已回竟。更不复回。如经中以普贤眼见一切众生。皆已究竟者是。谓。众生身。声闻身等。皆十佛故。此约别教一乘。永异他宗。广如彼会。然清凉圭山。自味此旨。大失俨藏两祖之洪判。故以法华贬为渐顿。因招荆溪多构妨难。何以可会。而彼妨难。自始毫许不关贤首。何者。既曰海印一乘教义开为二门。一者别教。如华严说。二者同教。如法华等。谓。非遮法华开显。不能纯一无杂。开权显本。独得妙名者则华严海印一乘。同教之功弥以绝妙矣。立同教门。意在于此。同教一乘既妙。况复别教一乘。主伴帝网圆极自在法门。如此高判。莫不该摄。一切融通。胡为妄分渐顿之与顿顿。而论其优劣。噫一人传虚万口啀实。寔可哀哉。又有云。台宗所观。不过三谛。但真言藏入道初门者。只认不思议境堕山外计。又引楞伽云。为怯弱者生勇猛心。应化身佛。为应化声闻授记。非报法身而授记□。准此。法华是应化说。或称法身说。诬之甚矣者。不然。经彰言用庄严法身。又有菩萨开显。有法身授记（四明的指法华。确立法身寂光有相之说）不应声闻从于渐来。即依声闻抑挫法华。盖彼教主即不须现。即劣尊特。即化而报而法。三身相即。岂可法身无像。应化所说。偏为显教。而法佛说法。谓秘密藏。若割断法化。何知不二。如金刚顶明变化身为地前及二乘凡夫。说三乘教法。他受用身为地上机说一乘等者。说三乘教。既是隐密覆相之说。何名显教。为地上说。亦三乘中菩萨一乘。尚属权施。皆并非真显露纯圆之教。啻敌抗彼有何超处。思之（吁。有后甚者。更判圆教妙觉为半字乘。谓如水中泡镜以为全同藏通灰断。夫谤正法罪。深可怖矣）。
    八依江南敏法师立二教探玄云。唐江南印法师。敏法师等。立二教（刊定。玄谈。但云唐初印师立二教。折薪。复古。集成。并云敏法师。宋印本章作□。义苑云。清凉云印师。今言愍师者。恐是师资。则愍公初判。印现风行。故互举耳。谓。苑记误也。印师。敏资。如传。可知）按华严传（第三）释法敏。姓孙氏。丹阳人（一统志。南京镇江府。隋曰润州。唐曰凡阳宋曰镇江。国朝因之）八岁出家。事英禅师。为第一。入茅山（在丹阳金坛县。名句曲山）听明禅师三论。又听高丽实讲大乘经论。躬为南座。结轸三周（续高僧传云。年二十三。又听等。余如所引）同观元年。因还丹阳。讲华严涅槃。三年越州（一统志。浙江绍兴府。春秋时为越国。秦置会稽郡。隋唐曰越州。宋曰绍兴）田都督。追还一音寺。相续法轮。（续僧传云。及实公亡后。高丽印师。上蜀论。法席凋散。陈氏亡国。敏乃归俗三年。潜隐还袭染衣避难入越）于时四方义学沙门八百余人。当境僧千二百人。尼众三百。士俗之集。不可复纪。时为法度之嘉会也。至十九年。会稽士请住静林寺。讲华严经。至六月末。正讲有蛇。悬半身。在敏顶上。长七尺许。作黄金色。吐五色光。终讲方隐。至夏终。还一音寺。夜有赤衣二人。礼敏白。法师讲四部大经。功德难量。须往他方教化。故从东方来迎法师。弟子数十人同见。至八月十七日卒。尔前三日三夜。无故闇冥。恰至将逝。忽放大光。夜明如日。异香不灭。莫不怪叹。道俗庄严。送于陆安之山焉。造华严疏七卷。
    一释迦经。谓。屈曲教。以逐物机随计破着故。如涅槃等问。屈曲平道。有何所据耶。答。敏公尝入茅山听三论。则此二教名。本出于嘉祥。故玄论云。华严但为菩萨。广开舍那能化所化二种因果法门。皆是无方无碍。任道平正。无所斥夺。究竟圆满。谓。根本法轮。所以明者。三世诸佛出世。唯应为菩萨直说究竟之因。圆满之果。菩萨行此因故。直趣佛果。故名根本法轮。但为众生薄福钝根不堪受此法。是故方便息于大化。种种杂说。或前小后大。或始三终一。或先无常后常。皆是释迦屈曲。为缘故。深隐说浅。若任道而言。唯应有华严教也准此等文。印敏所立。源出于此。然后解释者。永失考验。故徒添蛇足耳。谓。刊定记不许此师立义。义宽断狭。多所违犯。谓。涅槃。法华。维摩。楞伽。密严。胜鬘。佛藏经等。皆释迦说。应不明于如来藏性实上法界等（此破屈曲。以有平道故）华严。梵网。既舍那说。何故华严说于四谛。普贤行等品中。皆云随诸众生所应调伏作如是说。又问。明净行梵行三贤十地离世间入法界等诸品之中。不应说对治行法等（此破平道。以有屈曲故）梵网应唯逐法性说。不随杂类畜生等器方便而说。亦不应说化身佛礼报身佛请闻法等（已上苑公由元不晓嘉祥印敏所立。妄作是难。清凉就错遮其破耳。俱可笑也）玄谈云。此约化仪以判（总出立意。牟谶半满。约所说法立。隋延顿渐。约机以立。今此师约化仪立。谓。佛以法化生。有曲直故。即化法仪式不同耳。今谓。不然。若约化仪者。始唯说平道经。终但说屈曲经。毕竟不畅出世本怀耶。清凉错焉）然华严虽有随诸众生各别调伏（牒苑破文）皆是称性善巧。一时顿演（释成平道之义。以称性之巧。无边差别。皆是平道。又不同屈曲说权之时。不说实等。一时并陈。尤显平道。会玄云。问。如下云。权实齐明。如诸般若。此亦平道不。答。般若虽权实齐明。而不相即故。当屈曲也）涅槃等虽说一极。或对权说实（释成屈曲之义。但取随机隐显为屈曲耳。是约法华明是屈曲。昔权今实。破三显一。明权则未说实。说实必废于权。不同华严权实齐显。一时顿用。故名屈曲今谓。刊定。清凉。俱不曾知彼师为以法华通于曲平故。此岂非画蛇足乎。又若谓华严权实顿显者。方等涅槃并谈四教。及般若三教。明权时说实。说实未废权。皆应平道。法华破三废权。何名屈曲。当知此救非彼意也）或会异归同（此约涅槃以明屈曲。涅槃会昔有余之义。同归一味涅槃。先异后同。亦成屈曲不同华严若同若异。空不空等。一时顿演。今谓。涅槃先无常后常。是成屈曲者。非苑所难。既云应不明实相法界等。遮义不成。况华严顿演。只知横义无疑。而不知竖义无碍前后宛尔也）一切如来。或说不说。故云屈曲。（如迦叶。大通。日月灯明佛。晨旦说法华。中夜便灭度。则涅槃或说不说。或有国土。唯说三乘。究竟不破。或唯主一。无三可破。则知。法华亦有说不说。不同华严我不见有一国土其中如来不说此法。明是平道。今谓。立教但约一化始终。岂可约诸佛不说名为屈曲。嘉祥本由适缘不同。立曲平教。然佛出净土。不说涅槃。由适化齐机无不同故不说耳。今佛既出秽土。是故更说。熟后番人。乌得只约其说不说。以名屈曲。若尔华严亦娑界既言或有国土。唯说三乘。则明华严亦有说不说何名平道。何况法华正是已今当说。何以为屈曲教。又将法华偏属屈曲者。非彼师意故知破及救义。俱虚劬劳耳。会玄记云。问。法华华严同是一乘。既唯说三乘则应不说华严则华严亦同曲之教。答。此约机未熟故。不说法华破三。华严称性。不妨遍说岂以约机而难称性耶。若无称性一乘为本。约机三乘之末。从何所流。故法华虽说一乘乃名破异一乘须就机而说华严明道直体乘以称性故。无有国土不说。岂妨华严常说遍说耶。今谓未允也）又如台宗。指要钞中。错认此师所立。谓贤首义。彼云。盖华严宗独谓。我经是遮那说。余经皆是释迦所说。故今家会之遮那乃是释迦异名。从胜劣有殊。而说必是应。法定无说（荆溪之语）若相即者。法全是应。无说即说。应全是法。说即无说呜呼。四明未曾梦见于他家宗猷辄诬于他。何以可称中兴之主欤。嘉祥印敏。何日作华严宗之人耶（纵讲华严亦讲涅槃大品法华况是贤首所破。思之）既三论宗但于显教立释迦遮那二经耳。况真言宗判诸显教是释迦说。独我密经即毗卢说。如大日经金刚顶等。讵不能遮。而特毁新翻乎哉。若依贤首大师。则兹章冠首。及探玄等。显昭标言释迦佛海印三昧一乘教义何耶。又此经名号品云。或说舍那。或曰释释等。岂非异名而为何耶。又探玄云。今晚勘梵本。具言毗卢舍那。卢舍那者。此翻名光明照。毗者此云遍。是谓光明遍照也。此中光明（六大本有四种曼拏罗等。随应可配）有二种。一智光（悉多。识大。五智。照法。照机。十智。金刚界等）二身光（诃梨陀心。地水火风空。常光。放光。五海融摄。胎藏界等）遍亦二种。一平漫遍。无碍普周故（此如台宗云宽广遍。我心之体。既具三千。十方生佛。是我心体。是也）二重重遍。如帝网重现故（亦如台门云即狭遍。我心之体。本贝三千。十方生佛。即心而是。即狭遍也）此二圆融。各全体高。非是分遍。此中身智无碍故。身光即智光。二遍无碍故。平遍即重重。光遍无碍故。光明即遍照。遍照性闇（性恶融通恒沙法门）觉是故名为佛。下文世界海等诸事。一一皆是称性缘起。无碍无不普周法界名遍。此舍那佛非局报身。以通器等三种世间具十身故须知。贝经本称毗。则决非私加。辄云近代翻译法报不分。二三莫辨。无稽之谈。不诫慎欤。又探玄云。可说不异乎不可说。即不可说不殊可说。岂非说即无说。无说即说。而法定不说之语。不尽理也（智者曰。终日不说终日说。终日遮照。离理无说。即说无说。即事而真）。
    二卢舍那经。谓。平道教。以逐法性自在说故。即华严是也决择记云。印师所立。唯华严经名平道教。刊定错认将谓。梵网亦为平道。由见梵网亦居莲华藏舍那说故。会玄记（苍山普瑞）云。探玄记第一云如华严等。梵网既在华藏舍那佛说明。亦平道。答。探玄记说彼说彼师自释四异中。此平道是舍那十身所说。岂梵网经是十身说耶梵网是始终教所收。净秽土别。报化隔异等）又众异云。极位同说。即华严中文殊普观与佛同说。岂梵网经佛与菩萨同说耶。而言等者。即等取修慈经金刚鬘经等（支类属经）今谓。不然。核嘉祥玄云。华严谓平道教。法华初则斥夺迷执然后方平道说也。初斥三病。为说一乘。三病若消。一乘亦废。然后始知寂灭之道。三一二夷。适缘不同。大小双用也。又云。近谓如来应□。远即常住法身。近远既彰。则本□义显。又云。华严是舍那□本身说。法华是释迦本□身说准此方知。印敏之意明。是法华亦通平道。由是探玄等取法华无可疑矣（刊定。玄谈。会解。会玄之谬。而不暇具斥耳）探玄记云。彼师释此二教。略有四别。一主异。谓彼释迦化身所说。此是舍那十身所说。二处异。谓。彼说在娑婆世界木树草座。此说在于莲华藏世界宝树金座。三众异。彼与声闻及菩萨说。此唯菩萨极位同说。四说异。谓。彼但是一方所说。此要该于十方。同说。广释如彼华严疏中（今谓。彼疏已堙没。而莫可稽矣。然此四异文。出自嘉祥。故法华游意中。明法华与华严有异。略明五种。一者化主异。华严化主名舍那。法华化主称为释迦。二者徒众异。华严为直往菩萨说。法华为回小入大人说。华严纯为菩萨说。法华杂为五乘人说。三者时节异。华严始说一乘。法华终明究竟。四者教门异。直说一乘平等大道。无所破斥。名为华严教。此经破三乘执固。然后始得归于一极也。五者约处异。华严七处八会说。此经□处一曾说。又玄论中广明不同。凡十四种。一者时异。与游意同。二者教门异。华严直说一乘。始无所会。终无所开。法华对三明一。始辨开一为三。终明会三归一。三四众异。华严为发始学大缘说。法华为前小后大。及为发始学大缘说。九者华严但对菩萨说。法华杂对二乘菩萨说。七者主异。亦同游意。乃至。十三者处异。全同游意。余开合异耳。然法华虽为始曲后平。且望斥夺迷执属屈曲边辨其不同。法华既异。余经例知）刊定破云。又四异中。众处两异。皆违经说。七处并是娑婆界故（上破处异）又云。出现品云。十方诸佛。赞普贤言。能说此法。今此会中有佛刹微尘数众生。发菩提心故。发心品中亦同此说。准此故知。有地前器（上破众异）是故此师所立多违教理。甚难依也（此结破也）清凉救云。约释迦为主。则未显十身。十身为主。必具释迦（救破四异中。初遮有余师破其主异。谓。恐有破云。下经既云。或名释迦牟尼。或名毗卢遮那。明知二主不异。何言主异。故今通云。释迦为主。但是三身中化身。遮那为主。则十身具显。化身乃是十身之一。故云必具释迦。是则总别异也。何言不异。今谓。不然。若释迦为主而相即。则应全是法。垢衣全是长者。如何未显珍御十身。若不相即。涅槃岂不说吾今此身即是常身法身。念之。又通教合身佛者。为屈曲耶。为平道耶。进退俱失）娑婆之处。未融华藏。华藏之处。必融娑婆（此通刊定破处异。说余经处。王舍舍卫。未曾言是华藏中娑婆。今云七处。自有二义。故同华严。一约本末分岐。七处即是华藏界中第十三重之内。二约净秽该彻。则摩偈提国其地金刚。说初品时。华藏六震。岂不华藏之处融耶。会玄云。问。既只在中。岂是同耶。答。余经不明娑婆在华藏中。则一向局故。今明华藏之内娑婆。如庄严城中举一小室同一城故。问。如法华说三变土。由八方严净。圆觉佛地等经。皆居净土中说。亦非娑婆界内。岂非平道教耶。答。以少从多故。又法华正宗分。但是娑婆木树草座说。至流通分。欲容分身。佛变为净土。仍有分限。亦不言华藏。又圆觉等纵是净土。但是随机别设净土。亦不言华藏本刹。故佛地经为地上菩萨说佛地功德。故在三界外受用土中。不言即华藏等故。又演义云。所以不救破众异者。由刊定破最不当故。彼众异中。但云通被三乘唯被菩萨。则通局之殊。而破彼义。乃引凡夫发心。岂非菩萨之器。况此经发。便成正觉。又甚深故。其说异一种他又不破故此不叙。今谓。彼云菩萨极位同说故。苑公破云有地前器也。法华又云。但化教菩萨不以小乘而济度众生等。何以救之）略云四异。异实有多。诚如所判（结成昔义。更举十条。一教门仪式异。二所诠理致异。三成佛迟速异。四见佛通局异。地前凡圣许见十身。五说教时分异。六化境宽狭异。地狱天子。六千比丘。肉眼远彻。周法界等。七因果行位异。八立乘多少异。九利益胜劣异。地狱天子三重顿圆尘刹无尽刹益。十流通付属异。尽未来际长流不断。诸佛亲护故。细求更有。诚如所判。结成昔义也）但于屈曲之内。未显法之权实耳（此辨昔违。既不判屈曲之浅深。便令多法混同无别。不能令人善识权实。故不依之。上遮以无过处妄破有过。今破有过处。非妄破也。今谓。刊定于无过处破有过。及与清凉破有过处辨昔违等。此皆不当。一状领过。盖由不知彼师所判。是以法华曲平两摄。余皆如向已辨）。
    九依梁朝光宅寺云法师。立四乘教润州江宁县。会解记云（从义补诠）即梁武帝潜龙时。宅尝七日夜放光。帝曰非我所居。乃舍为寺。今约处称名。故云光宅法师。即释法云也。姓周氏。义兴阳羡人。晋平西将军处士之七世孙也。母吴氏。初产在草。见云气满室。因以为名。七岁出家。更名法云（从师住庄严寺。为宝亮弟子。亮每曰。我之神明殊不及也。方将必当栋梁大经矣。年三十。初于妙音寺开法华净名。学徒海凑时人呼为作幻法师矣。讲经之妙。独步当时。齐周颙。琅琊王融等。一代名贵。并莫逆之交。东苑徐孝嗣每曰。见云公俊发。自显缺然。初云息慈岁。随中兴印师。在钟山定林寺。听法华经。覃思法华。乃往后石涧。竖石为人。松叶为拂。自唱自导。兼通难解。所以垂名梁代。续僧传云。天监七年。帝□为光宅寺主。尝于一寺讲法华经。忽感天华。状如飞雪。延于堂内。飘飖不坠。讫讲方去。宝志与云互相敬爱。呼为大林法师。每末信宿。请说剖柝。赞言微妙。陈郡袁昂云。有常供养僧。学云法华。日夜发愿。望得慧解等之。忽梦见一僧曰。云法师。灯明佛时。已讲此经。那可卒敌也。大通三年三月二十七日。卒于住房。春秋六十有三。两宫悲恸。琅琊王筠作铭志。汀东王萧译为制文。具如本传）言四乘教者。依天台师出异解中。即为十意谓。南三（南地通用三种教相。一顿教。华严为化菩萨。如日照高山。二渐教。三藏为化小乘。先教半字。名有相教。十二年后。为大乘人。说五时般若。乃至常住名无相教。三偏方不定教。别有一经。非顿渐摄。而明佛性常住。胜鬘光明等是也。言南一者。南朝诸师。略有三家。一者虎丘山岌师。渐更为三。二者宗爱法师。渐更判四时教。即庄严旻师所用。于无相后常住之前。指法华会三归一。万善悉向菩提。名同归教。三者定林柔次二师。及道场观师。更判渐为五时教。即开善光宅所用。更约无相之后。同归之前。指净名等诸方等经。为褒贬抑扬教。又嘉祥大品疏云。宋代慧观。作五时义教。末开善。光宅。乃至建初等。并用此义。大品游意中亦同尔。然清凉疏。错认第二宗爱师义。云即宋朝岌法师。或分为四者。非也）北七等（四者。北地师亦作五时教。而取提谓波利为人天教。合净名般若为无相教。余三不异南方。慈恩法苑云。普时隐士刘^8□。立五时教。或有说云。真谛三藏。立五时教。然菩提流支。别作文疏破之。真谛居梁。流支在魏。故知不是真谛等。会玄云。姓刘。名^8□。字百龙。形虽隐欲。道高真侣。传云。初发心菩萨也。又引玄义意云。据此则北师所判。今云刘公者。乃是荆州隐士。正在南中。此则南北皆有立耳。今谓。不然。晋武都山刘公。虽隐南中。本在西晋。故任北朝始注法华。谓之注家。是也。五者。菩提流支。明半满教。六者。佛驮三藏学士光统所辨。四宗判教。七者。护身自轨。开五宗教。八者。耆阇凛师。更开六宗。如上三师。如前已述。九者。北地禅师。明二种大乘教。一有相大乘。如华严。璎珞。大品等。说阶级十地功德行相。二无相大乘。如楞伽思益真法无诠次。十者。北地禅师。非四宗五宗六宗二相半满等者。但一佛乘。一音说法。随类异解。但是一音教也。又嘉祥玄论。五时是慧观所制。四宗是光统著述）准此。光宅所用。本是观师五教也。故彼法华疏中。明权实二智等文。具约五时教以判。则明。是云师亦用五教。而更为何处立四乘教耶。今详。四乘五时。开合成异。何者。如彼三论玄义云。言五时。昔涅槃初渡江左。宋道场寺沙门慧观。仍制经序。略判佛教。凡有二科。一者顿教。即华严之流。但为菩萨具足显理。二者始从鹿苑。终竟鹄林自浅至深谓之渐教。于渐教内。开为五时（大品经游意云。作五时师不同两义。本是慧观师所说也。一家云。阿含为初。禅经为第二。波若。维摩。法鼓等。为第三。法华为第四。涅槃为第五。一家云。阿含为初经。维摩。思曾。法鼓。为第二。法华为第三。波若为第四。涅槃为第五等）一者三乘别教为声闻人说于四谛。为辟支佛演说因缘。为大乘人明于六度。行因各别。得果不同。谓三乘别教。二者波若。通化三机。谓三乘通教。三者净名思益。赞扬菩萨。抑挫声闻。谓抑扬教。四者法华。会彼三乘同归一极。谓同归教。五者涅槃名常住教。依此所立。以教开乘。则教有五时。以乘合教。则乘但有四。谓。总三乘开为别教。合是通教。抑扬虽殊。三乘教摄。同归常住俱一乘教。当知四五只开事异耳。故光宅疏云。昔日若有三理者。便应是实有三。何谓于一佛乘分别说三。故知昔日教下无有三理。下经文言但以假名字引导于众生。若言三教下实有三理者。便应言以实名字引导众生。何谓言但以假名字乎。问者又言。三教本诠于理。或三教下无有三理者。此教竟何所诠。若无所诠三理。亦应无有能诠三教。解云。应众生实有三机故。昔日实有三教。实无三理。但昔三教为诠一理。昔日既未得说一实之理。是故假三乘言教。远诠今日一实之理。但昔说一因作三因。其实是一因。下经文言汝等所行是菩萨道。故知无有三理。但有三种言教。又明二智用有兴废。何以知之。昔日鹿苑说三乘别教。于时唯是权智用事。实智则废。今日王城之说。明因一果实相之理。此则实智兴于今日。权智废于今日。众生昔日小心狭劣。不堪闻实相之唱。于时权智说彼三教。应彼三机。实智当乎尔时。无有施化之功。即义称为废。今日时众即堪闻实相之理。实智说此一理称彼一机。然权智于今日无施化之功。义称为废也。若就如来。竖论三达。横语十方。权实二智。即无兴废。今据一住始终。为义有兴废也。众经所明二智不同。凡有五种一者十二年前有相教所明二智。若照生老病死分段无常境者。名为权智。若照刹那无常。名为实智。二者大品经所明二智。若照因缘假有。即是权智也。照此假有即空。是实智。三者即是维摩经所明二智者。若知病识药。静照物机。此则是实智。若便能应病与药。令得服行。此则是方便智。四者即是涅槃经所明二智者。若照金刚已还生死无常苦空之法。此则是方便智也。若照涅槃常乐我净真实之法。即是实智也。五者就此法华所明二智。若照三三之境即方便。若照四一之境即实智也。是则前有相二智。据亲□为论。大品二智。横照二谛。涅槃中。据纵为论。维摩明智。此据本末。今法华经。此据始终为义。始则权智说三。终则实智说一也。又云。三种宝车。即是羊鹿牛车。即譬昔日阿罗汉辟支佛大力菩萨三无学人究竟果。珍宝大车。平等一种。无三种差别。即譬今日法华经中。为众生授记。同得佛果。此等解释。广如彼疏及嘉祥玄论。牒破光宅立于四车。恐繁不述。
    谓。临门三车为三乘。四衢所授大白牛车。方为第四言临门等者。光宅疏中释如此种种羊鹿牛车今在门外可以游戏之文云。此是明长者示诸子三车处。内合如来示三乘人果处。三车既在门外。然三乘人尽无生智。在三界外。若同断三界正使烦恼尽。出三界外。证尽无生智故。言示三车处也。言四衢等者。彼疏云。见诸子安稳得出。此下譬上方便品中明如来见诸众生大乘机发。譬有两阶。先明断惑出三界外。登无学果也。第二言皆于四衢道下。正明大乘机发。四衢道者。东西画彻。南北交通。此明四边无障（又彼疏解但东西走戏之文云。南北是纵。东西为横。若使众生心用。与天下道理相附。则如南北之纵。只由众生不会真理。于生死之中。横理用心。譬如东西也。今即四衢画彻交通。故四边无障也。然清凉疏云四衢等赐。演义云。四衢即四谛者。以未曾看彼疏文故非矣）又解各赐诸子等一大车之文云。就譬两段。第一双开两章门者。初言各赐诸子等。先开长者心平等章门。内合如来今日平等为三乘人说大乘经。令同得圆极妙果也。次言一大车。此三字第二所赐物章门。同用圆极妙果与今时众也。其车高广。此下第二即广释上两章门。此即对于昔日止断三界正使尽处。得尽无生智为果。然此果狭而复短。今日明三乘行人皆成菩萨。受记得佛。然此佛果超出五百由旬之外。即是高义。又傍摄其诸功德智慧。即是广也。标心极果修习故言驾。真无漏如白牛。能断无明黑闇。故言白也。余如彼疏。
    以彼临门中牛车亦同羊鹿。俱不得故。余义同上辨探玄记云。若不尔者。长者宅内引说子时。云此车只在门外。诸子出宅。即应得车。如何出已。至本所指车所住处。而不得故。后更索耶。故知是权同羊鹿也。以是大乘中权教方便说也。具释如彼法华疏中检光宅疏云。三种宝车即是羊鹿牛车。即譬昔日阿罗汉辟支佛大力菩萨（此是大乘权教菩萨。如胜鬘经。无上依经。说三意生身中。有大力菩萨。今亦准知）三无学人究竟果。又方便品诸佛开三中云。上长行中唯开三乘是方便。今此偈广明五乘（声闻缘觉为二乘。菩萨人天合为大乘。并前二乘通名三乘。开则大三小二。总名五乘）是方便。偈中为二。先出四乘教是方便（人天声闻辟支佛乘）二别出菩萨大乘教是方便。初出四乘教中。初明于大乘中离出人天二乘。就中第一言我说是方便。先开上声闻缘觉三乘教是方便。有佛子心净下三行半偈。第二别出三乘中大乘之人教中亦有二。初有一行半偈。先出三乘中大乘人教。说是大乘经者。是昔日三乘中之大乘。非今日大乘。第二二行偈正开是方便问。准此等文。临门中牛车。大乘权乘之菩萨也。若尔何故光宅疏解方便品言尚无二乘何况有三之文云。尚无偏行六度菩萨乘（清凉疏中就天台教云。言三藏教。所以不名小乘者。此教亦有大乘六度菩萨。三十四心断结。成真佛故。又圆觉钞云。贤首立小乘教。不收六度菩萨。故唯云小。六度权教。入大乘始教分中。今谓。此并非台贤意。可知）辟支佛乘。何况有声闻乘。故知唯是一佛乘（嘉祥玄论破云。晚见法华论。释云。此是遮义。是遮者。明无二乘涅槃。唯佛究竟无上菩提。有大涅槃耳。此但明无有二乘。唯右佛乘。不言无偏行六度菩萨乘故。光宅失旨也。更有余文。寻讨可解）此岂非是指小教中菩萨耶（偏修事度。三十四心断结等）答。推宅师意。是通大小（偏行大力如向所引）何以证者。如向已引。是昔日三乘中之大乘（以胜对劣）非今日大乘者。此指大教也。故经合譬合牛车文云。闻法信受。乃至。度脱一切。是名大乘。如彼诸子为求牛车出于火宅。又用车譬文云。即便思惟。设诸方便。告诸子等。我有种种珍玩之具。妙宝好车。羊车鹿车大牛之车。解不虚譬中云。今明长者昔日本放诸子三种小车（以今夺昔）令出门外。今平等与诸子珍宝大车者。是则约小教也。故经云。当以三车随汝所欲。又云。初说三乘。引导众生。然后但以大乘而度脱之。各有所凭。并不违也。然清凉疏钞等。更广云云。以未见彼宅师疏故。不允当耳。
    后代信行禅师。依此宗立二教。谓。一乘三乘随真寂寺信行禅师。乃如续僧传华严传等。着三阶集（内典录云。二部四十卷）或造对根起行杂录立三阶宗。判乎诸教。唐怀感师撰净土决疑论一一对破欲见者可检。
    三乘者。即别解别行。及三乘差别。并先习小乘。后趣大乘也。一乘者。谓。普解普行。唯是一乘。亦华严法门。及直进等是也义苑云。前教体同光宅。但开合之异。次教与前稍异。是以光宅同归一实。此乃具德圆融。故明普解普行。华严法门也。然此判教既宗法华四乘。前教还同光宅。次教一乘。乃是随机调练。权渐终归。翻指华严及直进者。岂非顿渐始终之相隔耶折薪云。信行。此师所立。但合三为一教。与光宅异尔。又此中一乘三乘有二对。初普别为一对。次渐顿为一对。皆可见。
    十依大唐三藏玄奘法师。依深密经。金光明经。及瑜伽论。立三种教。即三法轮是也奘师。广如慈恩传及续僧史。折薪云。三法轮名。正出金光明中。大疏所叙。即真谛所立。而云与武丘岌法师（演义云。初云武丘。即苏州山寺）并唐三藏大同。及叙三时教亦与今所叙大同尔（大疏云。渐中开合。诸师不同。或但分为二。即是半满。或分为三。即虎丘山岌法师。谓。十二年前。见有得道。名有相教。十二年后。齐至法华。见空得道。名无相教。最后双林。明一切众生佛性。阐提作佛。名常住教。此与唐三藏三时之教大同。真谛三藏。依金光明。立转照持三轮之教。亦大同此。而时节少异。谓。七年前说四谛。名转法轮。七年后说般若。具转照二轮。以空照有故。三十年后。具转照持。以双照空有持前二故。演义云。疏文稍略。彼云。谓。佛二月八日成道。四月八日。于波罗奈鹿野苑中。为声闻众。转四谛法轮。后于成道第七年中。在舍卫国去祇园五里。智慧江边。为诸菩萨及二乘众。说般若等经。此时具二。谓。转照法轮。又于成道三十年后。未涅槃前。在毗舍离国鬼王法堂。为真常菩萨。说解节等经。此时具有转照及持三种法轮也。大疏又云。或分为四。即宋朝岌法师等者。今谓。岌字恐传写误也。正应云爱法师。演义亦应作爱。又探玄记云。唐初吉藏法师立三种教。一根本法轮。即华严经最初所说。二枝末法轮。即小乘等于后所说。三摄末归本法轮。即法华经四十年后。说回三入一之教具释如彼。按。嘉祥涌出品疏云。始见我身闻我所说者。即华严之会。诸菩萨等。闻说华严。即入佛慧。除前修习学小乘者。明回小入大之人。大机未熟。从华严之会。竟灵山之前。未得显教大乘。故简除之也。又彼游意云。言三种者。一根本法轮。二枝末法轮。三摄末归本法轮。谓。佛初成道华严之会。纯为菩萨。开一因一果法门。谓。根本之教也。但薄福钝根之流。不堪闻一因一果故。于一佛乘分别说三。谓。枝末之教也。四十余年。说三乘之教。陶练其心。至今法华。始得会彼三乘归于一道。即摄末归本教也。问。此经何处有三轮文耶。答。信解品云。长者居师子座。眷属围绕。罗列宝物。即指华严为根本教也。唤子不得故。密遣二人。脱珍御服。着弊垢衣。谓。隐一说三。谓。枝末教也。如富长者知子志劣。柔伏其心。乃教大智。谓。摄末归本教。又譬喻品云。如彼长者虽复身手有力。而不用之。但以殷勤方便。勉济诸子火宅之难。然后各与珍宝大车。初句谓隐根本。欠句谓起枝末。后句摄末归本。即三轮分明之证也。问。法华具几种耶。答。一往则华严为根本法轮。自华严之后。法华之前。为枝末之教此经则属摄末归本。然法华结束一化。该罗顿渐。则具足三轮。然此三轮。皆是无名相中。为众生故。假名相说。然寂灭之道。未会有三。亦无不三。无所依止也。又云。绝待妙者。对粗明妙。未是好妙。然绝待妙。非粗非妙。强叹为妙也。然荆溪不看彼章疏故。错破云。近代判教。多以华严为根本法轮。以法华为枝末法轮。又妙乐云。嘉祥既沾妙化。义已灌神。旧章先行。理须委破。文今谓。甚哉。荆溪破他。如何未曾谙彼所立。妄诬罔于人耶。盖夫嘉祥预于何处。判以法华为枝末轮。而旧章先行耶。然彼玄论云。如南方五时之说。北方四宗之轮。皆云。华严为圆满之教。法华为未了之说。今总难之。明初成道。一乘化众生不得。今说。法华即是一乘化众生得。若言今说法华义犹末了者。则佛初成道。欲以一乘化物不得者。此应发始即用不了义化物也。若佛初成道。即欲以不了义化物者。此即乖父子恩情。伤诸佛本意。若言初成道是了义化物。今说法华亦是不了义者。初成道可是一乘化物不得。今说法华应非一乘化物得也。又涌出疏云。亦称入于佛慧。故知法华即是华严。不应谓华严理深。法华义浅。准此等文。当知荆溪之破非也。然吉藏师立三法轮正依法华。通顿渐等一化始终立之。今玄奘师及真谛等。依金光明与深密经。但约渐中立三时等。如次下述。故静法苑云。玄奘三藏三时法轮。只可唯是渐教唯论三性一法。唯为一机。不可以为定量剖判一切大法耳）集成云。一转法轮。深密云四谛轮。二名照法轮。深密云隐密轮。三名持法轮。深密云显了论（此约能说之教法释）故慈恩云。金光明说此三轮。名转照持（大疏所叙。真谛三时。后后更具前前。慈恩不尔）唯识述记云。世尊初说三乘同行四谛有教名转法轮。以十二行相独得转名。第二时说大乘独行空行之教。照破有故名照法轮。第三时说遣所执空。存二性（依他圆成）有。三乘之人。皆可修持。名持法轮（约机行法以解立名。）法苑章云。如解深密经第一卷。瑜伽决择第七十六。世尊广为胜义生菩萨。依遍计所执体相无故。说相无自性性。依依他起上。无遍计所执。自然生故。说生无自性性。及即依此说无遍计所执一分胜义无自性性。依圆成实上无遍计所执故。又说一分胜义无自性性。菩萨深生领解。广说世间诸譬喻已。复白佛言。世尊。初于一时。在婆罗□斯施鹿林中。唯为发趣声闻乘者。以四谛相转正法轮。所转法轮是未了义。在昔第二时中。唯为发趣修大乘者。依一切法皆无自性无生无灭本来寂静自性涅槃。以隐密相转正法轮。亦是有上。有所容受。犹未了义。于今第三时中。普为发趣一切乘者。依一切法皆无自性。乃至自性涅槃。以显了相转正法轮。第一希有是真了义。金光明经亦说三时。谓。转照持。涅槃经说。初令皆服乳。次教总断乳。后教有应服不应服者。与解深密所说义同。瑜伽释中（最胜子菩萨造）此三时少异。义意无别。由此诚意。若以偏圆机宜渐次教但三时非一非五探玄记及起信记述西域中。日照说云。近代天竺那烂陀寺。同时有二大德。一名戒贤。二称智光。立教不同。谓。戒贤则远承弥勒无著。近踵护法难陀。依深密等经。瑜伽等论。立三种教。广如彼会。
    一名转法轮。谓。于初时。鹿野苑中转四谛法轮。即小乘法。二名照法轮。谓。于中时。于大乘内密意说。言诸法空等。三名持法轮。谓。于后时。于大乘中显了意说三性及真如不空理等法苑章云。略示教者。四阿笈摩等是初时教。诸说空经是第二时教。以隐密言。总说诸法无自性故。华严深密唯识教等。第三时也。以显了言。说三无性。非空非有中道教故。由诸异生起自无始迷执有我故。佛初说四谛法轮。令知我空唯有其法。憍陈如等最初得道。彼闻法有证我皆空。便执诸法为真实有。封着小果不求大位。佛为方便。复说法空。破除有执。故次时中说般若等。言一切法本性皆无。须菩提等回心趣大。彼闻法空隐密言教。便拨诸法性相都无。何所造修。何所断舍。佛为除此。复说唯识三性等教。今言非空非有中道教者。第三时也折薪云。持法轮。显了说三性及真如不空理等者。此中有二义。一持三性理。二持真如理。理字贯上。文中及字标有二也。复古云。三性真如皆约理说。不空谓圆成是有。依彼自宗。但许不变湛然常存之有。非随缘有。又以三轮义通。如真谛三藏。法性宗人。亦依光明等经。立此三轮。持则双持性相故。将三轮摄于三教。非相宗意。相宗但至境空心有为双持耳详。相宗意谓。第三时说遣所执空（依遍计所执体相无故。说相无自性性）存二性有（依依他起上无遍计所执。说生无自性性。及一分胜义无自性性。依圆成实上无遍计所执故。又说一分胜义无自性性）名持法轮。故义灯云。后为发趣一切乘者。显所执无。非执是有。非一向空。亦非皆有。为不空不有教问。如探玄云。第三时中。方就大乘正理说三性三无性等唯识二谛。方为了义（大疏依之）准此。则三无性亦显了说耶。答。其义实通。由是义故。法苑云。华严深密等。以显了言说三无性（相生胜义）非空非有中道教故。问。若尔如唯识颂云。故佛密意说一切法无性。述记释云。总密意说三种无性。既密意说是第二时。谓。般若等总说诸法无自性。隐密覆相之说。岂可第三时显了说耶。答。若总说三无性教者。即第二时隐密之相。故论曰。若有三性。如何世尊说一切法皆无自性。颂答。即依此三性立彼三无性。然正第三时。以显了言能显露示彼三无性义（法苑章文。可依此解）故第三时即虽具说相生胜义三无性性。而意在三性（谓。初时相无性。二时生无性。三时胜义无性。故对法疏。释后二无性云。假说无性。非性全无）深密瑜伽先说三性。次明无性。故成唯识云。即依此前所说三性。立彼后说三种无性。义灯三释。一云无性先陈（第二时教。渐悟未熟）三性后说（第三时教。渐机后成）二云。先说三性（华严时。顿悟教）后说无性。（般若时。渐悟教）三云。先后不定。各有一理。任情取舍。然相宗以第二解为文正意。故灯主云。今此论中。通对顿渐两教前后。又云。譬如日出先耀高山。于大乘教。顿悟先熟。故先三性渐悟后成。后说无性探玄及清凉疏云第二时中。虽依遍计所执。而说诸法自性皆空。翻彼小乘。然依他圆成唯识道理。犹未说有。亦非了义。即诸部般若等经。第三时中。方就大乘正理。具说三性三无性等。方为了义。即解深密经等。演义钞云。言具说等者。此有两重。一约三性。则初时约依他说有。二约遍计说空。三具说三性。则遍计是空。依圆是有。以为中道（初以具说三性一句望前。为一重也）二者约三性皆有。约三无性皆空。第一时中说三性皆有。第二时中总说诸法皆悉无性者。约三无性密意说耳。故唯识云。即依此三性。立彼三无性。初即相无性。次无自然性。后由远离前所执我法性故。佛密意说一切法无性。谓。若显了说。则双明三性三无性。方是中道（第二重双取疏中具说三性三无性等二句为一对。影前第二时三性皆空。第一时三性皆有也）故为尽理今谓。凉钞所解。与相宗意而不全同。对文可知。
    此三法轮中。但摄小乘及三乘中始终二教。不摄别教一乘。折薪云。今文中唯拣此师所立者。以此章意在敌对此师故。独拣显也今谓。未必局欤。然古南三北七（四宗五教）各互抵排。而皆被天台嘉祥已拣坏了。是故不须更辨是非。独唯此师所立。西域相传故。今特攘斥之。有其以也。岂为此章止在敌乎斯师哉。言但摄等者。折薪云。转法轮即小乘法。照法轮即始教。持法轮即终教也。与探玄（始教者。以深密经中第二第三时教。同许定性二乘俱不成佛故。今合之总为一教此既未尽大乘法理是故立为大乘始教）大疏圆觉。并以第三时为始教者。唯取三性理也。由三理性通始终二教。若依彼三性。立彼三无性。以显中道。义通终教。若遍计是空。依圆是有。此唯始教。故清凉立此为三性空有宗也。今约前义故。大分曰终。况其中相不空真如耶。故知。深密三时。不唯始教（下分教开宗中。折薪又云。深密经中亦约三无性理是一。故密意说云唯有一乘。非于一切有情界中无有种种有情种姓等此则三乘所观。无性是一故。密意说此。以为一乘。理实三乘各证涅槃。非是一也。依此义故。故云同许二乘不成佛故。故云始教也。又乘开合中云。一祖自语相违者。故知。探玄中方始改于此义故。彼以二三时教。合为始教也。会解记中亦皆同耳。然明宗记破折薪云。引三法轮指李唐三藏宗计判摄者。不晓贤首自依深密法性经中三种法轮摄机宽说。故下章文明自指云。此三法轮中。但摄小乘及三乘中始终二教。不摄别教一乘也。正如探玄云以深密经摄机宽故。就摄末归本门收。是约经部收机之宽。就法判摄也。即非指李唐三藏宗计局义判摄也。故祖明云。空相二宗。皆认法性之经。成立自宗之义。复师率情引文。不详祖述。为其失也。）复古云。此三下彰摄不摄。此三法轮但摄小乘等者。从小之大。但摄一代渐经。小始终三。合名渐故。又以三轮义通。如真谛三藏。法性宗人。亦依光明等经。立此三轮。持则双持性相故。将三轮摄于三教。非相宗意。相宗但至境空心有为双持耳。集成云。须弥偈品钞曰。法相宗三性即有性。三无性则无性。有无义故。彼偈云。故佛密意说一切法无性。意云。既言密意说三无性。则不碍于三有性也。若法性宗。此二三性。有无无碍。互夺双亡。皆悉自在。详曰。此约后义故。摄于终。若约前门。则与探玄一致。有谓后来方改。良恐未然今详。若依折薪。今章由依三性立三无性。以显中道。及不空真如。大分为终。探玄后改故名始教者。此解不然。如向已述。若依复古集成等（明宗记同）者。今章约性宗义及摄机宽（探玄云。深密经中第三时。普为发趣一切乘者说。名为了义。又云。第三普摄诸机。通说诸乘。具显空有后一机无不摄。教无不具。无不圆。故为了义。又云。言包大小。具足三乘。方为了义等）故摄终教。故下章文引法鼓经以空为始。不空为终竟云。此则约空理有余名为始教。（即当深密第二时教）约如来藏常住无上。名为终教（此约性宗。与而判摄）如孔目云。初教门中真如。但是空义。不同终教。亦斯意也。若探玄中由同许定性二乘（及无性有情）俱不成佛。（对他所许虽摄机宽贬不为终）广说法相。少说真性（真如凝然。不许随缘）所说八识唯是生灭。法相名数。多同小乘。固非究竟（深密瑜伽说一乘是密意等）玄妙之说（对他所立虽乘教具名为了义亦夺为始）立为始教。所望不同。并不相违也。
    何以故。华严经在初时说。非是小乘故。彼持法轮在后时说。非是华严故。是故不摄华严法门也法苑章云。今言非空非有中道教者。第三时也。约理及机渐入者。大由小起。乃有三时诸教前后。解深密经说唯识是也（唯识疏云。如瑜伽论第七十六。解深密经。广说其相此约机理渐教法门以辨二时若大由小起。即有三时年月前后。解深密经说唯识是也。义灯云。为对渐悟。说教三时。若对顿悟。无三时别也）若非渐次而入道者（述记云。若顿教门）大不由小。即无三时诸经前后。约其多分。即初成道。华严等中说唯心是。多分顿悟。无别教门。随一会中所应益故。华严说有声闻在会（述记云。今论所明二种皆是。若对不定性。大由小起即第三时教。若唯被菩萨。大不由小起。即顿教也。此显顿渐无别定教。入法界品。五百声闻亦在座故。义灯云。又所说教。非定如是前后次第判为三时。并约所说义类相从。望不定姓。当第三时。不尔。华严第二七日。世尊即说。可对渐悟在般若等后方始演说。判属第三。此有二义。一约前后。二约义类。又灵祐师饰宗云。问。此立三时。与前真谛所立何异。答。真谛所立。定约年月故为不可。今所立者。但可以义相从。不同前后。若谈有义。初时教收。若谈空义。第二时摄。双彰空有。即第三时。其相悬别。然解深密言初时等者。此约教有浅深。以立三时之异。有教理浅故名初时。余二渐深说为中后。此即同金光明经转照持三种法轮也）深密亦有声闻发心。胜鬘经中亦说一乘意生身等。摄大乘说。为不定人说一乘故。法华经中（分别功德品）言。佛说寿量品时。有八世界微尘数众生。发菩提心。如是等文。上下非一。故知。法华亦被顿悟。华严亦有渐悟之人。若据众生机器及理。可有顿渐之教。然不理同于古说（留支一时。刘^8□五时。及古德顿渐二教）若不约机定判一经为顿为渐。时增减者。顿渐不成。今依师授略叙差别（了义灯云。若尔既第三时普为一切。何故解深密云。我于凡愚不开演等。答。大分三时云为一切。不言一一文各为三乘故。今此论。深密等上下文中。可通被三。故不相违。问。既对渐悟说教三时。即第三时亦为渐悟大者说。只是为大。何得说言普为一切。答。为根熟慧悟既通故。为显说三乘所观空有诸法云为一切。般若经中。虽有三乘各各得益。未分明说法非空有。故属第二第约顿悟。可立一时。约理是一。对究竟果。名为一时。又约被于渐悟之人。随说何教。而能顿悟一会所说二空之理。双除二执。故名一时。所以鹿苑初说四谛法轮。无量菩萨。入于初地等。若闻四谛。不悟法空。云何得入初极善等。不定一会名为一时。约顿悟者。随所闻教。常悟空有及以二空始终一化。名为一时）今谓。问。准如上等彼宗会意。既约多分。或从义类。则何故章难言华严在初。非是小乘耶。答。今此中意。若约年月前后。华严最初。云何会之。若约义类相从者。如玄□中。引深密云。依此经文。阿含经等为第一时。大般若等为第二时。华严经等为第三时。显了说有空故。又以彼第三时说一乘是密意等。俱是三乘教摄故。云不摄别教一乘。及彼持法轮。非是华严。不摄华严法门。探玄记云。一异时三乘。如深密经初时唯小乘。第二唯大乘。二同时三乘。如第三时。普为发趣一切乘等。于此教中。一乘相隐。三乘相显。是故就显总名三乘。而克实言。尚不摄于终教。何况可得以三时判摄诸教哉。又探玄云。问。所说三教。初但说小。华严初说。如何会释。答。诸德三释。一云。此三法轮。约渐悟机说。华严最初。约顿悟机说（慈恩等义。如先已叙）若尔密□力士经。初时具说三乘法。此为属渐。为属顿耶。若是渐教。应唯说小。若是顿教。应唯说大。彼既具三。极成违害。是故此释亦难用也（此对前后次第三时。以作此难。若转救云以义相从者。谓。不摄别教一乘等。如上贬斥）一云。若依显了门。则有如前三法次第。若约秘密门。即诸说同时（西明等义。如起信疏幻虎录辨。又嘉祥游意。总明经论显密中云。一显教菩萨不密化声闻。即华严教。问。华严则应但明大法。何故亦辨小乘。如贤首品云。或说声闻小乘门。或说缘觉中乘门等。乃至。性起品中具说五乘之教耶。答。总谈一化。复有傍正。正显真实。傍开方便。则是华严教也。更广云云。二显教声闻。不密化菩萨。即三藏教也。三显教菩萨。密化声闻。即般若教也。四显教菩萨。显化声闻。即法华教也。问。小乘亦是密说一乘不。答。佛说小乘意在悟大。故说小乘。亦密说一乘。如云三乘人同行人无我等。大品中明三乘人同是一如。同入法性）若尔者。即初时小显而大密。何不以大显而小密耶。又判此显密。出何圣教。理既不齐。复无圣教。故难依用。此上二释。此三法轮。摄法不尽。初即渐而非顿。后即显而非密。一云。但是如来圆音一演。异类等解（罗什留支一音教等。如前简别）就小结集。唯说小乘。就大结集。唯说大乘。就通结集。具说三乘。净影义章云。地持复言。佛为声闻菩萨行出苦道。说修多罗。结集经者。集为二藏。龙树亦云。迦叶阿难。于王舍城。结集三藏。为声闻藏。文殊阿难。于铁围山集摩诃衍。为菩萨藏。此二亦名大乘小乘半满教也）若尔随一结集俱无前后。何有如此三教次第。乃至。若不信一乘。守权乖实。甚为可愍。故引百喻经云。金口良断。权实显然。余恐厌繁。略不录耳。
    此上十家立教诸德。并是当时法将。英悟绝伦。历代明模。阶位叵测。只如思禅师。智者禅师。神慢感通。□参登位。灵山听法。忆在于今。诸余神应。广如僧传。又如云法师。依此开宗。讲法华经。感雨华等神□。亦如僧传。其余诸德。行解超伦。亦如僧传探玄云。第二辨是非者。此上十家。乃至并如僧传等所显。问。此上十说。谁是谁非。答。依成实论。佛说内外中间之言。遂即入定时。有五百罗汉。各释此言。佛出定后。同问世尊。谁当佛意。佛言。并非我意。诸人问佛。既不当佛意。将无得罪。佛言。虽非我意。各顺正理。堪为圣教。有福无因。况诸说各有少多圣教为证。是故不可全非弃耳义苑云。显□通疑。美其前诰。同□真乘。却彼邪宗。扶持正法。若武候之劲敌。故云法将。□参登位者。信位五品将登初住位故南岳大师。尝梦梵僧劝令出俗。骇悟斯瑞。辞亲入道。内心谓言。吾住何方避难修道。时冥空有声曰。若欲修定。可往武当南岳。是入道山也。随此冥告。遂往衡山（统纪云。师因读妙胜定经。见赞美禅定乃遍亲禅德。修禅林野。后谒慧文师咨受口诀。始三七日。初发少静观。见一生业相。复转勇猛。禅障忽起。四肢缓弱。遂动八触发根本禅。因见三生行道之□。夏竟受岁。将欲上堂。乃感叹曰。吾虚受法岁。内愧深矣。将放身倚壁。豁然大悟。法华三昧。自是之后。所未闻经。不疑自解）大师命门下学士江陵智顗。令代讲金刚经。至一心具万行处。顗有疑焉。思为释曰。汝向所疑。此乃大品次第意耳。未是法华圆顿旨也。吾昔夏中苦节思此。后夜一念顿发诸法。吾既身证不劳致疑。顗即咨受法华妙行。乃咨师位即是十地。思曰非也。吾是十信铁轮位耳（六根相似）时以事验。解行高明。根识清彻。相同初依。能知密藏。又如仁王十善发心长别苦海（圆教十信。已断见思尘沙二惑。欲入初住。即伏无明）智者大师。将临终时。告门人曰。吾不领众。必净六根。为他损己。只是五品内耳（观行即位）余如玄义初章安叹十种德。言灵山听法等者。如前已引。言云法师等者。感天华等。出续僧传亦如前引。折薪记云。又夷陵县渔人。于网中得经一卷。是泥洹四相品。末题云。宋元徽二年。王宝胜敬造。奉光宅寺法云法师。以此勘之。云公年始十岁。寺无光宅。此乃灵瑞预显也。故今云神□等也言其余诸德等者。留支三藏。净影远师。光统。大衍。敏师。唐三藏等。皆各如传。略如上引。不烦述耳此等诸德。岂夫好异。但以备穷三藏。□斯异轸不得已。而分之。遂各依教开宗。务存通会。使坚疑硕滞。冰释朗然。圣说差异。其宜各契耳探玄云。但以解该群典。异轸呈根。言不得已。开示别释。务令圣说各契其宜义苑云。岂夫好异者。言其不攻异端。觌斯异轸者。各随已解。发轸不同。索隐群诠。同明圣旨。疑情冰释。滞解朗然。圣教偏圆。大小殊致。随根获益。不混宗乘。故云其宜各契耳轸章忍切。考工记云。车轸四尺。注云。舆后横木也。应师音云。轸转也。展也。谓。发车转也。轸迹也。又车上前后两端横木。所以载人物处。如文选云方轨齐轸。今取发轸□转各殊之义故曰异轸。言坚疑等者。如述记序云。鸿疑硕带。雾拥云凝。道德经云。涣若水将释（左氏传序云。涣然冰释）余文易解。
    分教开宗第四义苑云。分判五教。开显十宗。复古云。开宗判教者。非命世之大才。彻法之正眼。备穷三藏。囊括百家。隐实托权本高迹下者（造语未稳）岂能为哉。昔可尚也。正而用之。理或未然。别立新意。前列十家。周鉴不远问。今家立五教者。有何凭据。答。有云且虽无有教证。只由法义别。依类建立。或曰。泛依深密三时。楞伽渐顿。法华四车。总为五教。有人云。专依起信。故圭山注疏（贤首义记所无。而宗密私改添耳）约法生起本末显分齐中。依论唯一心为本源开二门等。为五重门。配今五教。又晋水净源解还源观云。考兹一唱观文。唯海印三昧。出华严经。次经云下。出法句经。余皆起信。况前明一体。后示三遍四德五止六观。一一引论为衡鉴。斯盖帝心冥搜起信。集三重法界于前。贤首显用论文。述六门还源于后。推是言之。以马鸣大士为吾宗初祖。其谁谓之不然（净源亦图七祖主。以马鸣为首祖以起信为正依论）今祥。囊祖源意。虽则通依众典以立教名。指的教义。出自此经。故孔目章天王赞佛说偈。初首显教分齐义云。依教有五位差别不同。为摄义无尽故。分齐通声闻及凡夫世间所知真实法也。该通三乘小乘文义。及圆教中比证分齐。下一部经所有文义。并约此准。一依小乘。有名之教。诠有名之义。二有名之教。诠有名无名之义。此当回心初教位中义。三有名之教。目有名无名之义。无名之教。目无名之义。此当熟教位中义。四无名之教。显无名之义。当顿教义。五有名之教说有名之义。无名之教。显无名之义。当在圆教位中见闻处说。有名无名之教显有名无名之义。此约圆教处说。又舍那品中云集文末。普贤文中。立一乘三乘义。章云。经文云入无上道等。当渐教也。又顿教及熟教中终教之义是也。不可尽功德智地者。当熟教分。又普贤解行分教义是也。愿性海中者。当顿教分。又当是圆教证分已去。是也。又云。夫圆通之法。以具德为宗。故华严中。信解行等诸位。位中所含。即通成解行理事等一切法门。亦简前后诸位。法相不同。及会普眼境界。一乘无碍。陀罗尼门。据斯圣巧。一言之下玄复玄耳。又华严经文前之五会。及十明已后。尽不思议品。即以一乘别教。从三乘说。十地中文。即用一乘圆教。从三乘教。以显一乘别教说。所以和者。故文中以悉昙字音会成无尽故也。普贤性起。用彼一乘别教以显一乘文义。由彼文中是广大说故。离世间下二会之文。一乘行法。以始标终说故。教义俱一乘也。经文善巧。二文交络。二义显宗。分齐极善妙也。又如同体依持。以明因果。理性体融。在因为因。在果为果。其性平等。据缘以说。在一乘即圆明具德。处三乘则一相孤门。在小乘废深论浅。居凡有则唯事空文。此即理之妙趣也（且如五湖烟景。和舟添画。而渔人野叟。反谓萧凉也）若见于佛。顿见顿见。称名亦尔。又一乘之法。对机以明别。非谓自相而可别。又一乘同法。对智以彰同。又别教之中亦有同别。由多（谓。五大。胎藏。诃黎陀心。即理法身。多法界义）即一（谓。识大。即悉多心。金刚。五智。法身。一法界义）是其同也。为一中多是其别也。同教之中亦有同别。一乘三乘同一善巧。是其同也。各为据机别。即是别。穷其法界。无尽教义。依海印定起。普眼所知（谓。始目鹿苑。乃至终涅槃。收舍利起塔等。一切无不现等）此约别相说。具如彼明。若就名义之别。则准此下章等。谓。初愚法小乘。依胜鬘（如云二乘愚于法等）及深密初时所立。其始终之名义者。谓。依楞伽经渐熟开出。深密二三时教。法鼓经中空不空门。及起信中依言真如为据。顿之名义者。依宝积经（即顿教修多罗）及楞伽顿现。起信绝言真理。为明据立。其圆教者。正依此经圆满多罗文。祖意明明。昭若日星。奈何昏此。为无所凭。又岂可专唯依起信而所建立。故笑庵复师破之。义苑又云。乃旁说众典以立教名。名义相资。同一缘起。故云。甚深缘起。具五义门。五义相融。唯一心转。是则重重法界。事理无边。故五教之义。出自华严。本于此也。故总题云华严一乘教义。有云。调柝乎起信。是五教生焉者。观其立言之理。曾未晓斯文义。若晓此旨。决无彼辞（晋水可耻）设尔晓而固违。未免背叛祖宗。无稽异说。职于专教。其如之何。厥或封执起信。不顾斯文。且起信虽宗百洛叉经（此亦认伪造论。不知自臭）谈五重生起。一心源。乃至六粗。原其分齐。但限终顿。所以贤首判正终兼顿。圭山将此五重度量诸经宗教。亦云终顿。通诠本末。曾无圆教之文。既云度量。显是格量教道。何得错解圭山之辞谬为贤首约论判教。纵此度量便为判教。却属圭山判于前四。何言贤首五教出于起信。转更参差。遂使慕道者犹豫于两端。归依者惆怅说岐路。特违圣教。辄误后昆。甚为不可也今谓。起信既非。顺祖观门。及还源观。且为惑者难阶。婆心太切。多寄终教开入方便。令其易观。由其行者施功不已。渐见湿土故。遮情表德。圆融无碍故也。然圭山晋水。以未达此巧旨。氾滥宗脉矣。具如幻虎录中辨斥。
    于中有二。初就法分教。教类有五。后以理开宗。宗乃有十。探玄云。以义分教。教类有五。此就义分。非约时事（清凉云。一以义分教。二依教分宗。今初以义分教。教类有五等）义苑云。就法者教法也。谓。于一代教法之上。约其大小乘权实渐顿偏圆流类别故。分成其五。若尔贤首约义开宗。以判五教。何得却云教法耶。答。虽义为能分。教为所分。此中既云就法。决知是其教法。故下结指云此约法以分教耳。若就法义如下别辨。负教之人。善察辞义。切忌无以名教滥其法义。岂不观此中但约教诠立其教名耶。复古云。就法分教者。法谓能诠教法。就此一代教法。以类相从。其流有五。问。今家以义判教。其理安在。答。若不约所诠之义。何以知其教法有五。盖由叶祖以圆通之智眼观彼圣教。诠小乘行果。则分为小教。权实偏圆义。有不同。则分为彼教。故下文云此约法以分教。若就法义如下别辨。此分能诠五教不同。下辨五类。所诠差别。于理昭著。集成云。谓。约圣言量判一大藏经。总而为五种教。故义苑后义曰。岂不观此中但约教诠立其教名耶。如云以经本中下文内。为善伏太子所说。名为圆满修多罗。故立此名等。折薪云。就法分教者。不以义分教何别。然有二义。一通能所诠。谓。教理行果四皆名法也。二唯所诠。此亦二义。若望能诠之教。法亦是义。若望展转解释之义。总举曰法。别说为义。如云色是法。分十一色为义。故四辩中法义二无碍辩不同也。清凉云。法约自体。义约差别。谓。十一色等。虚妄分别之相。即是义也。又圭山云。法对能诠之文。总名为义。对后展转解释之义。即名法也。所谓探玄大疏。皆以义分教者。此由正立教辨所诠一处说之故。直云以义分教。皆望能诠为言若今文云就法分教者。望下所诠差别展转。在第九科中故。一结云此约法以分教尔。若约法义如下别辨。此则云法云义。都是所诠。但所对不同尔。若使今文立教。复如探玄等中。复说所诠者。亦应云以义分教也。祖师一字之妙。今方见矣详曰。一法之言。通能所诠。故群解殊矣。然义苑意。能诠为法。法即教也。复古集成。以法为能诠教。折薪以法唯为所诠。约所诠法分教为五。取舍任情。然今以法为所诠者。折薪为得。而不能分别于所诠中法之与法义。故令不解耳。今言就法者。总通诸法。谓。经法解行。空不空门。有余无上。依言绝言真如理法。种种法门。皆所诠法。今约此法。分于能立五教。何以知者。谓。为善伏所说名圆满经。故立圆教名。及依宝积论。立顿教名。并约经法也。中间三教。以三人所得。及解行位。一念不生等。为渐顿教。此约解行等法。又约空理有余。及不空藏理无上。为始终教。此约真实道理有余。及不空藏理无上。为始终教。此约真实道理。又以起信所显绝言真如。依言中说空不空二真理。分始终顿。此约理法。当知。约所诠法。种种法门。以分五教。故孔目中多云。上件法门（能所显法）摄下诸教。（能说能显诸教分齐）顿属其上分本教义。渐从其末义。通一乘三乘小乘。何以故。为被圆教所目（三小成圆）及三乘终教。寂照照寂。一相真如。并初教门。染净即空。愚法小乘。苦谛之教。所诠实法（就法分教。准此可思）有为无为等宗（以理开宗于此可见）并不同。义理各别也（具如楞伽玄义。明义分齐中。就法就教。法中教中。乃至广说。）问。杜顺止观。既开五门。至相孔目。每章具约五教。何故清凉玄谈。但言即贤首所立耶。答。苍山会玄云。然草创空华（应云帝心）周流贤首。而但言贤首立。以取文义大备故。云尔也。言以理开宗者。义苑云。理谓理趣。则趣尚曰宗。虽趣尚多端。以理趣相从。但成其十耳。复古云。约人所尚道理不同略有十也。折薪云。理即义理。道理之理。非真理之理也。余处（集成云。清凉云依教。文必影略）云依教开宗者。是依五教开十宗。今云以理。是就所诠为言。五教所诠理既不同。即以此理开十宗也。如前六宗。所尚道理不同故。开为六宗。断证不离八辈（四向四果）故。合为一教也问。开宗标十。谁所创立答。帝心既立五门。初即法有我无门。此即治执施药。略出诸小乘破我执。说界分别观。随机进修各异。所以方便不同。贤首十宗。前六准此。能所治中开为六宗。又慈恩玄□云。小乘有二十部。并大乘二。合二十二宗。今依文判教。教但有三。若以类准宗。宗乃有八。如彼广叙。彼彰小乘。大类有六。今全同彼。次二即大。今亦加后二。此之四宗。亦与帝心后四观门大约无殊。至下当辨。问。清凉疏中。何故乃以依教开宗有十。至下宗趣中辨之。更有总相会通。有不安者。颇为改易耶。答。会玄记云。今先用贤首五教。后总会上来诸师违顺中。顺义显不违前师。如云华创立。名义未周故。贤首改之。尚未全备。至清凉别不立教。但于贤者五教中。其未至者改。诸庶反扶古德也。此如始教中合深密二时始分皆通空相。后总会通易于探玄教章。以中间三教为三乘。但判第三教（小三一中第三一乘）为一乘尔（自清凉一改后。圭山长水所深迷谬。如至乘教开合当辨）又如下立宗中余易七八九门。被机中以权为易于转为（至下可辨）如此等义。皆是为改易也。易之令名义周备。反成贤首教也。故下宗趣中。亦云依后二师（第九光统第十贤首）而颇为改易。亦改贤首义也。今谓。苍山瑞公。虽救清凉而称反扶观首。其实巨叛乎祖师之12矣。以未曾晓观师特失俨藏二祖之妙脉故也。其可哀哉。
    初门者。圣教万差。要唯有五。一小乘教。二大乘始教。三终教。四顿教。五圆教复古云。圣教万差。即东流一代部类之多也。就此圣教通为五类。小者相从为小。不辨部帙大小。卷轴多寡也。余四皆然。如人持尺量绢。就绢分成五段。但言分绢。不言尺等。非不用尺。今就教法类分为五。非不以义也此约能诠。故作此解。今约所诠释之。圣教。谓。能诠教法。万差。谓。圣教所诠法门。种种万差。今就诠法分能立教。要唯五教。故折薪云。言要唯有五者。显不增减也。小对大得名。始对终得名。顿对渐得名。以始终俱是渐故。圆总对前。以四皆偏故也。○一小乘教者。义苑云。具云愚法小乘。谓。愚于法空故（圆觉钞云。愚法者。不了法空也。即是法执。折薪云。愚者。迷也。迷法空理。故云愚法）此是大乘贬斥为名。故深密云。阿陀那识甚微细（成唯识云。无性有情。不能穷底。故说甚深。趣寂种姓。不能通达。故名甚细。）习气种子成瀑流。我于凡愚（成唯识云。凡即无性。愚即趣寂）不开演。恐彼分别执为我。谓。凡则此教中人天乘。愚则正是小乘之流。既不开演。则不达唯心法空。故摄论云。是故不为诸声闻等开示此识。彼不求微细一切智智故。见法定实。故云愚法。故智论三十一云。小乘弟子钝根故。为说众生空。故愚法小乘之名。依此经论而立。则愚拣三乘。小异菩萨故。无所滥矣今谓。此解不然。此总不论回心（不定种姓。不愚法者。如胜鬘等。唯大乘中始终二教摄）与不回心（定性。愚法。如发智。婆沙等小教二乘。及大乘深密。十轮。摄论。瑜伽。唯识等说趣寂二乘。是大乘始教摄）小大通滥之甚。应知。回心但大。愚法趣寂即通大小。今既标云愚法小乘。是谓愚法。简回心不愚法者。小乘具简大乘愚法趣寂二乘。岂但愚拣三。小异菩萨而已乎耶。其回心者。如胜鬘说。罗汉辟支得不受后有。观苏息处涅槃地。不愚于法。不由于他。亦自知得有余地。必当得阿耨菩提。皆入大乘。是也（楞伽。法华论等。如下）愚法趣寂通大乘者。如探玄云。当今诸德。于大乘中。一立三乘大乘。以此宗许入寂二乘。定不成佛。彼引教成立云（大般若五百九十云云。解深密经及瑜伽三十七云云。）又解深密经云。一向趣寂声闻种姓补特伽罗。虽蒙诸佛施设种种勇猛加行方便化导。终不能令当坐道场。证阿耨菩提。深密解脱（魏流支译）亦同此说。十轮经（唐玄奘译）第九卷亦说。三乘各定差别。如是等文并非小乘。是大乘中许三差别。是故名为三乘大乘教也今拣此等故。云愚法小乘。又探玄云。三乘二者。一异时三乘。如深密经初时唯小乘（今正所用）第二唯大乘。二同时三乘（今之所拣）如第三时（探玄又云。始教者。以深密中第二第三时教。今合之。总为一教。与此章中为始终二教。所望别耳）普为发趣一切乘等。于此教中。一乘相隐。三乘相显。是故就显总名三乘亦是大乘之中明三真实。未说法华之前故。约五性差别。具说三乘。又如深密经于凡愚不开演之文。成唯识指为无性趣寂。皆准此知。岂云大乘贬斥为名耶。又探玄云。初小乘可知。若约所说法相等者。有七十五法。识唯有六。所说不尽法原。多起诤论。如小乘诸部经论说清凉云。但说人空。纵少说法空。亦不明显。但依六识三毒。建立染净根本。故阿含云。贪恚愚痴是世间根本等（钞云。生死根本。一计识心。如顺正理第八说。经部。计现在色心等。为染净因。二者三毒为因。今引阿含。但证三毒耳。今谓。三毒但为染因。世间生死根本故。何为出世净法因。七十五法。但约有宗能熏。所熏是经部义。而有部不立。然圭山长水。误作萨婆多义者。非也。今可依探玄。余不稳耳）○二大乘始教者。会玄云。此约大小分二。则大乘字。虽标始教之初。义贯下之四教。若圭山列云四一乘顿教等。此约前三为渐。始终皆是大乘。第四为顿。有异于渐。故别标一乘也今谓。大乘字贯下四教者。此太通漫。应云下之二教又圭峰深执圆觉。判为一乘顿教或别教一乘。并出臆见。清凉私改立后三是一乘。师资妄断。无本可据。噫。千古之一大谬矣。今正依祖范。则杜顺五教观门所列。具云小乘教。大乘始教。大乘终教。大乘顿教。一乘圆教（金师子等所标全同）至相孔目中。一一逐章拣云。愚法小乘。大乘初教。三乘熟教等。复云。若约顿教。即一切行位皆不可说。以无相故。此据三乘方便说。若依一乘圆通之教。由义自在等。及要问答约乘分别云。乘有三种。一一乘。二三乘。三小乘。仍此三乘有始有终。三乘始教。三乘终教。及探玄列名全如此章。然洎乎清凉圭山。奈何私乖明规。而加玫易乎。依探玄云。二大乘始教。以深密经中。第二第三时教。同许定性二乘。俱不成佛故。今合之总为一教。此既未尽大乘法理。是故立为大乘始教。广说法相。少说真性。所立百法。决择分明。故无违诤。所说作识。唯是生灭。法相名数。多同小乘。固非究竟玄妙之说。如瑜伽杂集等说义苑云。大则拣异小乘始者初也。谓。衍门初教会玄云。问。深密第二时是破相。皆许成佛何耶。答。今直依深密中。自指两时之教。非是两宗之人。为同许不成佛义也。又空宗人。自说属第三故。非以智光宗为深密第二也。夫判教者。就正不就兼。就多不就少。般若空义多故。在第二时。五性义少（彼经第二。说五种性）不属第三时又清凉云。亦名分教。有不成佛故名为分。钞云。初言二乘俱不成佛者。其言犹略。应云阐提二乘皆不成佛故。下终教有二。乘阐提皆成佛言。以趣寂难成故。偏举耳今谓。清凉非也。何者。初教是权不了故。虽带阐提无性之说。岂可称始教乎。然彼说二乘不成佛者。正是初教。以于此教。一乘是权。三乘是实故。又演义云。言未尽理者。第二时中但明于空。空是初门第三时中定有三乘。隐于一极故。初教名并从深密二时以得。云何空为初门。法鼓经中。以空门为始。以不空门为终。若尔彼第三时既不明空。何得名初。以未显一极故。特由此义。加分教名会玄云。起信钞说破相云始。法相云分。即贤首意。故起信疏（此认圭山文。错为贤首疏。然彼义记。曾无此说。宗密私所改易耳）云。但说诸法皆空。未尽大乘法理。故名为始。但说一切法相。有不成佛。故名为分（长水云。始分二教者。且标两名。此中二教。各诠一义。是谓空相。非谓一教而有二名）今清凉意。破相法相各得始分之名故。上云颇为改易也（此即大错。彼起信疏非贤首说。而圭峰后依清凉妄所改添之文也。岂为清凉改易于后圭山之说乎。可笑）谓。各约法有未尽理名始。各约人有不成佛名分。虽空相皆通始分。约空始正分兼。约相分正始兼也。疏文明有所属。不可相滥（指玄以互通者。非正义也）亦非清凉新意。清凉但加分义耳今谓。分教之名。出自观师之臆断耳。然探玄曰。若依小乘。一切众生总皆无有大菩提性。如小论说。若大乘初教。即五性差别。一分有性。一分无性。如瑜伽等。若依终教。一切众生悉有佛性。如涅槃等经。佛性等论。若依顿教。不可言有。不可说无。离言绝虑。如诸法无行经等说。若依圆教。众生佛性。具因具果。有性有相。圆明备德。如性起品若谓依此文故。初教亦名分教者。若尔应以小教亦名无教。以彼终教亦名全教。彼既不尔。此云何然。况孔目等。于始教中亦开始终二门。终教亦然。始分徙劳。呜呼。自从凉密一失良模。恣任臆见。令后学者谬解如此。可不悲痛欤。○三终教者。探玄云。定性二乘（愚法。趣寂。通小大摄）无性阐提（若有性者。前教尚许。分别简举。无性阐提。即必竟无阿颠提迦。相宗不许。今皆会之）悉当成佛。方尽大乘至极之说。立为终教。少说法相。广说真性。以会事从理故。所立八识。通如来藏随缘成立等（荆溪辅行。经楞伽云如来藏为善不善因。释别教根尘一念。为迷解本故。四明立别教理有随缘义。而山外诸人。不许此义。立指滥扑及征决等。迷谬之甚。然荆溪四明。立别理随缘。正符合今终教义。而非圆教。而以不知清凉圭山私改易之。自被他惑。却欺乎贤首立教。何也。后之台徙。亦不能辨。特书简牍。殷于耳者。其谁过哉。请勿弹改）清凉又云。以称实理故名为实。亦对第二教二义。由前定性二乘。及一阐提。皆不成佛故。名为分。亦名为始（会玄云。钞家影略。诸家解钞。不知此影略故。言有不成佛之义。义通始名。致今释义繁杂。误之甚矣。今谓。不然。不知探玄正以有不成佛之义。名为始教故却认清凉之臆断也）今既尽理。所以名终（会玄云。终字唯对始字立故。然若别对前之相二始者。说但空故名始。说妙有尽理故名终。说三乘隐一极故名始。显说一极。方尽理故名终。然有说。此终名亦对分得名者。非也）立实教名。双对前二（会玄云。若前终名亦对二者。何故此中方标双对前二。以拣异也。故知。终名单对于始。实名双对始分。以前始分虽别。皆是权教故。一实名双对前二也。今谓。不然。若准贤首既立会缘入实摄相归性。则且应得有立实之名。以实对假。性对前相。尽大乘极之说故。是乃三乘大乘之终极故。非谓通一乘皆圆极谈。以此始终二俱渐教故。然心经疏云权实教中实教所摄者。且于大乘之中。大分权实。以定摄属。非立名释。故知清凉始加也）非唯说空。复说中道妙有。故称实理（义苑云。依此义故。法鼓经中。以不空门为终也。会玄记云。对始名实。然唯约空始说。影相始也。若约对相始名实。应言非唯说于三乘。复说一极故称实理。今谓。清凉谓通于圆。故云中道妙有。实则但中渐教。故台家谓之别教次第中道。思之）既非分成。亦名称实（会玄云。对分为实。通空相二义。问。既始分二各皆对实名权。何不前教亦名权教。答。谓。若约三乘为权。一乘为实。前二教皆权。非唯第二。若约顿渐分权实。则前三皆权。若约偏圆。前四皆权。所以第二不偏受权名也。若尔其实教名。亦通后二。何独第三受是称耶。答。以此教初尽理故。独受此名。后二教虽不立是名。不妨是实也。权教不尔故不独称。今谓。若依清凉。既心经疏云权实教。则前教亦名权教必矣。何妄会耶。若依贤首立名。则既不立实名。岂有对实立权称耶。何况大乘实极。一乘圆极。其理霄坏。奈何三一相滥。一律混之哉。嗟乎。观师一差祖规。而带累后昆。如此甚矣。不亦悲乎）探玄又云。然上二教。并依地位。渐次修成。俱名渐教（会玄云。所以结前者。初小大为对。次始终为对。今以顿教双对。前二俱约地位为渐故。第四无位名顿。此之顿渐。直约化法以判也）问。准清凉钞（演义三）大乘分四宗中。一法相差别宗多说相故。二相想俱绝宗多约性故。三性相无碍宗事理相即故。四圆融具德宗以理融事故。又探玄及楞伽记（起信记明五门中三四）明教体。从浅至深。十门中。前会缘归性门后性相无碍门是则先顿次终。与今前后。何不同耶。答。今家立教。必先始终。次顿。后圆。三祖皆同。然清凉四宗。以相性宗约四句故。例如下卷明种姓中。得法分齐第二句是终教。第三句是始教。不可依彼为立教次第也。或云。顿唯理法界。不明无碍融通。而终教具明事理无碍。清凉依之。先顿次终。今谓不尔。若顿唯理者。与始空宗有何别耶。准孔目意。欲显圆通无尽法藏。于方便处示一乘。令进入者易得解故。若横依方便进趣法门。依一乘成故。所流所目故。上件法门摄下诸教。顿属其上分本教义。渐从其末义。三乘终教。寂照照寂。一相真如。并初教门染净即空中间三教浅深前后。思之可知。然探玄等教体十门中。会缘入实门者。若归性边。虽是彼顿教说（无名之教。目无名之义）一实摄。既云会缘或会相等。不云泯相。则知非唯顿门。此当熟教中即性实义（有名无名之教。目无名之义。是也。故清凉亦云终教中。少说法相。多说法性。所说法相。亦会归性。当此意也）故至相云。三乘一乘差别不同。致令所诠之义浅深非一。能诠之文。言无言等不同故。浅深非一。阔狭亦尔。今以十门摄于五教。将图点示。令易解耳。

    ○探玄能诠教体  ○起信义记    ○楞伽心玄记

    ○四顿教者。探玄云。但一念不生。即名为化。不依位地渐次而说。故立为顿。如思益云。得诸法正性者。不从一地至于一地。楞伽云。初地即八地。乃至无所有。何次等。又下地品中十地。犹如空中鸟迹。岂有差别可得。具如诸法无行经等说。总不说法相。唯辨真性。亦无八识差别之相。一切所有。唯是妄想。一切法实唯是绝言。呵教劝离。毁相泯心。生心即妄。不生即佛。亦无佛无不佛。无生无不生。如净名默住显不二等。是其意也会玄云。但者约截之词也。意云。最初一念根本妄心不生。即此便名为佛。故经云。离妄即觉。亦无渐次。即是顿义也清凉云。不同前渐次位修行。不同于后圆融具德。故立为顿（演义云。圆顿义异。不同天台圆即是顿以此知之。圭山长水。尚违清凉。况于贤首）顿诠此理。故名顿教（钞云。此解妨难。刊定记难和尚云。上所引经。当知。此并亡诠显理。复何将此立为能诠。若此是教。更何是理。今为通此故。云顿诠此理故名顿教。谓。所诠是理。今顿说理。岂非能诠。夫能诠教。皆从所诠以立。若诠三乘。则是渐教。若诠事事无碍。即是圆教。若以所诠是理。不许能诠为教耶。何得难言更何是理。迷之甚矣。今谓。清凉此救不成。若谓以言顿诠耆。何故今章云言说顿绝。理性顿显。不待言说观智。及净名默显等耶。既言绝默不待。岂曰顿诠。若谓以顿显现拟为顿诠者。此与下之解行顿成有何别义。故知非矣。今正救之云。以彼未晓教体门中。有通摄所诠义故。由能所诠隔别之执。迷致门中。有通摄所诠义故。由能所诠隔别之执。迷致此征。思之。刊定又难言。若言以教离言故。与理不别者。终圆二教。岂不离言。若许离言。总应名顿。何有五教。若谓虽说离言。不碍言说者。终圆二教。亦应名顿。以皆离言不碍言故。清凉云。今不救者。以顿首不如此立。何用救耶。但用一句之言。诸难皆破。故知。形虽入室。智未升堂。亦由曾不参禅。致使全迷顿旨。今谓。苑公非征贤首如此立。而逐转救耳。又况一向不能善破。今斥彼难云。夫言教者。逗机所设。既令众生绝言顿显。一蹴而到。何非顿教。故圆觉云。是经名为顿教大乘。顿机众生。从此开悟。是也。终圆二教。设有离言不碍言说。终即待渐次。而后离言等故。对始立终。与称渐名。其圆教者。岂唯离言顿显而已耶。主伴无尽。目在圆通之教。别立圆名。云何但名顿教。嘻苑之僻见。屡背师说。渠招阿鼻耕舌之辜。可深畏哉。观师救之。微念虽切。未免拙工代大匠刘。其能血指汗颜之诮乎）天台所以不立者。以四教中皆有一绝言故。今乃开者。顿显绝言。别为一类离念机故（刊定记云。此五大都影响天台。唯加顿教为全别尔。然以天后呼小乘为三藏教。其名谬滥故。直目为小乘教通教但被初根故。改名为初教。别教被于熟机。故改名终教。圆教之名仍其旧也。演义云。若全同天台。何以别立。有少异故。所以加之。天台四教皆有绝言。四教分之。故不立顿。贤首意云。天台四教绝言。并令亡诠会旨。今欲顿诠言绝之理。别为一类之机不有此门。逗机不足。又圆觉大疏云。初是藏教。二中空是通教。相及三四皆是别教。第五名圆。起信笔削记云。又此五教。与天台化法四教相望。但开合有异。而大况是同。彼则开前合后。此则开后合前。且如此中。初小乘教。即彼藏教。第二始教。此有二类。一始教。但说诸法皆空。即彼通教也。二分教。但说一切法相。即别教也。第三终教。明如来藏随缘成诸染净。缘起无性。一切皆如。即彼圆中双照义也。第四顿教。唯辨真性。即彼圆中双遮义也。第五圆教。明性相俱融。即彼圆中遮照同时义。以此三教所诠。唯是一心具一切法。即彼圆教不思议中道也。故此三教皆属圆收。此即合彼通别为一始教。开彼圆教为终顿圆三。虽开合有异。而法无异也。然彼更约化仪论四。约时论五。广说如彼。今谓。苑观密璇四人。各不善台教。妄为配属。尝试辨之。其三藏名滥。如前已辨。以彼通别。配此始终。此当不然。以彼通教但限界内。不论界外及除无明。此之始教。亦明变易。断所知障。岂将始教为彼通教耶。又彼别教明如来藏随缘但中之理。而无有种姓各别不成佛义。此始分教并不尔。则明知。相及分教。非彼别教。此乃出自圭山长水之臆断耳。不知天台通别二中。不可偏判新译法相故也。天台复有立化仪顿。初即华严。从部时味。得名为顿。秘密不定。说顿说渐。在前四时中。那曰天台不立顿。绝言四分。及逗机不足等耶。若谓唯望化法者。此亦不尔。天台既以八教判释一代圣教。罄无不尽。故妙乐云。顿等是此宗判教之大纲。藏等是一家释义之纲目。思之。然圭峰自以顿教。既为一乘。何反云三四皆别教耶。如先已破。复如长水据清凉云后二是一乘。以后三教皆属圆收。此太盲判。特违俨藏二祖之高躅矣。嘻。凉密与璇俱。是证龟成□。唤钟为鸾。指山鸡为鸾凤之谓者欤）即顺禅宗（演义云。达磨以心传心。正是斯教。若不指一言以直说即心是佛。心要何由可传。故寄无言之言。直诠言绝之理。教亦明矣。故南北宗禅。不出顿教也。贞元疏云。今诸禅宗。多依此教。被离念之根。理极显故。及禅源诠云。经是佛语。禅是佛意。乃至云云。又唐宣宗。问弘辨禅师曰。禅宗何有南北之名。师曰。慧能传法居岭南。神秀北地扬化。所得法虽是一。开基导发悟。有顿渐之异。故曰南顿北渐。会玄云。问。南宗是顿可尔。北宗既渐云何。答。北宗多渐少顿故。又虽渐调伏。然亦不住名言地位故。今谓。禅宗既为滞教网。达磨西来。倘为顿教者。早被顿网罗了。活底祖意。更何在焉。直饶顿诠。而能顿悟。三级化龙去。痴人戽野塘。谁是为然。盖夫北宗姑置。水南荷泽。虽派南宗。出于五叶之外。然清凉圭山所尚参禅者。故知。皆是党乎知解穿凿之过。非关吾宗事也。如宗密后集有达磨门下三人得法。及都序云达磨所传唯灵知而已。则使天童四明往复笔阵。凡二十来番矣。不俟予辨。思之念之）○五圆教者。具如下说。

    ○至相贤首正义    ○慧苑刊定记清凉大疏钞

    初一即愚法二乘。后一即别教一乘。以此经本文内。为善伏太子所说。名为圆满修多罗故。立此名也义苑云。先明初后者。谓。此二教优劣特异。不随开合故。有别教小乘居然易别故。别教一乘□异诸宗故折薪云。所以先明前后者。由中间三教开合不一。此一向开故。又由上既辨。初后易明。其中间三教。前但明三乘。今方于此开合。故宜先略明初后也指钞云。初后俱不共教故。先略明。中间三教皆是共教。谓。大小一三共杂。开合不同故。便次明贞元疏云。小乘者。即声闻缘觉。谓。佛说四谛十二因缘。但明人空。未辨法空。但断烦恼。不断所知。但出三界。成于小果。不求菩提故。法华云。为求声闻者。说应四谛法。为求辟支佛者。说应十二因缘法。就教行异。分成二乘。理果同故。合之为一。演义云。以见天台立名招难故。改名小乘（会玄云。问。彼立藏教之名。为有六度菩萨三十四心断结成佛大乘之义。不名小乘。乃云藏教。今却立为小教。其义云何。答。若望大乘。皆属小教。今谓。不然。准此章等。以六度菩萨属小非大故）所摄法门。不异于彼。故指同也（会玄引圆觉广钞云。但不收六度菩萨。故唯云小。六度菩萨。却入始教化相中收。若许尔者。何以此说所摄法门不异于彼。答。若据七十五法则同。言总意别故。又天台意云。义似大乘。唯藏教中说故。属藏教。大深乘化相。复于此。贤首意云。是大乘化相。欲引小乘。复浅说之。以二乘无分故。属始教。此约夺之。又探玄记云。彼宗所断所证。所入涅槃。亦与小乘无差别故。此约与之。不应一准。今谓。准下章文修行时分云。若依小乘自有三人上根者。谓。佛定满三祇依婆沙等。菩萨成佛有二身。一法身。修此具有四阶。一三僧祇劫。修有漏四波罗蜜时。乃至。四菩提树下成正觉时。二生身等。又探玄云。三乘有三。一始别终同三。谓。始约因修。谛缘度别。终就得果。三乘之人。身智同灭。如俱舍等说此约初时小乘教说。明知。六度菩萨。正属小教。然言愚法二乘者。约所说机。正被二乘故也。既言小教而不云二乘教故。亦复不言入大乘化相中故。属始教。然圭山有何所凭。辄上教但不收六度菩萨耶。广如下卷。准而可知）言后一即别教等者。折薪云。问。初一即愚法。后一即别教。此中间是三乘教。独不指配同教何耶。答。此深有理。以同教必具三一。即合成同教。今约三一。分教不同故。不配也。若欲配者。即将此初小中三后一。合乃当同教也今谓。如孔目云。其二门者。别者别于三乘。同者会三归一。又一乘小乘同一乘故。对智以彰同。又别教中亦有同别。同教之中亦有同别以此验知。同教小三同一乘故。不别指之。又各有同别。随举其一即具二焉。言以此经本等者。复古云。后一下指晋经。本中者。以章非疏故。此晋经。唐经名圆满因轮修多罗。故立此名者。而圆教依此立也义苑云。善伏太子所被之机。经说在囚难中。圆满修多罗能被之教。则除难获证等晋经（第五十五六）入法界品。善财参愿勇光明守护众生夜天（第八地知识。唐经云大愿精进力救护一切众生主夜神）处文也。善财白夜天言。此法门者。名为何等。答言。名随应化觉悟众生长养善根。我承佛力。为汝解说。乃往古世。过世界海微尘等劫。彼有世界。名曰宝光。有万如来。出兴于世。最初如来。号法轮音声虚空灯。彼阎浮提中有王。都于大林中。有一道场。于宝莲华师子座上。成阿耨菩提。尔时人民。寿十千岁。行杀盗等十不善道。时彼如来。于百岁中。为菩萨等而为说法。其余众生。待善根熟。尔时国王。名曰胜光。时彼人民。行十不善。犯王治法。囚执囹圄。受诸楚毒。彼王太子。名曰善伏。放狱囚者。代受楚苦。夫人白王。半月修施。时都城北。有一大林。设大施会。尔时王臣长者居士。并诸外道。皆悉云集。时彼如来。知诸众生应化时至。与大众俱。天王龙王夜叉等。前后围绕。来诣彼会。而为演说圆满修多罗（唐经云。以圆满音。说修多罗。名普照因轮。贞元经云。名普照圆满因也）时彼大众闻正法已。八十那由陀众生。起离垢法眼等。尔时太子。我身是也。偈云。显现自在力。为说圆满经。无量诸众生。悉授菩提记问。说彼经时。但有三乘获益。何为别教一乘之援据耶。答。经云法眼无学地及大乘道。虽名共偏。义则圆满。文云满足普贤行愿故。如旨归云。信向趣入此普贤法。圆通顿益。广大无边。谓。见闻益。发心起行摄位速证顿得称性益等。广如彼明。又经云。以圆满陀罗尼。为众生说。或说授一切记海。或说一切佛修多罗海。或说一乘一切乘海。或说一切佛修多罗海。或说一乘一切乘海。敷演不可说不可说法。又入法界会初。文殊所说修多罗。名普照圆满光明。百万亿那由陀修多罗。以为眷属（谓。异说同说。普眼经。主伴经。眷属经。圆满经等。如纲目。指归中云。圆满经者。此上诸本总混同。无尽大修多罗海。一会一品一文一句。皆具摄一切。遍入一切。乃至。舍那品偈。前后可见之。又法界品中名圆满。此之谓也）天台亦云。娑伽罗龙。车轴雨海。余地不堪。为上根性。说圆满修多罗。明知。光统智者。立圆教名。皆依此文。思之。
    中间三者。有其三义。一或总为一。谓。一三乘教也。以此皆为三人所得故。如上所引说义苑云。言中间者。谓。前有小乘。后有圆教。则始终顿之三也。谓。一三乘教也者。言同而义别也。言同故带三乘名。义别故始教实有三乘。方便引摄。究竟不破故。终教该收权小。破会三乘同归一实故。顿教三乘融摄。一性本显。灵明知寂故。后之二教。虽展转深妙。皆谈一性。良由未免形对故。属三乘（此解不然。深朋圭山。病在膏盲。驴年不瘳）折薪云。言或总为一三乘教者。合前所列中间三乘。总为一个三乘教也。以此下出所以。然此所得自有三义。始教始终俱别。终教始终俱同。顿教始终俱离。然皆三人所得故。总名三乘教也。言如上所引说者。即上同教。共般若中所明三乘共教者是。今既指前反验。前明三乘。既通三教理无疑也（此依探玄云。三乘有三。一始别终同三。谓。始终因修四谛缘生六度等别。终就得果。三乘之人。身智同灭。如俱舍等说。此约初时小乘教说。二始同终别三。谓。同闻般若。同观无性。三乘之人。各得自果。如前所引说。若据圣谛缘生六度行异。亦得名为始终各别。此是第二第三时教说也。三近异远同三。谓。法华等。初以三乘方便诱引。后同以大乘令复得度等。今详。笑庵云始教始终别者。且有以也。明终教始终俱同者。此乃不稳。可堂所破。如次下述）复古云。中间三者。谓。始终顿也。探玄开二。则首开别教一乘。前四为三乘（彼云。或开为二。谓。一乘三乘教。前诸教中虽有存三泯二不同。然皆通三乘趣入故。名三乘教等）三中则开小为小乘。中间三教。为共教三乘。与此全同（彼云。或分为三。谓。小乘三乘一乘教。智论既将此经为不与二乘共。故名为不共即是一乘大品等。为通三乘同观得益故名为共。即是三乘。义准。四阿含经。既不共菩萨。亦名不共。即是小乘）章初以别教拣三乘。以愚法在界内为小乘。中间为三乘也。孰云不拣终顿哉（斥折薪等如前已叙）以此下释所以。何以三教总为三乘以此三教皆为三人所得故。所得者。修因获得之果也。良由此等大乘经典。虽有权实。皆是通说三法。通益三机也。如上所引者。即三乘中大品等经。共集三乘众。通说三乘法。具获三乘益。获益即所得也（下斥折薪）若云终顿三人共得一果皆得成佛。或引近异远同者。皆是臆说。且始教得三果。终顿得一果。此可释存三泯二不同。分之为二也。今合为一耳。集成云。谓。一三乘教等者。指上显法本末门中普超三昧等。然其泯二之教。亦此中菩萨藏摄。于中则有普超。大品。法华。涅槃。维摩。思益。大般若等。义方圆足。无爽道理（今谓。所列法华者。此大非矣。法华既是遮三之一。岂只泯二之教乎）详曰。中间三教。有开有合。若开存泯。分之为二。则始教存三。自得三果。终顿泯二。故得一果。今以中三合为一故。云三人所得。则方知终顿亦同始教。故要问云。涅槃等及大品经（欲得声闻果当学般若等）三乘终教。为根熟声闻说故。金刚般若是三乘始教。初会愚法声闻故。十二门疏云。若依终教大乘。即一切众生皆此所为。以近说五性虽有差别。远论皆当得菩提故。下乘教开合云。终教中三。始终俱同并成佛故。复古解云。终教自具四句。一始同终别三。同闻般若。三人所得。以终教亦收入共教三乘故。二始终俱别三。以大品等。通说三乘法。通益三人。虽有权实。皆具三乘。此世根性定故。未过八万劫等。未回心故（后二句云云。如下当引。集成亦同）。
    二或分为二。所谓渐顿折薪云。然顿渐总有二义。若直就诸经所诠行位差别等相为渐。就诸经不立地位。一向辨真性处为顿。此约义克体以明渐顿也。此如今文并探玄大疏等正三教中说。二若以三时五时。始自阿含。终乎法华涅槃。通名为渐。以圆觉等二十余部不落三时说者为顿。此约大分。总以一代教。分为顿渐也。此于圆觉疏钞中。多明此义（今谓。笑庵何为深迷圭山之邪说乎。夫三五时。是古所用。非贤首义。况以法华涅槃为渐教者。古今无有若此盲判而天下人所不取。独宗密一人而已。决勿用之）虽有二义。皆是合始终二教为渐。对第四顿教为顿。但克体约位无位（玄谈五及演义）即局。大分约时非时即宽。随于诸祖所用何义。但以此二义会之。则无不通也。今是克体。约位无位。以明渐顿也（集成亦用此二义。与此全同。为邪所盲。过有所归。悲夫）复古云。于上三乘开出渐顿。谓。孔目。问答。与今教章。分判诸教。所依之经。皆就法华之前以判（不用圭峰。即与折薪。集成。自别。是为胜矣）如正法念经。举正解行。别邪解行。通三乘教。涅槃经等。及大品经。三乘终教。维摩。思益。大般若经那伽室利分等。则当顿教。金刚般若。三乘始教（此依孔目二第八回向真如章。）是以今文。于三乘开出顿渐。复开始终也。
    以始终二教。所有解行。并在言说。阶位次第。因果相乘。从微至着。通名为渐。故楞伽云。渐者。如掩摩勒果渐熟非顿。此之谓也。
    义苑云。始终二教。虽信解行位伏断升降不同。并依地位渐次修成故。总名为渐。折薪云。正约有位为渐。对下无位为顿也。复古云。终教虽云假设地位。亦在言说。并不同顿教也。是故二教共为渐也言故楞伽等者。四卷经云。佛告大慧。渐净非顿。如庵罗果渐熟非顿。如来净除一切众生自心现流。亦复如是。渐净非顿（十卷经云。譬如庵摩罗□。渐次成熟。非为一时。众生清净自心现流。亦复如是）折薪云。庵摩勒果。此方无故不翻。或云庵没罗。又云阿摩勒。叶如小枣。华白而小。实如胡桃。味酸甘。可入药分。渐熟之由未详按经音云。庵罗或言庵婆罗。正言庵没罗。旧译云奈应误也。案。此果华多。而结子甚少。其叶似柳。而长一尺余。广三指许。果形似梨。而镀钩曲。彼国名为王树。谓。在王城种之也。经中生熟难知者。即此也（涅槃疏中具有四句。释难分别。外内生熟难知。准西域记。此有两种。小者生青熟黄。大者始终青色。准此。大者难知）今谓。楞伽有四渐譬中云。如陶家器渐成非顿。如大地渐生万物。如人学枝术渐成非顿。今渐熟义。准此可知。皆非为一时之谓也。余如前叙（四分钞批云。东都苑中曾见之。亦得其果。食竟。状似梨等。咸本草注云。西洛甚多。想自西域而来也）顿教者。言说顿绝。理性顿显。解行顿成。一念不生。即是佛等故。楞伽云。顿者如镜中像顿现非渐。此之谓也折薪云。通明四法皆顿。教理可知。言解行顿成。解顿可尔。行顿成者。圭山云。今一念悟时。即离染着。一悟永悟。尽未来际。而无间断。修亦念念相应。而无休息。此则念念与解相应。即是行顿成也。以若有间断。则心有也旷劫而滞凡夫。若念念相应。则心无也刹那而成正觉。非唯行顿。果亦顿成。故次云一念不生即是佛等（此即承袭凉密之妄解作顺禅宗之释。如先已破。义苑亦同。不可取也）复古云。言说顿绝。如直默等。理性顿显者。法性无多少长短故。解行顿成者。净名云。时维摩诘默然无言。文殊叹曰。是真入不二法门（孔目云。义当顿教默绝万法。阴入界等染净诸法。并皆同此）祖曰。若无维摩默不二理。则一切法不成（孔目二第五会顺善法数章）一念不生等者。一念妄心不生。云何不得名 （此是演义之文）清凉云。念想都寂（演义作尽）方曰不生。寂照现前。岂不名佛（亦是演义钞释生心文）又真如无分别空一念即成其佛（孔目十地章。约五乘分别成佛。约初教回心门。有八义中。七约无分别。空理一念。即成其佛。又约初教直进位。有七门中。三约理。谓。真如无分别空一念。即成其佛）又一念所谓无念也（孔目又约大乘终教。有十门中。四者。一念成佛。约无分别真如故。作此说等。五约证以明一念成佛。于初地中。一念证故。六于十地后。一今证果。名一念成佛。上诸一念者。所谓无念也）小乘无一念成佛（孔目初人天乘有三种成佛。二二乘中有七义。并无一念成佛）故楞伽等者。即四顿之一也（镜像顿现。日月顿照。梨耶顿缘三佛顿照）四卷经云。譬如明镜顿现一切色像。如来净除一切众生自心现流。亦复如是等。如前具引。
    以一切法本来自正。不待言说。不待观智。如净名以默显不二等折薪云。以一下总出四法皆顿之由。亦是通伏难。恐有难言。岂有四法皆悉顿耶。故今答言以一切法本来自正等也。此暗用思益意。彼经云。得诸法正性者。不从一地至于一地。今云自正。即诸法正性也。不待言说者。由诸法自正故。不待言说观智方正也复古云。略示所以言说顿绝者。以自正也。一切解行皆不可说故。不待观智也。默显即真不二理也义苑云。谓。彼经说。文殊师利。问维摩诘言。我等所解。各自说已。仁者当说。何等是入不二门。时维摩诘默然言无言。文殊叹曰。善哉善哉。乃至无有文字语言。是真入不二法门。时于此众中。五千菩萨。皆入不二法门。得无生法忍问。论云。四相俱时而有。皆无自立。本来平等。同一觉故。准此。不是终教亦显法自正义。何独顿教。答。圆觉略钞（用清凉疏九上）云。若大乘终教。唯如来藏具恒沙性德故。众生即在缠法身。法身众生义一名异（凉云。犹据理说）若大乘顿教。则相本自尽。性本自现。不可说言成佛不成佛等。又如上引孔目一念成佛。具德默绝。终顿二别。思而可知。
    又宝积经论中。亦有说名顿教修多罗故。依此立名义苑云。经文既广。略标总目。以证教名耳。复古云。重引得名彼论（魏流支译）云。未闻者未至耳识边（经作道字。下亦效之）故未曾受持者。虽至耳识边。不诵持诸顿说教。及诸修多罗。法谤。以此义故。如来说此修多罗等故。
    三或开为三。谓。于渐中开出始终二教。即如上深密经等三法轮中后二是也义苑云。谓。其渐教中。有权实故。离成始终。并其顿教。故总为三。三法轮中。后二者。谓。照法轮中时。当诸部般若。是此始教。持法轮。谓。后时。于大乘中。显了说三性及真如不空理等。是此终教。复时虽同。则性相二宗。用意各别也折薪云。指如深密后二者。然探玄大疏皆云。深密第二第三时教。同许定性二乘无性阐提悉不成佛故。今合之以为始教。今何后二是始终二教耶。答。以持法轮中有不空理故当终教。若唯约三性理说。此通始教。所以清凉所叙三时。唯约三性以说。而深密经中。亦约三无性理是一故。密说云唯有一乘。非于一切有情界中。无有种种有情种性等。此则三乘所观无性是一故。密意说此。以为一乘。理实三乘各证涅槃。非是一也。依此义故。故云同许二乘不成佛。所以合为始教。今约不空理故。又三性三无性。显中道故。云终教也。后至探玄中。方并以深密后二时为始教也。今文上下。若宗若教。皆许第三时为终教。理无疑也复古云。约大乘初浅后深故开为二。会深密者。以三时收渐教也。五时则于后开出法华涅槃常住妙典为四五时。今合五作三。第三时中收经甚宽。又持法轮义亦通也。深密经亦说真如妙有。但奘师所宗。宗于不变湛然有耳。今约通义略分义耳（集成云。此得章意。起信注疏正俊演奥钞云云）然此五教草创于帝心。因循于至相。修饰于贤首也。如是则开判于奘师未归之前（唐太宗贞观十四年。已顺化去。至十九年。玄奘西还）且竺汰之时。三论新翻。空性并行。各符宗旨。遂于大乘有性空二教。圣贤继踵。权实遂分。今家五教。囊括诸宗。故以空为大乘之初门。不空为终也。奘师还自天竺。执定性阐提并不成佛。故以深密第二第三时。合为始教。有不成佛故。复名分亦是大乘初门。所显之如。义同百法。是始之初门等今谓。笑庵。可堂。虽循凉密以会。并非贤首意。何者。且言今合五为三者。不然。探玄既言。深密一乘。是未说法华之前。彼深密经既当第三时教。然许定性等并不成佛。具足三乘等。即法华涅槃既在深密后说。然悉皆成佛。即第四时名一乘教。是故此四从浅至深。准之方知。非合为三。又深密等。约摄机宽。及言教具。方为了义。岂为收经甚宽乎。以此验知。皆臆说也。况探玄中正言深密经中第二第三时教。同许定性等不成佛故。合为一教。岂云以奘师还自西竺执等。后至探玄中并合为始乎。祖曰。戒贤所判。亦有道理。深密经中第三时。普为发趣一切乘者说。名为了义。故知三乘是尽理实教。瑜伽显扬。皆同深密。以此等论随彼经造故。既并圣教。随缘益物。为此世不定根。堪可进入三乘位者。方为了义。解深密经。就此根辨。又摄论。唯识。说真如如金石不受熏等。无著。世亲。无性。护法。皆立此义。戒贤承之。何以为奘师所执。诬之甚矣。然孔目此章。及探玄等。并在奘师之后。所以不同者。以所望别。祖判殊耳。此章上言。谓。于后时显了意。说三性及真如不空理等。及下文云。约如来藏常住无上。名为终教。亦是为人悉檀乐欲意趣。与夺可思。
    依是义故。法鼓经中。以空门为始。以不空门为终。故彼经云。迦叶白佛言。诸摩诃衍经。多说空义。佛告迦叶。一切空经。是有余说。唯有此经。是无上说。非有余说。复次迦叶。如波斯匿王。常十一月设大施会。先食饿鬼孤独贫乞。次施沙门及婆罗门甘□众味。随其所欲。诸佛世尊亦复如是。随诸众生种种欲乐。而为演说种种经法。若有众生。懈怠犯戒。不勤随顺。舍如来藏常住妙典。好乐修学种种空经。乃至广说义苑云。依是下据义立名。故彼下引经证成。复次下设喻。诸佛下举法（复古云。诸佛下合显）多说空者。诸部般若所说八十余科法门。悉皆清净。一切空经是有余者。以空覆于中道妙理。余此法故。波斯匿此云和悦。为大施主。设四种人。则可畏。无财。勤息。净地。幽显兼济。贵贱皆沾。譬彼如来无私普化。故次云诸佛世尊亦复如是。常住妙典者。诠常住法故。以文从义。故有斯名折薪云。依是下依照法轮中说诸法空故。法鼓经中以空为始。依持法轮中不空义故。法鼓经中。以不空为终也复古云。依是义者。则依二教始终不同也。以空为始。不空为终是。空不空乃二教所显之理也。非立名之因也。然此始终且显一理。云花（孔目真如章）曰。始教门者。复有二种。言始门者。如百法明门论。六种无为。属一切法摄。人法二空。方入空摄。得知真如不及二空。二空为上。言终门者。维摩弟子品。不生不灭是无常义等。金刚微尘即非微尘等。又云。今初教门中真如但是空义。不同终教。始终二门并具空有二门（孔目云。此初教始终。并通分别无分别教义。无分别义者。谓。证真如。无分别教者。谓。比观意言无分别境。悟大乘言教故。分别教义者。谓。教义即空故）集成云。二教不同。复各有二。太一真如章云（三乘真如。复有二门。一顿教门。二渐教门。顿教门者。如维摩经不二法门品。维摩直默。以显玄意者是。此如绝于教义。相想不及。广如大般若经那伽室利分说。渐教门略有三门等）终教门者。复有二种。一始。二终。言始门者。则维摩经中不二法门品。三十二菩萨显不二法门者是。言终门者。即文殊所显不二者是。其始终两门。并具无分别教义空有二门（余如复古）言唯有此经等者。彼经云。一切众生。悉有佛性。无量相好。庄严照明。以彼性故。一切众生。得般涅槃。故云如来藏常住妙典。是也。
    解云。此则约空理有余名为始教。约如来藏常住无上名为终教义苑云。依经定教也。谓。虽诸法皆空。空犹覆于一实。如云散长空。约此以为始教。若常住之理。性德齐彰。中道侹现。若孤蟾朗曜。据此以为终教会解记云。法鼓经中。以空为始。不空为终者。问。引彼经证但说空理名有余。此经常住妙典。名无上无余。何不第二名有余教。第三名无上无余教。而言始终耶。答。诸祖皆言始终之名依法鼓经立者。正例同天台通别二教。依智论共不共立。转名通别。今依有余无上。转名始终。以天台欲兼通余义故。今欲避妨难故。何者。若云有余教。应有难云。三四二教。岂非有余。以未显圆故。何得第二独受此名。又小乘亦是有余故。又若第三名无上教或无余教者。应有难云。此教后复有二教。那云无上无余耶。既论说空为大乘初门（决择其意十门第二引中论）初即始也。故以空为始。即知以不空为终。故转彼经有余无上名始终教也（若望小圆。亦有妨难。然今渐教中。约大乘始终立名。初一后一。更受别称。故深玄中。约未尽大乘法理为始。尽大乘至极之说为终。是也）明宗记云（破观复师中）又注差当云。旧立始教。依法鼓经以空为始故。立始教名。至探玄中。亦名始教。释名有异。而但用空义释名（但局空理有余。而不通余义）却用未尽大乘法理释也（未尽法理者。通含不成佛义事理体别等义。思之）复古云。有余者。尚有未尽也。常住妙典。方尽谈故。
    又如起信论中约顿教门显绝言真如。约渐教门说依言真如。就依言中。约始终二教说空不空二真如也义苑云。绝言等者。谓。离言真如观智境。言思皆绝。故约顿教。依言等者。则依言真如生信境。明渐次解行故。约此分始终之二者。谓。空如来藏。空无妄缘为始。不空如来藏。具足恒沙性净功德为终折薪云。问。起信疏（此认圭山依清凉意。改削义记。却为藏疏）云。心真如门即顿教分齐也。始教约空义。亦是密说此门。生灭门即终教分齐。今何真如门通三教耶。答。起信中约大分义。对生灭门故。判真如门为顿教。判生灭门为终教。其实二门皆通顿渐。故圭山频以生灭门显真性处为顿教也（如云四相本来同一觉故。即顿教无位之位等。今谓不然。此文亦终教义。如上已辨。圭山非矣）今文亦于真如门分成三教也今谓。清凉既作此判。圭山封执。却改贤首。私成添削。今详。准论义记别释。真如门中二。初举如体离言以明观智境。释上立义分中真如义（此约顿教门。显绝言真如。是）此中总举法体。正显如体。会执释名。结离言绝虑。问答释疑。一一对论可见。二复次真如者下。依言辨德。以明生信境。释上立义中真如相（此约渐教门。说依言真如。是也）依言真如中有二种义。一者如实空（总标。略辨。广释。对文可见）一切染法不相应故。离一切法差别之相。非有相。非无相。乃至非一异相等（此约始教）二者如实不空。真心常恒不变。净法满足。乃至离念境界。唯证相应故（约终教门故。今章云。就依言中。约始终二教。说空不空二真如也）既心真如门具于三教。如何但言顿教分齐。凉密既论分齐。岂云约大分义乎。又生灭门那为终教分齐。复生灭门但约始终。而不摄顿。如何妄云二门通顿渐耶。况彼圭山将此五重度量宗教。如义苑斥。奚足取以证。具如别辨。
    此约理以分教耳。若就法义。如下卷中别辨宋本云。此约法以分教耳。若就法义。如下别辨。义苑云。结指也。结上就法且是约教。指其法义之判如所诠差别中义苑等意。约法者。法谓能诠教法。若折薪意谓所诠法。如上已辨。若依此本云约理者。理谓所诠理。故指事钞云。此结且依所诠理之浅深。而分能诠教之差别。谓。约依言中但空门理。立小乘教。约二空门。立为始教。约不空门。名为终教。约绝言门。立为顿教。约圆通无碍自在门。称为圆教也问。约法约理。有何殊耶。答。法谓所诠法。种种法门。理谓道理。方便真实所诠有差。约此道理以分教耳。何以知者。准玄□中云。若以偏圆机宜渐次。教但三时。应机说故。将理会教名为一雨。将教就机（三草不同）说三乘法。或三或一。理不相违。是知。一雨滋益别故。为显第三时真实之教故说此经。今于此中。云法云理。准彼可知。问。上言约法。今既结上。何故约理。不云约法。答。义意不异。然因言便耳。此即结前。亦起后故。由下以理开宗义次第也。然以所诠法理尚宽。若就法义以分教者。指如下卷中别辨。义苑云。彼下文云。由此甚深缘起一心具五义门。是故圣者随以一门摄化众生。一摄义从名门。如小乘说。二摄理从事门。如始教说。三理事无碍门。如终教说。四事尽理显门。如顿教说。五性海具德门。如圆教说。是即不动本而常末。不坏末而恒本。故五义相融。唯一心转（第一所依心识之文）是则五义皆义。一心属法。此是约法义通收。若约机明得法分齐者。或有得名而不得义。如小乘教。或有得名得一分义。如始教。或有得名得具分义。如终教。或有得义而不得名。如顿教。或有名义俱无尽。如圆教（亦是所依心识章文）故将此五义为能分。一代教法为所分。方见不拘时部。杰出古今（今谓。此唯依心识一种法义以辨）折薪云。且如所依心识中。五教皆有所依心。此即法也。随五教释义各各差别。此即义也。乃至。佛身开合中。如法身六句标名。此即法也。句句下释所以。此即义也。中间八门例然。由对下差别之义故。上云就法分教也复古云。如下别辨者。指下所诠差别中。辨能诠教法之下。辨所诠之义也。义者则理行果三也集成云。言法义者。摄论说法人及法义。法谓色受等眼耳等。人谓信行法行等。法谓修多罗祇夜等。义谓十二部经所显诸义。又法谓眼等。人谓我众等。法谓十二部正教。义谓十二部正教义今谓。摄论但约始教解法义等。今总通诸法义。可知（宋本但云下辨。故所诠第九。义理第十也。今既指云下卷。明知。所诠差别。是第十门必矣）。
    二以理标宗。宗乃有十探玄亦同矣。义苑以理趣多端。宗成其十。复古约人所尚道理不同。宗开有十。折薪以五教所诠义理不同。开成十宗。并如上解。今准玄□。彼云。且古经论。宗致极多。此等经论。复是何宗。然文殊问经。及宗轮论。说小乘有二十部。谓。大众部。一说部。说出世部。鸡胤部。多闻部。说假部。制多山部。西山住部。北山住部。说一切有部。雪转部。犊子部。法上部。贤胃部。正量部。密林山部。化地部。法藏部。饮光部。经量部。并大乘二（三论法相）合二十二宗。今依文判教。教但有三。若以类准宗。宗乃有八。宗有八者。一我法俱有。犊子部等。二有法无我。萨婆多等。三法无去来。大众部等。四现通假实。说假部等。五俗妄真实。说出世部等。六诸法但名。一说部等。七胜义皆空。般若等经。龙树等说。中百论等。八应理圆实。此法华等。无著等说。中道教也。成实论义。经部师宗。即当第四现通假实。虽差别义合二十二。据理全差。莫过此八今章五教十宗。对彼三教八宗。以理标宗。可以准例。清凉云。然十宗五教。互有宽狭（演义云。释通妨难。有云。十宗何异五教而辨耶。故为此通。下双释。显明二通。影出二局。二句）教则一经容有多教（显明教通。如一维摩。则具五教。涅槃般若等亦具五教。而影出宗局。维摩但是事理无碍宗。不通三性空有等宗故。今谓。清凉且论互有宽狭者。中间三教。既是共教。可有此义。谓。维摩方等并谈四教。般若三教。涅槃追说。此等可尔。故云容有。然阿含唯小。法华纯圆。无二无三。无有余乘。华严即是别教一乘。圆满不共。此岂容有多教。故至相贤首。未须此谈。约教约部。不必皆尔。然长水直就华严。为有多教。此即不知法相交参。纵摄诸教。被所目故。一文一句。具摄一切。遍入一切。以是普法无分限故。因陀罗网。互为主伴。必穷法界。经云。此经不入一切众生手。唯除菩萨。思之）宗则一宗容具多经（显明宗通。以一事理无凝宗内。该法华。维摩。涅槃等故。而影出教局也。如一经中具有五教。不相通故会玄云。问。余经可尔。华严一经。具五教之义。为互通。不互通。通则违此文。不通则违前疏云斯则有其所通。无其所局答。此且论余宗。不论华严。若说华严。约遮诠。则非通非局。约表诠则通局无碍故。云圆融具德也。前云无其所局。且约遮他。今谓。既云十宗五教。岂止余宗。又表诠圆通。无其所局。若有教局。何为无碍）随何经中皆此宗故。若局判一经以为一教。则抑诸大乘（今谓。此亦余教可尔。阿含。华严。及与法华。何不局判）又夫立教必须断证阶位等殊。立宗但明所尚差别（教有断证等。宗不约此。位等无多。故但有五。所尚各别。故有十宗）前之六宗。执法有异。故分六宗。断证次位。不离八辈（四向四果）合为一教（会玄云。问。若断证无多故。但有五教者。声闻缘觉。断证阶位各别。何不分为教。答。断烦恼障。证生空理。大同。虽有位次少异。相从合为一教。又缘觉出无佛世。以无教故。不别分也。问。破相始教。说三乘同有十地。与立相始教明资粮等五位。及断证等亦别。何不分为二教。答。同许定性无性皆不成佛。亦许三乘断证阶位。大同故合为一教。问。终教所立时位等。亦同法相。何故别为一教。答。伏断惑障。证理起行等。多异故。别为一教。问。顿教何有断证阶位。而别为一教。答。以无位之位为此经之位。不同渐次。不同圆融。故别为一教。此上且为成五教故。作如是说。若如前于大乘分为七类等。乃至。如来圣教。意趣无边。何须局执。今谓。苍山会释。间有不稳。不暇委指斥之耳。又有人云。问。终顿圆三。同菩萨位。应合为一。始教回心。立干慧等十地。其直进教。有五十二位。大别。何不开为二教。又若约所尚义别。宗开有十者。始教则空有二门自别。及圆教有同有别。何不别立。始教相宗。有十论师。各执异计。那不皆各分为别宗。答。且后三教。解行阶位。渐次顿显。无碍自在。此既各别。故开为三。始教直回。俱菩萨位。空有二门。今为六七。或通第八摄。圆教同别。各有同别。随举而具。如孔目明。唯识十师。大途不异。见解稍殊。不可异求。细缕徒劳益物鲜矣）。
    一我法俱有宗。此有二。一人天乘。二小乘中犊子部等。彼立三聚法。一有为聚。二无为聚。三非二聚。初二是法。后一是我。又立五法藏。一过去。二未来。三现在。四无为。五不可说。此即是我。不可说是有为无为故言人天乘者。折薪云。验上四乘中。人天乘即小乘中开出也（上四乘中云。二谓一乘三乘小乘人天为四。有云此乃渐次开故。从小乘中开出人天。今谓。上约深浅。非必从小而出也）又义苑记引宗轮论四众（一龙象众。二边鄙众。三多闻众。四大德众）竟云。亦可前二众（龙象边鄙。即大天及徒）不禀圣道。可属人天乘。此解非也。以彼二众即大众部。既信无我。何为此宗。已是小乘。那属人天。今案。法苑云。诠宗各异。且如外道内道小乘大乘。崇尊主法。各各有异。说为宗别。大类外道。别有六计。大类小乘有六异计。大乘为二。准之。外道六计。并为此宗。以计我故。故孔目章引梁论云。复次正法内人。虽复愿乐无我。违逆身见。于何赖耶识中。亦有自我爱。释曰。前复次约佛法外人。此复次约佛法内人。以此应知。我法俱有宗。具有凡夫外道人天众等也。孔目又云。若凡夫人天乘。佛临凡夫。同彼人天。引凡夫人。修人天福。既无无漏。不辨见修。但论世间禅定。成世间修。若就此经。初会首料简下文所目之义。约十门中云。人即佛菩萨浅深者。谓。从三恶道。人天二乘菩萨。渐教顿教圆教。咸成佛菩萨浅深不同。为被一乘所目。即是一乘。问。若尔清凉何故已五教中。不许人天乘。故破刊定记立四教中初迷真异执教（西域外道类传习有十一家。及此方老庄等）云。参以邪宗。天台妙玄破古师于鹿苑前别立提谓。为人天小教云。奈苑之前。不预小摄。未转法轮已前。未有僧宝故。此亦云何。答。清凉不许此义。故列十宗中。初但举犊子部等（会玄云。今不言人天者。以文略故。又人天不立有我以为宗。故不言之。此解非也）然探玄此章既言。一我法俱有宗。谓。人天位及小乘中犊子部等。何辄改易祖文耶。若不许参邪宗者。何取犊子部。此一部呼为附佛法外道。以彼所计不殊外道故。又天台意。若约法收。如四教义云。三藏明世间布施持戒禅定。即是人天之教。并正因缘所生善法。此已为三藏所摄。彼小乘三藏。已摄人天教。此何不摄外道世禅。况是我法俱有宗。以彼外道深执实我实法。盗牛之论。本是佛法。所尚各别。此何不收。思之。言二犊子部等者。宗轮疏云。犊子者律主姓也。上古有仙。居山静处。贪欲起已。不知所云。近有母牛。因染生子。自后仙种。皆言犊子。则婆罗门姓也。佛在之日。有犊子外道。归佛出家。如涅槃经说。此后门徒。相传不绝。至此分部。从远袭为名。言犊子部（此部从说一切有部中流出。从此部流出四部。谓。法上。贤胃。正量。密林山部）俱舍光记云。佛在世时。有犊子外道。计有实我。计同外道。故以标名（凄凉回向品疏云。内外道自以聪明读佛经书。而生一见。附佛法起故得此名。犊子读舍利弗毗昙。自别制言。我在四句外第五不可说藏中。佛说此人不异外道。诸论皆推不受。名外道也。深义云等者。等取余四部。谓。此计中总有五部全（义林章云。犊子部。法上部。贤胃部。正量部。密林山部。合五部宗。说补特伽罗。非即离蕴。具如宗轮并述记解）或一少分（宗轮云。其经量部。执有胜义补特伽罗。故演义云。泰法师云。更等取经部中根本经部。不等末经部以本经部亦执有胜义我。非即非离。即计菩萨出离生死。故名胜义。玄□摄释。初宗摄六。谓。犊子。乃至。经量等部。问。按宗轮论。犊子等五。无根等蕴。经量即有。又所许我。义全不同。云何总合。为一宗耶。答。今据分同。非谓一切。又计我别。然有我同。约斯为宗。故亦无失）言立三聚法等者。折薪云。此五全一少分。同立三聚五法藏。我法俱有也今谓。法苑但云合五部宗说补特伽罗。而不言三聚五藏。况本经部虽执胜义我。而不立五藏。故知非也。今按。智论云。复次一切法略说有三种。一者有为法。二者无为法。三者不可说法。此三已摄一切法。又云。是佛法中亦有犊子比丘说。如四大和合有眼法。如是五众和合有人法。犊子阿毗昙中说。五众不离人。人不离五众。不可说五众是人（非即故）离五众是人人是第五不可说法藏中所摄净影义章云。犊子道人所计。五阴和合。更有我生。就阴辨我。故云不离。而非阴故曰不即（且据旧译）新俱舍论（破我品）曰。然犊子部执有补特伽罗。其体与蕴不一不异。又彼若计补特伽罗。与蕴一异。俱不可说。则彼所许三世无为。及不可说五种尔焰（新译所知。旧云智母）亦应不可说以补特伽罗不可说第五及非第五故。宝法师云。诸部之中。唯犊子部（约始立我）执有实我。谓。所知法中有五法藏。谓。有为法分为三世（合为有为聚。即三聚摄）无为第四。不可说法藏第五。与前有为无为非一非异。此中但说与蕴不一不异。即执此法以为我体。此五法藏同大般若五种法海。谓。三世无为及不可说。不可说者。是胜义谛。犊子部。不染邪智。谓胜义谛是其我体。不同外道染污邪智。执有实我。是我见摄（文唯识义灯云。问。大般若中亦说五藏。谓。三世为三。有为为一。名有为藏。无为为一。亦名不可说藏。与此何别。答。义有别。准可知。今谓。与五法海。又有稍异。今可准宝记也）宗轮论曰。其犊子部。本宗同义。谓。补特伽罗。非即蕴离蕴。依蕴处界。假施设名。基疏云。其犊子部至非即蕴离蕴（唯识疏云。经部本计我亦非离蕴。然萨婆多等。叙外道计。无离蕴者。唯即蕴故。皆缘蕴故。大乘说有离蕴计为我者。此据影像。如瑜伽等说）谓。实有我。非有为无为。然与蕴不即不离。佛说无我。但无即蕴离蕴如外道所计之我。悉皆是无。非无一不可说非即蕴离蕴我。既不可说。亦不可言形量大小等。乃至成佛。此我常在。依蕴处界。假施设名者。谓。我非即非离蕴。处界亦尔。然世说云色是我乃至法亦是我。但依蕴等假设此我名我。实非蕴等。又论曰。经量部说。诸蕴从前世转至后乃至执有胜义补特伽罗。基疏云。有实法我。能从前世转至后世。内有胜义补特伽罗。但是微细。难可施设。即实我也（非即非离。虽同犊子正量部等。然经部师说缘无心得生。故非谓蕴外有别体也。泰法师解。如上已引）不同正量等非即药离蕴。蕴外调然有别体故也（述记一末。解犊子部等云。彼宗计我。与所依蕴不即不离。然别有体。非常无常）西明测云。然彼二乘所计我者。如犊子部及经部等。如宗轮论说。问。如下所说犊子部计非即非离我。二障之同何障所摄。若烦恼障。如何罗汉起烦恼。若所知障。如何论说生空智断。答。三藏解云。是我执故。烦恼障摄。此部未得罗汉果时所计我相。同佛在时犊子外道。由此立号。名犊子部（俱舍光记。如向已引。）谈初未成罗汉时计故。说彼部亦计我。理实得果。已断我执。经部等计。应准此释要集（西明门人新罗道证）云。有解。瑜伽四计唯分别。此中第三（三类计中。非即非离）俱生收。任运我执不计即离故。今谓瑜伽唯说分别。此论通二。通叙通破分别俱生。于理为胜。今谓不尔。若唯分别可顺论文。彼立五藏。我在第五不可说藏（分别法执）岂俱生见作是计耶。又不得言犊子部却谈昔计。非据现计。理亦不尔。宗轮论中现叙彼等同计我故。正量部等本非外道。亦计我故。若尔无学如何更起我执见耶。答。如前解（义灯云。瑜伽总有四类。然但此前二。不摄第三。若尔何故彼论说云。依我分别计为有者。皆摄此四。除此更无。如何不收。答。彼据我执自性。不越彼四。今据情解妄谓为我故。叙破之。实是法执。问。若尔如何下生空断。答。彼文总说。非别别属。文总意别。斯文大例。准此会意。此论说三种我竟。总结文云生空智断者。是文总而意谓。初二即生空断。第三法空断也。故宝法师云。犊子部等。不染邪智。谓有我体。不同外道染污邪智。执有实我。是我见摄。即不染污无知。罗汉尚有。大乘所谓分别法执。是大乘见所断所知障品。故西域记云。提婆设摩罗汉。作识身论。说无我人。瞿波罗汉。作圣教要实论。说有我人。因此法执。遂陈诤论。亦斯谓也。后解约我执解）或可得言唯有学凡作如是计。文无简故（唯识疏云。犊子部等。我名能见。演秘云。准彼宗计。眼等诸根。名见觉等。我能领知。觉彼根等见觉等事。即据根本。说我能见。文又俱舍光记云。犊子部难。我体既无。谁为能忆。准此等文。既同僧佉。依识所变见分。执为我故。明知。我执故生空智断。是故非无学计也）问。犊子等立无为聚。其体义何。答。唯识基疏云。天量及譬喻师（根本经部）立三无为。无有体性。萨婆多部。亦立三种。然是实有。乃至。虚空或说唯一。或说为多（婆沙二说）准此。犊子从萨婆多出。其正量部从犊部出。则虚实虽异。立三无为。本宗同义。例而可知。若立别种。宗轮何不出耶。余皆可解。
    二法有我无宗。谓。萨婆多等。彼说。诸法二种所摄。一名。二色。或四所摄。谓。三世及无为。或五。谓。一心。二心所有。三色。四不相应。五无为。故一切法皆悉实有玄□云。二有法无我。萨婆多等。摄释云。第二摄四。谓。一切有（萨婆多者。此云一切有。宗轮论云。其上座部。味和合。三百年初有少乖诤。分为两部。一说一切有部。亦名说因部。二即本上座部。转名雪山部。基疏云。说一切有者。一切有二。一有为。二无为。有为三世。无为离世。其体皆有。名一切有。因言所以。此部说义。皆出所以。广分别之。从所立为名。称说一切有部也）多闻（宗轮云。次后于此第二百年。大众部中复出一部。名多闻部。基疏云。广学三藏。深悟佛言。从德为名。名多闻部。当时律主。具多闻德）雪山（宗轮疏云。文殊  问经。离上座外。别说雪山部。译家谬也。其上座部者。转名雪山部。上座弟子。本弘经教。说因部起。多弘对法。既闲义理。能伏上座部僧。说因逐时大强。上座于斯乃弱。说因据旧住处。上座移入雪山。从所住处为名。称雪山部。若据所袭。名上座部。又西域之言。呼冬分时为雪风。雪山中风。流行于世。号为冬分。故言雪风。今此上座。贤圣渐少。宗义微弱。人不流通。说一切有。圣者转多。理趣强盛。人皆学习。上座废之不行如雪风。相似言其轮弱也。玄□云雪转部三弥帝论。上座部义）饮光（宗轮云。至三百年末。从说一切有部。复出一部。名饮光部。亦名善岁部。基疏云。婆罗门姓也。即迦叶波姓是。上古有仙。身有金光。余光至侧。皆不复现。饮蔽余光。故言饮光。此部教主。是彼苗族。故言饮光。又此部主身有金光。故言饮光。此师少岁。性贤有德。因以立名。故言善岁。嘉其少有贤行故也。又宗轮曰。其饮光部。本宗同义。谓。若法未断。未遍知。则有。若业果未熟。则有。有诸行以过去为因。无以未来为因。一切行皆刹那灭。余义多同法藏部等）等部（饰宗记云。四部全。谓。一切有部。乃至饮光部）演义钞云。言等者。等取余二半。谓。此计都有三全一少分。谓。一一切有部。二雪山部。此即上座部（宗轮云。多同说一切有故亦等取也）三多闻部（宗轮云。余义多同一切有部。并不立我。计法有实故）言一少分者。化地部未计。彼云。过去未来并皆实有。亦有中有。一切法皆所识故。名有法无我（已上义苑。折薪。全所引耳。然化地部本末异计。何不辨耶。会玄云。然准法苑。化地部说定无中有。应是末计。今谓。法苑且举本计。故宗轮云。其化地部。谓。过去未来是无。现在无为是有。乃至。定无中有等。此是彼本宗同义。其末宗异义者。谓。说实有过去未来。亦有中有。一切法处。皆是所知。亦是所识）言彼说诸法等者。宗轮曰。谓。一切有部诸是有者。皆二所摄。一名。二色。过去未来体亦实有。一切法处皆是所知。亦是所识。及所通达。生老住无常想心不相应。行药所摄。有为事有三种。无为事亦有三种。基疏云。谓。一切有者有二。一法一切。谓。五法。即心。心所。色。不相应行。无为。二时一切。谓。去来今。各对诸部。名色摄一切法。色相□着。易知其体。称之为色。四蕴无为。其体细稳。难知相貌。以名显之。故称为名。此部意说。心心所等体相相似。心既许知识。即心所何不说为法处。皆许世俗智知。有漏识识。得六通达真理者之所通达。生老住无常法。行蕴所摄。对经部等无不相应者非行蕴故。有为谓三世。无为谓择非择及虚空俱舍论曰。谓。一切法略有五品。一色（五尘。五根。无表十一种）二心（六识心王）三心所（大地法。大善地法。大烦恼地法。大不善地法。小烦恼地法等。总有四十六。义苑云四十五者非也）四心不相应行五无为总有七十五法。摄一切法尽。如六足。发智。婆沙等明。
    三法无去来宗。谓。大众部等说。有现在及无为法。以过未体用无故探玄全同。玄□云。三法无去来。大众部等。摄释云。第三摄七。谓。大众鸡胤（宗轮云。于此第二百年。大众部中流出三部。一一说部。二说出世部。三鸡胤部。基疏云。憍矩胝部。此婆罗门姓也。此云鸡胤。上古有仙。贪欲所逼。遂染一鸡。后所生族。因名鸡胤。文殊问注云律主姓也。是释名同。真谛法师云灰山住中。此言非也。本音及义皆无此说。此从律主之姓。以立部名。此部唯弘对法。不弘经律。经律是佛世尊方便教故）制多西山。北山（宗轮云。第二百年满时。有一出家外道。亦名大天。大众部中出家受具。多闻精进。居制多山。与彼部僧重详五事。在兹乖诤。分为三部。一制多山部。二西山住部。三北山住部。基疏云。制多者。真谛文殊问云支提。讹也。此云灵庙。此山多有诸制多故。因此立名。制多山西。称曰西山。既与大天不和。因此别住。北山亦尔。北之一山也。此三并从所住立名）化地。法藏等部（宗轮云。于此第三百年。从说一切有部复出一部。名化地部。从化地部。流出一部。名法藏部。基疏云。化地部主。本是国王。王所统摄国界地也。化地上之人庶故言化地。舍国出家。弘宣佛法。从本为名。名化地部。真谛师云正地部。亦稍相近。文殊问言大不可弃非也。法藏者。部主之名。密与藏义意大同。此师含容正法。如藏之密。故从人以立论主名。此部师说总有五藏。一经。二律。三阿毗达磨。四□。五菩萨。即明本菩萨行事等）演义云等者。等取六全一少分。谓。都七全一少分同有此计（会玄云。言都有八全等者。一大众部。二说转部。有本云雪转部者。非也。在前中收。然有本钞都有七全等。无此说转。以本经部在第一宗中已收。则无者为正。义苑。折薪。集成。并依错本。圆觉大钞云雪山转。非也）一大众部。二鸡胤部。三制多山部。四西山住部。五北山住部。六法藏部（宗轮论叙制多。西山。北山云。余义多同大众。叙法藏亦然）七饮光部（宗轮叙饮光云。余义多同法藏。摄释在前第二宗中收）言一少分。取根本化地部（如前已叙）北京素公云。以前义故（下同玄□）四分律法藏部义。及四阿含僧祇律大众部义（会玄云。或云。僧祇大众。即上座窟内大众。故没窟外大部也。今详。是大众部。同于僧祇律也。今谓。二解并非。此是依慈恩玄□。彼云。古经论宗致极多。旧四阿含及僧祇律。大众部义。舍利弗毗昙。梵网。六十二见经。正量部义。三弥帝论。上座部义。四分律。是法藏部义。素公依之）今详。宗轮论曰。此中大众部。一说部。说出世部。鸡胤部。谓。此四部同说。诸佛世尊皆是出世。无为法有九种。一择灭。二非择灭。三虚空。四空无边处。五识无边处。六无所有处。七非想处。八缘起支性。九圣道支性。过去未来非实有体。一切法处非所知识。都无中有。如是等是本宗同义。此四部末宗异义。所执展转。差别有无量门。基疏云。无为不同有九种也。此前三种体皆一物。余释名等不异诸部。次四无色。所依之处别有无为。是灭所摄。要得此灭。依之生彼。能依细五蕴。自是无常。所依四无色。自是常住。十二支分。是有为摄。此理无为。一切圣道。性能离染。理是常一。其八差别。自是生灭。理是无为。现有体用。可名实有。去来体用无故。并非实有。曾有当有。名去来故。准此等则此中亦应等取一说部。及说出世部。然以更有异义。别在后五六宗中故。故摄释。演义略耳。思之。
    四现通假实宗。谓。说假部等。彼说。无去来世。现在世中。诸法在蕴可实。在界处假。随应诸法假实不定。成实论等经部别师。亦即此类探玄大同。只言成实论等。等字作及耳。玄□云。四现通假实。说假部等。成实论义。经部师宗。即当第四现通假实摄释云。余三如名各摄自部。复言等者。自部之中本末有异。故等等之（宗轮云。于此第二百年。大众部中更出一部。名说假部。基疏云。此部所说。世出世法中。皆有少假。当知非一向假故。不同一说部。非出世法一切皆实故。不同说出世部。既世出世法皆有假有实。故从所立以标部名。真谛师云。分别说部。镜水钞云。现法之中通有假实者。如眼根处七极微成。又如一微上有无常等四义。故名为假。五蕴体非聚。故名为实也）宗轮论曰。其说假部。谓苦非蕴。十二处非真实。诸行相待。展转和合。假名为苦。乃至。由福故得圣道。道不可修。道不可坏。基疏云。苦者逼迫义。蕴体非逼迫故非是苦。色等诸法。有义名苦。其实非苦。诸行相待。假立苦故。以依积聚缘亦积聚。积聚之法皆是假故。虽积聚假义以释于蕴。蕴体非假。无依缘故。现在世之识。不名为意。入过去时方名意处。依止义成。体非现在。亦大实有。现见修道。不能得圣。故知圣道不可修成。但由持戒布施等福得圣时。其便成圣果故不可修。慧力得圣一得以去。惟相常住。无刹那灭。故不可坏法苑云。声名句等。若在处等。体非实有。以说依缘故。有积聚故。若在蕴等。声等便实。虽有积聚。不说依缘以名药故演义钞云。一全一少分。一全即说假部。一少分即末经部。以根本经部是第一宗摄。其成实论先是数论弟子。以所造为能造（会玄云。彼宗以五尘为能造。五大为所造。即与我宗能所造倒）后出家入佛法时经部摄。故三藏云。经部细实而□假。假实义同故。现通假实摄（会玄云。证成经部师是此宗摄也。唯识疏云。经部十虚□假细实。大乘世俗□实细假。节婆多等□细俱实。一说部等□细俱假。今当初句。与说假部义稍同故。合为一宗。文今谓。其说假部。处界是假。唯蕴是实。经部所立。蕴处是假。唯界是实。此虽假实隋应不定。以于现法既通假实故。此宗摄。至下当悉。清凉及诸所解者。皆不称欤）此说假与一说说出世别。此谓俗真谛中皆有假实（今谓。此解不然。准宗轮疏。云世出世法皆有假实。不可约谛以论假实。不与后五六宗同故。若谓真谛亦有假者。即应非真谛。故非彼宗计。故知非矣）蕴门明义是实者。实即积聚故。界处门明义是假者。体假积聚故（会玄云。释成俗谛中有假实也。会解记云。若法在蕴门中摄时是实。若分五蕴。为十二处十八界。既开五蕴色心。为界处故。是假说也。既开五蕴积聚为处界故。处界名假积聚也。文今谓。此等皆非彼计之意。准宗轮疏。既言积聚之法皆是假故。虽积聚假义。以释于蕴。蕴体非假。无依缘故。以此推之。约蕴体无依缘为实。约处界门说依缘故是假。然清凉有何所据。只约积聚。强分假实。故知非矣）言彼说无去来世者。宗轮论曰。余义多同大众部说。准此。大众部等说。过去未来非实有体。如前已引。言现在世中等者。此即正举说假部计。如宗轮疏等向已述。言随应等者。谓。说假部等（清凉不置等字。不允）等取经部。成实论等。等取俱舍论等。及经部别师。即俱舍师。世亲论主。未归大乘之前。顺正理中称之经主。故光法师云。论主意朋经部。宝法师云。世亲论主。意无朋执。唯以理胜为宗。非偏一部。然于中间。多以经量为正义也。故知。此中理长为是。非定一宗。假实不定。今当具辨。其成实论者。且如三论玄义云。佛涅槃后九百年内（若依宗轮云。至第四百年初。从说一切有部复出一部。名经量部。亦名说转部。唯识疏云。第一百年有鸠摩罗多。名日出者。亦名譬喻师。经部以此所说为宗。当时犹未有经部）有诃黎跋摩（此云师子铠）之所造也。其人本是萨婆多部（梁僧传云。初依萨婆多出家。学阿毗昙。后背师说。造成实论。又华玄略述云。是中天竺僧佉之徒。后回心已。事萨婆多部鸠摩罗陀。受学八犍度。兼习大小。折有相之言。申无相之旨。于□勒国造此论等。又道证要集云。成实论师。本是数论弟子。后于经部宗中出家。造成实论。清凉演义。处处全同此耳）鸠摩罗陀弟子（此即经部祖师。望未分之前。亦名萨婆多部。今复望远袭曰弟子）问。成实之宗正依何义。答。有人言。正用昙无德（法藏）部（南山。定宾等。用此说）有人言。偏斥毗昙。专同譬喻（根本经部）真谛三藏云。用经部义也（饰宗记等。与此稍异。谓。真谛云。多闻部主。深义之中。有大乘义。成实论从此部出。参涉大乘义也检俱舍论。经部之义多同成实又于小乘内分三品。一者俱不得二空。如犊子部（当今初宗）此下根人也。二者萨卫之流（萨婆多部）但得人空。不得法空（今第二宗）为次根人也。三者譬喻诃梨之流。具得二空（当第四宗。兼第三宗）为上根人也。约空义浅深今谓。成实是经部义。故清凉云其成实论经部师。此既可尔。何故章主更云及经部别师耶。今详。此指俱舍论主。何以别者。准光宝记。并云。萨婆多部蕴等三科。皆是总实。经部所立。蕴处是假（与说假部蕴体是实。处界是假。此乃不同）唯界是实（若更细论。十二处。细实□假。亦与说假别也）今论主意（本虽经部与彼有别。故称别师。意在于此）许蕴是假。处界是实。立比量破。如论广明。今此中意谓。说假部成实论及别师现世法中假实分别。随应不定。而总是现通假实宗摄也。然诸解纷纭。皆失章意。所以不晓大师置别之言大有巧旨也（蕴实。处界假。说假蕴处假。界实。经部蕴假。处界实。论主）五俗妄真之宗。谓。说出世部等。世俗皆假。以虚妄故。出世法实。非虚妄故探玄玄□所标皆同（宗轮论文。如上）宗轮疏云。此部明世间烦恼。从颠倒起。此复生业。从业生果。世间之法。既颠倒生。颠倒不实故。世间法但有假名。都无实体。出世之法。非颠倒起。道及道果。皆是实有。唯此是实。世间皆假。从所立为名。既乘本旨。所以别分名说出世部（大乘部。一说部。说出世部。鸡胤部四部。本宗同义。今依末宗异义）若依摄释云。复言等者。自部之中本末有异。故等等之。演义钞云。以世俗是假。假故妄也。出世为真。真非是假故。是实也。少似中论一半向前（义苑云。亦跨大乘也。折薪云。此等中论也。此分通大乘。会玄云。以中论四谛品前以空破有。四谛品中以空立有。今以二空为真实。似前一半义也。或可世俗是妄。少似因缘所生法。出世为真。少似我说即是空。不得全偈故云前半。然此言少似。即有少分通大乘破相始教之义。或可望中论前半偈者。不全同故。但云少似。今第五宗。唯空世间故。世俗是妄。不空出世间故。出世为实。故中论前半偈中。唯似其空世间之一分。故云少似及向前也。或既全似。则与大乘何别。思之。今谓。四谛品前等者。即清凉钞解第八宗之文。义未稳欤）今谓。慈恩等取自部。今依贤首。准智论中曰。是佛法中有犊子比丘说。人是第五不可说法藏中所摄（此当第一宗）说一切有道人辈言。神人不可得。十八界十二入五众实有自性（即第二宗）更有佛法中方广道人言。一切法不生不灭。空无所有。譬如兔角龟毛常无（即当今五六二宗）三论玄云。迷失二谛凡有三人。一者毗昙。执定性之有。迷于假有。故失世谛（犊子。萨婆多等。并此中摄）亦不知假有宛然而无所有。复失一直空（大众。说假。成实。经部。不免此失）二者学大乘者。名方广道入（二谛章云。未知此人何学。若小乘学。则推画起邪见。若大乘学。则闻大乘说起邪见。或云。方便部中所执道。或云。此一说部。所言似大。所以为名。依四阿含。作如是说等）执于邪空。不知假有（谓无罪福报应等）故失世谛既执邪空。迷于正空。亦丧真矣（说出世部。及一说部。正当此计。滥大乘者）三者即世所行。虽具知二谛。或言一体。或言二体。复丧真俗（此即当今第七八宗）清凉云。前四唯小。五六通小大。后四唯大乘。演义云。然五六立在小乘。义通大乘准此详之。此中初二人法有无。三四三世假实。五六二谛有空。七八真空不空。九十理性泯圆。十宗五对。灿然可观。不可不知。
    六诸法但名宗。谓。一说部。一切我法。唯有假名。都无体故。此通初教之始。准之探玄亦同云一说部等。玄□亦然。宗轮疏云。一说部此部说世出世法。皆无实体。但有假名。名即是说。意谓。诸法唯一假名。无体可得。既乖本旨。所以别分名一说部。从所立为名也。文殊问经云执一语言部。名虽相似。然注解云。所执与僧祇同故言一说。此释非也简正记云。不简有漏无漏等。皆无实体。唯有能诠假名。于能诠下无所诠实体演义云。则显出世亦假名耳。故云一切我法。亦如中论若有世间则有出世间。既无世间。何有出世间等前则出世是真。今则出世亦假名尔。然能诠之名尚未亡故。后则一切皆空言此通初教之始者。问。第三宗中昙无德部。第四成实经部。南山等判分通大乘。今则何故但此通耶。答。彼亦少分明法空故。然阿含身子毗昙亦说法空。岂分通大。其成实论。具如嘉祥以十义证明是小乘。彼文自云论三藏内实义（天台藏教四门。是空门义）一切声闻法中无犍闼婆城喻为三藏不说一切法本性空。而成实论亦有此喻者。引菩萨藏中譬。就小乘法中释耳（嘉祥法华疏文）经部空宗。准此亦然。故今不用。但此宗义。通初教始耳。折薪云。由此教有二。一回心。二直进故。于始教亦分始终。如下类有。此况正当小乘。分通大乘复古引孔目云（三乘真如）渐教门中有三门。一终教门。二始教门（一始。二终。言始门者。人法二空。方入空摄。得知。真如不及二空。二空为上。此门亦通分别无分别教义。分别教义者。谓。教义即空故。今初教门中真如。但是空义等）三世间所知门。复有二门。始门通人天及愚法二乘（入真实性摄故。中边分别论云。世间所知真实。入真实性摄。准此论文。世间唯除诳妄语等。余并入真实。由许是菩提远方便故）言终门者。论释。谓。一切法但有名。谓。分别名思惟名等（得知。不同远方便法。此义唯局二种十名中）为是大乘近方便故（已上孔目）故云初教之始。
    七一切皆空宗。谓。大乘始教。说一切法皆悉真空。然出情外。无分别故。如般若等探玄复然。真空彼云性空。玄□云。七胜义皆空。般若等经。龙树等说。中百论等。八应理圆实。无著等说。中道教也楞伽玄云。二无相宗。破彼前宗所立法相。荡尽归空。性无所有。二空真理。相想俱绝。如般若等经。中观等论。三法相宗中。立三性三无性。有为无为。色心等百法。皆依识心之所建立。如深密经。瑜伽等论说（今谓。无相法相二宗。并在此第七宗摄故。大乘法师第八应理圆实宗。亦此中收。然清凉。彼七今九。合为第八。真空绝想宗。即无相宗。即顿教。亦名二谛双绝宗。别取彼八为今第七。三性空有宗。以今第八却为第九。滥之甚矣。如次下辨）义苑云。一切诸法者。谓。八十余科（始自五蕴。终至涅槃。八十一科。皆实相等。此即约法开显。唯未开显于人。而圆顿义。何得以此为始教哉）世出世法。无不清净。法既清净。则荡除情执。故无分别。此乃无相大乘之一宗也（此记不然。以始教义滥于终圆。谬之太矣）折薪云。此当始教之终（何不通始。而但限于终。始终二门。通无分别故）如上深密照法轮者是复古引孔目云。始教等者。如分教中辨（孔目始教言终门者。如维摩说不生不灭是无常义等。又金刚般若。微尘即非微尘等）然此教通分别无分别。无分别义者。谓。证真如故（无分别教者。谓。比观意言无分别境。悟大乘言教故）分别教义者。谓。教义即空故（已上孔目）今就深指故。云无分别也。般若者指所宗经也。护身。衍师。智光。竺汰等。皆此判也集成云。秀法师云心境俱空宗。大乘初教。此中有二。一境空。谓。心外无境。如深密等。二心亦空。如诸般若等。准深密经。虽了不了。然皆依八识五性。方便建立故。准此深密亦皆空宗。若约说三性及真如不空理等。分通八摄无违清凉云。七三性空有宗。谓。遍计是空违清凉云。七三性空有宗。谓。遍计是空。依圆有故（演义云。即是大乘法师所立应理圆实宗）八真空绝相宗。谓。心境两亡。直显体故（即是大乘法师胜义俱空宗）九空有无碍宗。谓。互融双绝。而不碍两存。真如随缘。具恒沙德故。七即法相宗。八即无相。后二即法性宗。又七即始教。八即顿教。九即终教。十即圆教。又第七亦名二谛俱有宗。谓。胜义真实故不无。世俗因果不失故是有。如深密瑜伽等。第八亦名二谛双绝宗。谓。胜义离相故非有。世欲缘生如幻故是无。如掌珍颂云真性有为空。如幻缘生故。无为无有实。不起似空华等。即般若三论中一分之义。九二谛无碍宗。如维摩法华等（嗟乎。圭山亦以法华判为终教。乃据于兹。都非俨藏两祖之意。唯在凉密臆断。即千古之愚闇。谁不哀哉）义如前显折薪云。问。清凉何以故七八九约宗教皆不同耶。答。清凉于立教立宗。皆云有不安者。颇为改易。于此见矣（予怪。清凉不揆茫味。辄改祖辙者。以自不顾其拙却是血指汗颜之诮。反有所归也）故演义云。然此十宗。前六全同大乘法师（会玄云。问。贤首顺彼八宗。何有玄妙。答。但以后二宗超之尔。今有三宗超胜。以第八中有顿义故。今谓不然。贤首顺前六宗全同彼师。以彼后二。合为第七大乘初教一宗。更立后三。特超彼师八宗。奈何谬解。诬于祖乎）大乘则为八宗。七名胜义俱空。八名应理实。即以法相为应理圆实。未必为胜义俱空。今回七为第八。八为第七。如前西域中二宗不同。今符法性。又加后二以显甚深（会解记云。八即顿教者。此约宗教义相。当处配之。不必全取教之次第也。问。若尔应终教深于顿教。不尔何得前浅后深耶。答。以真空绝想宗。虽是宗教。然亦通始教。但多分义配。故云顿也。今谓非矣。复古只云。回大乘法师第七为第八。以符法性。在法相后为深故也）据此则今章正顺大乘中所立。胜义俱空同一切皆空。应理圆实同真德不空。但名少异尔（今谓。清凉但以大乘法师第八。却为第七。亦回彼七。及与今章第九。合为第八。以今章第作。移为第九。非谓以今章第八回为第七。何以得云应理圆实。同真德不空耶。然以真德不空。即如来藏缘起。性具恒沙德故。清凉立为第九。故义苑云。清凉第八。正同此中第九亦同此中第七。彼第九。与此中第八。名异义同。会玄记云。今以第九合其第七。为第八真空绝相。加第七三性空有。以当相教。移彼第八。为今第九。收义方足。是也。然彼大乘师应理圆实。谓。真如凝然。不许随缘。那为第八。噫。笑庵谬解。尚丧清凉意。况贤首旨乎。错中之错。不亦悲哉）亦由第三时具三性理不空理故。所以清凉今令三性理为第九。一切法俱空。却当第八。由无相宗通始顿二教故（今谓。清凉深执起信故。多作此判。如维摩默显祖判为顿教。若通无相空始者。净名岂可唯显空寂。何以为不二门。）所以二祖取意不同。又清凉意顺智光师故也（设顺性宗智光师义。而以终教为第九者。何也）复古云。此章同探玄。依五教次第。亦顺其义。以列诸宗次第。及释义也。而清凉国师。此盖以性拣相。回大乘法师第七为八。以符法性。在法性相之后。为深故也。少与五教不次（今谓。顿为前浅。终为后深。为害甚矣。何符法性之有）又以性空通始终顿。遂以真空绝想收于顿教。又亦空有无碍彻于同教。故云前浅后深（祖曰。终教始终两门。并具无分别空有二门。顿教门者。维摩直默。以显玄意。此如绝于教义相想不及。又云。顿属其上分本教义。渐从其末义。三乘终教。寂照照寂。一相真如。并初教门染净即空。据此等文。本浅末深。其岂可尔乎。盖清凉来峰。判法华等。为终教摄故。致此误也。彻其同教。那局终教。渐□顿亲。请深察焉）若空有双绝。亦收顿教（若尔清凉以此双绝为第八耶。为第九耶。何不别分为十一宗哉）又复七八九三。诸师各立（今谓。俨藏同义。唯独清凉辄为改易。而一别立。何云各立。诸师者谁耶）欲判浅深定其权实故。清凉序之。与今章探玄不同也。
    八真德不空宗。谓。终教诸经说。一切法唯是真如。如来藏实德故。有自体故。具性德故探玄有自体故作真体不空。楞伽玄云。四实相宗。会前教中所立法相。莫不皆依如来藏缘起。称实显现。如金作严具。如此楞伽及密严等（胜鬘及如来藏经）经。起信宝性等论说。广如彼明清凉云。九空有无碍宗。如向已叙（演义云。空有无碍等者。谓。互融故。有是即空之有。空是即有之空。语空必摄有。言有必摄空。故曰互融言双绝者。有即空故有绝。空即有故空绝。言不碍两存者。不坏相故。有即空而有不泯。空即有而空不亡。真如随缘者。上言空有。容滥但空。故说真如即空。空即真如。又异但凝然。故云随缘。非无不变。具恒沙德者。唯法性宗非唯空寂而已。上皆实教中义）又出现品疏云。不变随缘之义。乃为诸佛之本。性相无碍。因果圆融。为不思议。过此更无究竟。问。明品疏云。知即心体（演义钞云。今直语灵知真心。异乎木石者。通能所证也）了别即非真知故。非识所识（钞即遣南宗禅病也。识以了别为义。了见心性。亦非真知。真知唯无念方见）瞥起亦非真知故。非心境界（钞遣北宗之病。以不起心为玄妙故。以集起名心。起心看心。是即妄想。故非真知。是以真知必忘心遗照。言思道断故。是用无念心见闻觉知一切事法。心常寂静。即如来藏）心体离念。即非有念可无。即体之用。知之一字。众妙之门（钞水南知识云。即体之用名知。即用之体为寂。如即灯之时即是光。即光之时即是灯。即灯为体。光为用。无二而二也。知之一字。众妙之门。亦是水南之言。圭峰禅源诠都序。亦用此语。即是荷泽神会之词。乃南宗傍派。而非五家所嫡从也。然台徒山外。错认真知。谓为圆极。故四明破云。且灵知之名。圭峰专用。既非即阴而示。又无修发之相。正是偏指清净真如。唯于真心。及缘理断九之义也。即别教义。以此究之。清凉宗密。□为圆教者。皆不出此第九空有无碍宗。此岂非失一家之纲要乎）义苑云。诸经者。谓。实教了义大乘。说一切法者。则一切法。从本以来离言说相。离心缘相。故云唯是真如。即不变也。如来藏者。在缠之名。则是随缘。二义既彰。性德恒沙本来具足。亦一宗一教也折薪云。即上深密持法轮中真如不空理者是。故名真德不空宗（此乃所谓应理圆实。同真德不空。笑庵之错。如已辨了）言具性德者。即不空真如故。起信云。一者如实不空。以有自体。具足无漏性功德故。所以上文以此为终教（他宗破云。只知性具善也。不知性具恶。必须翻九界修恶。证佛界性善。是皆不出但中之义。偏属别教者。若清凉圭山。无奈此难。然依贤首。则但征斥此一教一宗。何关圆教。他破却非。于焉自可见矣）复古云。谓。终教等即前常住妙典。说如来藏具足无漏性德。一一有体也。
    九相想俱绝宗。如顿教中绝言之教。显绝言之理等。如净名默理等。准之探玄云。谓。顿教中绝言所显。离言之理。理事俱泯。平等离念孔目云。无名之教。显无名之义。又云。此如绝于教义。相想不及故（复古亦引）楞伽玄云。或得义不存名。亦如楞伽。同性经等。亦如维摩默住以显不二。义苑云。毁相泯心故。云相想俱绝。理本绝言。假一言而直示故云显。如净名者。则杜口于毗耶。如上释之。是离念之机所宗尚故。
    十圆明具德宗。谓。如别教一乘。主伴具足。无尽自在。所显法门也探玄总同。又孔目曰。夫圆通之法。以具德为宗。缘起理实。用二门会取。所谓同别二教也。即通成解行理事等一切法门。一乘无碍陀罗尼门。理性体融。在因为因。在果为果。其性平等。据缘以说。在一乘即圆明具德。处三乘则一相孤门。在小乘废深论浅。居凡有则唯事空文。此即理之妙趣也。又别教一乘。佛及普贤愿行等法。始终皆齐。无有前后。仍于诸法义。随举为首。余即为伴。宜可准之。又别教之中亦有同别。由多即一。是其同也。为一中多。即是别也。同教之中亦有同别。一乘三乘同一善巧。是其同也。各据机别。即是别也。又云。依大经本。所显义门。相即容融。理事自在。所有教义。一即一切。一切即一。如帝网喻无尽不同。广如彼明。又探玄云。上来分教开宗。粗陈梗概。广引教理。具明义相。如别记说义苑云。法界圆彰。实德本尔。一多缘起。主伴重重。相用难思。云无尽自在。此宗之与教。体义无虽。但所尚者曰宗。造修者曰教。故立二名耳。此上十宗。后后深于前前。则前四唯小。五六通大小。立在小乘。义通大乘。故云通小。后四唯大乘。又五六义通法相宗（今谓不然。五六设使义通空始。而不通相始故。如上辨了）七即无相宗（今谓。不止无相。可摄相宗。既以大乘始教故。大乘法师七八俱应此摄）后三即法性宗。又七即始教。八即终教。九即顿教。十即圆教。此与清凉少异（今谓。可云硕异。如上所拣。清凉改易。皆失祖意。岂唯少殊。思之）又云。但此中五六义通法相宗隐故所以彼显立第七三性空有为法相宗。彼第八正同此第九。兼同此中第七。故彼约教。八即顿教。约宗八即无相宗。彼中第九。与此中第八名异义同。如此会者。岂是相违。学者请详今谓。此中所会。可取是者。非者可知。

华严一乘教分记辅宗匡真钞卷之三
华严一乘教分记辅宗匡真钞卷四

　　日域京西华严寺住持僧浚凤潭撰
    　　

    乘教开合第五义苑云。且教之所明。不出诸乘。教则论其阶渐。断证之殊。乘乃运载有情。远近之异。以乘附教。优劣自殊。以教摄乘。机心不忒。是以合之为一。本末镕融。开之为二为三。浅深展转。开合遍收。理无不尽。依此亦可总判言教。如来圣教。意趣无边。不可局执。故以此门通会乘教耳复古云。良以诸家判立。各有圣教以为依据不可全弃。又圣教开合。本由机异。设云平道。亦为化生。合虽多过。开亦未能全无于失。是故今家开合全收。无过不离。故有此门。
    于中有三（宋本云。初约教开合。二以教摄乘。三诸教相收）初约教者。然此五教。相摄融通。有其五义义苑云。示意总标也。谓。本末更收。渐次融会。从一至五。亦会取诸说折薪云。总前四科以辨开合。初义正明五教开合。意存通会诸师所立（此及义苑。并依清凉。彼文第四立总相会通云。诸德立教。各自所据。今虽立五。亦会取诸说。广如彼述。今谓。不然。此同探玄云。然此五教。有开有合。亦有五重。岂会取诸说乎）第二义科所明不出三一。今以五教摄前三一乘也。第三义复以五教交络相收也复古云。此即诸文判教之后。总相会通也。但立文少异。义旨大同。与探玄全同。但彼开四有二说。此少一门耳。既云五教相摄。终顿在其中矣今谓。此与探玄及要问答中乘门数名不同义大旨不异。如下当引。
    或总为一。谓。本末镕融。唯一大善巧法探玄云。谓。唯是如来一大善巧摄生方便也下心识章云。由此甚深缘起一心具五义门。是故圣者。随以一门。摄化众生义苑云。谓。根本枝末法轮。唯是如来一大善巧摄生方便（已上探玄下即清凉）一音所演。则菩提流支立一音教者。不失道理复古云。本末二相。譬若五金大冶烹而为一。故云本末融镕。圭峰言。圆教摄于前四。一一同圆。海中百川。无非海也。或名一圆音教。或名满藏。或名无尽圆通自在宗。略如同教策出今详。探玄中第七显开合（今章二以教摄乘有二是）第八教前后辨如来一代所说。约时显教。大例有四。一本末差别门（此即次章教起前后中。逐机末教等。是也）二依本起末门（此是约法以明依本起末。即亦今章或开为二。是也）三摄末归本门（今章第三诸教相收有二中。后门亦此意也）四本末无碍门（此乃今章。或总为一。是也）其本末无碍门者。谓。初举照山王之本教。明非本无以起末。后显归大海之异流。明非尽末无以归本。是即本末交映。与夺相资方为摄生之善巧也。此上四门。既圆通无碍。是即前后即无前后。无前后即前后皆无障碍。思准之耳。
    或开为二。一本教。谓。别教一乘。为诸教本故。二末教。谓。三乘小乘。从彼所流故探玄云。谓。一乘三乘教。前诸教中虽有存三泯二不同。然皆通三乘趣入故。名三乘教。后一直显本法。不通二乘。故唯是一。即智论中名共教不共教。此亦同上印师等所立二教也义苑云。谓。别教一乘。直显本法。一向不共众典之洪源故。二末教。谓。前之四教。小乘名同始教存三乘也（下皆演义）终顿二教明一乘。由是对三显故。同前始教。亦入屈曲之数。则前四教皆屈由收。别教一乘方是平道。此同印公平道屈曲复古云。是前一中。约本末开成二也。一本教等者。初说华严为诸教本。清凉云。将欲逐机渐施末教。先示本法。顿演此经。二末教等者。即前四也。既从所流。故称为末。或约同别。或约大小。或约权实。或约曲直。或约渐顿等也今详。探玄云。依本起末门者。如此经云。如日出先照一切诸大山王等。先起菩萨。次起缘觉声闻及余众生。依此等文。明佛初时说大。后渐说小。约法以明依本起末。非约根器。以无先学大后学小故。问。法岂不别耶。答。小乘之法。定从大乘所流出故。文殊问经云。十八及本二。皆从大乘出。
    又名究竟及方便。以三乘小乘望一乘。悉为方便故义苑云。又名究竟者。一乘也。普解普行故。及方便者。三乘也。别解别行故。即信行禅师。以四乘为二教。亦与此相顺复古云。又名究竟等者。此约有果无果以分二。亦名称法本教。逐机末教。亦名正乘。方便乘今详。要问答曰。依摄论。一乘三乘小乘谓。于教门中成机欲性。显法本末差别不同故。依法华经。三乘一乘。约界分体相。方便究竟不同故（至相既依法华立分此二。然义苑。复古。依华严解非。）或离为三。谓。一乘三乘小乘教。以方便中开出愚法二乘故探玄云。三或分为三。谓。小乘。三乘。一乘教。智论既将此经为不与二乘共故。名为不共。即是一乘。大品等为通三乘。同观同益故。名为共。即是三乘。义准。四阿含经既不共菩萨。亦名不共。即是小乘。依此三位。梁摄论第八云。如来成立正法有三种。一立小乘。二立大乘（有本作三乘字）三立一乘。第三最胜故。名善成立。亦同上妙智经说。又真谛三藏部异执疏第二卷中。亦同此说要问答曰。三乘者。依摄论。一乘。三乘。小乘清凉云。三或分为三。初一小乘。次一三乘。后三一乘。或唯后一是不共一乘（演义云。初一小乘。次一三乘。此二皆是三乘教摄。以初小乘即三乘中之小乘故。后三是一乘故。为四乘也。今谓。清凉私所改易。圭山袭之。皆错之大者。如前所辨）义苑云。谓一乘则是露地大白牛车。三乘是临门三车。小乘是临门所引故。此正顺四乘（此依清凉）则光宅判四乘教。亦有理在。
    或分为四。谓。小乘。渐。顿。圆。以始终二教俱在言等故探玄云。此有二义。一于上共教中。约存三泯二开两教故为四。一别教小乘。二同教三乘。如深密等。三同教一乘。如法华等。四别教一乘。如华严等。二约历位无位开渐顿二教故为四（今章但出此后。不举前义）一小乘教。二渐教。三顿教。四圆教然清凉改探玄中于上共教中约存三等。云中间三教存三等也。演义云。终顿二教。泯二是同。故合为一教。下列四中三同教一乘。即合终顿二教也（会玄所辨文并不可用）复古云。深密既第二第三时教。同许定性二乘等俱不成佛。许其入寂不起。是始教存三也。若终顿二教。共谈一性。无有五性。入寂二乘。非真灭度。是泯二也。由此义故。开入一乘宗中。为同教一乘。清凉曰。终顿二教。虽说一性一相。无二无三。二也。又云。实教顿教。并皆不融。为同教一乘。演义云。不辨圆融具德故非别教。贞元大疏其揆一也。若尔者。前二门则以皆为三人故。终顿总入三乘教摄。第四门则取泯二故。终顿入一乘摄。文理甚明。又皆指法华为同教一乘文亦甚多今谓。清凉谬解探玄。云同教一乘即合终顿二教。因之可堂亦为惑矣。今详探玄文意。此约摄末归本四时。及依本起末初时。以分为四。谓。一别教小乘（初时唯小乘。即深密妙智初时）二同教三乘（第二三时。深密第三时。妙智第二时）三同教一乘（第四时。即妙智第三时。法华涅槃时）四别教一乘（最初一时。华严时）问。若尔何故言于上共教中约存三泯二。开两教等耶。答。凡泯二教有其多种。谓。三乘终顿并为泯二同教一乘亦是泯二故。探玄云。一乘三乘。有存有泯。孔目曰。回心分齐。多种不等。或有声闻回向直进及终教者。或有回心向顿教及一乘者。故知。三一各有泯二。然探玄云同教三乘者。既以深密二三时。是始终二教。则其云同教一乘者。以第四时法华等。明是一乘之泯二。而不同三乘之泯。何以知者。既云如法华等（即回入一乘）不云如楞伽等故。谓。法华时在深密后。开权即实。权名自废。会三归一。其实泯三。故经曰无二无三。探玄谓之遮三之一。深破二即是一。岂齐终顿二教毁二存一。是故探玄云。法华涅槃。会深密之三乘。归究竟一乘。其义决定。此乌可以终顿称之究竟一乘哉。问。终顿既为泯二。彼何所收。答。此中未开渐顿。合为同教三乘。以探玄云存一之一。如深密等。含摄同知。更开法华一乘泯二。为同教一乘。又开圆极不共教。为别教一乘。文义炳然。然今章但同探玄第二义。不劳辨也。
    或散为五。谓。如上说探玄云。于上渐教。复分始终二教。此上五教。非局判经。但多分而论。如上所指。通诸经论并可知清凉云。然取多分。略指数经。实非局判。以一经中容多教故（演义云。恐有难云。既破昔人。不许于一经以为一一教。如何前立教中。亦云如法华等。故今通云。从多分说。所以略指。实不局判一经以为一教。故下出所以。云以一经中容多教故）。
    二以教摄乘者有二义苑云。然此一乘三乘胜劣五义。皆约教而相显。故上云以乘附教。优劣自殊复古云。教是能诠。乘约所诠。乘教非一。故辨此门今详。此与探玄明立教差别十中。第七显开合之科。大要同之。如下当引。
    先明一乘。随教有五孔目云。一乘义者。分别有二。一者正乘。如华严经说。亦如前分别。二者方便乘。分别有十上来所辨。于眷属经中。欲显圆通无尽法藏一乘教义故。于方便之处示一乘名。令进入者易得解故。若横依方便进趣法门。即有二义。通说一乘。一由依究竟一乘教成。何以故。从一乘流故。又为一乘教所目故。二与彼究竟圆一乘为方便。故说一乘（今章后三二乘。准之可解）非即圆通自在义也。
    一别教一乘云云。二同教一乘云云义苑云。别教一乘者。十十法门。□异诸宗故。同教一乘者。同顿同实（此据清凉。未稳。具如孔目等）该收诸教故。以 别该同皆圆教摄（未允当耳）复古云。别教一乘。同教一乘云云者。建立一乘中。广显同别。不复更书云云者。妙乐云。象云气之分散（说文云。象云气在天回转之形）如云在天非可卒量也（意言下未说者。尚多如云焉）辅行云。末尽之貌也今详。探玄云。第七显开合者。然此三乘一乘。各有二种（初三乘二。如下所引。）一乘二者。一破异明一。如法华经。破二实灭。及涅槃经破无佛性。俱是对权（对昔三权）会破。方说一乘（开今一实）又复更开中云。遮三之一。如法华等。有四句中云。或亦一亦三。一实三权（具历四时。三教三乘）如法华等（今章云同教一乘云云是）二直体显一。如华严经。不对二乘。无所破故。为大菩萨。直示法界成佛仪故。是故初说华严。无权可会。终说涅槃。会前诸权。是即非尽权。无以显实。是俱名一乘。又云。表体之一。如华严等。或唯一无三。如华严等（今章云别教云云。可见）
    三绝想一乘。如楞伽。此约顿教义苑云。如楞伽者。是彼明五法空寂之义。何者（下皆凉疏二上之文）谓。迷如以成名相。妄想得生悟名相之本如。妄便称智。则无名相妄想。故云绝想。唯如智矣。智因如立。智体亦空。如假智明。本来常寂。故曰一乘复古依孔目云。会彼五乘。成无分别离相一乘。出楞伽经（孔目云。天一。梵一。声闻一。缘觉一。如来一。会彼五乘等）按。楞伽云。诸天。及梵乘。声闻。缘觉乘。诸佛如来乘。我说此诸乘。乃至有心转。诸乘非究竟。若彼心灭尽无乘及乘者。无有乘建立我说为一乘。引导众生故。分别说诸乘探玄云。或非一非三。约理绝言等。亦此意也。
    四约佛性平等为一乘云云。此终教义苑引涅槃云。佛性者。名第一义空。即是佛性中道。统收真妄。谓之平等一乘耳如下卷佛种姓处。又如向引孔目文。方便一乘。准例可解。
    五密意一乘。如八意等云云。此约始教复古云。要问有八意故说一乘。彼一乘是隐密相。引二乘说。非显了说也（要问下卷。文繁不述）今详。探玄云。或有说。一乘是权。三乘是实。法华既当第二时教。即是密意权说。是故胜鬘经。以一乘为方便说。是故唯有一乘。非极了义。故知三乘是尽理实教。又云。存三之一。如深密等说。又云。三实一权。如深密等。又云。解深密经一乘是密意者。是未说法华之前故作是说。及后说法华时。会前三乘皆是方便。瑜伽显扬六义说一乘。摄论十义说一乘。皆同深密会释。
    二明三乘亦五。一小乘中三。谓。始别。终同。以俱罗汉故探玄云。一始别终同三。谓。始约因修。四谛缘生六度等别。终就得果。三乘之人。身智同灭（此约无余）如俱舍等说。此约初时小乘教说义苑云。如小乘论。说自有声闻法。缘觉法。及佛法。此中佛法。但慈悲爱行等。异于二乘故。云始别。又如律中说。佛度五人已。即云。通佛有六罗汉。出世间（此约有余涅槃）又同坐等故。曰终同。以俱罗汉故。
    二始教中三。始终俱别。以有入寂故探玄云。二始同终别三。谓。同闻般若。同观无性。三乘之人。各得自果。如前所引说（此约空始。第二时机）若据圣谛缘生六度行异。亦得名为始终各别（今章同此）此是第二第三时教说也（复古云。如前所引说者。亦即大品等共教三乘。若如是者。始教既皆共教三乘。则亦同有可观无性。各得自果。始同终别之句也。）。
    三终教中三。始终俱同。并成佛故义苑云。谓。定性二乘。无性阐提。悉当成佛故（此但终同义）折薪举探玄云。近异远同三。谓。法华等。初以三乘方便诱引（一类钝根二乘。具经四时等）后同以大乘令得度等。详曰。探玄文意。与今章稍别。彼深密二三两时。合为始教。唯以法华为近异远同三（对昔权异。望今远同）义当终教（此解不然。以彼同教）今章上下。则以深密第二时为始。第三时指为终。又此中第五圆（现本作同）教中三。方指法华汝等所行等。足见文意稍别。后有改易也。今虽云并成佛故。交涉持法轮中真如不空理等。三乘并同故也（今谓不然。彼第三时。以有性成。无性不成。方为了义。普为发趣一切乘者说。名为了义。故知非也。又十二门疏云。若依大乘终教。即一切众生。皆此所为。以近说五性虽有差别远论皆当得菩提。此亦近异远同义。然非约深密。思之）复古云。始同者。同闻般若。同观性空故。终同者。并成佛故。探玄又有近异远同三。若力上经。大般若等诸大乘经。于中虽有权实不同。皆具三乘。以约始终一类此世定故。如是说者。则终教自具四句。一如同终别三。同闻般若等故始同也。皆为三人所得故终别也（今谓。探玄以此既为第二第三时等。即当始教。若终教者。皆成佛故。岂可各得自果乎。思之）以终教亦收入共教三乘故二始终俱别三。以大品等通说三乘法。通益三人。则谛缘度别。是三法始别也。通三人得益。是终别（今谓。准探玄文。此亦但当始教。若约终教者。三人同闻谛等即如来藏并成佛故。何为始终各别）虽有权实。皆具三乘。此世根性定故。未过八万劫等。未回心故（今谓。其未回心者。尚属小始。已入终教。一切皆回。何为终别）三始别终同三。约此世根性异。未至无余位不发心。须说二乘引令入道。谛缘度不同始别（今谓。且先须说小始二乘。故有始别。岂为终教中始别之义）又以八六四二万十千劫醉三昧酒始别。酒消然后觉终同也（今谓不然。此即先为初教定性。住无漏界。如昏醉人。何以为终教中有始别义。酒消然后觉。则即入终教或一乘故。如法华云。不闻是经。当入涅槃。而于彼土。求佛智慧。是闻是经。唯以佛乘而得灭度。准此当知。生灭度想。未觉之间。尚属始教。若于彼土。求佛智慧。闻法华等。方得回心入圆一乘。是同教义。即探玄中近异远同。如法华等。是也。既回入一乘。何为终教。若于彼土求如来藏。得闻终教。此亦酒消。然后觉法故。始终俱同。岂可始别。故孔目云。若约终教初门。一切俱回。如楞伽云。味着三昧乐。安住无漏界。无有究竟趣。亦复不退还。得诸三昧身。乃至劫不觉。譬如昏醉人洒消然后觉。彼觉法亦然。得佛无上身。又云。据此道理。穷子之喻。约愚法声闻位说。义当法性如来之藏不染而染。后若回心。义当契其法性。其理即合染而不染。准此等文。不染而染。染而不染。非一非异。难可了知。如何终教可有始别终同之义乎。请学者审）四始终俱同三（今章唯举此义。前三句义。皆非终教。徒添蛇足耳。下同教中。亦始终俱同三。与此自别。如下当辨）始同同闻同观也（未稳。集成为是）终同者。以许回心作佛也集成解（解前三句。全同复古。全有二三次第前却）探玄云。三乘教。众生心中但有因性。涅槃云。非佛性者。谓。草木等。是云始同。以并成佛故者。终同。然上一三。终教之始同（虽依孔目同复古义。并皆不允。谬用三句）章曰（孔目初卷转法轮章）三乘熟教初分已下。名同不异（四谛三转十二行相。但有名同。基义各别。何为始同）二四二义。终教之终同（第四可尔。第二非也）章曰。熟教终义。与顿教之义。唯一真如（今谓。但可取解第四句之文。余不可用）指事钞云。三终教中等者。因时同解有如来藏平等佛性故。同修六度。同学般若。乃至俱成佛故。云始终同也。
    四顿教中三。始终俱离。以绝想故。云云义苑云。三乘本绝。一性幽灵故复古云。皆不可说故今谓。法本自正。不待言说。不待观智。如净名以默显不二等。如前已引。故曰云云。
    五同教中三。始终俱同汝等所行。是菩萨道等。云云宋本云圆教中三故。义苑云。谓。会三归一。开方便门。示真实相。同教之圆。若论别教。杳绝三乘故。非此所说复古云。汝等所行释始同。皆得授记终同也折薪云。此圆教俱有同别二教义。若三乘等行。从一乘无尽教起。而会三行为一。云汝等所行是菩萨道。此当同教义。若知三行本来悉是一乘。此通别教（今谓。若约法界体义双存。则三一不泯故。该摄门中有或一乘机。还入三乘。然准建立乘末。文云。或唯一乘如别教。亦一亦三如同教。或非一非三如果海。故知。别教唯一非三。纵有三乘。但纯同乘。如何有三行通于别教之义乎）集成云。圆教。案三韩本并决择第五卷。并云同教中三始终俱同。所以定知。此中圆字误者。上文曰。或唯一乘。谓。如别教等指事钞云。问。终教中三。与同教三。并始终俱同。有何异耶。答。终教虽有行果俱同。未明无尽。其同教中全会行果。同归一乘圆因故。名同而义理各别也今谓。问。此与探玄所言近异远同三。为同为别。若言同者。彼何近异。若别者。并法华等不为同教耶。答。经章意谓。究彼经旨。直据本结大缘。则开二乘行是菩萨道故。云始终俱同。若探玄意谓。约通大已后中间今日。且云近异。所望虽殊。既回入一乘。俱是同教。并不相违也。
    三诸教相收者。有二门。一以本收末门。二以末归本门复古云。所以辨相收者。欲显方便正乘。上下相望。权实不同。令知末有所归耳。然有二门。并约一乘辨也。本即一乘。末即诸教。以诸教虽有相收为本之义。而本义不成。以毕竟是方便故。如共教中亦上下相望。有共不共。而皆共教也今谓。此初以本收末门。与探玄中依本起末门。有何别耶。答。彼先从本。后起诸末。如先说华严等。此则以后本收前诸末。以前诸末后本方便。如说法华等。故体虽同。能所收义。前后门别。研文可详。
    初中于圆教内。或唯一圆教。以余相皆尽故。或具五教。以摄方便故义苑云。或唯一圆教以余相皆尽者。谓。别教一乘。圆融具德。无别异相故。具五教以摄方便者。同教一乘。该收诸教。何以故。前四教为此教之方便。即圆趍一实。故此摄之复古云。圆内余相尽者。本来是一乘故。或具五。摄前四。为方便故。有五也。此通即不即二义。如下七八二门辨评曰。义苑复古。即同探玄依本起末。而非今章以本收末之意。故知非也。今解。或唯一圆教者。谓。以本开显。则惟有一乘法。以开昔权权即真实。权名自废。余相皆尽。是以无二无三。无有余乘。岂可得约别教本来是一乘。思之。
    顿教中或唯一顿教。亦以余相是尽故。或具四。以摄方便故义苑云。唯是绝言故。毁相泯心故。云以余相尽。或具四教等者。良以依言渐次。为离言之先容故。亦云摄复古云。亦余相尽者。一切不可说。不知一故。或四摄前为方便者。从渐入顿故今谓。顿教摄方便者。如净名经。室外说法。弹呵折伏。室内说法。引摄摄受。明折伏界内有为缘集。乃至二乘无为缘集。引物方便。乃至三十一菩萨。皆以有言言于无言。文殊以无言言于无言。净名以无言。无言所显皆此意也。
    熟教中或一或三。初教中或一或二。小乘中唯一。皆准上知之义苑云。大乘之终。调练既久故名熟。权小同归。回三入一故初教中或一唯一本教。或二引摄愚法故。小乘中唯一。无可摄具。但守本乘故折薪云。若言终教。则约法为名。若言熟教。就人立号也复古云。熟教亦名实教。或名终教。或一亦以余相尽故。或三前二为方便故。初教根不定。堪入熟教等故。初教或名始。或名分。以空有二宗皆未尽大乘法理。总名初教。或一约自宗。或二摄小为方便。小根不定。堪入初教。即便定等故。小乘唯一顿及熟初。以本收末。随应准知二以末归本中。小乘同或一。以据自宗故。或五。谓于后四教。皆有为方便故探玄中摄末归本门。依深密经。无量义经。及真谛三藏记。约于四时。前权后实。以后会前。从浅至深。明摄末归本之渐次也。今约五教。面文可见。义苑云。小乘内或五等者。谓。冠五教之初。诸乘之首。一道竖论。逦迤涉入故。云于后四教皆为方便。后之三教约自宗。并开涉方便。义准此知之复古云。前四皆有趣归之法。则知。自宗非是究竟。故名方便。随宜巧便。假施设者也。小乘或一自宗。不知大乘故。或五。皆有为方便故。
    初教中或一。是自宗故。或四。谓。于后三教。皆有作方便故。熟教中或一。或三。顿教中或一。或二。圆教中唯一。皆准上知之复古云。初教或一约自宗。或三。于后二教。皆有为方便故。顿教中或一约自宗。或二。于后一皆有作方便故。当知。此章。终顿二教但属三乘。皆须入一方名究竟。望后圆教。皆名方便。若约泯二显一。属于一乘。则不名方便。以后三教皆名一乘（今谓。此亦执清凉义。欺于贤首。何者。泯二有二。终顿是三乘中之泯二也。若其同教泯二泯三。如法华等。即圆教中之泯二故。故知。终顿泯二。尚名方便。岂可名圆一乘乎。如前已辨）今非此义。圆教唯一。以究竟故。
    是诸教下所明义理。交络分齐。皆准此思宋本无皆字。思下有之字。此本有摄字。今属下句首。义苑云。且如一缘起之法。小乘说之万法虚伪缘会而生（今谓。经部等可尔。若萨婆多。既说诸法实有。何言虚伪）始教说之生法本无一切唯识。终教说之识如幻梦。但是一心。顿教说之而知。圆教说之德用无边。上文。以本收末。以末归本。本末相济。例此而解。故云准此思之（集成亦同。未稳）复古云。交络者。如五教互望分齐也。
    摄是则诸教本末句结成网。大圣善巧。长养机缘。无不周尽。是故此经云。张大教网。亘生死海。度天人龙。置涅槃岸。此之谓也义苑云。诸教本末句数者。应成六句。谓一小乘。唯相。二顿教。唯性。三法相宗。相多性少。四终教。相少性多。五空宗中非性非相。六圆教中全相全性（此依凉疏一上。及圆觉钞等。未可必恃之）是以性相相参。六句交织。故云结成教网。以此摄化不坠含灵。故云无不周尽。是故此经等者。证上善巧法。喻则大圣张大教于生死中。化导人天。置于涅槃。譬彼鱼翁张大网于海中。漉取鲲鱼。安置岸畔。故此经中。法喻并举耳复古云。本末句数者。则上来诸教相收诸句也。结成教网。则镕融为无尽圆宗也。是则融前诸教。为究竟之圆。多涝漉根缘。无孑遗矣。是知。人天善根。皆圆教摄。有谓。但融圆中自有四谛等法。不取前教者。岂足以语道也今详。要问答曰。问。一乘教相。建立云何。答。此义相难。今举喻显。如一楼观内外严饰。尽其巧思。唯有一门。有智慧者。能扣开门。示无智者。一乘教义。亦复如是。性起树藏。内庄一乘。外严三乘及小乘等。有一觉门。向菩提树下。唯有因果二位佛及普贤。二人开见。为诸有情可化众生。张大教网。□生死海。漉天人龙。置涅槃岸。诸教相中。示彼小乘及三乘教。令物生信起行分证。示一乘教。令其见闻。后得入证。故彼教相。似成内外及教义不同。则如法华经界外大牛车。及地论第八地已上文。则是其事今亦可准思之。勿异求焉。
    教起前后第六。集成云。上来约化法。以明乘教竟。自下约化仪。方明教起前后也（此据清凉改云化仪前后。未稳）复古云（此引探玄明立教差别。略提十类。第八教前后者。今辨如来一代所说。约时显教。大例有四。一本末差别乃至。四本末无碍门）略辨如来一代所说。约时显教（探玄又云。四本末无碍门者。谓。初举照山王之本教。明非本无以起末。后显归大海之异流。明非尽末。无以归本。是即本末交映。与夺相资。方为摄生之善巧也）本末交映。与夺相资。方为善巧摄生方便也今详。教起者。探玄明教起所由。别显十义。初法尔故者。一切诸佛。法尔皆于无尽世界。常转无尽法轮。如大王路。法尔常规。无停无息。尽未来际。此即处以毛端该于法界。时以刹那尽于劫海。况八会处。而不该摄十方法界。尘内三世。通括一切前后际劫。是谓诸佛法尔常说故也。二愿力故。三机感故。如来平等。无有改易。随应众生。现身说法。舍那品云。佛身充满诸法界。普现一切众生前。应受化器悉充满。故处此菩提树。一切佛刹微尘等尔所佛。坐一毛孔。皆有无量菩萨众。各为具说普贤行。解云。正是此经所说分齐。四为本故。谓。将欲逐机渐施末教故。宜最初先示本法。明后依此方起末故。是故最初说此经法。然后方于鹿苑等处。渐说枝末小乘等法。性起品云。犹如日出照高山等。余如彼明。今准此等。则一乘教起。要在于前。不在于后。三乘小乘。随机改易。故通前后。此中通明教兴前后。若就如来为本故。以音声等说经化仪。无有前后法尔教起。恒说法故。故旨归云。无限大悲。周众生界。施化万品。仪式难量。然清凉等。私改削云化仪前后者。误之甚矣。那不思彼台家明化仪四教。唯在于前四时耶。
    于中有二。初明称法本教。二逐机末教义苑云。初成正觉。称性极谈。为众典之洪源。故云本教。□后化沾忍土。渐被三根。善巧随机。故称末教问。初成正觉。第二七日。说此经法。既非久远。故荆溪云。有始成之言。是□非本。若尔但是□中本。无显本开□耶。答。谓。海印炳现。同时前后。前后同时。九世十世。卷舒自在。时因陀罗网门。何久远本。无不开显。如梵网等。尚显久成。况今经本。然结集家。且安始成之辞。请勿泥于文而失大义。既称前后同时。则至后法华。正明开近显远。即是最初所说。是故所谓菩提树下说妙法华。盖华严等（真言诸教）直显顿证。以其法华正开三乘近谓故说久远。是同教意。
    初者。谓。别教一乘。即初成道第二七日。在菩提树下。犹如日出先照高山。于海印定中。同时演说十十法门。主伴具足。圆通自在。该于九世十世。尽因陀罗微细境界。则于此时。一切因果理事等。一切前后法门。乃至。末代流通。舍利见闻等事。并同时显现言初成道者（此中准下施设异相十门。随应可解。如下当配）探玄云。始成正觉者。然有二相。一初七日是现世之始。二第二七日是说法之始。此中是成正觉。来经今七日。通有五义。一约小乘。以生身佛。于此树下。三十四心。初成正觉。二约大乘八相化身。示现于此。初成正觉。三约报身十地行满。无间道后。果现圆明。名初成正觉。四约法身谓。创得了因。最初圆现。故曰初成。此上大乘并无初了初。五约十佛。谓。遍一切因陀罗网无边世界。念念之中。皆初初成佛。具足主伴。尽三世间。是故此即具摄前后无量劫初也。此中正唯第五。兼摄前四。以此五重不相离故。摄方便故义苑云。第二七日者（即下时异处异谓。觉树道成。一七日中。自受法乐。思惟行。因缘行等故。第二七日。顿说此经。表所说如其所证故。不起树王。罗七处于法界（此之二句清凉玄文）故论云。此示法胜故。在初时及胜处说也（寄显三乘）犹如日出等者（即下主异。众异。如探玄初教起十由中第四为本故。向已所引）出现品云。譬如日出先照须弥山等诸大高山。如来应正等觉。亦复如是。成就无边法界智论。常放无碍大智光明。先照菩萨摩诃萨等诸大山王。而彼如来大智日光。不作是念。我当先照菩萨大行等（即谓。十身毗卢遮那大日觉王。自性加持。为内眷属。有相说法。岂有他乎）海印定中等者（下所依异）释名如上。故经云。如海普现众生身。以此说名为大海。菩提普印诸心行。是故正觉名无量。非唯智现物心。亦依此智顿现万像。故贤首品云。众生形相各不同。行业音声亦无量。如是一切皆能现。海印三昧威神力故。云同时演说等于十十法中（法门异相）力用更资。便成主伴。时因法立。法必涉时。法既圆通。时亦无尽（旨归之文）所以十世古今始终不离当念。故云该于九世十世（释上时异）九则每一世有三世。十则不离一念。则前九为别。一念为总。故名十世（旨归云。竖该九世。总此九世。摄为一念。总别合举。名为十世。如台家云总在一念。别分色心。现前一念。即妄三千。互具宛然。思之）尽因陀罗者（释上处异。亦通十异）以无尽之时穷无尽之处。则尘含刹土。彼一一微尘。既各摄无边刹海。即此刹等。复有微尘。彼诸尘内。复有刹。是则尘尘不尽。刹刹无穷。如帝网珠。重得互入故。云微细境界（释上处异）因果理事（亦下位异。行异。事异）即十对中二对（具如中卷）前后法门。即随宜渐次也（释法门异）流通舍利。入涅槃耳。此等诸法。既延促无碍。前后际而无违故。于海印定中炳然齐现。故云并同时显现。若以十玄说者。同时演说等。同时具足相应门（指事钞云。于海印定中同时演说十十法门者。即同时具足相应门。故下文云。此上十义。同时相应。成一缘起。乃至此依海印三昧。炳然同时显现成矣。又至相十玄门云。同时具足相应门者。即具明教义理事等十门同时也。良由缘起实德法性海印三昧力用故）主伴具足。主伴圆明具德门也。九世十世。十世隔法异成门。因陀罗。即因陀罗网境界门。此四文具。余六义含。以意取说（指事钞云。言则于此时。至同时显现者。即微细相容安立门。故下文云。教义等法。于一念中。炳然同时齐头显现。故此经云。菩萨于一念中。从都率天。降神母胎。乃至。流通舍利皆悉显现。言卷舒自在。至在于一时者。即相入门。言此卷即舒等者。即相即门。更广云云。恐厌繁文。略而不述）若配八相。则文具成道。转法轮。入涅槃之三相。据其微细。每一相中皆具八相。是故八相亦以备矣。下文当引复古云。称自得法。直说根本一乘法也。于中有四。初正陈本法。第二七日者。顺论释也（此依清凉。如次下辨）以时因陀罗。该前后故。周疏具有会释。十十法门。即同时具足等十十门也。言理事等者。等余行位人法等事法也。前后者。前即初成（岂唯初成。实该于过去久远无数劫等）后即末代。乃至今后见闻等。并在此时显现今详。探玄曰。始成正觉。初定分齐者。菩提流支云。华严八会中。前之五会。是佛成道初七日说（演义云。以经初云始成正觉故。三天皆云不起前故）第六会后。是第二七日说。以十地经初云第二七日故。又有人（天台。嘉祥。慈恩。荆溪）说。第八会是后时说。以彼文中有鹙子等五百声闻。并后时度故。此等所判。恐不顺文。以初七日定不说法。十地论云。何故不初七日说。思惟行。因缘行故。既言思惟。明知非说法。设有救言只不说十地。非不说余法者。则不得言思惟也。下论又释。为显乃法乐。是故不说。故知初七定非说耳。又第八会亦非后时。何得于一部经。前已说半。中说余经。后方更续。岂令佛无陀罗尼力。不能一念说一切法。祇园鹙子。并是九世相入。下文（第四十四离世间品）过去一切劫。安置未来今。未来一切劫。回置过去世。如是等文。处处皆有。是知。此经定是第二七日所说。复云（第三卷）一乘本教。要在初时第二七日。更无异时。又云（第九卷）彼论经中言第二七日者。取此经初始成正觉之文。既经初始成。则是论经二七。明知。华严一部。总是第二七日同时说也若玄谈云。无违后际。畅九会于初成（演义云。明说经时。然有两说。谓。菩提流支云云。贤首以初成顿说九会之文。今疏会云。贤首既旨归云。常恒之说。前后际而无。涯则在后时无过故。云无违后际。后际即通第九会在后时说故。不妨后际而宣畅九会。在于初成）大疏又云。始成正觉。前标一时。今别显是初成佛时。略为三解。一约不坏前后相说。才成初七说前后会。第二七日说十地等。第九一会乃在后时。以祇园身子皆后时故。常恒之说。不妨后时。虽能顿说。有所表故。初五信解行愿。最在初故。故皆云不离道树。第六会因地证位。居其次深。故无不起菩提树言。法界极证。最在于后故。亦显二乘绝见闻故。虽异处别时。亦不相离。为寄秽土以显净故。须前后耳。若尔世亲那云初七不说。但思惟行。因缘行耶世亲才见十地。即为论释。或则未穷广文。或则知见有异。未全克定。菩提流支意。大同此。二顺论释。九会皆在二七日后。二七非久。亦名始成（皆归云。常恒之说。略为十重。初唯一念。二尽七日者。谓。佛初成道。于第二七日。普遍如前处。说此经法）三约实圆融释。皆在初成一念之中。一音顿演。七处九会无尽之文。海印定中一时印现（演义云。约实圆融。即贤首国师意）以应机出世。机感即应。应即有说。无非时失。故祇园身子。盖是九世相收。重会之言。亦犹灯光涉入（旨归云。初唯一念者。谓。于一刹那中。即遍如前无尽之处。顿说如此无边法海）折薪云。探玄云。初定分齐者。菩提流支云云。乃至如因陀罗网。重收摄故。释曰。此以流支等确分三时。不明顿说故。敌对破之。唯取二七日融摄也。若贤首意。亦不妨前后故。清凉演义第一会云云。评曰。以贤首文虽敌破。意亦互通故。清凉广之。足成三说（今谓。不晓清凉之臆说。而妄评议耳）故大疏云。一约不坏前后相说等。释曰。清凉曲尽。义有所归。今章正当后二。亦不违初。以次文云即摄。今章正当后二。亦不违初。以次文云即摄一切若前若后等。即无违前后。普摄于二七日中也今谓。大师且约此一部华严。定其分齐故。破流支等。然清凉何故依常恒说。以会此部特言不违后际等。分为三时。足成三说耶。知以法尔故。滥为本故。非大师意。然折薪。复古。并昧于此。不亦哀哉。
    何以故。卷舒自在故。舒则该于九世。卷则在于时。一此卷即舒。舒又即卷。何以故。同一缘起故。无二相故义苑云。征释无疑所以也。同一缘起者。法界大缘。圆通无碍。无二相矣复古云。初征。有何所由。前后复同时。同时亦前后耶。答。卷舒自在故。不同末教卷舒异门。不得自在。此宗舒卷互即。是故该九世摄一时。镕融无碍也。又征。何以卷舒得若是耶。同一缘起故。无舒即无卷。有卷乃成舒也。无二相者。珠光镜明互相是也今详。旨归云。横遍十方。竖该九世。总此九世。摄为一念。总别合举。名为十世其必舒已遍入一切差别法中。复能摄取彼一切法。令入已内。是故即舒恒摄。同时无碍具无边德。不可言一。融无二相。不可言多。此一即多。多复即一。一多无二随有一处。即有一切。无碍圆融。无尽自在。以同一无碍大缘起故。自在难量不思议故此章准知。勿厌繁引。
    经本云。于一尘中建立三世一切佛事等。又云。于一念中即八相成道。乃至涅槃流通舍利等。广如经说探玄云。教起十义。初法尔故者。诸佛法尔常规。穷未来际。此即处以毛端该于法界。时以刹那尽于劫海。问。若尔何故处唯八会。时局二七耶。答。舍那品云。一一微尘中。佛国海安住。又云。一毛孔中无量佛刹。庄严清净。旷然安住。彼一切处。卢舍那佛。于众海中。演说正法。况八会处。而不该摄十方法界。又发心品云。知无量劫即一念。一念即是无量劫。况二七日时。不摄无量劫海。不思议品（第三十二）云。一切诸佛。于一微尘中。普现三世一切佛刹诸佛众生。于一微尘中。普现三世一切诸佛佛事。解云。此中尘内三之括一切前后际劫。是谓诸佛法尔常说故也（义苑引华藏品文竟云。此是如来刹自在者。非此中意）又贤首品云。于彼十方世界中。念念示现成正觉。转正法轮。入涅槃。现分舍利。度众生义苑（集成同之）云。又离世间品（第四十三卷）云。佛子菩萨摩诃萨。有十种甚微细。何等为十。所谓在母胎中。示现初发菩提心。乃至灌顶地。在母胎中。示现住兜率天。处王宫。出家苦行。诣道场。成等正觉。转法轮。般涅槃。在神力无量差别门等。母胎一相。八相皆具。万德斯圆。故云于一念中又不思议品云。于一念中。悉现一切世界。从兜率天命终等。又离世间品云。菩萨入现在世。观察十方。一切不可说世界中。一切如来。舍家学道。往诣道场。乃至舍寿。入无余涅槃。如来灭后。大众普会。结集经藏。护持正法。令久住世。为舍利故。起无量塔此所援引。灭后结集。既在现前。证意明验矣。
    是故依此普法。一切佛法。并于第二七日。一时前后说。前后一时说。如世间印法。读文则句义前后。印文则同时显现。同时前后。理不相违。当知。此中道理亦尔。准以思之义苑云。通方之说故曰普闻。一时前后者。圆融不碍行布。下句返此。准以思之者。约喻思法也折薪云。是故下结显。初法如世下喻。当知下合今详。探玄云。摄前后者有三重。一于此二七之时。即摄八会。同时而说。若尔何故会有前后。答。如印文读时前后。印纸同时。问。若尔云何重会得成。答。重亦同时。以无碍故。如灯光相入等。余不动升天等。准释可知。二即于此时。摄彼前后。各无量劫。无不皆尽。以是不思解脱时故。三摄于重重无量念劫。如因陀罗网。重收摄故。又云（教起十由中。第六显位故之文）为显菩萨修行佛因。一道至果具五位故。此亦二种。一次第行布行（无差即差）谓。十信。十解。十行。十回向。十地。满后方至佛地。从微至着。阶位渐次（即而六故）二圆融相摄门（差即无差六而即故）谓。一位中既摄一切前后诸位。是故一一位满皆至佛地。此二无碍。广如下文诸会所说复古云。孔目（第四卷）问曰。大智舍利弗等。佛出世已。在其他国。异时异处。方与目连等。入其佛法。因何华严经会。第二七日。佛未移动。即有舍利弗等五百声闻（并有舍利弗弟子六千比丘）其祇洹林。及普光法堂。并未建立。因何具述在经（准此。人徒疑身子祇园。以属后时。而不议普光堂者。何也）答。如来依解脱德。建立一乘故。经云。于一微尘中。建立三世一切佛转法轮。当知。今所成一乘教者。即其事也。依九世入智。融九世法。成其十世。即过现未各有过现未相即。复相入。成其十世。当第二七日。如是等法。皆悉现前。若欲识华严经无尽教义者当依六相因陀罗微细智。及陀罗尼自在法智知。今章即用彼文也。下文云。广如孔目问答。则知。自云录和尚微言。成于章疏。果不虚矣。不熟孔目问答。则不知此章元由。后贤不可不察问。若约台家。如妙玄云。因般若入法界。即是华严海空（无量义经云。次说般若历劫修行。华严海空）又云。华严时节长。昔小机未入。如聋如哑。今闻般若。即能得入（释签云。以般若亦得名华严。法华佛慧不殊初故。妙乐云。当知。法界论之。无非华严。佛慧言之。无非法华。又妙玄引法性论云。钝根三处入法界）故妙乐引入佛境界品。文殊告舍利弗等六千比丘。汝等善能成就十种大心。则得佛地。乃是结集后教。至般若来。方可得云令诸比丘成十大心。此乃义当转教时也。结此等意。入华严中。故云时长。此义云何。答。今家不然。故孔目曰。初一知识。依一乘别教。为回心人。说十大心。及为善财。分别广说诸佛十正法。成信行义。又此章下文云。如一乘摄方便中回心。舍利弗及六千人。于文殊师利边回心。即得十大法门。及十眼十耳等境界。义当解行身遍。于五位法也。既前同时说。岂须至般若时。亦是同时前后说。则何妨结集后教。而俱第二七日。是故小云疏云。初三七日时。已是说法华。下文宿王华智佛。在七宝菩提树下。说法华经。当知今佛亦说。然智者意谓。是则先在菩提树下。说于佛慧。妙乐云。若以佛慧为法华。则始终俱有。若以会归为法华。是终有始无。而小云未晓斯旨。乃至更辨。今谓。他宗但以本末差别。会末归本。作如此判。今家既立从本起末门。那无此理乎。况大通沙弥威音灯明。那由陀劫说法华经。宿王亦然。岂可唯说佛慧不明会归。纵使终有。复乃海印炳现前后同教所摄。切应思察。问。妙玄云。今问华严师。顿极之教。说一切众生有佛性不。若其有者。二乘何不闻经授记作佛。那忽如聋如哑。答。今反质云。若尔不说一切众生有佛性耶。何故性起品说一切众生发菩提心。乃至成等正觉寂灭涅槃等。何况舍那十身。即声闻身。及众生身等故下文云。约一乘别教说。一切二乘悉无所回。如经中如聋如盲者是。末尽唯本门。如不共教说。二乘聋盲。无对异故。又一切二乘等。并已回竟。更不复回。如经中以普贤眼见一切众生。皆已究竟者是。请祛情信。毫有三乘习。恐不允耳。若约一乘摄方便说。如向已引。如身子等。若约观境。则祇洹及比丘等。是但阴境。忽成广博严净。及十眼耳等。是则即阴。不思议境。若不尔者。其普光堂。既在前分。此如何通岂客蜗牛自互抵角。思之。
    第二末教三乘等者。有二义。一与一乘同时异处说。二异时异处说复古云。三乘等者。兼小乘也义苑云。同时者。皆二七日故。异处者仙苑觉场故。异时者三七等别。异处与上解同问。欲四天会。普光堂。及只围等。亦为异时处耶。答。皆为同时处。以第二七日同说一乘处故。问。颇有三一同时同处说耶。答。常恒之说。圆通自在。可同时处说。今约本末校量显胜。则不可然。问。如梵网经。菩提树下。初成道已。顿结木叉。诸师准论为二七日。何耶。答。彼经说时。凡有多释。或云。华严之后。次说彼经（天台既判华严结经。或二七日内。亦有前后故。律宗等中。亦有此判）有云。华严之前（律家亦有谓。初坐菩提树下。知初七日说。故法铣疏云。今言初者。以成道竟。未往余处。未说余经。此经在初。于树下说。第二七日。方说华严。及元晓疏。更有多解。然贤首疏云。什公相传。西域有十万颂六十一品等。而心地品居其第十。则先说九品。太贤疏云。还来树下。出定而说。如下菩萨戒本。意谓。化身释迦成道已。即往四禅。事卢舍那。听受此法。还来树下。说十世界。次至天宫。乃至更降树下。方始结菩萨戒。既是历多处。说多法门。然后说耳。如何得为华严之前。然十地论但约华严。何与梵网为证。故知此说非矣）然后解为非。前说即为异时同处说。本业璎珞亦准此知。问。后解非者。何故彼疏言以是本戒。非是待犯然后方制故。最初成佛。即结此戒。不同声闻戒等耶。答。此约三乘大乘之初。非谓在一乘之前。故彼疏云。是此化身。从报佛所受旨。回还至此之时云尔时（青丘亦云。从天宫来。应现时也）即孔目曰。璎珞。梵网。是三乘摄。华严是一乘摄。又探玄云。表示法者。十地论云。时处等挍量显示胜故。此法胜故。在于初时及胜处说。此有三义。一此经初时表本法胜故。二末教亦同。表末不离本故。三显本非末故。时定二七。更无异说。不同末也。问。俱在树下。既同处说。亦应云同时同处耶。答。此经在前。彼在后说。如向所叙。觉树虽同。而说一乘处。非说三处。则理实此中可摄同时异处说。以同教故。末不离本故也。
    初义者。是同教故。末不离本故。依本而成故。后义者。本末相分故。与本非一故。此二各有二类。一三乘。二小乘义苑云。初义是同教故者。三乘之教。同彼初时。表本末相济故。三乘之教。今教。两处示非别教故。此约化仪。表示同别。非论化法耳。后义本末相分故者。谓。时处俱异。隔历不同。则本末差别门也。此二各有下。分其权小复古云。初义者。同时异处也。是同教者。则表三一和合（三一和合。是同处故。非异处处。故知非也）同时说也。如次章所指。末不离等。所以皆同初时也。文中三故字。皆出所以同时也。后义本末相分者。本教末教。二相各不同也。与本非一者。以不即义故也。
    初者如密□力士经说。佛初成道竟。七日思惟已。即于鹿苑中。以众宝等庄严法座。广集三乘众。梵王请法。佛为转法轮。广益三乘众。得大小等果。乃至广说。如彼经中折薪云。即大宝积经（西晋竺法护译。有七卷。别行。而后至唐。菩提流支。译大宝积经。勘合梵本。编入旧译。总成一部。彼密□经。为第三密□力士会。从第八卷。至第十四。今章所引。既在其先时。故依旧耳）第三密□力士会（起第八卷。正当第十一卷末。第十二卷初。而义苑依于清凉指第八卷者。但指此会起于第八尔）第十一卷末云。佛降魔竟。夙夜七日。悉存法乐。观佛道树。百亿四王献□。八万四千诸天。悉贡供养。佛悉受之。各不相见。各为独受我供养。为最正觉度众危厄。（即今文中。佛初成道。七日思惟已。是也。又第十二卷初云）菩萨往诣佛树。以成佛道。未转法轮妙戒梵王。与六十万亿眷属。劝佛转法轮。佛既许已。梵王诣波罗奈鹿苑之野。布师子座。高三千二百八十里。若干种品文饰。微妙众珍严挍。佛诣鹿苑。坐师子座。十方佛土六变。平等如掌。六道众生。悉皆蒙益。十方佛界不可计数菩萨。来听佛说经。大千界中八部皆集。皆同一心咨受大道。于时如来遍转法轮。随时之宜。从众生心。各各得解。乃至。若慕二乘。不说大乘。若宜大乘。闻其义趣。不好二乘。如来以斯随众生心所可爱乐。而转法轮。各令得处。释曰。以此对文。居前可见故。云乃至广说如彼经中义苑云。七日思惟已。谓法乐既毕。郎于鹿园。正当第二七日。时同处异。言载斯经加。以众宝庄严法座。拣非隔历三乘安庠草座。同教化仪。言必有中也。得大小等果者。三乘各证。不同法华同归一实。若约化法而判。当于始教耳探玄引密□经云。三转四谛（鹿苑所转四谛法轮）通益三机（大品亦尔如次所引）。
    又大品经云。佛初在鹿野苑。转四谛法轮。无量众生。发声闻心。无量众生。发独觉心。无量众生。发阿耨多罗三藐三菩提心。行六波罗蜜。无量菩萨。得无生法忍。住初地二地三地乃对十地。无量一生补处菩萨。一时成佛。按。智度论六十五（检大品经。曾无此文。正在论文。□推本称耳。慈恩玄□。法苑林等。引菩提流支之说。皆同于此。或恐有异本欤）标大品经中。时诸天子。空中发音作赞叹。言于阎浮提。见第二转法轮（此中无量非百千天子。得无生忍。即以大品。为第二转。对鹿苑初转故）论曰。初转法轮。八万诸天。得无生法忍。阿若憍陈如一人得初道。今无量诸天。得无生法忍。是故说第二法轮转。今转法轮。似如初转。问曰。今转法轮多人得道。初转法轮得道者少。云何以大喻小。答曰。诸佛事有二种。一者密。二者现。初转法轮。声闻人见八万一人得初道。诸菩萨见无数阿僧祇人得声闻道。无数人种辟支佛道因缘。无数阿僧祇人发无上道心。无数阿僧祇人行六波罗蜜。得诸深三昧陀罗尼门。十方无量众生得无生忍。无量阿僧祇众生。从初地中。乃至十地住。无量阿僧祇众生。得一生补处（问。兜率补处。有多种耶。答。有经云有五百菩萨。正量部说。一千菩萨。在彼天中。传化作佛。皆是一生补处。又智论曰。除弥勒外余菩萨众。虽非此方补处。于十方补处故。多补处。于理何妨）无量阿僧祇众生。得坐道场。闻是法疾成佛道。如是等不思议相。是名密转法轮相义苑云。大品经即般若八部中一数（与大般若第二会经同本异译）转四谛法轮者。谓。有三转。则示相劝修作证。此经中既被三乘。四谛之谈。不可一准。思之孔目曰。三乘小乘转法轮者。一谛之内有其三转。成十二行。余三亦同成四十八行。如毗婆沙（七十九。及一百八十二）说。三乘熟教初分已下。名同不异。熟教终义。与顿教之义。唯一真如。授与名转。非谓可转是名为转。
    解云。以此教证当知。最初第二七日。即说三乘法。与一乘同时说也义苑云。结引教文指定仪式也复古云。文处可见。义当探玄本末差别同时。兼小乘一乘。三类同时也探玄云。本末差别门中。本末同时。始终一类。各无异说。然有三位。一若小乘中。即最初度彼憍陈那等。最后度于须跋陀罗。中间亦复唯说小乘。唯益小机。如四阿含。及五部律。遗教等说。二若约三乘。即从始至终。皆说三乘。通益三机。如前所引力士经。大般若等诸大乘经。于中虽有权实不同。皆具三乘。三若约一乘。即从初至极。为大菩萨。唯说一乘。如最初时说华严等。其中不通二乘。复摄九世。该于前后。是故至极。更无异说。然此三类。既依此世根定者说。此即诸教相望。各通始终。竟无前后。
    二小乘者。如弥沙塞律说。佛初成道竟入三昧。七日后。乃于鹿野苑。而转法轮。故知。小乘亦与一乘同时说也折薪云。弥沙塞。此云不著有无观。经云不作地相。水火风相。虚空识相。名弥沙塞律法。即五分律也（今谓。折薪。此依南山等从法为言。旧意云。五度传文。尽所诠相。故曰五分。如四分律。义净意云。此律梵文。总有五箧。故云五分。如四分等）按。应法师云。梵言磨醯奢娑迦。亦名弥喜舍娑柯。此云地亦教地。或言正地。人名也。旧名弥沙塞者。讹也。但此罗汉。在俗为王国师。匡化土境故名化地。今入佛法。佛法如地。又匡化之故以名也义苑云。初成道竟入三昧者。即大定智悲（今约小教。此不便也）受诸法乐。当初七日。乃于鹿苑。显是二七日（此违律文）故云亦与一乘同时五分律云。释迦菩萨。至菩提树下。成等正觉。即起此处。到□鞞罗聚落。坐林树下。初夜逆顺观十二因缘。尔时世尊。身有风患。山神奉。呵梨勒□。风患即除。于此树下。七日受解脱乐（如章成道入三昧七日）过七日游行人间。时有五百价客。其中大人。一名提谓。二名波利。树神劝此。令供养佛。以蜜和□俱诣树下。奉上□蜜。时四天王。同时奉□。佛以□受。为二大人。即授二归。佛亦□愿。有二行偈。为此二人。示教利喜（即第二七日同时异处说）然后至一树下。方食□蜜。跏坐入定。七日受乐（第三七日）过七日已。到文鳞龙所。坐一树下。龙奉食佛。受已入定。七日受解脱乐（第四七日）从三昧起。到□鞞罗斯那聚落。入村乞食。次到斯那婆罗门家。须阇陀女。取□盛食。受已为彼授二归。食已复还菩提树下跏趺。三昧受乐（第五七日）从定起。食已到斯那舍。次受斯那妇食。次受斯那妇□妹四人食。各授二归（此六人处。应经五日。不言入定）食已复还菩提树下。三昧七日（第六七日）复从定起。到阿豫波罗尼拘类树。中路受女人酪。即授二归。食已于彼树下。三昧七日（第七七日）复从定起。作是念。我所得法。甚深微妙。难解难见。寂寞无为。智者所知。非愚所及若我说者。徒自疲劳。唐自枯苦。尔时梵王来诣佛所。请转法轮。三请殷勤。时佛受之。佛观世间。最初应度□头阿蓝。空中告终。欲度五人。往鹿野苑。乃至陈如见谛。须陀洹果善来得戒。五人皆悉得应果准如上文。既七七日后方说故。探玄等云。依五分律。八七日。然今章但约二七受□。示教利喜。小乘说初。亦与一乘同时说也。以彼□鞞罗处。与道树别故云异处（菩提树南门外。东南河侧不远。二长者献□蜜。天王献□之处）何以知者。法华嘉祥疏云。弥沙塞律云。三昧七日。此与十地论同。此则初七日不说。第二七日方始说法（玄□全同）准此等义。非约更后转法轮时。况彼既有见谛得小果者。则约法本末同时。亦应为转法轮。故法苑云。既有贾人得预流等（等须陀舍）何不此日名转法轮。至五比丘。法轮方转。由未分明说三乘者同所观谛故。未名转法轮。若尔何言于鹿苑等耶。答。但乘文便。举后例前。令前亦知如后。故云乃于。犹言乃至。思之。
    又普曜经云。第二七日。提谓等五百价人。施佛□蜜。佛与授记。当得作佛等。此经所说。虽通三乘等教。有义亦摄人天等法。亦与一乘同时说也按。普曜经（亦名方等本起经。竺法护译。有八卷。又日照译。名方广大庄严经。更有二译。是阙不传。开元录云。大周录为单译。谬也。有以普曜经作小乘藏。亦谬也）第七卷云（大同五分）成等正觉已。坐道树下。七日七夜。入三昧定。观菩提树。七日满已。从禅定起。提谓波利。奉上□蜜。天王献□。受彼□蜜。□愿教化。授离谓等五百人记。然后梵王请转法轮。于鹿野苑。度陈如等（与五分律七七日后转法轮等。稍有异耳）探玄云。依普曜经。第二七日。于鹿野苑。为彼五人。三转四谛。此是小乘（彼经第七卷云。为五比丘转十二法轮。别译庄严经云。三转十二行法轮。然今章云提谓等者。此亦以后例前。以前约法得小果故）折薪（引普曜经）云。提谓波离。五百贾人。献佛□蜜。如来□愿。毕已即食。食已即为授记言。以是德本。于将来世。诸贾客等。当得佛。名曰蜜成（由奉□蜜。夙植德本。当来果成。故曰蜜成。然法苑及演义。引云齐成。折薪云。齐字恐误。有云。五百贾人。次第成佛。皆同一号。故云齐成。如法华中五百千二百罗汉皆同一号普明如来。此亦可尔。更审）言此经所说等者。案。法苑云。刘虬立五时教（第一时者。佛初成道。为提谓波离等五百贾人。但说三归五戒十善世间因果教。即提谓等五戒。本起经是。未有出世善根器故）今者且依菩提流支法师叙破。是义不然。提谓经说。五百贾人。将受五戒。先忏悔彼五逆十恶谤法等罪。得四大本。净五蕴本。净六尘本。净五我本净。时提谓等。得不起法忍。三百贾人。得柔顺忍。二百贾人。得须陀洹果。四天王等。得柔顺忍。三百龙王。得信忍（演义及义苑。此亦不起法忍者。非也）自余天等。发无上道意。十亿天人。皆行菩萨十善。提谓长者。灭三界苦。得不起法忍。即是初地。或第八地（义苑云。始为提谓说世间因果。此约小乘相。不妨为入。此则世间因果。与得受五戒等。是人天法。须陀洹。与诸忍。无上菩提心。是三乘法也。会玄记云。不起法即无生忍。约仁王五忍明义。即当第四忍。摄七八九地。柔顺忍即第三忍。摄四五六起。今谓。准此。提谓经说。既通三乘。即普曜经亦复可尔）又普曜经。第二七日。提谓等五百贾人。施佛□蜜。佛与授记。汝于来世。当得作佛。名曰齐成。云何但言第一时中世间教也（法苑云。又提谓普曜等经。皆明菩萨行。又与贾人。授记成佛。明初成道已说大乘。演义云。明非独人天也。又云。普曜说十二因缘。而三乘俱益。十二因缘通三乘故。又大疏云。普曜密□二经。并二七日即说三乘。又开元贞元诸目。皆大乘收。入小为谬）言有义亦摄等者。即刘虬义（如向所引天台四教义。亦为小乘三藏教）折薪云。即佛□愿之词也。文云。佛受贾客□蜜。□愿贾人言。今所布施。欲令食者得充气力。当令施家世世得愿得寿。得色得力。得赡得喜。得安快无病。得辨才慧。终保年寿。诸邪恶鬼。不得绕近。以有善意立德本故。诸善鬼神。当拥护开示道地。乃至。日月二十八宿。四天门王。常随护助。不令遭横。能有慧意精研学问。敬佛法众。弃损众恶。终受吉祥。种福德。行道德以先见佛一心奉承。致第一福。现世获祐。快解见谛。常受福乐。自致泥洹。闻□愿已。皆发无上正真道意。释曰。故云有义亦摄人天乘也。正当三乘。兼摄人天尔。
    问。说时既同。何故说处别耶。答。为约时处寄显法故。须同异也义苑云。时处相乖。故成斯问。意在答示。显出化仪。约时表同教。本末无碍故。约处示别教。□异法门故。
    故地论云。时处等校量。显示胜故。同时者。显是同教故。处异者。示非别教故。如别教一乘。在菩提树下说者。欲明此是得菩提处。即显如来自所得法。称本而说故。不移处说也。余三乘等法。欲明逐机改异故。移处就机。鹿苑而说。显非本也探玄云。表示法者。十地论云。乃至此有三义。如上已引。复古云。显非别教者。移异就机。非是称自所得一乘别教也义苑云。示时处之相也。或曰。同时异处。如来之身还有去来耶。无去来耶。若有去来。焉得同时。若无去来。何经两处。答曰。性普智周。不动而遍。时处无违也。其犹澄江朗月。三舟共观。南者见月千里随南。北者见月千里随北。停舟之者见月不离中流言逐机改异者。探玄云逐机改易。音相近耳。
    第二时处俱异者。由与一乘不即义故。时处俱别也义苑云。时移处异。渐逐机兴。本末差别故复古云。不即义者。言本末差别也。
    或三七日后说。如法华经说探玄亦同。又法苑云（引觉爱义文）只如法华经云。于三七日中。常思惟是事。即成道竟。三七日中。不说法也。（文）天台云。过去因果经云。表佛成道初七日。思惟我法妙无能受者。二七日。思众生上中下根。三七日。思惟谁应先闻法。即至波罗奈。为五人说四谛。三七日者。今明有所表也。佛初欲三周说法故。假言三七耳。初七思法说。次七思譬说。后七思因缘说。皆无机不得。是故息大施小也。此偏就圆教大乘为释耳。若通途约大乘释者。初七思惟。欲说圆教大乘。次七思惟。欲说别教。后七思惟。欲说通教大乘皆无机不得。是故息大说三藏三乘。为方便之化也。问。三七日后。为但说小。为通说大耶。答。准前分文。末教三乘等（小乘）有二义。一同时异处说。二异时异处说。此二（同时异时）各有二类（三乘小乘）故同时中。三乘小乘各引经论。并别结之。今此第二时处俱异中。但约小乘。以三例小。故下云。当知。三乘小乘教并非第二七日说准此。法华为五比丘说等。即当小教三乘。故文云。寻念过去佛所行方便力。亦应说三乘。思惟是事已。即趣波罗奈。乃至为五比丘说。是名转法轮。乃至法僧差别名。此以方便作三乘说。能说名佛。所说三乘即法。见谛罗汉等名僧。三宝于是现世间。是从当分。约渐初说。且在小乘。即小三乘也。若约佛拟及梵王请。皆在于大。故用大乘拟宜云。我所得智慧。微妙最第一。众生诸根钝云何而可度（不堪闻）尔时梵王等。请我转法轮。我即自思惟。若但赞佛乘。众生没在苦（虽请说大。佛知无机。所以息化）我宁不说法。疾入于涅槃。虽复说三乘。但为教菩萨。明知约小乘也下引四分。十诵。智论等。皆准此可知。故探玄云。约人显机感各异。此并末教机异。宜闻各别故致不同。本教机定故唯二七。然下结云当知三乘小乘教并非第二七日说者。是则举小例三。令三乘亦随机闻别。故为异时说。若不尔者。上力士经大品等说（约法同时）如何可通。请应精审焉。
    或六七日后说。如四分律及萨婆多论说探玄云。四分律六七日嘉祥法华疏云。律中及萨婆多传。过六七四十二日方说法苑云。律及萨婆多传云。过六七日。梵天来请。方乃说法。始度五人。即四十二日。方说法也按四分律（三十一卷受戒犍度）云。释迦菩萨。菩提树下。成正觉已。七日端坐。受解脱乐。从三昧起。受二贾客□蜜。复坐树下。七日受乐（第二七日）出定即受树神呵梨勒果。并坐树下。七日入定（第三七日。已上三七日。并在菩提树下）次二七日。从三昧起。往□鞞罗村。受婆罗门食。在离波那树下。从三昧起。即受□鞞罗村婆罗门妇及男女食（并前三七成五七日）第六七日。往文鳞龙宫。入禅受乐。从三昧起。到阿输婆罗尼拘律树下。跏坐思惟。我今已获此法。甚深难知。微妙最上等（已上第三十一卷）时梵天王遥知所念。请佛说法。乃至往鹿野苑。度五比丘。为说八正道四圣谛（第三十二卷）又萨婆多毗尼婆毗婆沙（九卷。释十诵律）第二云。佛初得道。于七七日中。游诸法门（下问。何故四十九日。游诸法门。而不度耶。答。以自娱乐。待梵王请。过七七日。受请观诸众生谁应度者等）乃至第六七日。重复游历前诸法门。第七七日。观诸众生应受化者。准此。多论。七七日后。梵王请法。与四分别。今同合用。恐有别意。或嘉祥慈恩并云萨婆多传（师资传。五卷。梁僧祐撰。如出三藏记）今章亦应指之。论字作传。请待更检。
    或七七日乃说。如兴起行经说。或八七日乃说。如十诵律说探玄云。兴起行经七七日。依五分律八七日（文妙乐同此。机见不同。不须和会）俱舍宝疏云。出曜（有二十卷。竺佛念译）庄严经（有十二卷。唐日照译）七七日。五分律八七日等。通思惟法时（文）折薪云。如兴起行经者。尝读此经。即无此说。后读出曜。方见此文。故出曜第八云（今见现本。亦无此文）。佛受二贾客食。□愿已食。时世尊。七七四十九日。默然不说法。内自思惟。欲使前人自来请受。时摩竭人民。闻菩萨已成佛道。昼夜恳恻。追念如来等（大疏变指兴起行经。乃依今章。由失检对。致误书经名尔）当检十诵。亦无此说。故大疏却指五分八七。然五分律所说。还与四分大同。乃六七尔。疑两处皆失检对今谓。探玄大疏。并宝法师。皆作此说。恐有异本。亦十诵中。更可检或高丽别本等。不可辄为失也。
    或五十七日后说。如大智论说。或一年不说法。经十二年。方度五人。如十二游经说折薪云。智论云。如多宝佛。无人请法故。便入涅槃。乃至今是释迦牟尼佛。得道后五十七日。寂不说法。自言。我法甚深。难解难知。众生缚着。不如默然入涅槃。是时诸菩萨。及释提桓因。梵天王。礼请佛。为众生。鹿苑中。初转法轮言或一年不说法等者。探玄亦云。十二游经。一年方说嘉祥疏云。十二由经。成道竟第二年。方度五人。则一年不说（玄□亦同）宝法师云。有经半年者。以六月故。十二由经一岁。以经一夏。律及受岁经。以夏为岁。故言经十二年者。正检彼经。复如嘉祥。今依法苑。彼云。十二由经云。成道竟一年不说法。经十二年。方度五人折薪云。十二游经（东晋迦留院伽译）云。佛以二十九出家。以三十五得道。从四月八日至七月十五日。坐树下一年二年于鹿野苑中。为阿若拘邻等说法是十四国。佛十二年于中游化说法。释曰。据此经。初一年不说法。从第二年至十二年。说法度人。今文云十二年方度五人。恐十字是第字。合云第二年方度五人今谓。此章同法苑。意谓。从第二年经十二年。于中最初方度五人等。亦莫妨也。若如嘉祥者。折薪云为得。
    有人解云。智论五十七日者。即五十个七日与十二游经一年同也。嘉祥疏云。智度论云五十七日不说法。或可则是五十七日。或是可五十个七日。计近一年。与十二由经相应。适缘见闻不须会也（玄□法苑亦引同之）折薪云。有人下会经论语别数同。然十二游经。从四月八日至七月十五日为一年者。乃僧□之年。非岁时之年。古人错会岁时之年。则进退皆失。何者。四月八日至七月七月十五日。止有九十八日。故进非五十个七日。退非五十七日。而章引彼会释。似失检对。而大疏虽云大同。亦失辨对。今对经文。显然易见今详。折薪虽取僧夏。同宝师说。理不可尔。若以僧岁计年数者。如彼经云二年于鹿苑说者。岂可是彼七月十六日。设经一夏为一岁而说。从第二年游方化人。然嘉祥有二义。一者五十七日（今谓即八七日）一说如此章指。虽有二义。意取二七日后说耳。何云失检对乎。自昧见解。诬之最矣。
    以此等教当知。三乘小乘教并非第二七日说。由与一乘教差别故。随逐机宜故。或前后故。是一乘法时处俱定。三乘等法有二类也。故余可准知义苑云。结成前后差别随机也今谓。以此下别结时处俱异义。故探玄云。此并末教机异。宜闻名别故致不同。是一乘下总结上来。于中亦二。一结称法本法。故探玄云。本教机定。故唯二七。二结逐机末教。如上科云。末教三乘等者有二义。一与一乘同时异处说。二异时异处说。此二各有二类。一三乘。二小乘。如上已明。其余未尽。准例可知。决择前后意第七。
    然诸教前后差别难知。略以十门分别其意折薪旨事。此章正约决择前第六门教起前后。兼通一代所说。至下可见。义苑意谓。下之十门。总通决择如来一代所说。故探玄云。教前后者。今辨如来一代所说。约时显教。大例有四。一本末差别门。二依本起末门。三摄末归本门。四本末无碍门。谓。初斗有三位。一始终益小。摄此初门。二始终益三。摄此第六门。此始终说一。摄此第九第十两门。第三门中（摄末归本）先小后大。摄此第二第三两门。第四门中（本末无碍）总有五位（第五破异一乘）摄此第七第八两门（中三兼收二三。及初一收九十）第二门中（依本起末）有五类。却摄前教起前后中称法本教。与逐机末教。彼四门中不摄此第四第五两门尽。清凉于后傍收异义。更足六门。总成于十（第八寂寞无言门。却收此第四第五二门）此义细详。方见吾祖判教。化法化仪。广大周悉矣（已上未稳）复古云。诸教前后难知者。探玄。西域二家之后。吾祖有问。二说三教。各初说小。华严初说。如何会释。前章三宗同时并说故有此科。决择其意也。言差别难知者。古来诸德。各答释此问。多说不同。一约顿渐悟机。二约显秘二门。三约一音异解。然皆有妨难。不能决通。第四贤首释通。方决此难。兼会二说。一或有众生。于此世中。小乘根性。始终定者。则见如来从初得道。乃至涅槃。唯说小乘。未曾见转大乘法轮。如诸小乘诸部。执不信大乘者是起信集释记云。此世根定者。若约后世则不定。今约此世。故云定。欲明无定性二乘故义苑云。同此类教。则初度陈如。后度须跛。中间亦唯说小益小。如四阿含经及五部律。言于此世中者拣滥也。恐执言小乘始终定者。岂非定性声闻故。今云于此世中（始终定性。他世永定。终教已上。唯此世定。他世不定）非约一人耳。世间闻一类之法。以大例有二。一为此世根定者说（此中十门开小三一故。即成第一及第六兼第五及八九十。开为六门）二为此世根不定者说（第三兼二。第七兼四。开为四门）今章总笼二例。以为十门今谓。探玄及起信义记。大例有二。与此开合有异。亦与前摄益三。并如图示。
    容转根器故。故非定性。亦非通收不定性人。但要约一世一类定者耳折薪云。此中与下第六三乘根定。并第九。正同大疏并探玄中本末同时门。若以三门决择上教起前后者。正当同时异处三乘小乘。同是二七日说。但上约初时。今通初后。若不以同是二七日说。则无由三小后世转根。入此一乘故。所以上约同二七日说者。显末不离本也若依台家通五时。则如身子法华请主后入灭均提持三衣至佛问。五分法身灭不。答云不灭。又迦留陀夷。于法华中。面得受记。后人聚落被害。作结戒缘起。阿难至结集时。证无学果。盖半酪之教。别在鹿苑。通至鹄林。岂非三藏至后耶。言如诸小乘诸部等者。三论玄云。文殊问经云。十八及本二。皆从大乘出。执小之流。闻大乘不信。是以破之。闻毕竟空。如刀伤心。智度论云（第四云。无量阿僧祇劫。摩诃衍中。虽有此语。我亦不都信）旃延弟子答龙树云。我闻大乘心不都信。故外国执小乘者。与学大乘人。分河饮水。是也（如传记中。德光及无垢友。五舌重也。堕无间狱。寔可怖畏矣）。
    二或有众生此世小乘根不定故。堪进入大乘初教。即便定者。则见如来初时转于小乘法轮。翻诸外道。后见转大乘初教即空法轮。回诸小乘。如中论初说者是复古云。此即此世根不定门也。然此章分成多义。以顺前诸教也。彼但入三入一之二门耳。今即从小入初教也。而言即空法轮者。孔目等但有以空为始。今章录之而成其文。故言即空法轮。其后相宗渐炽。探玄等方辨（今谓。未可必然。探玄起信疏等。并先举西域二家故。有此判。今章不然。那可一概）乃以三分半人不得成佛故。亦判入初教（准下佛种姓中。以约初教广辨三分不成佛义。岂可待相宗。至探玄等。方辨判入初教。今以望义各异而已）。
    加分名耳（分教之名。出自清凉。贤首何处有立此名）非相违也。中论初者。即因缘所生法。我说即是空也（今谓。前俗妄真实宗中。演义云。少似中论等。会玄云。谓。少似中论前一半也。以中论四谛品前以空破有。四谛品中以空立有。或可俗妄少似因缘所生法。真实少似我说即是空。不得全偈故云前半。如前已引。复古意同。而未称耳）今检。中论初（青目述龙树造论意。致此问答）问曰。何故造此中论。答。有人言。万物从大自在天生。有言。从韦纽天生。有人云。从和合生。有人言。从时生。有人言。从世性生。有人云。从变生。有人言。从自然生。有人言。从微尘生有如是等谬。故堕于无因邪因断常等邪见。种种说。我我所不知正法。佛欲断如是等诸邪见。令知佛法故。先于声闻法中。说十二因缘。又为已习行心。堪受深法者。以大乘法。说因缘相。所谓一切法。不生不灭。不一不异。等毕竟空无所有（折薪。集成并依此文）如般若波罗蜜中说。乃至于毕竟空中。生种种过。龙树菩萨。为是等故。造此中论。今正指之。
    三或有众生。于此世中。于小乘及初教。根不定故。堪入终教。即便定者。则初时见转小乘法轮。中时见转空教法轮。后时见转不空法轮。如解深密经等说者是义苑云。此上二门皆从小入大。前门同妙智经（先小后三一）次门同深密经（先小后一三）故大疏云。深密妙智。虽后二时一不同。皆先小后大。法华亦云。昔于波罗奈。转四谛法轮。分别说诸法五众之生灭。今复转最妙无上法轮。是则二门通有三位。一密意小乘。二密意大乘。三显了三乘。前门具二。后门具三。皆摄末归本也复古云。即深密三轮中。初闻唯小。次闻唯大。后闻具三。此云空不空者。约所显理说。
    四或有众生。于渐教中根不定故。堪欲入顿教。即便定者。即见初示言说之教。犹非究竟。后显绝言之教方为究竟。如维摩经中。初三十二菩萨。及文殊等所说不二。并在言中。后维摩所显绝言之教。以为究竟者是折薪云。从二至此。决择前异时异处中。小乘三乘机。定不定多义故。所说所起前后不同也义苑云。谓菩萨以无二遣二。则是以言显法。似有不二可说。便是对二明不二。非绝待也。文殊以言遣言。明无不二可说。令亡言会旨。并堕言诠。故属于渐。未为究竟。维摩诘。以无言显理。谓。本自无言。不须更遣。方是于顿故为究竟问。若不定者。为唯从终入顿。为亦通初等耶。答。其渐次者。从终正入。不次第者。小始亦入。以皆渐机故。
    五或有众生。于此世中。顿悟机熟。即便定者。见佛从初得道。乃至涅槃。不说一字。如楞伽经说。又涅槃经云。若知如来常不说法。是名菩萨具足多闻等义苑云。机性既异。化仪亦殊。此上二门。虽从渐入顿。与顿悟之殊。皆宗顿旨。离言故属第八寂寞无言门（此依清凉）复古云。亦即探玄根定中拆出也。所引皆绝言也折薪云。如楞伽者（演义引四卷楞伽经第三。即七卷经第四同。又指事钞更引第八第十之文）彼经云。大慧复白佛言。如世尊所说。我从某夜得最正觉。乃至某夜入般涅槃。于其中间。不说一字（义苑所引。亦同演义）亦不已说当说。不说是佛说。何由说言不说是佛说。佛告大慧。我因二法故作是说。谓。缘自得法。及本住法。云何缘自得法。若彼如来所得之法。无增无减。缘自得法。究竟境界。离言说妄想。离文字二趣。云何本住法。谓。古先圣道。如金银等性。法界常住。若如来出世。若不出世。法界常住。如趣彼城道。乃至偈云云。释曰。此上长行偈颂。皆先明无言。次释无言所以。又涅槃经云等者。经（第二十六）具云。若能受持如来常住。性无变易。是名菩萨具足多闻。复除是事。若知如来常不说法。亦名菩萨具足多闻。何以故。法无性故。如来虽说一切诸法。常无所说。是名菩萨修大涅槃。释曰。经无是字。乃有亦字。由前段不顺顿义故不引之。但摄一字也。云等者。即何以下文也。前教起中。此意不显。但义含尔言等者（演义更引大般若  四百二十五。五百六十七。净名第一。佛藏第一。涅槃第二十六。思益第三）义苑云（集成亦引）等者等大般若。彼经四百二十五云。我从成道已来。不说一字。汝亦不闻（集成更引五百六十七云。众生各各谓佛独为说法。而佛本来无说无示。净名第一云。其说法者。无说无示。其听法者。无闻无得。佛藏经第一云。佛告舍利弗。不能通达一切法者。皆为言说所覆。是故如来知诸语言皆为是邪。乃至少有语言。不得真实）思益第三云。如佛所说。汝等集会。当行二事。若圣说法。若圣默然。于一切法。无所亿念。名圣默然。斯正说时。心契法理。则不说也。时非缄口名不说耳。
    六或有众生。此世三乘根性定者。见佛从初即说三乘教法。乃至涅槃更无余说。如上密□力士经。及大品经说者是集释记云问。此三乘根性。为约一人说耶。为约多人说耶。若约多人说。即闻小乘。与前小乘根性定者不异。若约一人说者。如何复言无量众生得罗汉果等。答。即彼三中上根兼知中下所得法。故说法空时。上根自然便悟人空。若中下人但悟人空。此谓法空是一。所悟不同。故此上根能知中下。名通三乘。由过去熏二乘种。此世悟大。兼知中下法也折薪云。今此三乘。即通中间三教。如探玄云。若约三乘。即从始至终。皆说三乘。通益三机。如前所引力士经。大般若等诸大乘经。于中虽有权实不同。皆具三乘。释曰。既通权实。明知含具中间三教。定无疑也。今文全同复古云。探玄又云。以此（密□大品）义准。后时所说。皆通具此三乘。如诸大乘经中所说。当知此前诸门权实顿渐不同。此世根性定不定别。皆属三乘。第七已下方谈从三入一耳。
    七或有众生。此世三乘根不定故。堪进同教一乘者。则见自所得三乘之法。皆依一乘无尽教起。是彼方便。阿含施设。是故诸有所修。皆回向一乘。如华严经同教中说者是又如上所引三乘与一乘同时说者等。又如法华中回三入一乘等。是也言三乘根不定等者。此有多类。或从始经终。次第入同。或直入同。或从终。次不次入。或从顿入。或从小经中间三。次不次入。以皆是三乘趣入之教故。孔目云。回心分齐。多种不等。或有从阐提入声闻者。从声闻回。向缘觉及初教者。或有从声闻回向直进终教者。或有回心向顿教及一乘者（回彼大乘。入于一乘。如前建立乘中辨）如是五乘机性。上下不同。回心亦别。准之可解折薪云。前六门皆有则便定者言。此下四门皆无此言者。已入一乘更无余故。但入处随机有异。故分四门。若约教者。七是同教。后三皆别教。总此同别并属圆教。故今文中三乘皆依一乘无尽教起。若三归一亦归前无尽教也。故知属圆言阿含施设者。经音云。阿笈摩。亦言阿伽摩。此云教法。或言传。谓。展转传来。以法相教授也。旧言阿含。讹略也。又探玄云。阿含。正音名阿笈摩。古翻名净教。又译名来。以此言教从无烦恼人边来。今译名传。谓。此圣言是三世佛之所同说。但古今诸佛相传而说。非新翻作。故名传（荆溪处处。阿含。此云无比法者。谬也。以阿毗昙。认为阿含。经论相滥失也）依十地论。上下文内。阿含及证。总有九重。一行教相对。二约位相对（台宗所言。教道证道）三真伪相对（缘照之解。名曰阿含。以可说故。真智出言为证。地智离文）四修成相对。真（前对证道）伪合修。名曰阿含。舍伪契真。名之为证。说大阿含方便修。义大是证行成也（今章所言。被机分隔说之。理元不分。权实不二）五相实相对。六体德相对（台家所谓修性不二）就彼离相所成行中。无始法性。本隐今显。名之为证（籍智起修。性德显发。全性成修。功藉性德）依本所成行德。依教修生。名为阿含（全性起行。妙行无作。故云依本所成以性夺修。修德无功。故名阿含）七体用相对（前体及德相从为证。依此所起。随顺世间。教智之用。名为阿含）八自分胜进相对。九约诠就实相对（真智之体。说以为证。即此证体。约言分地。名曰阿含）准之。今章但当彼第四对。意而可见。故复古云。三根不定而入一者。回三入一。是同教也。见自得法是彼方便。舍方便（即权归实。权名自泯）而入正乘。三乘为教。一乘为义。三一和合。即前圆教或五。前四为方便故（即前乘教开合中。以本收末门之义是）虽非正乘。皆圆教摄。是彼方便故。如奴属主也。孔目云。若横依方便法门有二义。今说一乘中后义。与彼究竟圆一乘为方便故。说一乘。非即圆通自在义也。意云。但与彼作方便。得名一乘。非即是彼圆通自在无尽法也。故云依彼教起。是彼等也（义苑云。本末无碍门也。即见至阿含施设。谓。初举山王之极说。明非本无以垂末也。是故至如会三归一等。谓。后显归大海之异流。明非末无以归本。故本末交映。与夺相资。方为摄生之善巧矣。今谓。不然。出王极说。是为本义。别教一乘。如何可为同教之施设耶。以华严中同教说。是身子回心等故。不可指日照高山喻矣。有云。依本起末门者此亦不尔。此以本收末故）言是故诸有所修等者。即前以末归本门义。谓。小乘或五。于后四教皆有为方便故。初教或四。熟教或三。顿教或二。故法华云。诸有所作常为一事。是也。言如华严经同教中说者。摄末归本。凡有二种。一者依本起末故。摄末归本则华严同教是也。二者以本收末故。摄末归本则法华同教。又次所明是也。初华严同教者。如入法界品初。舍利弗及六千人等。孔目云。如舍利弗回心等位。义当初教已去乃至顿教及终教已下。言又如上所引三乘等者。前教起中同时异处初义者。是同教故。末不离本故。依本而成故（义苑云。亦是从本流末。今谓。此即依本起末故。摄末归本门是）言又如法华中等者。此是以本会末故。摄末归本者是（义苑云。但阙摄末归本故。别成一义耳者。未稳）集成云。七从三入同。于中如会等（依宋本故）证回向一乘。又如等证依教起。同教一乘。为普为别。答。普之别也。普之别何异于别。法真曰。收之是海。具之江水。不同长江。然海中江乃收长江同味耳（今谓。如孔目云。同教之中亦有同别。一乘三乘同一善巧。是其同也。各为据机别。即是别也。何不思之）问。此与八门如何。答。此多于分诸乘得益。次多于融本末得益。思之。
    八或有众生。于三乘法根不定故。堪可进入别教一乘者。即知彼三乘等法。本来不异别教一乘。何以故。为彼所目故。更无异事故。如会三归一等义苑云。文云堪可进入别教一乘。后却结云如法华同教说者。岂不前后相违耶。答曰。此乃由三乘根调练既久故。法华会三归一。故结云如法华同教。以同参别。以别该同。故云堪可进入别教一乘。此门蹑前第七而来。七但入同。此方参别。是故亦属本末无碍门。为彼所目者。教义全亏故（此约三乘根调未调。以分八七二门。以同参别。以别该同。并恐未稳）折薪云。八或下三乘入别。如前该摄门云一切三乘等法。本来悉是彼一乘法也。何以下征释有二义。初为彼一乘别教所设所目。目曰三乘。实即一乘法也。故次云更无异事。不异门义也。言如下。以法华正唯同教。七宝大车。其数无量。即是别教。亦同赐三乘。但有一可归。是同。知三全一。是别。华严直体之一。无三乘故。故指法华同教说也（今谓。此约同别分七八门。若尔前门何故云如华严同教。亦第八门准前摄益。既云属同教。此如法华说。何为别教。既云于二乘法根不定故。明知。先以三乘引出。后令得一。一三和合故。属同教。故云如会三归一等也）复古云。八从三入别。文云或有众生于此世中三乘根不定堪入别教者。则此类众生。初见佛。闻说三乘。久修根熟。普眼智开。见自得法。是佛于一乘。分别说三。无异事。唯是一乘。故云入别。还是从三入一。但根利不见所舍方便耳。若为彼一乘之诠目。一一圆融故。更无异事。孔目云。由依究竟一乘教成。何以故。从一乘流故。又为一乘所目故。如法华经同教说者。以此经宗于会三归一。是故上之二门。虽入同入别。利钝不同。皆就机破会。不同华严初成顿说。无权可会。不通二乘。独谈不共一乘（暗斥折薪）如前别教中该摄一切。本未唯是一乘。则是此经所诠。圆别究竟法也（此以见舍方便。与不见所舍方便。分为七八。故云利钝不同。集成亦同此耳。集要记云。然后七八两门。虽云入同入别。而皆是同教。但机有胜劣。见有不同也。今谓。前七不云舍方便等。既见依无尽教起。何须舍之。况华严同教。及法华中。开权显实。若舍方便。非圆教义。何以得入一乘。今详。七八俱三乘根不定者。则先以三乘得引出故。俱是同教故。孔目云。同教者。会三归一故。知同也。又会义不同。多种法门。随别取一义。余无别相故。然前言堪进。又云回三入一。此言堪可进入。又云会三归一。谓。前入一。对昔日权。初入于一。此之归一。望后究竟会归于一。如后约教证为九十两门。准例可知）。
    九或有众生。此世具有普贤机者。则见如来从初成道。乃至涅槃。一切佛法。并于初时第二七日。海印定中。自在说尽。具足主伴。穷因陀罗微细境界。本来不见说三乘小乘等法。如华严经别教中说者是。此约普贤教分齐见闻及解行处说复古云。此下二门。皆约别教一乘。此即探玄。此世一乘根性熟者。开二门也。即初时便说本教也（探玄三云。一乘本教。要在初时第二七日。更无异说）不见三小者（义苑云。若约一乘。则始终唯为圆机说于圆极。如华严等。不通小乘。故云本来不见等）直体显一。为大菩萨。直示法界成佛仪故。不对二乘。无所破故。无权可会（今谓。若依探玄云。以卢舍那周遍尘方。普应法界一切群机。若彼别机。称自根器。但各见己所见。闻自所闻。皆不见他所见。不闻他所闻。此普贤机。乃见一切所见。乃闻一切所闻。皆尽卢舍那能化分齐。故云普眼境也。然今章中。但约初时第二七日。明不见等。意准可知。或可别教分相。以实映权。方便相尽。其该摄门。见三乘等本来一乘。若同教中分诸乘门。于一佛乘。分别说三。岂应不见于彼权机所得耶。故探玄云。此普秘见一切所见等。思之可解）不同法华破异明一（今谓。不然。以不普得法华意故。不符彼经耳）此约普贤教分等。普贤门中。若但约教证。以分二分。则教分中。有见闻解行。入证分齐为证分（孔目第三证教章曰。一乘圆教。若约见闻。则不得分教义二大。若约普贤解行证义即说。有其教义二大。若将见闻。对善贤证亦得。可言见闻是教大。普贤证义是义大。可准知之）孔目曰。此约教分说。又曰。此据证说（彼第三卷十地章云。又依六相总别义。即是一乘。随相别布义。即是三乘。此约教分说。其实一乘十地之法。尽其三世。已通究竟。此据证说）或闻三分。所谓见闻分。解行分。入证分（孔目第四云。一乘法义。出出世证。余时见闻。及比。解行。三乘法义。出世得证。世间比而解行）或名三位。或名三生（至相十玄门云。如经一生得见闻。二生成其解行。三生得入果海。而此三生只在一念）孔目云。当是圆教证分已去（彼第一卷。舍那品云集文末。普贤文中。立一乘三乘义。章云。入无上道者。顿教及熟教中终教。及义是也。不可尽功德智地者。普贤解行分教义是也。愿性海中者。当是圆教证分已云 。是也）又云。当在圆教位中见闻处说（彼第一卷显教章云。有名之教。说有名之义。无名之教。显无名之义。当在圆教位中见闻处说）又曰。普贤解行分教义是也（普贤文章。如次上引）三分并是普贤门摄。今文约教证二分。为九十二门。故教分中。即见闻及解行处说也（今谓。问。见闻解行。缘起因分。即普贤门。证入果海。即十佛自境界。何故为三分并是普贤门摄耶。答。以第十门约缘形对果故。而非究竟自在果。故云普贤摄。亦不相违也）义苑云。谓。缘起因门。普贤融通境界也。见闻及解行者。解行生。与见闻生。余义前文累释。
    十或有众生。于一乘别教。解行满已。证入果海者。则见上诸教。并是无尽性海。从缘所成。更无异事。是故诸教即是圆明无尽果海具德。难思。不可说不可说也。此约一乘入证分齐处说。余可准知义苑云。前门约见闻解行二生。此约证入生故。分二门之别。是以解行则见因门缘起。证入则□果海难思。因果圆融。炳然齐现。并为别教一乘耳复古云。此即一乘根性定柝成此门。众生解行满足。证入果海。则知。非是寂灭圆极自在果也又云。即见上来诸教等者。当知。此中果海。即是发心品初发心时所得果耳。亦不思议等所显之果。此中说者。即显果海不可说也（义苑云。性海坠缘者。谓。性起一多之缘。更无异事者。并为德用故。是故诸教等者。就此门中。缘起亦成性起故。难思而不可说也。更述十门由绪。及化仪化法等。皆未稳耳）此文云不可说不可说者。乃是具德难思。出于数法耳。非言果分玄绝不可说是故结云此约一乘入证分齐处。既言就此处说。显非果海明矣（今谓。问。准下章文云。果分离缘。不可说相。十信终心。辨作佛得果法者。但初从见闻已去。乃至第二生。即成解行。解行终心。因位穷满者。于第三生。即得彼究竟自在圆融果。由此因体依果成故。但因位满者。胜进即没于果海中也。为是证境界故。不可说耳。若依此义。何故言初发心时所得果。而非圆极自在果等耶。答。彼即亦当约缘形对果。非言玄绝不可说也。故十玄门云。问。果德绝于说相。云何十信终心。即具佛果德用耶。若十信同果德者。即果德是可说之相。何不可说耶。答。因位菩萨。有果德者。欲彰果德是不可说。是故叹德文云。菩萨在此一地。普摄一切诸地功德。皆斯意也）。

施设异相第八

    然此异相随事繁多。约以十门。以显无尽。何者十异此章即明一乘与三乘化仪。建立施设不同之相。然以印法师屈平二教差异。略举四种（主处从说）今依至相。更立六种。足成十门。孔目。探玄。旨归等。如下具引。义苑云。标章总征也。然相依法现。法既融通。相非一准。故曰繁多。总其机要。为此十门。十十圆收。故显无尽。便拣三乘事仪定相耳。
    一者时异。谓。此一乘要在初时第二七日说。犹如日出先照高山等。故论云。此法胜故。在初时及胜处说也义苑云。若据心冥至道。混一古今。法界无生。本亡时分。今以无时之时以显一乘三乘之时异也。犹如日出喻初时。先照高山喻被上机。等者列等余文。谓。次照黑山平原等。却属三乘之喻。故此不引。此示法胜者。一乘殊特高妙法故在初时。即第二七日。及胜处说者。不离觉树。称所证而极说也复古云。时异等者。如教起前后说。
    若尔何故不初七日说。思惟行因缘行等。如论释。又此即是时因陀罗等故。即摄一切时。若前若后。各不可说劫。通前后际。并摄在此一时中也。三乘等不尔。以随逐机宜时不定故。或前或后。亦不一时收一切劫等也复古科云。二通妨三显玄后三乘亦如前辨义苑云。若尔下（十地论云。何故唯行因缘行耶。显示不共法故。谓穷智究竟无遣。除佛一人。无能及者。名不共法。又因缘亦即所证深理。唯佛穷故）蹑上论文在初时胜说也。思惟行因缘行者。据受法乐观机而答释也（凉疏六云。因者能说之智。缘者所化之机。欲转所得妙法。以逗物机故。云思惟行。故法华云。我所得智慧。微妙最第一。思惟因也。众生诸根钝等。思惟缘也。演义云。引法华中。然彼以智慧为所说。此为能说。少异。大意是同。又云。因谓自所得法。缘谓所化之机。欲将己所证法。为众生说。名为行因缘行。故法华云。我所得智慧等。彼思不得一机。今思即得一机为异耳。折薪所引亦此也）又此即是时因陀罗网等者（探玄第二等。如前已引）亦通伏难。恐彼难云。况大经无涯之说。念劫圆融。何局第二七日耶。故此通云耳。欲明时因陀罗网之相。具有十时（此据旨归。清凉亦引）初唯一念（谓。于一刹那中。即遍如前无尽之处。顿说如此无边法海）二尽七日（谓。于第二七日。普遍如前处。说此经法）三遍三际（谓。尽前后际各无边劫。常在彼界。恒说此法。初无暂息）四摄同类劫（谓。彼一切无边劫中。一一劫内。各摄无量同类劫海。常说此法）五收异类劫（谓。一一劫各摄无量异类劫海。如长劫摄短劫等。恒说此经。）六以念摄劫（于一念中。即摄如上无量前后同异劫海。如是念念。尽前后际。一一念中。皆各普摄一切诸劫）七劫念重收（此一念中所摄劫内。复有诸念。而彼诸念复摄诸劫。念念劫劫。如因陀罗网）八界类界时（如树形等。时劫不同。尽彼时分。常说此经）九彼此相入（异界时劫。各互相摄）十以本收末（如华严界中。以非劫为劫。念等亦尔。以染时分说彼劫故。以时无别体。依法上立。法既融通。时亦随尔）于此十时恒演此经（广如旨归。然台宗论华严时。三四时等。可以此映）又此十种。随一圆收。重重无尽故。云时因陀罗网等（天台云。初成道时名始见。法华座席。久后真实。名今见也。日照高山。即说于顿。不开不合。为不入者。开顿说渐。五味调伏。令渐归顿。妙乐云。经文自云始成正觉。世主品初。名号品初。十定品初。皆云于菩提场始成天觉。以成始故。见者成初。华严望小。且名不开。犹带于渐。故名不合。于彼不入。为令今入。更开于小。三味调之。今经方合。故知。彼经开亦不遍。逗机未足。合亦不周。尚存权□。但彼无小机。在初名顿。自开小后。名渐归顿。开合虽殊。二顿不别。今详。探玄显初始之义。通有五义。谓。小乘生身佛初成正觉。大乘八相相化身初成。法身十地满初。法身了因圆现初成。无初之初。五约十佛。谓。遍一切因陀罗网无边世界。念念之中皆初初成佛。具足主伴。尽三世间。具摄前后无量劫初。今家妙释。准此可见。又依本起末。不动寂场。遍游鹿苑。乃至涅槃。供养舍利。海印定中。无有不现。何以言不开合。况至法华。开小方合。皆为华严同教一乘。岂徒执经家始成之言。偏为近□哉。然天台且见地人呼华严为圆宗。法华为不直宗。旧云华严了义。法华不了义等。故举十意并之。不须强会耳）言三乘等不尔者。义苑云。时劫不融故。时不定故者。或三七日。或六七日。或一年等。随见闻故。
    二者处异。谓。此一乘要在莲华藏世界海中众宝菩提树下。即摄七处八会等。及余不可说不可说诸世界海。并在此中。以一处摄一切处故。是故不动道树。遍升六天等者。是此义也。又此华藏界。通因陀罗故。周侧诸尘。于此称法界处。说彼一乘称法界法门也。三乘等即不尔。在娑婆界木树等处。亦无一处即一切处等复古云。要在下世界海者。即莲华藏香水海中。摄二十重佛刹。结有不可说佛刹征尘数世界。于中布列。皆如来（于世界海。微尘数劫）修因之所严净。常处其中而演说法。七处八会。晋译经耳。及余下。此华严藏之外十方无间穷尽法界之刹。并在其中。不动者。即不分而遍也探玄云。问。说此经处。为是净土。为是染界。若是净土。何故上文云摩竭提国。下文复云如此四天下阎浮提等。若染土者。何故下文。此莲华藏世界海。六种十八相震动等。答。但依此经。染净二土。镕融相摄。有其四句。或唯娑婆。以本摄末故。或唯华藏以末从本故。或双现。以依华藏而有娑婆。染净相分。末依本故。如下文云华藏界中娑婆世界。或双绝。以就果海不可说故。此上四门。合为一土。镕融无碍。随说皆得。明融摄者。一此觉树下即摄八会。人中天上皆云。不离此。二摄十方无余刹土。皆不离此。三摄毛端微尘内等重重之刹。犹如帝网。无有穷尽。以皆是此莲华藏界之所摄故。融入亦三。谓。融此觉树入前三重所摄处故言众宝菩提树下者。经云。其地金刚。具足严净。众宝杂华。以为庄饰。乃至。其菩提树。高显殊特。□璃为干。妙宝枝条庄严等。探玄云。以圆教中。依正无碍。人法相是故。得菩提即树也。高出六天。显曜十方。故云殊特。广如彼释。言七处八会等者。晋经升须弥品云。一切十方。一切诸佛世界诸四天下一一阎浮提。皆有如来。坐菩提树下。尔时世尊。威神力故。不起此座。升须弥顶。发心品云。菩提树下须弥山顶妙胜殿上。敷演此法升夜摩品云。不离道树及帝释宫。向夜摩天。又偈赞品云。菩提树下夜摩天宫升兜率品云。十方世界诸四天下一一阎浮提。皆有如来。坐菩提树。以自在神力。不离菩提树座。及须弥顶妙胜殿夜摩天宫。趣兜率天宫。探玄云。不起等者。古人三释。一云。本释迦身。不起道树。别起应化。以升天上（台家谓。境本定身。四明所立。现起尊特胜鹿等。傥但此也）一云。不起是法身。升天是化用。此恐非理。岂可法身坐道权耶。一云。此升天是不往而至。以往即不往故。所以不起也。不往即往故。所以升天也。如不来相而则来名来等。若依此释。但是无升相而升天。非是树下有不起之身。今解此文。略有八义。一约处即入门谓。以一处中有一切处故。是故此天宫等。即本来在彼树王下等。故云不起也。然先未用此天宫处。今欲于中说法用故。说为升也。二约佛。谓。此坐树王下之佛身。即遍法界一切处故。是故佛身本来在彼忉利等处故。不待起也。今欲用此忉利门中之佛故曰升也。是故若起则不成升也。又云。十方觉树。普光忉利。夜摩等。说法之会。并皆未散。升此所说。与彼同时。是故横遍十方。竖通八会。同时前后无碍而说。又云。然此等八会。既并同时互相融。成一法界大会。此且约此一世界八会中说。若通十方虚空法界一切世界。皆各有此无边众会。相入重重如帝网无尽。即不可说不可说也又旨归云。问。若如上说。即七处八会。皆悉杂乱。如上忉利天处。说十住时。既遍虚空。周侧毛道。未知。夜摩等处。亦说十住不。若彼不说。即说处不遍。若彼亦说。何故经中云忉利说十住法。夜摩等处说十行等。答。此说十住。忉利天处。既遍十方一切尘道。是故夜摩等处。皆有忉利。即于如此遍夜摩等忉利天处说十住。是故忉利无不普遍。仍非夜摩。夜摩等处。说十行等。皆亦遍于忉利等处。仍非忉利。当知亦尔。若约十住与十行等全位相摄。即彼此互无。各遍法界。若约诸位相资。即此彼互有。同遍法界。余一一品。一一文处。皆亦如是。准以思之言又此世界通帝网等者。复古云。重重无尽。不可说其分量也。周侧诸尘。经云。华藏世界所有尘。一一尘中见法界等。清凉云。此犹约器世间说（演义云。通显甚深。谓。上十重但是器世间耳。未说佛毛及众生毛孔中事。一一皆悉重重无尽）若约智正觉及众生世间。即一一佛身支节毛孔。皆摄无尽重重之刹。普贤众生。一一皆尔（普贤若望如来。亦名众生世间。若望众生。亦名智天觉世间。又举普贤。则摄一切菩萨也）并是遮那说经之处（下亦玄文）自狭之宽。略显十重之处。如疏所辨义苑云（亦举旨归）应具十处。初此阎浮（一四天下）二周百亿（大千同时）三尽十方（虚空法界）四遍尘道（虚空尘刹）五通异界（树形等）六该别尘（虚空尘道。同前。摄自同类刹海）七归华藏（诸杂染界同华藏海）八重摄刹（华藏一一尘。摄无边刹海）九犹帝网（彼一一微尘。各摄刹海。刹复有尘。尘内复有刹海。重重具十。不可说其分量也。上来总是卢舍那佛说华严处）十余佛同（如此一佛说华严处。如是不同。是即十方一切余佛。各说华严处皆不同）此上十处。共为缘起。举一全收。方见重重涉入。如帝网之交光。故须具十方明其相矣。周侧诸尘。同第四遍尘道也。三乘等在娑婆界者。谓。染净不融故。或曰。佛藏既能重重涉入。岂容娑婆在外。而不融通耶。答。感华藏者。对娑婆而现华藏。感娑婆者。树华藏而现娑婆。虽法本融通。机性优劣故也（今谓。未稳。若尔如台宗明通教合身佛。岂圆教意。夫法界宗者。即娑婆界。游华藏海。体全不二。本具帝网。如即三土。寂光有相。有何感现而有优劣哉。其或约三乘等。偏望机边且可尔也）言木树等处者。孔雀王□经云。毗目尼佛依无忧树下。尸弃佛依分陀利树下。毗输佛依娑罗树下。□楼孙牟尼佛依尸梨沙树下。阿那柯佛依忧昙婆罗树下。迦叶佛依若伽楼驮树下。瞿昙释迦牟尼佛依菩提树下得菩提又梵网等云。从莲华藏世界而没。没已还本世界阎浮提地菩提树下等。故义苑云。亦无下亦有二义。一但该摄之处。拣定相之处。二兼通伏难。恐有难云。华严道树下说示胜法者。如梵网云尔时释迦牟尼佛。初坐菩提树下。结波罗提木叉等。岂非示胜相耶。答。虽在道树下说。然约释迦身从莲花台藏世界下来。似报化相分。又不一处即摄一切处故不同也（如太贤古□等。以法相宗故。作同华严之释者。今家不用。具如孔目辨梵网。璎珞。与此不同）。
    （今依孔目及探玄等。释世界海。一乘有二。一约果分。十佛自体。即国土海。二约摄化处。有三类。一从三千界已去。须弥山界。及树形等。乃至一切众生形类等海。以为一类。约见闻位。二三千界外。别有十世界。如瞿夷所居成化之处。一世界性。二世界海。三世界论。四世界圆满。五世界分别。六世界旋。七世界转。八世界莲华。九世界须弥。十世界相。此等当万子已去轮王境界。为第二类。约解行位。三十莲华藏庄严世界海。具足主伴。如帝网等。是佛境界。为第二类。约证入位。第一类者。唐经第八说。此不可说佛刹微尘数香水海。在华藏庄严世界海中。如天帝网。分布而住。此最中央香水海。名无边妙华光。以现一切菩萨形摩尼王幢为底。出大莲华。名一切香摩尼王庄严。有世界种。而住其上。名普照十方炽然宝光明。其最下方有世界。名最胜光遍照。佛号净眼离垢类。乃至最世界。名妙宝焰。佛号福德相光明。从下至上。列二十重。下狭上阔。加倒立浮图。仰安象齿等。如次世界状如摩尼宝。如师子座。形八隅。如莲华。形普方。形四方如楼阁。如帝网。如梵天身。状周圆。如半月。如华旋。如虚空。如执金刚。如卍字。如龟甲。状八隅。如珠璎。如宝华。如宝庄严具。言如虚空者。刊定记云。大小乘经。并说体无形质。不可见相。今云有形。回文者误。梵本云。三曼多周圆。伽伽那虚空等。合云其形周圆。以空居天宫庄严之具。而覆其上。清凉云。静法此正深有理致。今依经通之。亦有理在。谓。空虽无形。随俗说故。以俗典指空为天。天为圆穹。其形如□故。说天势围平野。今谓。苑凉二人。噫。谬之甚矣。由未曾晓此经字母及密教说故。致此误耳。而昧识茫惚。却责译家之何耶。谓。六大周遍。阿字地大即形四方。婆字水大即形圆。罗字火大即三角形。诃字风大即半月形。怯字空大即团形青色是。吽字识大即圆形白色。约观杂形黄白杂色。特有奥旨。何辄偏执无形相等。何况以圆极说。而为随俗说耶。诚可悲哉。然道通吞海集中。亦出此图。而未悉尽。统纪会玄记等亦尔。然二十重刹最下一刹。有一佛刹尘数伴刹围绕。乃至最上一刹。有二十佛刹尘数伴刹围绕。且增观智。一至二十。据实上下皆二十也。如网孔故也。第二类者。如搜玄等。第三类者。唐经云。此不可说佛刹微尘数香水海中。有不可说佛刹微尘数世界种安住。一一世界种。复有不可说佛刹微尘数世界。彼诸世界种。于世界海中。各各依性。各各形状等。或有依大莲华海住。或依宝华海住。若依璎珞海。或众生身海等。彼世界种。或有作须弥山形。或作江河形。或作回转形。或作漩流形。或作轮网形。或作坛墠形。或作树林形。或作楼阁形。或作山幢形。或作普方形。或作胎藏形。或作莲华形。或作佉勒迦形。或作众生身形。或作云形。或作诸佛相好形。或作圆满光明形。或作珠网形。或作一切门闼形。或作诸庄严具形。如世界种。尘数世界。亦复如是。然晋经云。诸世界海。有种种形。或方。或圆。或非方圆。或如水洄鹙。或复如华形。或种种众生形者。偈曰。或圆或四方。或复非方圆。三维及八隅。状若摩尼宝等。探玄云。形内别列七种。初四及七当相辨形。六五约喻显状。一方如斗。二圆若珠。三非方是四维形。四非圆是八隅形。五水洄鹙六华形。七众生形者。有二。一有世界。似众生形。二种种众生。皆是世界。如身中八万户虫。各有九亿虫等。此即世界。准下文。亦是舍那佛转法轮处也。是故文中但言众生形。不言如众生形。故知即以众生为界也。此等一一形类。皆遍法界。依地论。摩尼珠有八楞。喻此隅形也。唐经曰。此无边妙华光香水海东。次有香水海。名离垢焰藏。出大莲华。有世界种。名遍照刹旋。此中最下方有世界等。即明右旋十海。即绕处中之海。有其十也。各有刹种。种所持刹。有二十重。九海例然。右旋海。一海各十。即为百海。亦有刹种。种所持刹。亦皆二十重。经文长远。难以顿见。今以图示。图中乃至处。经中皆是不可说佛刹微尘数言。故有十不可说佛刹微尘数世界种也。经中唯列一百一十一个。而缺两个图中白环者是也。喻如一盘中盛于十楪。十楪之中各盛二十弹子。一盘百楪各累二十弹子。例而可知。盘如刹海。楪如刹种。弹子如一刹。然探玄云。若约一乘。十佛化境莲华藏严世庄界海有三种。一莲华台藏世界。虽遍法界。对地上菩萨机现有增减。寄在色顶。唯说一界。二即此遍法界之华藏。说十显无尽。即无尽个华藏。一一皆遍法界。三树形等杂类世界。一一皆有莲华藏。并似彼界。悉遍法界。各有十。无尽无尽。此三中。初约同教一乘辨。后二约别教显耳。今此文中。据须弥山世界中。辨华严故。风轮水轮还似于彼。以易信解故。即机而成故）。
    问。若尔何故佛地经等。亦在净土中说耶。答。彼经但云在光耀宫殿等。具十八种圆满。亦不别指摩竭国等。以彼为地上菩萨。说佛地功德故。在三界外受用土中。此依三乘终教及一乘同教说。而此华严皆云在华藏界内摩竭国等。不云娑婆内。亦不云三界外。故知别也。余义准知义苑云。蹑上融通而难受用也。彼经至受用土中。分染净也。此三乘下约教相也。若此华严下明染净融通故。不分内外之异问。此举佛地。为难一乘在华藏说。为难三乘偏在娑婆耶。答。此问意在一乘。谓。华藏既是净土。然以佛地经是三乘说。方应在忍界说。何故亦在净土说耶。明亦之言。意在于此。故为通此。答中以彼为终及同。故以此华严等对彼显别。或可双问双答。义无违也。言佛地经等者。折薪引圆觉疏。然诸大乘在净土中说者。今略举十。以为其例。谓。深密经（住法界殿如来境界处）法集经（在虚空界法界无差别住处）称赞大乘经（住法界藏诸佛所行大功德殿）密殿经（住出过欲色无色无想一切法自在无碍神足力通密严之国）心印经。兴显经。大毗卢经（如来加持广大金刚法界宫殿）入印法门经（住如来住持境界之处）虚空藏经（方等王经。虚空藏所问经第十云。薄伽婆。游于如来行虚。乃至无碍智行处）佛地经也。等言等取余经。言在光耀宫殿等者。演义十二云。十八圆满竟。依彼经论牒经配属。经曰。薄伽梵。住最胜光曜七宝庄严。放大光明。普照一切无边世界（此上显色圆满）无量方所。妙饰间列（形色圆满）周圆无际。其量难测（分量圆满）超过三界所行之处（方所圆满）胜出世间善根所起（因圆满也）最极自在净识为相（果圆满也）如来所都（主圆满也）诸大菩萨众所共云集（辅翼圆满）无量天龙人非人等常所翼从（眷属圆满）广大法味喜乐所持（住持圆满）作诸众生一切义利（事业圆满）灭诸烦恼灾横缠垢（摄益圆满）远离众魔（无畏圆满）过诸庄严如来庄严之所依处（住处圆满）大念慧行以为游路（即路圆满）大止妙观以为所乘（乘圆满也）大空无相无愿解脱为所入门（圆门满也）无量功德众所庄严。大宝华王众所建立（依持圆满）大宫殿中。论曰。此显如来住处圆满。谓。佛净土由十八圆满净事故。说名圆满。次列十八圆满。下结云。如是十八圆满所庄严宫殿。名佛净土。佛住如是大宫殿中。说此契经（如佛地经。解深密经所说亦尔。摄论明报净中。亦依彼经。解释十八圆满。当知。具足二十一种大功德法。名受用身。具足十八圆满功德。名受用土。演义云。然依佛地。十八圆满。唯约他受用说。今约圆通故。进入自受用。下该变化。乃至广辨）言以彼为地上等者。彼论云。如实义者。释迦牟尼说此经时。地前大众。见变化身居此秽土。为其说法。地上大众。见受用身居佛净土。为其说法。所闻虽同。所见各别。虽俱欢喜。信受奉行。解有浅深。所行各异。而传法者。为令众生闻胜希愿。勤修彼因。当生净土。证佛功德故。就胜者所见。结集。言薄伽梵住最胜等又彼经说佛地功德。有五种法。谓。清净法界。四智菩提。为无为德。不过三身故。云说佛地功德。言在三界外等者。问。清凉疏释方所圆满云。一自受用。周遍法界。于三界处。下即不离。今章何故但言在三界外。答。彼经正说超过三界所行之处。大师依之。然清凉约圆通说。亦无有违故。探玄云。然佛说经处有三种。一唯界内十六大国。化身说处。此通小乘教。二唯界外诸妙净土。十八圆满受用土中报佛说处。如佛地经等。此妙净土。非三界摄。而亦不离。以遍一切处故。此通三乘及一乘说。三染净圆融。帝网无尽。莲华藏界。十佛说处。依正浑融。具三世间。此唯别教一乘说处。今此所辨。正唯后一。兼摄前二。以彼本末不相离故此中准知。若约观心。则摩竭是阴境。其地金刚等即妙境也。切应用观。勿虚看过焉。言此依三乘终教等者。准下章文。谓。他受用土。有说在三界内最胜处。此始教说。有说在界外。此约终教。有说此释迦身即为实报受用之身。如佛地经初说。此约同教说。彼经约说佛果深功德处。明佛身随教即权归实。说为报身。是故以此为同教摄也。彼约身辨。此亦约土。正依终教。义含同教。章准可知。言而此华严等者。晋经初云。佛在摩竭提国寂灭道场。其地金刚。具足严净。即品末云。莲华藏世界海。六种十八相震动。此世界中佛坐道场。又唐经说。华藏世界中央二十重中。第十三重名娑婆界。佛名毗卢遮那（李通玄云。国土别者。说法华经时。三变世界。令成净土。移诸天人。置于他土。然后安置他方来众。变此秽境。令成净刹。说华严经时。即此娑婆世界。即是莲华藏世界。一一世界。互相含入。经云。一一世界满十方。十方入一无有余。世界不增亦不减。无比功德故如是。又云。诸佛成道。在一小众生身中。化无量众。其彼小众生不知不觉。只为凡圣同体无移转相。纤尘之内。自他同体。不同法华之会。移转人天。方明净刹。此是对权根乃分自他滞见者之所建立。天台曰。一台故本一。千叶故□多。□与众经同故言共。本与众经异故言独。华王世界故言不变。三变土田故言变土。七处八会。是为多处。耆阇崛山。远处虚空。故不多处。妙乐云。唯华严但以一台为□中本。本非久远。故使千叶成□中□。纵令十方互为主伴。十方亦复不离一尘。一尘只在此台此叶。当知只是□中依正。然已广叙依正融通。何事不明久远之本。法华□说。与众经同。若论本门与众经异。华严即被法华本异。华严虽有久远行因。但是今日一番之因。尚未曾云中间一番之果。况有中间数数成佛。今云变者。秽为施权。变表显实。机会权开。上变为表。故显本已。纯诸菩萨。净土不毁。而众见烧。又彼则种种世界不同。净不妨秽。此则宝树华□游乐。秽不妨净。况常寂光土。端丑斯亡。寂光所对。咸有净秽。虽变不变。佛慧何殊。岂由初后变不变殊。令佛慧异。若也不信不毁之说。乃固执于见烧之文。而以华严形斥法华。如人毁呰其身。称赞手臂。故知。约□言变不变。净秽难思。体同名异。七处八会。与二处三会。虽多少不同。所说何别。岂多少异。令佛慧异。若以同一报土亦非多处。此中横对四土。处却成多。还以彼多对此寂光。多亦即一。彼此体一。佛慧不殊。今详。天台乃将梵网判为华严之结经故。以彼一台千叶而为华严本□。是故所判皆不尽理。何以知者。以彼色顶。此则不云娑婆内故也。其余则不俟辨正。而可对拣之也）故探玄明器世间圆满。师子之座。犹如大海。以依正浑融故。以包含法界故。人法教义一切法。及彼十方诸佛世界。深广殊特故。染净二土。镕融相摄。有其四句。如上已引。
    三者主异。为。此一乘要是卢舍那十身佛。及尽三世间说。不同三乘等变化身。及受用身等说。余义准前知之（宋本于尽三世间说之下。次云。如普贤行品云。佛说。菩萨说。刹说。众生说。三世一切说等）义苑云。卢舍那。此云光明遍照。身智二光（乎漫遍及重重遍等。如前具引）遍照法界故。亦云广大生息。十身佛者。融三世间。以为十身及无尽三世间。谓。智证觉众生。器世间。此三圆融故云无尽。刹说者。卢舍那品云。诸宝罗网相加摩。演佛音声常不绝。众生说者。彼品云。以一切众生言词。入佛音声法门教化。一切说者。以一切法中皆出声说法故折薪云。清凉云。刹说等者。略有三义。一约通力。二约融通。一说一切说故（一尘即摄一切。何刹中无说）三约显理。是说菩萨触境皆了知故。则触类成教。如香饭等。释曰。由上三所以故说。非为无情有佛性。亦得成佛故能说法。近人引新经疏。明无情说法。此不审吾宗之甚也。故知。吾宗不问终教圆教。并不说无情有于佛性。而得成佛等（今谓。清凉曾谬解佛性义。如金錍破。折薪承之。错中之大错者。悲夫）今详。经曰。如来处此宝师子座。于一切法成最正觉。探玄云。明智正觉世间圆满。问。此八会佛。是何等身。答。有人释云。是化身佛。以菩提树下八相成道是化身故。不离升天。是重化故。以释迦异名名卢舍那（此依普贤观。若约一乘。应云。舍那异名。或名释迦）非别报身故。又有释云。说此经佛是实报身。以是卢舍那法界身故。故居莲华藏净土中。故（光统。净影。天台。慈恩。不出此释下第七会初。叹佛俱彼二十一种殊胜功德。是实报也。但以不离化故。该此树下。非是化身。今释。此佛准下文中。是十佛之身。通三世间。以说十信及三贤等。地前所见。非实报故。然居华藏。非局化故。国土身等。非前二故。具摄前二。性融通故。具足主伴。如帝网故。是故唯是周遍法界十佛之身。约融摄者。直摄一切三世间尽。以具此三事方为佛故。三身二身但是三中智正觉摄。妙净土及同生之身。无不皆是。此中所摄。亦正报毛孔。依报尘中各重重具摄二世间等诸法。如帝网现。随一即三。即无差义。因心本具。五海无碍。不可浪言贵于果上融通。故旨归云。谓。此佛身则理即事。则一即多。则依即正。则人即法。则此即彼。则情即非情。即深即浅。即广即狭。即因即果。即三身即十身。同一自在。难可称说。是也。问。此通余经耶。答。如大日经。金刚顶经。亦是此摄。别教一乘不共他故。若依同教一乘者。如法华等。亦明此义。故天台云。方便品云。世间相常住。又云。我常住于此。又云。常在灵鹫山及余诸住处。又此经处处明法身。法身岂不常耶（妙乐云。但名异义同。人便迷名。而失其旨。若但随名。尚是魔主。况多少耶。今谓。若尔何认始成之言耶）问。既明法身。应论三德。答。权实二智。岂非般若。三世示现。岂非解脱。实相本地。即是法身。三德明文。为若此也（妙乐云。问。华严十身。此但二三。身数既少。摄义不周。是则此经身义不足。答。义有通别。通义可尔。别则不然。彼通云身。故云十身卢舍那也。别释如来。故不应云业报佛国土佛等。若欲通收彼经十身。应开为四。则以化身摄于业报。智即报身。虚空属法。余皆化摄。今谓。今家孔目既辨两种十佛。然他宗但约解境十佛。配属三身。那会深义。初解境十佛者。探玄云。初三是染分。次六是净分。后一是不二分。若依密教。六大四曼三密。随应可配。谓。众生身。业报身。即自性身。大曼荼罗。众生世间国土身。即受用身。三昧耶形。是器世间。此三染分。次六净分。智正觉中。其声闻身。语密。报身。辟支佛身。意密。应身。次菩萨身。身密。法身。如次法中。般若。解脱三德。次如来身。即智正觉。此四是等流身。法曼荼罗。次智身者。即识大。五智。金刚界佛。行境十佛是也。次法身者。即地水火风空五大。胎藏界佛。又国土身及法身。即受用身。三昧耶曼荼罗。后虚空身。即是染净不二。金胎无异。理智无碍。亦变化身。羯磨曼荼罗。三种世间种种业用。更有奥义。勤勤可知。其行境十佛者。要问答曰。依一乘教。见闻已去。乃至会知无生相。及应十数。见其十佛。若依密佛。谓。无著佛至心佛。虽不次第。六大周遍。如理可知。又心佛。三昧佛。性佛。如意佛。即四种曼荼罗。不可以浅见解。具足主伴。如帝网故。岂可以三乘见闻所习。一概而混亦不可以显密。胶执差别。不可思议。最极圆融同别一乘。无不摄于一切。具足圆满。请深研究）言不同三乘等者。复古云。受用即三身中他报身。名卢舍那。孔目（第四卷末）云。此约三乘。卢舍那当彼报身。又云（又显彼天中别有实报卢舍那身。乃至次第于阎浮提。七岁出家已去。说十住处者）。
    说报身（三乘。华藏中说十住处也。次第到第四禅地。后下阎浮。重说十戒）所化千佛。及化千亿释迦。亦当报身。下阎浮提。七岁出家等。当是化身。若依华严。即不如此。为有十佛不同故。其卢舍那等。及化释迦。并是十佛化用。应可准知。又如普贤乘象至行者前。即三乘普贤。谓。第四十五知识。即一乘普贤。当知。三身舍那。与十身舍那。德义天远。普贤既尔。文殊亦然。一一皆具主伴。圆明无尽故问。天台曰。法身如来。名毗卢遮那。此翻遍一切处。报身如来。名卢遮那。此翻净满。应身如来。名释迦文。此翻渡沃焦（妙乐云。近代翻译。法报不分。三二莫辨。自古经论。许有三身。若言毗卢与舍那不别。则法身即是报身。若即是者。一切众生。无不圆满。若法身有说。众生亦然。若果满方说。满从报立。若言不离。三身俱然。何独法报。生佛无二。岂唯三身。故存三身。法定不说。报通二义。应化定说。若其相即。俱说俱不说。若但从理。非说非不说。事理相对。无说即说。即说无说。情通妙契。诤计咸失。前二身名。一切常定。故应身名。十方各有不可说佛刹微尘名号。故彼品中。新经云释迦如来亦名毗卢遮那。旧经云亦名卢遮那。旧经意。明应身异名。故总彼二经。三名具足。其体本一。但新经意。以毗卢为舍那。旧经直举他受用报。义复何失。今谓。荆溪固执三乘所习之名。辄责近翻。何耶。今尝试辨之。夫华严与梵网。一三虽异古译俱云卢舍那。如孔目辨。三乘卢舍那。与一乘卢舍那。虽同其名。义乃天悬。何为但迷其名。言不分辨耶。若依新翻。天勘梵本。具言毗卢那。贝叶未翻。有毗梵音。如何可毁近代翻译耶。若不尔者。如毗卢遮那经等。真言诸经。皆可破耶。何况法身即是报身。一切众生。无不圆满故。经云。奇哉。一切众生。皆具如来智慧德相。又云。如来身中。悉见一切众生发菩提。修菩萨行。成等正觉。乃至见一切众生寂灭涅槃。探玄云。若圆教。即一切众生。并悉旧来发心亦竟。修行亦竟。成佛亦竟。更无新成。具足理事。如此经文。问。若尔何故现有众生。不即佛耶。答。汝今就初人天位中。观彼众生。当相即空。犹亦不得。况复得见圆教中事。是故汝见现有众生。我不约彼说此成佛。但令情见若破。法界圆现。一切众生。无不成佛。若小乘宗。总不辨佛性。若三乘宗。一切众生位中。但有因性。如涅槃云。佛性是因而非果。若一乘宗。亦具果法。如此经文。准此等释。不可言但约理即或正因等。以发菩提修行成佛故。蛣蜣六即。岂过于斯者哉。然妙乐云存三身边法定不说等者。呜呼。深受三乘教之封执。却欲废他者。谁为不知不离事理相对耶。思之念之）此亦同为三乘等说耶。答。推智者意。以彼会三显一为宗。且显三乘释三身名。是故为同教摄。亦无爽矣。余如别辨。
    四者众异。谓。此一乘。经首唯列普贤等菩萨。及佛境界中诸神王众。不同三乘等。或唯声闻众。或大小二众等。义苑云。严会众也。普贤等。是同生众有一。诸神王众。是异生众有三十九（此依唐经。晋经有三十三）一一众类。各过世界微尘数等。并是道力随缘。殊形异现。俯同世间。现随类生身。即是众生世间之身。庄严卢舍那佛大众法会故。云及佛境界中也（全依旨归）探玄云。明众生世间圆满中。谓。此初会有五十五众。第二会中有新旧二众。总为五十七众。三四二会各有天王菩萨众。帖前总为六十一众。第五会中（升天品内）有五十二众及云集一众。第六会有同生异生二众。及第七会一众。帖前总为一百一十七众。第八会中菩萨声闻。及天王三众。帖前即为一百二十众。于中一一或以十佛世界尘数为量。如是等皆无分齐。然此等八会。既并同时互相融。成一法界大会。即知。一一会中各有一百二十众。无分齐相。此且约此一世界八会中说。若通十方虚空法界一切世界。皆各有此无边众会。相入重重如帝网。无尽即不可说不可说也旨归云。统略大纲。亦现十位。一果德众（谓。尽法界一切诸佛。皆在舍那海印中现。同于此会。共说华严。然有二类。一能加。第一会中。尽十方一切诸佛。悉现其身。加于普贤。余会准之。二证法众。如发心品末。十方各有一万佛刹尘数诸佛。悉号法慧。现身赞述。一切十方皆亦如是。如性起品。十方各有八十不可说百千亿那由他世界微尘数如来。同名普贤。现身赞述。十方亦尔。皆云。我等诸佛。为未来菩萨。故。护持此经。令久住世也。解云。当知。现今此经住世。并是佛力。第七会末。亦十方诸佛现身。面赞证述同前。然天台云。加四菩萨。说四十位。自说开示悟入。不加于他。妙乐云。华严多是加菩萨说。乃至文殊普贤。及入法界。尚是菩萨自说。不见佛印之文。法华除序及流通中。皆是佛述。及以对佛。便为有印。故本□正经。皆佛自说。虽加不加。皆成佛慧。化仪施设。时处不同。印与不印。其理一也。须知。同异以显化由。今谓。但就名解。何为尽理。普贤法慧。并果德众。有何同异。分加不加。施设不同耶。纵同教虽尔。别教不然）二常随众（如普贤等十佛世界尘数等大菩萨众。是卢舍那内眷属故。动止常相随。周遍一切微尘道处。于华藏界。助成能化。显一乘法。如身子等三乘常随）三严会众（全如义苑所引）四供养众（如第五会庄严师子座。有百万亿菩萨。在前立侍。又百万亿梵王。而围绕之。此等并是舍那佛所常供养众）五奇特众（如佛高台楼观师子之座诸庄严内。一一各出一佛世界尘数菩萨。谓。海慧等。此是如来依报所摄。以表依正无碍故。人法无二故。又如佛眉间出胜音等佛世界尘数菩萨。以表因果无碍故。又表从证起教故）六影响众（如舍那品中。十方各十亿佛土尘数等大菩萨来。一一各将一佛世界尘数菩萨。以为眷属。一一菩萨。各兴佛界尘数妙庄严云。悉皆弥覆。充满虚空。随所来方。结跏趺坐等。又如法界品中。十方尘数菩萨云集。一切相好。毛孔支节。身分庄严。具衣服中。出卢舍那等过未现在一切诸佛。及眷属云等。解云。毛孔身分。既摄法界。如是等类。极位菩萨。从他方来。影响如来。非是自刹常随之众与普贤等。德位齐等）七表法众（如诸首菩萨。表说信法。信为行首故。诸慧菩萨。表十解法。以慧能解故。诸林表行。诸幢表向。诸藏表地。如是等类。并是寄诸菩萨。表行位法。或十刹尘数。或不可说等）八证法众（如诸会未皆有他方同名异界大菩萨众。俱来作证。现此所说。决定究竟。或一一方。各百万佛刹尘数等。并各如文）九所益众（如诸会中天王天女等。是所益众。又如发心品中。十方虚空法界等世界中。一一各有万佛世界尘数众生。是得益众。性起品中。十方虚空法界等世界。一一各有一切佛刹微尘等众生。又云。彼一一世界中。复外有百千佛刹微尘等菩萨。并是所益。第八会初。亦有所益无边大众）十显法众（如舍利弗等五百声闻。在此法会。如聋托此反示一乘法界。由彼方现此法深广。犹如因皂以现白等。此众无有结通。以是别非普故。相违因故。以前十类为器为模。印佛法界。以成无尽法门海耳）长者论云。如华严经中所有来众。皆是乘如来乘（明法品云。初发心菩萨。乃至乘一切智乘。又十无尽藏品。能乘如来乘。净眼品云。各随本行。皆得出要。乘解脱力。入如来海）佛智异德。自体法身。具普贤行。而随影现十方刹海一切道场。还成如来所乘本法。无有一个三乘根机。设有三乘根机。如盲如聋。不知不觉（天台云。根利缘熟。始入佛慧。根钝后熟。今入佛慧。妙乐云。据次第调熟。名为钝根。今无不开。岂得纯钝。若据兼别。彼仍一钝。此乃纯利。故约五味判诸利钝。良有以也。一往且从会于钝者。故云钝耳。所以至此机同感同。故佛慧同。约化仪说。故须辨异。又云。彼经开亦不遍。逗机未足等。今谓。不动寂场。而游鹿苑。岂无不动寂场。而至法华涅槃时哉。华严同教一乘。既融本末。别教一乘。尚摄地狱。何况二乘。声闻身佛。缘觉身佛。众生身佛。皆十佛体。何有逗机未足之理。然判华严为兼别者。此虽自立。而他所不许。不极成义。何以对他辨其同异）言不同三乘等者。探玄曰。智论云。若小乘经初。唯列声闻众。若大乘经初。具列菩萨声闻二众。义准。若一乘经初。唯列菩萨。所以知者。彼论以大品等为不共教。以不与声闻共说故。为成小教。唯列声闻。如阿含等。为回小乘。唯列声闻。如金刚经。先列声闻。后列菩萨。通始终顿。如净名等。先列菩萨。后列声闻。通顿及同教。如罗摩经。炬楼王经。和休经等。唯列菩萨。主伴不具。是同教。如千一面经等。若主伴具。即别教一乘。如此经说。若约三乘。杂众是实（以实报生）菩萨是权（方便现故）或菩萨实（地前生此）杂众权（他方权形）菩萨唯实（实报土故）杂众是化（化作故）若一乘中。菩萨杂众并是实。以是海印定现实德摄故。或俱是权。以随缘而现故。若约三乘。此普贤等皆是十地已上菩萨。彼神王等多分并是随类生摄。即是八地已上。若一乘中。如缘起际。诸位皆齐。是故一人具五位。五位皆遍收。若三乘中。但寄人显法。仍人非是法。若一乘中。此等诸人。并是法界缘起法门。又此一众即通三世间。以或作河池井泉水等国土身故。若三乘但因位。若一乘皆是因。或俱果。或通因果。或俱非。可知。
    问。若尔何故第八会中。有声闻众耶。答。彼中。初列声闻意者。为寄对显法故。以彼如聋如盲。显法深胜故也。后六千比丘等者。非此声闻。如海幢比丘等。准之言等彼中等者。探玄解云。以其未入圆教一乘普贤法故。如聋盲也。性起品云。声闻缘觉。不闻此经。虽闻不信。犹为假名菩萨。此之谓也（此乃初解约实声闻。具如孔目。如前教起前后中引）问。只可闻而不信。如文殊行经中。五百声闻闻不信受等。何以此中总不闻见。答。彼是三乘逐机说故。亦令得闻。今此一乘逐法高出故。不能闻。其犹重阳丽空。发雷振响。蚁子等类不能闻见。问。若尔二乘应非法界所摄。答。法界广故摄于二乘。二乘狭故不摄法界。问。法界缘起。一尘犹能摄于一切。何故二乘狭而不摄广耶。答。广狭相摄。是菩萨所知。二乘无此。故非此摄。问。二乘岂不亦是菩萨所知之法界。答。是此摄故。彼不知见如聋盲也。问。若是此摄。应是知见如菩萨众。答。法界缘起。略有二门。一顺缘门。如成法因等。即佛菩萨要是知见。方得摄耳。二违缘门。如相违因等。即二乘众要不知见。方乃摄耳。此二缘门。望所起法。悉有功力故。同此缘起所收。见不见异。问。若尔凡夫外道。亦是违缘。何不此摄。答。彼无德人不堪于此。如聋盲故。设余声闻犹恐不堪。是故要以鹙子等类诸大声闻。又释（此第二解。约权声闻今章同之）此等并是大菩萨示现作声闻。如新译华严不思议境界分中说。以显此法深胜。示现如聋盲也。问。二乘高德。尚如聋盲。如今凡夫。岂得受持。答往昔凡时。不受持故。今时对面。如聋如盲。如今若不受。还亦同彼。是故只为高德二乘如聋盲故。故须受持。增长信力。令后得之。言后六千等者。探玄云。初摄比丘会中。鹙子向会如盲。何故此中乃云得见。释。以出本会故。承神力故。以根熟故。尔时下摄胜机。于中总辨。六千比丘是所被机。从自房出者。表舍小涅槃也。向文殊者。表趣一乘道也。又文殊出阁。辞佛南游。为化主故。鹙子出房。辞佛南游。从为助化。引摄六千。正为所化。问。若尔鹙子亦是大菩萨。何不同在阁。答。寄□是声闻故不在彼。此六千下别显所被机。共行者。同鹙子行。如上文殊同行菩萨。此亦如是。又释。同彼鹙子。相示声闻。据德实菩萨之行。故云共也。新同家者。未得罗汉果故。染习未深。明易回故（此约回小入大）又释。新出小乘分别心家已。入三乘位。以鹙子是三乘之中法将故。引之新出。文殊是此一乘法将。方便引之（此约引小入大。回大入一。展转回心）宋本章云。问。若尔何故第九会中（折薪云。应是八字）有声闻众耶（义苑云。摄前严会众唯同异二众。并绝声闻故。异三乘。及乎第九逝多林重阁会中。却有声闻。岂不前后相违耶。故有斯问）答。彼中列声闻意者有二种。一寄对显法故。为示如聋如盲。显法深胜也。二文殊出会。外所摄六千比丘。非是前所列众。此等皆已在三乘中。令回向一乘故作是说也（义苑云。列此声闻。但是菩萨示现。有其二意。一寄对显法如聋盲者。彰其绝分。警余众故。二会外所摄六千比丘者。知可回心故。亦通当机。但是回心罗汉。与菩萨无殊。未乖列众耳。折薪云。答彼下此有二种意。所以列也。一要寄显不共之旨故。示聋盲。所以须列。二要回三入一。显摄方便。亦说六千比丘也。意云。一乘经初。合唯列菩萨。由有此二意故。第八会列声闻。以显同别之教故也。大意如此。言此等皆是已在大乘中等者。孔目云。其位在顿熟教。义通始教等。既六千当顿终始三教。故今云已在三乘中也。又云。当回之时。即得十种大行及十眼十耳等际。故今云令回向一乘也。问。清凉权为云。或示在座如聋盲。彰其绝分。或亦在道而启悟。知可回心。则此二种。皆权声闻。如今次义。应非是权也。答。若据探玄。转为故。彼云。谓。诸二乘乃至此经器。释曰。既约展转而来故。今云已在三乘中等。此实是声闻转入也。刊定记中。大意同此。若据清凉。正改此转为权为也。又六千但名回小入大故。与今少异尔。若今文与孔目探玄于次义中。皆约实说。以是所被之机故。在三乘教中。回入此一乘。非是小乘入一乘故。云非是罗汉。此与探玄后释意同。如前决择前后意中。或有众生。此世三乘根不定故。堪进同教一乘者。即华严同教是也。若约一乘别教。谓。一切二乘。悉无所回。如经中如聋如盲者。是也。又复古云。二会六千。此舍利弗弟子。海觉第六千比丘。与五百声闻。步侄行异故。孔目云。即有大智舍利弗等五百声闻。并有舍利弗弟子六千比丘。并者兼及也。拣有二种不同。文殊等者。在本会中。文殊开显。后辞佛南游。故云出会所摄。即舍利弗亦辞佛。从文殊游于人间。以为助化。所将因陀罗慧等五百比丘。出自房至道中。舍利弗劝诸比丘。观文殊十种胜德。文殊如象王。回观诸比丘。比丘皆得十眼十耳等故。云所摄六千等。为表六根清净故。化为六千也。非是下拣。五百声闻。是此会经初所列声闻众。此六千。经初不列故。则二类不同。列字误作引。此等下。其诸比丘。位在三乘中。回心人也。非是小乘声闻位人。良由文殊游行经中。文殊已会。化令回心向大。故云已在三乘中。今令回心向一乘。故经作是说耳。孔目云。二约终义辨回心者。如下经文。大智舍利弗。与五百比丘。回心向文殊师利。并言。宿种善根现。六千比丘。显久共修行。成实眷属。舍利弗身。在佛法中。义当聪明位。今举为回者。则显其行终。具智慧相。今复回心。当回之时。即得十种大法等。当知其义是终非始。其位在顿。悟熟教义。通初教等。如穷子一人。长者遣使。方便与价等义。当人天及大众部以去。乃至初教。如舍利弗回心等位。义当初教已去。乃至顿教。及终教已下。集成亦同。余如先叙）天台云。灭化城。改客作。故言斥夺。无如此事故不斥夺。行大直道。名直显实。决了声闻法。名开权显实（妙乐云。别教权说。此权易转故。不须斥。小乘难转故。须斥夺转。亦可更云。彼如聋如哑。故有斥夺。皆与授记。故无斥夺。又有小须改故。余经斥夺。彼经无小故。当部无斥。虽有别教。以易开故。且云直。须决了者。小难开故。须云开。今谓。兼别之义。所不共许。如上已辨。余望同别一乘。皆可融会。不暇一一枚举征逐。读者知之）。
    五所依异。谓。此一乘教起。要依佛海印三昧中出。不同三乘等依佛后得智出义苑云。谓。此定体包含无外。德用齐彰。故一乘经依此而说。三乘后得智出者。谓。依胜流真如出根本智。从根本智出后得智。从后得智流出三乘十二分教。或更流出大悲心。于大悲心中。方流声教复古云。上云今将开释迦如来海印三昧一乘教义。有同别二门。若如上说。三乘等并在同教中。岂亦海印出耶。孔目曰（第二卷内法数章文）同别（文云。所有无尽法数。及余乘数。皆一乘所目。即是一乘）由同在海印定中成故。不在定说。同教者（三乘同教）入一乘远方便摄问。同教者何。谓。同教三乘。何以知者。孔目又云。安立非安立门者。即三乘义。顿教渐教相望说也。渐由依教。是安立门。亦名依法住智说。顿教名为非安立门。又亦五教门中当自宗说。不藉名言根境。是非安立门。籍名言根境。是安立门。宜可准知之。若约同教一乘。皆依海印定中说。如说法华从三昧起。故孔目曰。若随机欲。或有总知。谓。大学者。或有别知。谓。小乘学者。一乘同别教义。依海印定起。普眼所知。三乘教义。依佛后得法住智说（今章正依于此）闻思修。及报生善意识。并内证梵行胜智。及真实智所知。此约别相说。又云。一乘法义。佛及普贤愿行建立。有情众生。依而住持。三乘法义。众生业行建立。佛菩萨等。依而住持。今准可解。
    六者说异。谓。此一乘。此一方说一事一义一品一会等时。必以结通十方一切世界。皆同此说。具足主伴。共成一部。是故此经随一文一句皆遍十方。多文多句亦遍十方。三乘等即不尔。但随一方一相说。无此主伴该通也此辨说经异相。且约一部。序分正宗及流通分。悉皆结通十方。谓。净眼品。海会大众赞佛致供。华严世界十八相震。乃至如此世界设供养。一切十方亦复如是（探玄云。以一会即一切会。显教圆满。摄主伴故）正宗分初（舍那品）普贤入定分经云。即入一切如来净藏三昧正受。乃至尽法界虚空界等一切佛刹。亦复如是（此说一事。结通十方。余准此知）如此会会皆云。南西北方。四维上下。亦复如是。又旨归云。圆满经者。谓。此上诸本。总混同一无尽大修多罗海。随于其中一会一品一文一句。皆具摄一切及一一文句。遍入一切。以是普法无分限故。圆满教法理应尔故。如因陀罗网。无分齐故。尽佛能化无边境故。舍那品偈云。一切佛刹微尘中。卢舍那现。自在力。弘誓愿海振音声。调伏一切众生类。又法界品中。名圆满因缘修多罗。此之谓也义苑云。此方说等者（下皆旨归明主伴经之文）如说性起品竟。十方一一各有八十不可说百千亿那由他佛刹微尘数菩萨同名普贤。各从本国来此作证。皆云我等佛所亦说此法。与此不殊。性起既尔。余会余品例然。故云多文多句亦皆遍等。（下亦旨归眷属经意）三乘等教。无结通之文者（旨归解云以彼器劣不能闻信此通方法。而如来方便。随一方隅。逐彼根机。说宜闻之法。如余一切权教三乘小乘等经。既解结通十方齐说。故非主经。然亦与主为胜方便。故但为眷属。唯伴非主）盖随宜所谈。非通方之说也复古云。谓。此下即上所引同说经（如旨归明。唯于此类须弥山界。遍于虚空毛端等处。以言声说。非树形等。如前已引）亦即主伴经。三乘等一方者。逐一方化仪也。一相者。一相孤门也。无此圆融主伴结通十方等也。
    七者位异。谓。此一乘。所有位相上下皆齐。仍一一位中摄一切位。是故乃至佛等诸位。在信等位中。余位亦然三乘中即不尔。但随当位。上下阶降。皆不相杂也余如下说义苑云。圣人之大宝曰位。若无此位。行无成故。此有二种。一行布门。立位差别故云上下。二圆融门。一位即摄一切位。故云皆齐仍一一位中摄一切位。然有二门。一诸位相是门。则一切位是一位故。十信满处。即便成佛。二诸位相资门。则一位中具一切位。如十信中有十住乃至十地。又十地云（应云净眼品）在于一地。普摄一切诸地功德。余如下者。行位分齐中明之复古云。谓。此下即六位相收即入等。广如疏文。略如所诠中辨。不尔等。以彼但约行布差别。上下不同孔目云。约一乘义者。十信终心。乃至十解位。十行。十回向。十地。佛地。一切皆成佛又在第十地。亦别成佛。何以故。一乘之义。为引三乘及小乘等。同于下位及下身中。得成佛故。又于八地已上。即成其佛。如于此位成无碍佛一切身故此据别教。若据同教说。即摄前四乘所明道理。一切皆是一乘之义。文虽是同。而义皆别。又依六相总别义。即是一乘。随相别布义。即是三乘。此约教分说。又约初教。从十信位等。乃至从欢喜地等。满足十地。即成佛等。又约终教。从十信行。乃至十地满后。即成其佛等。依同性经。三种十地。为引小乘同于大乘。终教之义。故作此说。具如彼明。又委如下卷行位章中辨。天台云。顿直竖入。入于法界。故言竖广。不历方便。故言横略。历五味。即是横广。华严佛慧。亦是竖广。妙乐云。且约入法界边。及从初住。终至十地。名为竖入。经四十二位。故名为广。且约不用六方便边故名横略。方便对实故名为横。若准广论行愿。佛身佛土。相好名字。身土四句。主伴十方。亦是横广。然自在大。竖中论横。故云横略。此述一化遍历五味。味味诸教。教教相望故名横广。从初至后。处处得入故名竖广。本□二门。无不入实。又名竖广。又亦应言。若本若□。皆论久远。三世益物。永永不穷。亦名竖广。三世化中。八教相入故名横广。况复放光。横叙他土诸菩萨行。答问。竖叙过去化仪。三周三节。说领述记。复得名为横广竖广。并是如来巧顺物宜。称适当会。当知。此广何殊彼广。况彼竖广义。含横广故。显密不同。说时未至。凡有施设语不同耳。今谓。华严从本历末。法华历前至后。一化始终。有何广略。况九世十世。无碍圆融。六位成佛。位位得入。纵使显密说时不同。施设有异。岂得过于同别一乘哉。作不待辨。皆准可解。八者行异。随一菩萨。即具信等六位。一一位中。所有定散等差别行相。并一时修。如东方一切世界中常入定等。西方世界中常供佛等。如是十方世界中。尽穷法界行。亦不分身。一时皆遍满。一念皆遍修。一一念中亦如此行。信位满心以去。一一位皆如是修。更无优劣。又一行即一切行等。通因陀罗等。三乘即不尔。地上菩萨。犹各有分齐。况地前者乎余如下说义苑云。谓。随下约位明行。如东下依处显修。又一下圆融无碍。三乘下渐次修证。六位者。前开十信。后开等觉。定散者。入定出定之殊。谓。定散二善也。虽状其名。非同三乘之隔历故。并一时修。如东方常入定者。东方入正定也。西方常供养佛者。西方从定起也。隐显俱成。故云亦不分身一时皆遍满矣。更无优劣者。良以此宗修证一时故。地前地上不分浅深之异。又一行即一切行等者。谓。若起一普贤行时。即遍一切行位。一切德。一切法。一切处。一切时。一切因。一切果。穷尽法界。具足一切。涉入重重故。通因陀罗网复古云。即具信等者。以得一即一切故。得升即斗也。以一若不成。一切俱不成。良由同一缘起故。六相智融故。相入故。相即故。一一位中。定谓正在定。散谓出三昧时也。并一时修者。一念遍成诸行也。东方下互遍同时也。尽穷法界行者。显重重遍也。法界义总成故。亦不分者。一身即法界身故。一时下显念劫圆融。随一一门各尽摄故。信位满心已去。即约行摄位。以一乘是行佛故。如问答云。若具五位。及九位佛。则是一乘圆教摄也。更无优劣。前后镕融故。又一下。诸行共成缘起。有同体异体相即成也探玄云。若约圆教。贤首自法。一切皆无位。若约寄法。则同终教。然信满入位之际。通摄一切后诸位。无不具足。此则约行摄位也。此是普贤法界行德。但于信门。论中显现所成功德。明无方大用分。以信满成此贤首位故。同普贤等广大三业。该因及果。遍一切处。尽一切处。常作无边法界大用。此为恒式。当相而论。不依诸位。信门显现。则属信收。然大用无涯。难以具述。依例辨十。以显无尽。一圆明海印三昧门。二华严妙行门。三因陀罗网门。乃至十寂用无涯三昧门。或东方下。初明器世间自在。二东方世界下。于智正觉世间自在。三于眼根中下。于众生世间自在。谓。菩萨身作三世间故。又菩萨于三世间处示现自在。东入西出等者。文中有四重无碍。一处无碍。谓。以东方即西故。不移东而常在西也。常见在东。亦常见在西。故知非移动也。二佛无碍。谓。以东佛即是西佛故。常在东佛前。即是恒在西佛边也。三身无碍。谓。以在东之身即在西身故。问。岂是不分身一身在东。一身在西耶。答。若多身在多处。何成奇特。不思议用。定不分身。四入出无碍。谓。以入定即是出故（小乘网明。出女子定。大乘文殊。不能出定。此之谓也）不坏入定。常见出也。问。此刹那入定。何因即是出耶。答。如幻中作兔。此兔即生是死。以有即无。入出准思。况此菩萨。以法界为身故。纵东方百千界外见法界。非是分限法故。随显全现。无碍圆融。余义准之。又约境论。理数法尔（性具宛然）如此圆融。若约智说。由达此法回动自在。广如彼释。言三乘即不尔等者。义苑云。前地不知后地功德。何以故。分破分显故。况地前以深而况浅。以断而况伏也。折薪云。各有分齐者。如初地施度。二地戒度。乃至十地智度等。不圆也。此唯得次第行布一门。华严十地。虽有此义。而亦圆融故。不同三乘定相也探玄云。此十信法。于始教中自是位也。行信等十心行。若约终教。此信但是十位。住之方便。自无别位。如起信中四种信心。五门修行。具如下卷行位章中。
    九者法门异。谓。略举十种。一彼有三佛。此有十佛。二彼有六通。此有十通。三彼有三明。此有十明。四彼有八解脱。此有十解脱。五彼有四无畏。此有十无畏。六彼有五眼。此有十眼。七彼有三世。此有十世。八彼说四谛。此有十谛。九彼有四辩。此有十辩。十彼有十八不共法。此有十不共法。余门无量。广如经说义苑云。此上所列十门法者。盖以增减者为三乘之权。圆彰者为一乘之实。何以故。谓。三乘宗中。以无穷为过。故局增减。一乘宗中。宗尚无尽故。谈十十以显无穷。其于名相。虑繁不载也言彼有三佛者。孔目云。若小乘人但立二佛。一生身佛。二化身佛。若依三乘。或一佛。谓。顿教佛。唯一无分别实性即是佛。或立二佛。谓。自性法身佛。应化法者佛。此当终教。依梵网经。但分卢舍那。报化二身二佛。不分法性身。或说三佛。法身。报身。化身。当回心教。为摄论中明其三身。或本有及修生为法身但现净土受法乐相。是其报身。八相成道相。是其化身。要问答云。小乘三乘佛。并是阿含佛。一乘佛。是义佛也。具如下卷佛身开合。言此有十佛者。晋经（三十八及四十三）离世间品（及二十七）十地品说有十佛。如要问答及孔目等解。亦如前叙。言彼六通等者。孔目六通章云。若凡夫成五通。小乘圣人得六通。初教出体同声闻。仍剩如实智。其体即空。终教即如。顿教亦同如。上来诸义。为一乘目。即是一乘。若据别教。即有十通。如离世间品说（普经三十八。亦如前法相交参处引）言彼三明等者。孔目云智无壅故曰通。宿命天眼。是明非示现。神足他心。是示现非明。漏尽亦明亦示现。天耳非明非示现。明者照达所由名为明也。十明者。此义通十地。即十地德也。不共三乘及小乘同。广如离世间品说（晋经第三十九说）言彼八解脱等者。孔目解脱章云。小乘解脱（如发智论。婆沙等明）解脱诸障。三乘解脱（如瑜伽等。及智论明）作用自在。一乘解脱无尽自在。所谓十解脱。谓。一切诸佛。于一微尘中。普现不可说不可说诸佛出世。转净法轮。调伏众生。佛刹。授记。三世出世。三世佛刹。自在之力。三世众生。诸佛佛事。所以说十者。欲显无量故。此据得普贤菩萨行法已去。即与相应（晋经三十二说十种无碍解脱。又第三十九说十种解脱）言彼四无畏等者。孔目无畏章云。初一切智无畏。二漏尽无畏。三障道无畏。四尽苦道无畏。答难不怯故名无畏。此三乘义。与小乘共。但义深浅不同。一乘无畏之义。具其十种。即无尽法。如不思议法品说（晋经第四十说）言彼五眼等者。亦如前圆教处辨（晋经四十二说十眼等）言彼说三世等者。孔目云。一乘教者。依九世入智。融九世法。成其十世。谓。过去过去世。乃至未来未来世。三世相即。及与相入。成其十世。广说如经离世间品（晋经三十八。三世各三世。总是一念。即成十世）言彼说四谛等者。涅槃胜鬘等说四种四谛。然华严有四谛品。孔目云。其有为四谛。如愚法小乘宗中具实分别。若一乘谛。别教究竟。随一世界。名字差别。有四十亿百千那由他。如是十方随应调伏。作如是说。又十谛章云。问。此之十谛。通三乘不。答。华严十谛。即是一乘（晋经二十五说）璎珞十谛。即是三乘。何以故。为随教定故。言彼四辩等者。孔目云。若约小乘。四无碍辩。是其实慧。初教其慧即空。终教即如。圆教即四十无碍。如下经第九地中说（晋经第二十七说广大四无碍智。又第三十八离世间品说十种辩）言彼十八不共等者。孔目云。此之十八。不与因同故名不共。又此十八别名。小乘不解。依如杂心。用十力。四无畏。大悲三念处。为十八不共法问。依摄论。百四十不共法。与小乘同。因何十八别名。小乘不解。答此意欲显一百四十不共法名数与小同。仍欲显彼小乘文义不同大乘故。于文中作差别说（又智论第二十四五六。明十八不共法）若一乘义。即如不思议法品不共义中说（晋经第三十一。说十种最胜无上庄严。又第四十卷。说十不共法）。
    十者事异。谓。随有舍林地山等事。皆是法门。或是行。或是位。或教义等。而不坏其事。仍一一尘中皆具足法界一切差别。事因陀罗微细成就。随一事起。皆悉如是义苑云。随有舍林等者。谓。华香云树。即法界之法门。刹土众生。本十身之体。所以逝多林重阁忽然广博。三种庄严。园林重阁虚空也。以此三种之现相。答彼海会之疑问。岂非法门耶。故云皆是。或是行位者。令彼海会顿证法界故。或教义等。普贤文殊依此开发故。而不坏其事者。坏相而作。非不思议故。（此记意谓。入法界品本会。凡有十分。其第二请分中。大众念请云。如来境界。智行。力无畏。三昧所住。自在身智等法。愿皆为说。次佛入师子奋迅三昧。现相以答此问。是名现净土分。即是现于三种庄严。经云。此大庄严楼阁。忽然广博。无有边际。金刚为地。又其逝多林。忽然广博。妙实间错。又逝多林上虚空之中。有不思议天宫殿云。无数香树云。须弥云等。探玄云。初重阁庄严。二园林庄严。三虚空庄严。光统云。严空表无为缘起。严园表有为缘起。严阁显自体缘起。故也。清凉同之。有云。然此章云舍等者。舍谓严阁。林谓严园。山谓虚空须弥山云。或总举三种现相。或是行位等者。即毫光示益分意谓。放白毫光。令海众见法界。故探玄云。照现三世法界法门。令诸菩萨得入此内故。或教义等者。探玄云。八明普贤开发分。令众生信故。前明教主自入此定。广现其事。开现法界。末有言说。今明普贤以言广说。重开前定用法界。使显现照明。令诸菩萨同入此法。次文殊述德分大意。亦皆同之。有云。此恐不然。今章意谓。随有舍等。即是法门。即行位等。然彼本会文。以约众海所证行位。及普贤开发之言教义。与今不同。思之）折薪云。事异即托事显法生解门（至相十玄云。言托事者。如经举金色世界之事。即显始起于实际之法门。一切幢一切盖等事是行体也。又如法界品云。开楼观门相。见弥勒所行因事。至菩提以楼观则菩提相。所以言显法生解也。若大乘宗中所明亦托事以显法。即以异事显于异理法。此中以事即法故。随举一事。摄法无尽故。前举旛幢等。皆言一切。所以不同大乘说也。又云。如三乘说。解而非行。如说人名字。而不识其人。若通宗说者。即行即解。如看其面。不说其名。而自识参而不杂。各住分位。三乘五乘之教。即以别教。以论别义。所以得理而忘教。若入此通宗。而教即义。以同时相应故也）并诸法显义体之意也（探玄明教体中。遍该诸法门云。如下文。华鬘宝池。香树云阁。法界法门。无非佛事。如胜音菩萨。及所坐莲华。即通人法教义。行位。因果。理事。总能发生胜解行故）复古云。谓。如善财随所遇贪（婆须密女众鞞）嗔（满足王形虐等）痴（方便命五热炙身）等。皆得法门。遇山入山法界。遇水入水法界等。皆即事即真也（集成更引镇国清凉疏。岂可一概而混。不取也）言仍一一尘中等者。义苑云。经云。华藏世界所有尘。一一尘中见法界。即斯义也。随一事起等者。例余一切也。则法法皆彼此该收。尘尘悉包遍互入者矣复古云仍一一尘皆具法界。如一尘是总相。人法。理事。因果。行位等十对。二十事法。为别相等。一一尘各如是。故得因陀罗等也今谓。仍一一尘中具足法界一切差别者。事因陀罗微细成就。准探玄中。正立理事两重因陀罗网。则此即理因陀罗也。如台宗云。修全在性。总在一念。理具三千。地具桃李。性德九界。岂非理中自有立一切法义耶。然四明错认圭山所改易起信疏。以为藏疏是圆义故。妄破云。五教皆不立理具三千。但依无明成诸差别等者。诬之甚矣。思之。随一事起。皆悉如是者。此即诸法一切性起。烦恼性起。全性起修。若非本具。曷得性起。月穿潭底。水无痕。既云具足成就。更亦言起。如何偏诟为只云性起不言性具子。斯言之玷。不可为也。三复可磨。得不慎欤。
    三乘等即不尔也。但可说即空即真如等故。不同此也。又若以神通不思议力。容得暂现。非是彼法自性如是。余可准知之义苑云。即空者幻有也。即真如等妙有也。幻有为三乘之权。妙有为三乘之实。并非一乘故。不同此也。又若神通等者。此显示三乘果门业用。故云神通暂现。此如楞严尘含宝刹。净名芥纳须弥。是也。非是彼法等者。拣非德相法尔如然也复古云。切教即空。终教即如。顿教即泯。又若下拣足指按地。并净名不思议等也（演义云。彼得业用。不得德相。今谓。清凉圭山。未知一乘谓。体相即用。用全体相。差即无差。不二宛然。何以得辨三一施设异相。所以然者。虽以起信判为圆教。而性恒沙德不约性恶谈之。尚当终教即真如义。那执是圆耶。请学者。细览勿相焉）宋本章末夹注云。第八门竟后。有所诠义理二门。成中下二卷。毕二门矣义苑云。观此之文。则所诠差别在前。应为中卷。义理分齐属后。合为下卷。清凉亦云。约所诠辨异。然贤首义分齐内第二卷中广明。由是径山写本。海东印章。皆以所诠差别居第九为中卷。义理分齐居。第十作下卷。与夫清凉指文同于一揆。若究贤首之意。既以华严一乘标题故。以一乘之义理贯其初后。今之编文。从于古也。近见题卷。不根祖训。辄有迁移。紊乱列章。义门失绪。得不谨欤（折薪意同）今谓。未晓此注是后人所加。徒费繁词。理如章首已辨之了。宜可知矣。

华严一乘教分记辅宗匡真钞卷四毕
华严一乘教分记辅宗匡真钞卷五

      日域京西华严寺住持僧浚凤潭撰


    义理分齐第九。有四门。三性同异义六义为因缘起十玄缘起无碍法六相圆融义若探玄等。约教次第。先明五教立教差别。后明圆教义理分齐。今则约乘。上来八门。已明一三施设异相。次明一乘义理分齐。若不尔者。下卷题名。既曰五教分齐义。文便不顺。故知宋本非也。义苑云。然此教海宏深。包含无外通明三性离过绝非。染净交参。双融无碍。遂成缘起力用相资。德用所因。略以备矣。然后一多无碍。炳现十玄。总别圆融。洞明六相。已上四门宗因若是。□为圆教具德一乘分齐旨趣耳折薪云。初门即同教分齐。第二门义通同教分齐。以点示摄论六义。便成圆融。即三是一。即同教义。即此以显缘起相由。即别教义也。后二门即别教分齐。何故首明三性同异耶。由此是法相所宗故。彼明三时教。皆约此立。今首明三性无碍。而显彼三性不融唯是权故也。又此三是观增故。若解三性无碍者。由上三性彼宗立此。意显三无性故。故曰依彼三性立彼无性。即成中道。即缘起无性义。今明六义。亦彼宗显种子识中具此六义。以说缘生法也。即无生缘起义上。示缘起无性故。得三性圆融。今点示六义无性缘起故。即成大缘起也。即指彼宗无性缘起。即成圆教分齐。岂不妙乎。故次成也。次摄彼缘起。以辨十玄缘起之法。后以六相。明本宗缘起之义（此乃初唯同教。次通同别。后二唯别。六相不共故等稳）复古云。略分四门。以显无尽。有谓。（义苑折薪）三性同异。因门六义。是法相所宗。吾祖点化等。误矣。如孔目一一章。皆结云上件法门。摄下诸教。通一乘三乘小乘等。在一乘即圆融具德。处三乘即一相孤门。在小乘废深论浅居凡有则唯事空文。何云点化耶今谓。定此四门。初且约终教。融前始教。次门正融终始。会同归圆。何以知者。如要问云。三性法门。文在三乘。亦通一乘用。又菩萨初起修行。先观如实因果。成入道方便。真俗随顺。观世谛则入第一义故。明护分别过等。又云。其六义及前因果理事相成。更以六法显之。所述缘起□悉遍通。随有事成。验思可解耳。此文在三乘。一乘方究竟。何以故。称法界故。准此。今章初门末结云真妄交彻等者。正当终教。次门末结云四句与六相俱为入法方便等。主伴未具。亦是终教。若归一乘。即无尽缘起方究竟也。故孔目云。一乘义者。分别有二。一者正乘（今章第三门义是也）如华严经说。二者方便乘。分别十门。上来所辨。于眷属经中欲显圆通无尽法藏。一乘教义。故于方便之处示一乘名。令进入者易得解。故作如是说。若横依方便进趣法门。即有二义。通说一乘。一由依究竟一乘教成故。何以故。从一乘流故。又为一乘教所目故。二与彼究竟圆一乘为方便故说一乘（此章初二门义是也）非即圆通自在义也。又云。一乘之法。对机以明别。非谓自相而可别。随机论别。对智以彰同。引机以会同。故寄三乘之教。却显一乘玄趣。令其闻者一往易解也。若以悉昙字音会。成无尽故也。今此四门。方便正乘。不可相滥也。思之。
    三性同异义第一要问答中唯言三性异相（施设异相。亦与此同）今云同异者。折薪云。不坏随缘等三义之末。即是不变等三义之本尔。兼下本即末义。是三性同义也。后三义。与前三义不一。此即三性异义也。只由此义故。三性同异义也演义云。言三性者。一遍计所执性。二依他起性。三圆成实性。故唯识第八云。由彼彼遍计遍计种种物。此遍计所执自性无所有。依他起自性。分别缘所生。圆成实于彼常远离前性。此中二颂。初地释遍计。次二句辨依他。后二句明圆成（已上如复古引）初中有多师义。今从护法。初句能遍计。次句所遍计。后二句明所执（论难陀释云。周遍计度故名遍计。品类众多。说为彼彼。谓。能遍计虚妄分别。即由彼彼虚妄分别。遍计种种所遍计物。谓。所妄执蕴处界等。若法若我。自性差别。此所妄执自性差别。总名遍计所执自性。如是自性。都无所有。理教推征。不可得故。或护法等。初句显能遍计识。第二句示所遍计境。后半方申遍计所执。若我若法。自性非有已。广显彼不可得故）其能遍计。正义唯六七识（安慧五八识唯有法执。七唯有人。六通二种。护法正义。六七心品。执我法者。是能遍计。五八既无计度。而不起执等）所计有多。故云彼彼。其所遍计（论云。摄大乘说是依他起。遍计心等所缘缘故。圆成实性。直非妄执所缘境故。依展转说。亦所遍计）正唯依他。为亲所缘。依展转说。亦通圆成。为□所缘。故非凡境故。非亲缘。其所执性（其相云何）若安慧等。三界心及心所。由无始来虚妄熏习。虽各体一。而似二生。谓。见相分即能所取。如是二分。情有理无。此相说为遍计所执。二所依体。实托缘生。此性非无。名依他起。若护法等。一切心及心所。由熏习力所变二分。从缘生故。亦依他起。遍地依斯妄执定实有无一异俱不俱等。此二方名遍计所执（二句依他起者）众缘所生心心所体。及相见分。有漏无漏。皆依他起。依他众缘而得起故。颂言分别缘所生者。应知。且说染分依他。净分依他。亦圆成故或诸染净心心所法。皆名分别。能缘虑故。是则一切染净依他。皆是此中依他起摄（一句圆成者）二空所显圆满成就诸法实性。名圆成实。显此遍常体非虚谬拣自共相虚空我等无漏有为离倒究竟胜用周遍亦得此名然今颂中。说初非后（已上成唯识文。又深密经。及瑜伽七十六决择。辨中边等。广明三性）上来清凉引唯识释。即始教义。其终教中。但是真如随缘成立。依他无性即是圆成。演义云。楞伽经云。如来藏为无始恶习所熏。名为识藏（又云。不思议熏。不思议变。又云。如来藏受苦乐与因俱。若生若灭。起信云。自性清净心。因无明风。动成其染心等。胜鬘经云。不染而染。染而不染。难可了知等）谓。依他是因缘生法。缘生无性。无性故空。空即圆成。更无二体。此中无性。即无遍计之性。则依他性上。无遍计性故。依他即空。空即无性之理。无性之性。即是实性。故密严经云。名为遍计性。相是依他起。名相二俱遣。是为第一义。中论云。因缘所生法。我说即是空。亦为是假名。亦是中道。义（清凉以终圆滥。俱台别教）一因缘上。三义具足。无前无后故。即有即空。不相舍离。若释三性之名。大意不殊前教。但融不融故。分性相之二宗耳（上来清凉约终教释）密严疏云。明三性义（亦约终教）二门分别。其释名云。一分别性。亦中遍计所执性也。言分别性者。谓虚妄心。构画计度。不称境故。名为分别。就能为名又此妄心于所执境遍计着故。名遍计所执性。非遍计心所执存境。名遍计性。此约能所合为名也。有人宣说。所遍计境名遍计所执。不取能执为遍计性（唯识基疏云。护法等说。唯染无记心中有法执。善无记心不能起执。因执心所执。为所遍计。熏成于种。此种名妄执习气。即见相分而熏种生）若如是者。即违道理。良以三性诸圣境界。遍计所执毕竟无法。圣人不见。既不见故。宣说三性道理。三性道理。诸佛境界。非凡愚境。如何说言毕竟无法为圣境也。佛性论师过在此矣。出其体者。分别性者。但用分别妄心筹度行解为体。后人说妄心所执妄境为体。此言大谬。依他性者。名缘起性。亦名依他起性。皆得。无伤。依分别他始故。名依他性。良以大乘一切诸法以心所作。所作诸法不离于心。以心为体。若无妄心。生死之中依他起性。不能自起。故诸经中说十二缘。为依他性。十二因缘。无明为初。故知。依他依遍计他。圆成实体。准即如常（出体即如此章下明。故不须叙）又净彰义章云。分别性者。就妄论妄。妄心虚构。集起情相。随而取舍。故曰分别。此楞伽等说为妄想。所取不真故名为妄。妄心取舍故说为想。摄论亦说 为意言分别。觉观心中言有色等。名为意言。分别自心所起境界曰分别。分别之体故说为性。分别体状。目之为相。依他性者。约妄辨真。妄起托真。真随妄转。故曰依他。真实性者。就真论真。真体常寂。无妄可随。故曰真实。分别如风。真实似水。依他如波。又依他性如绳作蛇。蛇依情作。分别如情。真实如绳。又论宣说。依他如地。又亦如矿。分别如似矿中沙石。烧融则尽。真实如金。融烧则现。明三性一异之义。此三相望。不一不异。分末异本。得言不一义。以本摄末。得言不异。如来之藏。是真实性。是性为本。恶习所熏。生无明等。与之共俱。名为依他。真外更无别他可依。就彼他变异分中。虚妄浪取。说为分别。依他之外。无别又复缘。摄一依他性。于中妄法即名分别。于中真法即名真实。故无别异。又楞伽玄云。是如来藏随缘所成。如金作环钏。密严经云。如来清净藏。世间阿赖耶。如金与指环展转无差别。准此。第八举体是真。摄本从末门。唯是有为生灭等法。摄末归本门。则唯是如来藏平等一味。如唯辨严具金无所遗。唯显于金严具不失。双存本末。法末曾二。俱泯性相。不碍双在。若虚心融会。随说皆得。若随言执着。触事成碍。又本识种子。辨新熏本有（法相三家。过有三种）今总通释。谓无始无明。与如来藏合。为习气海。通为一切染净法因。又由习气海中有带妄之真。名本觉为无漏因。多闻熏习为增上缘。又习气海中有带真之妄。为染法因。余准同前。种子与识同异者。种子但是本识功能差别。更无别体。是故生起现行。亦与本异。如海为波因。随风缘大小。起浪差别。然于海中。求差别因。了不可得。而能随缘起差别。识海亦尔觉首偈云。法性无所转。示现故有转（探玄云。随熏转众苦者。但示现转。非是实转。于彼法性。无此示现。此明不染而染。染而不染等）心意诸情根。其性悉空寂（遍计无相观。谓。八识等约执。但是虚妄。都无所有）有者无所有。彼见不颠倒（依他无性观。谓。眼耳等境。众缘无性故空）虚妄非虚妄。若实若不实。但有假言说（真实无性观。虚妄是所执性。非妄是无相性。实是无生性。不实是依他性。有无相待不实。有无俱亡。方入无性性观等）上来且约三乘始终两教。辨三性等。然要问答云。问。经论所辨三性三无性异相云何。答。三性法门本安立意。欲别法相。知其解行理事。教义分齐不同。离其慢执故。兴斯教。今就摄论引他四经明三性异相。即为大轨。初引毗佛略经。文义差别。为知诠旨法相故。二引波罗门问经。三性相从。为显理融无性故。三引阿毗达磨修多罗。具分萧然。显融事相无碍故。四有处世尊说等。圣教通目。以理会教。成智故。如是准知。此文在三乘。亦通一乘用。何以故。由此法门。应法界性无边用故通一乘用者。若约同教一乘。则的观现前刹那一念无明妄心。具三千法。即空假中。三千即一念。一念即三千。不纵不横。不前不后。则阴境转成不思议境。境即是观。谓。由一念近而复要。即阴妄事通钞理也。故荆溪云。总在一念。别分色心。一切诸法。无非心性。一性无性。三千宛然。如华严中德首偈曰。如地性一。乃至风性一。无分别（四大本具。以性夺修）贤首偈曰。文殊法常尔。法王唯一法（探玄云。法性德深一味法界。是无分别义。非是一数之一。随缘成多。而不异一味。一味湛然。而不碍种种。此二无二。如此无碍。名为甚深微妙义也。明法性一。行修即一）文殊偈曰。一切诸世间。其实无分别。（探玄云。了知众生。而常无作故无分别）非识所能识。亦非心境界（探玄意谓。言语道断。非耳识等所识。心行处灭。非心思量。此且寄终教门遮情。然清凉直约圆教释云。知即心体。直语灵知真心。异乎木石。了别即非真知。遣南宗病。瞥起亦非真知。遣北宗病。心体离念。即体之用故。问之以和。即用之体故。答以性净。知之一字。众妙之门。水南知识之言。即是荷泽之语。圭山亦承用之。噫。凉密深受此病。执谓究竟之极谈矣。皆非贤首一家之意。可知）非业非烦恼。寂灭无所住（以性融修。故探玄云。照除烦恼障。证寂灭涅槃）无明无所行。平等行世间（照除所知障得菩提。性恶融通。平等行世间。又无明者。无能照也。无所行者。无所照也。平等行世间者。绝能所而照故。行犹照也。谓。泯染碍想。而遮即照。双遮双照。无二中道。此是一乘同教所摄。彼品末结通普见。即明一切处文殊。共一切处觉首等说法。主伴无尽。一乘别教。思而可知）如来林偈曰。心如工画师。造种种五阴。一切世间中。无法而不造。如心佛亦尔。如佛众生然。心佛及众生。是三无差别（清凉解云。心者即总相之心也。三科万类。皆心造也。然心是总相。悟之名佛。成净缘起。迷成众生。成染缘起。法界染净。万类万法。不出一心。余染净二缘。各属二类。应云心佛与众生体性皆无尽。以妄体本真故。亦无尽。是以如来不断性恶。亦犹阐提不断性善。以善恶二法。同以真如而为其性。若断恶性即断真如。真不可断故。云性善不可断也。佛性即是真实之性。真实之性即第一义空。如何可断。性恶不断。即妄法本真。故无尽也。四明指要斥山外云。一念灵知。性体常寂。秖约理释。违华严心造之义。辅行释云。心造有二种。一者约理。造即是具。二者约事。即三世变造等。心法既有二造。经以心例于佛。复以佛例于生故。云如心佛亦尔如佛众生然。是则三法各具二造。方无差别。故荆溪云。不解今文。如何销偈心造一切三无差别。何□独云心造诸法。得名因耶。据他所释。心法是理。唯论能具能造。生佛是事。唯是所具所造。则心造之义尚亏。无差之文永失矣。今谓。若依清凉全同山外。皆为荆溪四明所破。不可遁也。今据探玄云。无住为本。故难思也。心起佛中。如心佛亦尔。将凡类佛。如心造凡。作佛亦尔。皆从心起。如佛众生然。将佛类凡。不可例于如佛造凡。作凡亦尔。谓。心作佛。心佛无别。心作凡夫。心凡无别。能所依同。故云无别。此是寄显终教。又释。此三缘起。融通无碍。随一全摄。余性不异故。云无差别。又释初地十愿云。众生为总。摄余九事。在众生中。意亦甚玄。应依一乘缘起无碍。总别相收。圆融之义。义隐在文。故今别显。此等消释。不可一概而混。此章正明三性一际之义。意在于此。思之）。三性同异。说有二门。先别明。后总说别总二门。说有先后。法实莫殊。先则广开义相。别明三性六义。会性相宗。后门结归一体。总说融彻全摄存泯无碍。下佛果义亦有此科（折薪义苑）至彼当叙。
    别中亦二。先直说。后决择。前中三性各有二义。真中二者。一不变义。二随缘义。依他二义者。一似有义。二无性义。所执二义者。一情有义。二理无义复古云。清凉云。三性中各有三释初一通就当性说。二约当性二义说。三对三无性说（已上义苑所引）云何三性各二义耶。遍计二者。一情有。二理无（精进慧偈云。若能了邪法。如实不颠倒。知妄本自真。见佛则清净。大疏十六日。显无相观。上半知于情有。下半知理无。如迷木见鬼。知鬼是迷有。名如实知鬼。知鬼本无。举体是木。名为见木。演义云。即遍计中二义。谓。情有理无。今知情有即是理无。则知此性即无相也。如人夜行。云月朦胧。见一杌木。以无月光。情怀怖畏。而生鬼想。众生亦尔。行生死夜。妄想浮云。蔽于慧月。□缘生法。不了性空。谓有定性。如生鬼想。鬼喻遍计。木喻依圆。若了知鬼是因迷有。则知所执定性之法。皆由妄情。知妄所执理本是无。但是依圆。为举体是木。则见依圆。故名见木。故知妄本目真。则鬼是木。见佛则清净。名为见木）依他二者。一缘生。二无性（偈云。世间言语法。众生妄分别。知世皆无生。乃是见世间。疏云。明缘起无生观。然依他二义。一者幻有。从分别生。二者无性。演义云。依他因缘而得有故。分别即他。上半所起。能生可知。下半无生。即无性也）圆成二者。一性有。二相无（偈云。法性本清净。如空无有相。疏云。明圆成无性观。初句体有。次句相无。演义云。圆成有二义。一体有。二相无。法性本清净故。是体有。如空无相故。是相无。体有即是相无。相无即是体有。本自相融。何能说之。欲言其有。则相无故。欲言其无。则即性有故。唯圆成二义少异。今云不变随缘耳准演义释。圆成二者。相无性有。即法相宗二义。约不变随缘。法性宗中二义。遍计依他二者。若法相宗遍计依他所明二义。唯约于事（谓。事无性缘生之相即无性故。唯识云。假说无生。非性全无。是始教义）圆成一义。方是于理（谓。理无性。圆成实体。本不生故。于真理中无此妄染。即空如来藏。据妄自性。道理亦无。由是故知。情有理无。缘生无性。二义各同。二宗事理各别。思之）今法性宗遍计理无。依他无性即是于理。非有即有。是理彻于事。有即非有。即事彻于理等。圆成二义。即就理上自论无碍（大疏云。遍计理无。情有。无二。依他幻相。性空。无二。圆成性空。与不空。二如不异）今谓。此章先别开三性六义者。且约终教会于始教。然清凉意。多为圆极。后人惑矣。若含圆意。总约本末。如台家云性修不二。本是真源。法尔性德。理具三千。无明性恶。佛性之异名也。末谓妄本。缘起修德。事造三千。全在性中。开惑苦等。即是三德。此二不二。本末无碍。真该妄末。妄彻真源。故指要云。三千之体随缘。起三千之用。不随缘时。三千宛然故。差别法与体不二。如金錍云。万法是真如。由不变故。真如是万法。由随缘故。迷悟三性。虽同一际。不二而二故。有遍计依圆之殊。更约一乘别教。如下十玄缘起。何劳此辨。不得斯意。难见融通。故兹预说方晓下文。
    由真不变。依他无性。所执理无。由此三义故。三性一际。同无异也。此即不坏末而常本也。经云。众生即涅槃。不更灭也义苑云。真有不变随缘。妄有体空成事（起信疏云。真如有二义。一不变义。二随缘义。无明亦有二义。一无体即空义。二有用成事义。此真妄中。各由初义故。成上真如门也。各由后义故。成此生灭门也）此中无性。理无。即是妄中体空。由体空故。与不变而无殊。故三性而一际。不舍缘而即真。故不坏末而常本也。经云等者。即净名经也。妄揽真成。众生相现。妄空无体。卓尔真常。故不复灭（折薪云。即此三性明三无性。集成云真谛中道。亦此意也）今谓。此当终教。义含圆者。万法是真如。由不变故。修在性中。真不变义。妄彻真源。体无不寂（犹如镜明。演若达多。头本自然）以性夺修。无性（镜中影头）理无（忽狂失头。狂歇本有）故云不坏末而常本也。
    又约真如随缘。依他似有。所执情有。由此三义。亦无异也。此即不动本而常末也。经云。法身流转五道。名众生故也。即由此义与前三义。是不一门也义苑云。似有情有。即妄中成事。与真中随缘。毕竟无二故。亦无异。不变性而缘起故。不动本常末也。经云等者。法身经也（亦名不增不减经）即真如随缘。成诸染法。众生现而法身不显。事能隐理。如水成波。动显静隐（折薪云。即三无性明三性义。集成云。俗谛中道）复古云。初明不异二。初不坏未常本。二不动本而常末。二明不一。由不动本。与不坏末二门异故如上此皆当终教义。兼约圆者。真如是万法。由随缘故。全性起修。真随缘义。真该妄末。相无不摄（如全镜明而起影头。本头恒具。相相宛然）似有（像生影头）情有（狂情亡有）故。云不动本而常末也。教证可知（由此应思。无住之本。两重立法。□在其中。亦可准知之）是故真该妄末妄彻真源。性相通融。无障无碍义苑云。结上合成二门。谓。真该妄末。结此随缘。妄彻真源。结前不变。性相通融。结成一际无障无碍。通理事与事事无碍。准前四五二门思之（此解但结三性同义）折薪云。是故下融上不一不异也。复古云。三彰妙。由真妄融通。一异无碍也（如上通结三性同异二义。集成云。二谛中道）通约圆结。准前可解。
    问。依他似有等。岂同所执是情有耶义苑云。似有为假。所执为实。假实相违。故成问也折薪云。问。依下等取真中随缘。此由相宗依圆是有。遍计是空。今若依他等同遍计者。遍计情有。体既是无。岂同似有等。故为此问（以始教义。难于终圆）有云。此由前明不异中。依他似有。是俗智境。真如随缘。是真智境。俱真实有。岂同所执是当情现若空华耶。故致此难。
    答。由二义故。故无异也。一以彼所执执似为实故。无异法。二若离所执。似无起故。真中随缘。当知亦尔。以无所执无随缘故若法相宗。如唯识云。由彼彼遍计。遍计种种物。护法正义。谓六七二识。能遍计心。唯依他起。所遍计境。见相二分。因缘生者（心中现相）亦依他起。依此二分（当情现相）妄执定宾。为有为无。亦有亦无。非有非无。为一为异。为俱不俱等。此二见相。方名遍计所执（若安慧义。唯自体分即依他起。见相二分亦计所执。具如述记）义苑。复古。俱当此义。即始教义。非此中意。今性宗义（谓。自体分亦遍计执）论云。以依阿梨耶识。说有无明。不觉而起。能见能现。能取境界。起念相续。彼疏释云。由梨耶有二义故。谓。由无明动真心成梨耶（别就其本。说依觉有不觉）又即此梨耶。还与彼无明为依。以不相离故（就其末位。说依梨耶有无明也）何者。谓。依迷起似故。即动真起业识。迷似为实故。即依梨耶而有无明也。又云。真心随缘之义。难名目故。或就未起。说依真如有无明。或约已起。说依梨耶有无明（今章云彼所执执似为实。是也。然指事钞云。真如随缘。即依他似有故不问者。不然。真中随缘。若就未起。何为依他似有耶）上终教义。若约圆意。诸法本融。执之为实。但由迷因。各自谓实。本头自然。执影为实。是故失头。思之。言若离所执等者。若相宗义。唯识颂云。依他起自性。分别缘所生（论记有二释。此中依他。唯说染分。净分依他。亦圆成故。或诸净心心所法。皆名分别。能缘虑故。色不相应。不离心故。义苑。复下。□但依之。非此章意。今依性宗。佛性论云。染浊依他。缘分别得成。清净依他。缘如如故）今性宗意。论云。一切诸法。唯依妄念而有差别。若离心念。则则无一切境界之相。疏云。差别相者。是汝遍计妄情所作。本来无实。如依病眼妄见空华。以离妄念无此境故。又论如实空镜。远离一切心境界相无法可现。妄境本不相应故。但以妄法理无故。无可现。如镜非不能现。但以兔角无故。无可现也问。然尔者。何故下因熏习中。即现一切世间法耶。答。彼约依他似法。是此真心随熏。所作无自体故。不异真如。今此约遍计所执实法。故无可现也。若兼圆意者。歇即菩提。思而可知。言真中随缘等者。若法相宗。不许随缘故。无此义（复古云。真如亦尔。由不守自性。而随缘成一切法）论云。以一切言说。假名无实。但随妄念不可得故。此真如体。无有可遣。以一切法悉皆真故。亦无可立。以一切法皆同如故。因熏习镜。谓。如实不空。一切世间境界。悉于中现。不出不入。不失不坏。常住一心。以一切法即真实性故（终圆可思）。
    问。如何三性各有二义。不相违耶义苑云。有无性相。不变随缘。义象既殊。宁不相背。故兹问起。复古云。但三性迢然。即法相宗意。今约彼问云何无异耶今谓。相宗无各二义。不可以三迢然。为难。此意始教二义不融故。设此问耳。
    答。以此二义无异性故。何者。无异且如圆成。虽复随缘成染净。虽现染净而恒不失自性清净。只由不失自性清净故。能随缘成染净。犹如明镜现染净。而恒不失镜之明净。只由不失镜明净故。方能现于染净之相。以现染净知镜明净。以镜明净知现染净。是故二义。唯是一性。虽现净法。不增镜明。虽现染法。不污镜净。非直不污。亦乃由此反显镜之明净。当知真知道理亦尔。非直不动性净成于染净。亦乃由成染净。方显性净。非直不坏染净明于性净。亦乃由性净故。方成染净。是故二义全体相收。一性无二。岂相违也义苑云。答以此二义等者。但有二义而无二体。由体同故。因不变而方随缘。因随缘而显不变也。犹如明镜等者。喻明也。镜喻不变（清凉云。相宗。唯以本识为镜。今依法性。亦以如来藏性而为明镜）染净喻随缘（尚终教义。若约圆教。理具三千。不随缘时。染净本具。相相宛然。无明性恶。九界三道。岂限随缘）由明现像。不变现于随缘。因像验明。随缘显于不变。二义相成。体恒无二。故云唯是一性。虽现下约离过以重明耳（清凉云。此有四位。一能现位。复有二义。一由真净故。能现染。二由真净故。不为污。二所现位。亦有二义。一由相虚故。不能污。二由相虚故。故相现。三相对位。亦有二义。一由分明现染。方显性净。二由性本恒净。令染妄现。四真净虚染。镕融一味。无碍圆融。四门一揆。则一异无碍。染净相融。方为事事无碍之镜像也。此等但当终教。观师谓圆。不然也。专约圆意。全体之用。此即变造。随缘之义。全用即体。性造无改。是不变义。故此二义无异性也。如天台云。中一十界三千诸法。在性在修。得名虽殊。其体是一。故妙乐云。镜明性十界。像生修十界。然山外净净觉固执此义。全同清凉。噫。可悲哉。今详。镜中像喻。有其二意。一如镜中能现影。诸法缘集。起无所从。不异真如故。不可坏。是终教义。二如镜中影不从外入。非刃能伤。以同镜故。不可坏也。镜明本具。染净宛然。故论云。谓。众生心。摄一切世间出世间法。又云。一切世间境界。悉于中现。不出不入。不失不坏。常住一心。以一切法即真实性故。此且约近要故。论一心。生佛亦然。此圆教意。二意天隔。请勿错滥）当知直如下合法也。非直不动下。谓不但不变成随缘。亦由随缘显不变。非直不坏下。谓。不但随缘彰不变。抑又不变作随缘。二义相资。岂成违返。是故二义下。结成上义。是以二义若非一性。同不相成。一性若非二义。则无相遍。思之令见其法。（折薪。复古。不过此意）。
    依他中虽复因缘似有显现。然此似有必无自性。以诸缘生皆无性故。若非无性。即不藉缘。不藉缘故。即非似有。似有若成。必从众缘。从众缘故。必无自性。是故由无自性。得成似有。由成似有。是故无性。故智论云。观一切法。从因缘生。从因缘生。即无自性。无自性故。则毕竟空。毕竟空者。是名般若波罗蜜。此即由缘生故。即明无性也。中论云。以有空义故。一切法得成者。此即由无性故。即明缘生也。涅槃经云。因缘故有。无性故空。此即无性即因缘。因缘即无性。是不二法门也。故非直一义性不相违。亦乃全体相收。毕竟无二也义苑云。依他中等者。似有者相假也。必无自性者。性空也。以诸下。出空所以。若非下。依他二义以相推。初若非下返推。似有若成下顺推。无性假缘从缘者必无性矣。故智论下。从缘即似有义。无性即性无义。正同中论因缘所生法。我说即是空。毕竟空者是名般若。则实相现前。此则下结指上文缘生故空也（大论八十一云。观持戒破戒。皆从因缘生。余如章引）以有空义等者（中论观四谛品偈）谓。诸法若不空。则无道无果。何以故。法定实故。故不能成缘。以今成缘。返知空耳。此则下结指上文无性故缘生也。涅槃经等者。第二十六师子吼品云因缘故法生。因缘故法灭。若如是解。斯人疾成佛。此取意也。智论缘生故无性。中论无性故缘生。各举一义。尚未同时。故引涅槃。空有双陈。结为不二法门。方穷其旨也。非直下全体双收者。谓。空故缘生。相收于性也。缘生故空。性收于相性也。性相双融。成毕竟无二也（上来皆属终教。圆意可思）。
    所执性中者。虽复当情称执现有。然于道理。毕竟是无。以于无处横计有故。如于木杌横见有鬼。然鬼于木毕竟是无。如其于木鬼非无者。即不得名横计有鬼。以于木有非由计故。今既横计。明知。理无。由理无故。得成横计。成横计故。方知理无。是故无二。唯一性也。当知。所执道理亦尔。上来直明竟义苑云。虽复当情者。谓。依他现前故。执之为有。离缘无性故。道理无（心因缘现。是依他起。当情现相。是计所执。相宗所立。如前已引）以于下出所以。如于下喻情有（此譬喻等。多如唯识杂集等而取意别）然鬼下喻理无。此是标定二义。如于其木下返显。今既横计下顺明。是故下二义相资。唯一周遍计度。故云一性也。当知下指法同喻也（今依性宗。当情现相。及未起位。无明妄念。倒心妄境。情有理无。皆准知之。亦可约圆思之）。
    第二问答决择者。于中有三门。第一护分别执。第二示执之失。第三显示其义义苑云。性本超情故。不可以情而取。所以云。般若如火聚。四边不可取。设固取之。便堕断常之过。此乃取则被焚。然后四谤全祛。百非斯绝。真义现前。举措皆入。方云。般若如清凉。四边皆得入。即显示其义矣复古云。今章三门。要问（第四十三。如实因缘义）云。菩萨修行。观如实因果。成入道方便。亦有三门。一明护分别过。二明其义。三明违之成过。但与今章二三上下。要问云。初护义者。略依灯光及燋炷明之。身心诸事准之可解。问云。燋炷生光炎耶。答。不也。炷从炎生故。又问。炎生炷耶。答。不也。炎从炷生故。又问。炎从炷生耶。答。不也。炎能生炷故。又问。炷从炎生耶。答。不也。炷能生炎故。又问。可是不生耶。答。不也。去炷炎随无故。又问。生不生俱耶。答。不也。相违故。又问。非生非不生耶。答。不也。违其因果如实生理故。解第一门竟。即今章圆成依他遍计三义也今详。要问曰。且依同时如实互为因果义。入因果义有二重。第一重内有三门（全如复古所引）第二重者。三门同前。第一门者。初约因明。后约果论。问。因是有耶。答。不也。果因故。缘成故。又问。因是无耶。答。不也。生果故。又问。因有无俱耶。答。不也。相违故。又问。非有无耶。答。不也。现见生果法故。二约果论者。问。果是有耶。答。不也。是他果无体故。又问。果是无耶。答。不也。由是果故。又问。亦有亦无耶。答。不也。一果故。不相违故。又问。非有无耶。答。不也。现有果所生故。解第一门竟（第二三门。至下当叙）。
    初门护执者。问。真如是有耶。答。不也。随缘故。问。真如是无耶。答。不也。不变故。问。亦有亦无耶。答。不也。无二性故。问。非有非无耶。答。不也。具德故。又问。有耶。答。不也。不变故。何以故。由不变故。随缘示现也。问。无耶。答。不也。随缘故。何以故。由随缘故。不变常住也。余二句可知义苑云。此中决择。问同答别。曲尽执性。初问有无等。约随缘不变二义单答。二问有无。约二义相即复答折薪云。初约本二义。顺明四句。第二反显四句复古云。初圆成有五重四句。初二四句显真如具恒沙性德故。初圆成三。一具德门问。真中随缘。依他似有。遍计情有。一性无异。则随缘既有是义。云何遣有。答。虽复随缘能成染净。必无自性。二义无异性故也。故要问答。曰炷从炎生故。炎从炷生故。有无互遮。亦斯谓也。其第三句无二性故者。如要问答云去炷炎随无故（又应更言去炎炷随不焦故也）第四句云具德故者。如要问云炎能生炷故。炷能生炎故。余准可知。复中言余二句可知者。义苑云。应问云亦有亦无耶。答。不也。无二性故。问。非有非无耶。答。不也。具德故（今谓。此但标句。单复不殊。应具足云。无二性故。何以故。由无二性。具恒沙德。摄善不善也。具德故。何以故。由具性德。无有二性。能成染净也。思之）又问。有耶。答。不也。离所谓故。下三句例然义苑云。三问有无。离计以答。离所谓者。谓。即计也。下三句例然者。皆言离所谓故。则离四种计也复古云。二离过门第三四句。离诸分别故。非情识所谓增益损减也准下出执过中。依他起性。虽具有彼有无之理。然全体交彻。空有俱融。而如所计。亦有亦无者。即成相违。具上失也。今圆成中。三四四句第三四句。准彼可解。故要问云。又问。生不生俱耶。答。不也。相违故。又问。非生非不生耶。答。不也。违其因果如实生理故。思之。
    又问。有耶。答。不也。空真如故。问。无耶。答。不也。不空真如故。问。亦有亦无耶。答。不也。离相违故。问。非有非无耶。答。不也。离戏论故义苑云。四问有无等。约离四谤以答。初言空真如者。虽是空如来藏义同。离增益谤。次言不空真如。虽具恒沙性德义同。离损减谤。即离四谛备矣折薪云。第四四句。约胜义无自性性观离四谤说。初句即胜义无自性性故云空真如。谓。胜义自性。即是所无。下一性字。即以前所无为其性。正是空真如。离增益也。次句以前胜义无自性为性。圆成实故。是不空真如也。唯识云。此诸法胜义。亦即是真如。常如其性故。即唯识实性。此离损减故也。所以今约此释者。以下依计对此四句。约生无自性性。要无自性性。二观离谤。成四句即知。祖意此约胜义无自性观离四谤也（今谓。唯识明三无性观。但始教义。今性宗句。约空不空如来藏性离谤。可知）复古云。三自体门（四五两重四句。即此门摄）言离戏论者。如孔目云。无戏论清净。由过言语觉观思惟境界故。又如佛性论明三及九戏论。随应可见。
    又问。有耶。答。不也。离妄念故。问。无耶。答。不也。圣智行处故。余句准之义苑云。五问有无。约超情造修以答。所以离妄则超情。智行则造诣复古云。后一四句。约真如自体。本离妄念。真如乃圣智行处。安得云无。余句皆圣智所行也又义苑云。余句准之者。应问云亦有亦无耶。答。不也。性无二故。问。非有非无耶。答。不也。性德圆彰故。问。此之决择真如。与夫起信广释真如同耶异耶。答。遣四句虽同。为门则异。彼局真如门。此通真如生灭二门。何以故。显随缘不变故。问。执情无量。何止于此耶。答。然执取虽多。总摄不过此四。所以四谛前。而百非斯遣矣。
    依他性者。问。依他是有耶。答。不也。缘起无性故。问。依他是无耶。答。  不也。无性缘起故问。亦有亦无耶。答。不也。无二性故。问。非有非无耶。答。不也。有多义门故义苑云。亦问同而答别也。初问有地等。约缘起无性二义单答。无二性者。全体相收故。有多义门者。谓。迷悟染净等皆缘起故（此就依他作五重四句解。折薪。复古。作六重解。如下）复古云。依他三。初具德门依他六重四句。初四重四句。以自体具德故。依他真理。而得显现。以缘起无性故。
    又问。有耶。答。不也。缘起故。以诸缘起皆无性故。问。无耶。答。不也。无性故。何以故。以无性故成缘起也。余二句可知义苑云。二问有无等。约二义相资复答。余二句可知者。例前三四二句也复古云。二胜用门（三四四句亦摄）。
    又以缘起故。离于四句。又以无性故。亦离四句。□可知矣义苑云。三又以缘起离于四句者。谓。藉缘而起故离有。缘起似有故离无。缘起无性无二故。离亦有亦无。缘起具众义故。离非有非无。又以无性故亦离四句者。谓。无性故离有。无性成缘起故离无。无性缘起相收故。离亦有亦无。无性具缘故。离非有非无（此解。依他顺圆成中。初二四句。分为单复。三合两四句。双作一重。此不可尔。初二四句。亦以缘起无性二义。绮互作句。今三四各四句。二义偏作四句。何得合之为一重耶。故折薪。复古。集成。□作两重。章有又字分之。至下当辨）。
    又问。依他有耶。答。不也。约观遣故。问。无耶。答。不也。能现无性故。下二句离相违故。离戏论故。可知义苑云。四问依他有无等。前二句约遣妄显真答。后二句约离二谤答。言约观遣故者。谓。除染分依他也。能现无性者。依他无性。即显圆成也复古云。三自体门。以观智所遣非真实有故。以真理无生非定无故今谓。此准前圆成中第四四句可解。例如空真如。约观遣故。不空真如。能现无性故。后二句全同于前。折薪云。第五四句。约生无自性性观离四谤也。
    又问。有耶。答。不也。异圆成故。又约遍计分故。又离所谓故。问。无耶。答。不也。异遍计故。以圆成分故。又智境故。余句准之。
    义苑云。五又问有无等者。约异真妄。境智以答。异圆成者。非真有也。又约遍计分者。理无也。又离所谓者。离有计也。异遍计也。相有也。以圆成分者。性同真也。又智境者。真净为智所缘故。余句准之者。应问云亦有亦无耶。答。不也。性相不二故。问。非有非无耶。答。不也。依之发智故复古云。依他有二分。净分同圆成。染分同遍计。约染分异圆成故非有也。又问。无耶。净分同圆成故非无也。是无生智所观境故。准上诸句折薪云。依他中有六重四句。若开第六为三重。应八重四句也（此依问有问无及余句故为三重然详第六。总有四个又字。则开为四生。通并前五。应九重四句。何以知者。章文之中都有九个又字。验矣。其四重者。初一重者。又问。有耶。答。不也。异圆成故。问。无耶。答。不也。异遍计故。余二句可知。第二重者。又问。有耶。答。不也。约遍计分故。问。无耶。答。不也。以圆成分故。余句准之。第三重四句者。又问。有耶。答。不也。离所谓故。余三句例然。第四重者。又问。有耶。答。不也。离妄念故。问。无耶。答。不也。圣者所行境故。余句准之。作诸余句。准前可知）第六四句。于中有三重。应知。言异圆成故者。约染分依他说为无也。以净分依他亦圆成故。言约遍计分者。由于依他中。约真实一分属圆成。约妄一分属遍计故。云无也。言异遍计故者。约净分依他说也。以染分即同遍计故。言以圆成分故者。约依他真之性一分属圆成故。云有也。
    遍计所执中。问。遍计是有耶。答。不也。理无故。问。是无耶。答。不也。情有故。问。亦有亦无耶。答。不也。无二性故。问。非有非无耶。答。不也。是所执性故义苑云。初问有无等。约二义以互答折薪云。五重四句。初重句。双约本有二义复古云。遍计有五重四句。前三为自体。后二显胜用。初重四句理无者。如绳上蛇。杌木见鬼。绳因麻有。鬼逐迷生。情有者。则知本无。妄执谓有。两亦者。无二性故。双非者。迷悟异故。
    又问。有耶。答。不也。无道理故。问。无耶。答。不也。无道理故。余句准之义苑云。二问有无等。唯约理无以答。是以答有答无。皆言无道理者。言同而意别也。故初无道理。克就无也。次无道理。翻显情有也。余句准之者。应问。亦有亦无耶。答。不也。无道理故。无二也。问。非有非无耶。答。不也。无道理故恒顺性也折薪云。第二四句。单约理无。
    又问。有耶。答。不也。执有故。又无耶。不也。执有故。又亦有亦无耶。不也。执有故。一执故。又非有非无耶。不也。执成故义苑云。三问有无等。唯约情有以答。第四句云执成故者。谓。执性即圆成也折薪云。第三四句。单约情有。第四句执成者。所执所成。不出有无之见。安得双非复古云。以第四句双非故。不言执有。乃至执成。是执所成故。
    又有耶。不也。由无相故。又无耶。不也。无相观境故（宋本云。余四准之）义苑云。四问有无等。约亡情观境以答。余句准之者。应问云亦有亦无耶。不也。境智不二故。非有非无耶。不也。洞明众德故折薪云。第四四句。约相无自性性观离四谛。初句遍计之相。如绳上蛇本无其相。离增益谤。次句是相无自性性观境。若无遍计。即不发无相观故。离损减谤。言余句准者。依圆约三无自性观。皆以后二句。离相违戏论。今例上故。云准之（复古同之）。
    又有耶。不也。无体故。无耶。不也。能曀真故。余句准之义苑云。五问有无等。约体空障理以答。余句准之者。理故问云亦有亦无耶。不也成事体空无二故。非有非无耶。不也。事能显理故折薪云。第五四句。约无体有用说。余句准之者。亦应云无二性故。所执性故。亦可第三句互夺。双泯故。非两亦。第四句双存故非双非复古云。又有下以遍计即分别性。以分别无体。又无下遍计虽无体。情执曀真如理故。余句无体曀真。准知也言曀真者。经音云。释名。曀者翳也。言云气隐翳。使不见物者。也。起信疏云。无明二义。一无体即空义。二有用成事义。无明中违他顺自亦有二义。一覆真理。二成妄心。又由无明中覆真义。真如中隐体义。从此二义。得有根本不觉。又由无明中成妄义。及真如中现妄义。从此二义。得有枝末不觉。此中遍计不觉准知。上来三性。多约终教。广开四句。护分别执竟。兼就圆教。无明本具。性恶佛性。但约修恶染碍执边。且为无体即空。是护执义。不可一律而雷同之矣。
    第二出执过者。若计真如一向是有者。有二过失义苑云。前章护执。是法本超情。此章示过。是确执乖。真便成过患。故圆觉云。以轮回心而观圆觉。彼圆觉性。即同轮回复古云。即要问明违之成过（第一重第三门）若言炷因生果。亦可恒生。常能生炎果故。增益故。若言炷不生。亦可恒不生。炎果无因不有故。损减故。炎生炷。如前可知。若生若不生相违故。若言非生非不生。戏论故。余义准之。今计三性有无。各有常断二过。要问云（第二重第三门）问。因生果。何失。答。若生者。亦可恒生。亦可恒不生。所以知之。若生者。则常生故。又若生者。现所有炎果是能生。炷。因则无所生故。是断也。又问。因不生果。有何失。答。亦有二失。若炷因不生者。则光炎无因故。是常也。又若炷不生者。既炎无自生。因复不生。不可得有故。是断也。亦生不生。非生非不生。准以思之。
    一。常过。谓。不随缘故。在染非隐故。不待了因故。即堕常过义苑云。若执真如是有。一向定实者。遂不能从缘而转故。对染之时。卓然独立。染中既无真常。何容智慧觉了。则决定是常。故云即堕常过也复古云。有三所以。即堕常也今详三所以。□约于终对始出过。一凝然真如。不作诸法。不许随缘之失。二在缠真如。唯所依性。不许受熏之失。三出障真如。正因常显。不许本觉随缘之失。谓。本觉无漏法。冥熏众生。熏彼妄心。令其厌求。成能观智。作所观境。始觉了因。觉至心源。若本觉不随缘者。何得始觉了因。是以相宗。则四智心品。皆有为摄。故成失也。
    问。诸圣教中。□说真如。为凝然常。既不随缘。岂是过耶义苑云。因上执真为有。被结属常过故。引圣教量。漫以难之。凝然者。不变之性也折薪云。佛地等经。唯识等论。皆说真如凝然。如金石应亦有过复古云。谓。诸经论等。皆说真如凝然不作诸法。此诸经论。岂堕常过耶四明云。凝然为理。出自何文此宗讲者。皆有此言。而未见文疏所出。盛将随缘及凝然二理。简于性相二宗。此乃出自贤首。天台未见此文。据理随缘。未为圆极。彼宗尚自判终教。未及于圆。岂天台之圆。同彼之终。须知。若凝然。若随缘。但据带方便义边。皆属别教。且始贤首。学通性相。位继四依。菩萨弘教。各逗机宜。盖是一类之机。宜闻一途之说。所以作此申通。未必四依有不了也。今谓。法智但见起信注疏（圭山改易）而未曾知彼凝然之所出甚焉。今试举。一二辨之。心地观经云。法身体遍众生。万德凝然性常住。又成唯识云。本来自性清净涅槃。谓。一切法相真如理。虽有客染。而本性净。具无数量微妙功德。无生无灭。湛若虚空。一切有情。平等共有。乃至其性本寂故名涅槃。慈恩疏云。谓。一切法相真如理者。即七真如中实相真如理。虽有客染等者。释本来自性。有十种义。具功德者。以能顺生诸功德故。功德性故。凝寂湛然故。无生灭。众生真性。故平等有（彼宗西明测公。释一切法相真如理之文云。是一切法通相真如。义灯主破云。真如无二。岂有一切法别相真如。此破意谓。无上依经。佛性。宝性等旧译论。以性净涅槃为通相。以三种涅槃为别相。故斥彼故也。正称相宗。反朋法性。是深责之矣。二师虽异。以凝寂湛然之理为正）又摄论。唯识。明能所熏。各有四义。谓可熏性。是所熏。遮心所及无为。世亲无性□云。非金石等能受熏习。基疏云。真如无为。即非无记。无明熏真如者。由此知。非也（演秘云。自古诸德多为此计。此论明简。故知古非。马鸣菩萨亦言。真如受熏持种。恐译者误。今谓不然。纵为真谛释谬奈何。楞伽经说。不思议熏变等。胜鬘云。染而不染。不染而染。难可了知何。皆为误也）又能熏中谓。有生灭。是能熏。此简无为（起信云。真如熏无明。无明熏真如。互能所熏。彼宗不许也）此等经论及章疏中。教理溢目。何辄为讲。者言。云未见文疏。出自贤首等耶。噫。学而不博。闻慧太狭。尚未通晓于权浅宗。何以可达渊深之妙理乎。可不耻欤。
    答。圣说真如为凝然者。此是随缘成染净时。恒作染净。而不失自体。是即不异无常之常。名不思议常。非谓不作诸法。如情所谓之凝然也义苑云。即不异无常之常者。谓。常与无常。毕竟同故。则真随妄转。妄显真常。不可作一端而拟议。故云名不思议常也。非谓下返斥情计。以彼下顺显真常。问。若云凝然常是情计者。且法相宗中。广谈真如凝然。坚如玉石。不受熏习。岂皆情计耶。答。若与之者。对小施权。得真如一分亦是常也。若夺之者。执权为了。二谛不融。岂非情计欤。故智论（应作摄论。不宋本章云智论。故误耳）云智障极旨闇。谓。真俗别执折薪云。答圣下出经论意。清凉云（大疏三上）唯识等亦说真如是识实性。但后释者定言不变。失于随缘。过归后辈。演义释云。引唯识文。结同法性。故论云。此诸法胜义。亦即是真如。常如其性故。而唯识实性。释云。既用真如唯识实性。明知。天亲亦用如来藏而为识体。但后释论之人。唯言不变故。云过归后辈（今谓。不然。深密。瑜伽。说五性别。世亲。无性。二摄论中。□释云如金石。护法成唯识论。明遮真如受熏。戒贤奘。及基师。祖承无爽。然清凉何故惟责后辈。若不许者。如阿含。发智。婆沙等。不明衍门真如法性等。岂亦过归释者耶。若谓天亲实用如来藏。不许凝然者。即此终教。而永无始教分齐。何以分二教异。又何以判为五教。故知非也。今详。盖以彼经论是教浅权。逗机带方便之义。作如是说。贤首和会。具如探玄起信义记中。辨西域二宗。思之念之）况世亲造佛性论。广用胜鬘（上皆祖文）今章出经论意。即是不异无常之常也。非正斥彼说今谓。此失章意。何者。今章非出彼教当意。正约终教。会前始教。以引浅归深故。何云非斥彼耶。故下文云。后代论师。二理交彻。全体相夺。得显甚深法。故相破返相成。是也（此中可思）复古云。如经论说凝然常者。是随缘而不变自性。即无常之常也。良以妄境从妄心生。情执为常。今言常者。真理随缘。而不失自性之常。非情谓之常也。
    若谓不作诸法而凝然者。是情所得故。即失真常。以彼真常不异无常之常不异无常之常。皆出于情外。故名真常。是故经中不染而染者。明常作无常也。染而不染者。明作无常时不失常也复古云。真如全体。动为诸法（如金全体动作狮等）而恒不变真性（如头尾等恒无非金）故无常之常。出于妄情所谓之有无。有故下引胜鬘经证义苑云。胜鬘经也。上句不变即随缘。下句随缘不变。二义双融。故不失常也今检经文云。自性清净心。而有染污。难可了知。有二法难可了和。谓。自性清净心。难可了知。彼心为烦恼所染。亦难可了知。汝及成就大法菩萨摩诃萨。乃能听受。诸余声闻。唯信佛语。故孔目云。又如来藏不染而染。据此即是生死体。染而不染。据此生死即涅槃。更无异法。今章准此可解。
    问。教中既就不异无常之常故。说真如为凝然常者。何以故。不就不异常之无常故。说真如为无常耶。答。教中亦说此义。故经云。如来藏受苦乐。与因俱若生若灭。经云。自性清净心。因无明风。动成染心等。以此教理。故知。真如不异常之无常故。随缘隐体。是非有也此中问答。全如下所依心识中。准彼可解。义苑云。教中亦说者。成上之问也。经云下引楞伽。明随缘成无常之相。如来藏受苦乐者。真随妄转。果藉因成。是以因善果乐。因恶则果苦。虽因果如斯。藏性未尝舍离。故云俱也。若生灭者。状于漂沈也。论云下引起信。明真如不守自性。随熏动作耳。故彼又云。单真不立。独妄难成。真妄和合。方有所为（今检此文。出起信疏。净影义章云。佛性有四。一不善阴。二善阴。三佛果阴。四是理性。不善阴者。凡夫五阴。真妄所集。唯真不生。单妄不成。真妄和合。方有阴生。摄阴从妄。唯妄心作。如梦中有身昏梦心作。如波风作。摄阴从真。皆真心作。如梦中身皆报心作。如波水作。从真义边。说为佛性。与胜鬘经生死肚法。是如来藏。其义相似。起信义记引曰论云等。或十地论意也）以此教理者。结前经论之理。通成上常作无常旨。故妄显真隐。亦非有也复古云。楞伽起信。证真如亦有无常义。此乃随缘而隐于真理。如水因风成波。而隐于湿性今详。引楞伽心玄云。诸识本末就八识者。诸论皆说。前七转识。虽依第八。然各自种生。非即第八。以识变识无实用故（唯识等）今依此经。非谓第八变起七转。但彼七转。皆揽第八为体而起（孔目云。达法无我。七识即与如来藏同）如揽水成波。波无异水之体。下经云。于藏识海。境界风动。转识浪起。故知。皆以第八为体。不尔岂浪异水别有自体。波浪同喻。深思可见。又本末融镕无碍门云。起信云。不生不灭。与生灭和合。非一非异。名阿梨耶识（义记云。以本从末。明不异。经云。如来藏是善不善因。能遍与造一切趣生。乃至。下云。若生若灭等）下经云。如来藏受苦乐。与因俱。若生若灭。准此。本末合举。用以为胜。又探玄云。以巾上成兔义。及兔上相别义。此二合为一际故名不异。此是以本随末。就末明不异。经云。法身（如巾上成兔义）流转五道（如兔相别）名为众生等（二义合为一际）楞伽云。如来藏（亦如巾上成兔义）受苦乐（如兔上相别）与因（即如来藏本是善不善因）俱（以本从末）若生若灭（即末七转。揽本为体而起。全本成末。故云若生灭。亦是二义。合为一际。准心玄义。若就本则名如来藏不生不灭。若从末则无明七识。若生灭等。体一义二。谓之共俱。广如下卷心识所依章解）下折薪云。清凉释云（十忍品演义钞）其如来藏真常普遍。而在六道。迷此随缘成事。受苦乐果。与七识俱（谓。如来藏是因是本。与七转识是果是末。义二体一。名与因俱。有云与七转等善恶业因俱等者。非也）不守自性而成故。七识依此而得生灭。云若生若灭（准此。贤首谓。七转果与如来藏因。若生灭等。亦若清凉释。如来藏因。与七转果俱。七识生灭。所望异而意同耳）此则如来藏。即真如随缘故。受苦乐等（笔削云。此性随善缘。起诸善性。即为善因。随不善缘。起诸不善法性。即为不善因。随善受乐性在其中。随恶受苦。性亦在中。故云因俱。今谓。长水若约终教。此解为当。然彼为究竟。却唯就性论一理遍。不晓无明本具佛性。失事当相。故台家云。理性如来。为迷悟本。立为别理随缘。谓。缘理断九。是属别教。那称圆极。今宗亦然。请。学者当着精彩鉴焉）言经云等者（宋本作论）嘉祥云。西方言论亦称经等。如智论中称发智经。以经曰论亦□无爽。或无笔误也。言随缘隐体者。无差别论疏云。以如来藏随妄染时。陷自实体故。名为空。此是自体空也问。真如是不生灭法。既不异无常之常故。说为常。不异常之无常故。得说无常者。亦可云依他是生灭法。亦应得有不异常之无常。不异无常之常义耶义苑云。问。真如下腾上圆成常无常义。述作难端。亦可下正以依他例而难之复古云。真如是不生灭。尚有常无常义^2□。例显依他是生灭。亦应得有常无常义耶。
    答。亦得有也。何以故。诸缘起无常之法。即无自性。方成缘起。是故不异常性。而得无常。故经云。不生不灭是无常义。此即不异于常成无常也义苑云。以诸缘起者相有。即无自性者性无。由斯二义。方成依他起性。此乃依真而起。故云不异常性而得无常。经云等者（净名弟子品。迦旃延章）谓。不生不灭是所依。生灭妄无常之妄。故曰是无常义。故次结云此不异等也（文）复古云。肇云。小乘以（观法）生灭为无常（义）大乘以不生不灭为无常（义无常名同）而幽致超绝（其道虚微。固非常情之所测）然亦不能明显。今说不异真常而得无常故。不异常而成无常也。则不生灭是无常。显然矣（会解依演义钞。用生肇释。有云。彼两释意。双无生灭。或双绝常无常。而独别明实相故。非此证意。今依凉疏。引庵提遮经云。不生不灭。是无常义。生灭却是常义。演义具释。今章亦应同尔。谓。性即相故。不生不灭。是无常义。以相即性故。生灭是常义。性相交彻。二义相成。证意可知。今谓。不然。此章正据净名。何以知者。既孔目云。始教终教门者。如维摩经弟子品内。为迦旃延。说不生不灭是无常义等。又金刚般若经。微尘即非微尘等。二义已齐。何籍他师以辨同异异耶。请可深思矣）。
    又以诸缘起即是无性。非灭缘起方说无性。是即不异无常之常也。故经云。色即是空。非色灭空故。又云。众生即涅槃。不更灭故等也义苑云。缘起为妄。无性为真。不坏缘而即真故。无常为常也。经云下般若净名。文显可知（指事云。初即大品经也）折薪。复古□云。经云下即净名经也（入不二品云。喜见菩萨曰。色·色空为二。色即是空。非色灭空。色性自空。如是受想行识。识空。为二。识即是空。非识灭空。识性自空。于其中而通达者。是为入不二法门。又菩萨品云。诸佛知一切众生毕竟寂灭。即涅槃相。不复更灭。又如楞伽等。恐烦不述耳）。
    此中二义。与真中二义相配可知。此即真俗双融。二而无二。故论云。智障极旨闇。谓真俗别执。此之谓也复古云。依他二义。与圆成二义。文相可知。以真夺俗。俗尽而俗常存。以俗镕真。真泯而真常存。是故此二不二。存泯同时也。引论证成义苑云。智论下返证。智障极盲闇者。无法空中道之妙慧也（梁摄论偈也。宋本智字非矣。折薪云。摄论有文）。
    是故若执真如同情所谓。而凝然常者。即不随缘隐其自体。不假了因。即堕常过也。又若不随缘成于染净。染净等法。即无所依。无依有法。又堕常也。以染净法皆无自体。赖真立故义苑云。由上问答真如常与无常。左右释成。窃虑学者执情弥固故。此结过。兼显无真有俗。俗亦堕常。以染净下出常过所以也复古云。若执真如定常。堕二过失（初约真谛。后约俗谛。总结堕过。要问如前）言赖真立者。起信疏云。生灭起必赖于真故。揽理理不失。真如未必藉生灭故。泯相不存是终教义也。
    二断过者。如情之有。即非真有。非真有故。即断真也。又若有者。即不随染净。染净诸法。既无自体。真又不随。不得有法。亦是断也义苑云。如情下约真明断。又若下约真明俗断。初则情有。非真有者。谓。情生则理丧。故非真常之有也。次则情有。不能随缘。俗无体性。独妄难成。故染净诸法。几乎绝矣。矧兹有计二谛皆断。宁不慎乎复古云。一切妄法。从缘无性。即非真有。非真有故。成其断有。真如凝然。不随缘生。缘生无故。即成断也（又如要问云。若恒生者。现所有果。是能生。因即无所生。故是断也。若不生者。既无自生。因复不生。不可得有。故是断也。二过可知）。
    第二执无者。亦有二失。一常过者。谓。无真如。生死无依。无依有法。即是常也。又无真如。圣智无因。亦即常也义苑云。谓。真如为迷悟所依故。无真则生死无依。无依有法。法成定实。不可改转。故即是常。智依真发。无真则智何所因。无因成智。是亦常情也（复古全同）。
    又无所依。不得有法。即是断也。又执真如是无。亦即是断也义苑云。断过也。无依下约无真俗断。又执下明无真真断。亦一计而二谛双断。无过斯甚矣（真俗二过。及要问断常。各有二失。准前所引可知）第三执亦有亦无者。亦具上诸失。谓。真如无二。而双计有无。以所计有无非称于真。失彼真理。故是断也。若谓如彼所计以为真者。以无理有真。是即常也义苑云。真理体绝有无。思情双计。与真相乖。故失彼真既失于真无法可诣。故堕于断也。若谓下指彼双计有无也。以双计既失其真。执为真者。正堕常有之过耳复古云。具如无二者。如理虚融。平等不二。心计有无。失真如体。即成断也。若双计有无。执为真者。无理有真。如依病眼妄见空华。即堕常也。
    第四非有非无者。戏1于真。是妄情故。失于真理。即是断也。戏1非真。而谓为真者。无理有真。故是常也义苑云。情怀儿戏于真远矣。岂非断欤。谓。双非戏属乎妄情。故云非真。而翻认为真者。此乃强执情有。故堕常过复古云。当知。真如自性。离於戏论。今谓双非是真法者。则同戏论。即成断也。妄情倒境故。非真理。强执为真。即堕常也折薪云。上四句中。初二常过为首。后二断过居先者。但义便尔（复古同）亦可互举为首。显彼所执之过有断常也。
    第二依他起中。或执有者。亦有二失。一常过。谓。已有体。不藉缘故。无缘有法。即是常也。又由执有。即不藉缘。不藉缘故。不得有法。即是断也义苑云。一常下明常过。又由下明断过。且夫依他起法。本是揽缘。无有自体。执有者。既不藉缘。法成定性。故堕常过。又假缘者。方有其法。无缘有法。无所从。宛成断过（今谓。依他执有执无。各有二失。初执有者。即遮未代有情。闻护说。执成计之失也。后执无者。依清辨义。起执等也）。
    问。若说依他性是有义。便有失者。何故摄论等中。说依他性以为有耶。答。圣说依他以为有者。此即不异空之有。何以故。以从众缘无体性故。一一缘中无作者。无作者故。由缘无作方得缘起。是故即非有之有。名依他有。是即圣者。不动真际。建立诸法义苑云。依他为有。过属断常。殊乖诸论。故此问之。答中初标有。即于空。故云不异何以下征而释之。言无作者故者。谓无定自性也。由无自性方成缘起似有。故结云是故即非有之有名依他有。此即假有之有。不同情计之实有耳（复古引宗镜录。作幻有中道之释）是即下指圣立法。不动等者。依真成有也。亦闇用净名。彼文云。依无住本立一切法演义云。不动真际。即大品意。及智论文今核。放光般若云。不动真际。为诸法立处。又云。不动等觉。建立诸法。今合二文。引证可知。
    若谓依他如言有者。即缘起有性。缘若有性。即不相藉。不相借故。即坏依他。坏依他者。良由执有。是故汝意恐堕空断。励力立有。不谓不达缘所起法无自性故。即坏缘起。便堕空无。断依他也义苑云。若谓下堕常。是故下成断。或谓等者。即计执依他有其实性。才成实性。遂不藉缘。无缘有法。即堕于常。故结云良由执有。此之执有。以防断空故。云恐堕等。不知执有翻堕断空故。云不达缘等。故结云断他故也复古云。如言有者。情谓之有。则坏缘生。以从缘生。必无自性。犹如幻事不可言有。若言有者。则不从缘。不从缘故。则非缘起之法也。坏缘起者。良由定执为有。以相宗说此缘生决定不空。若此亦破。则是断灭恶趣空（趣字非矣。如下当辨）摄。非正法故。猛意立有。非谓不达缘起无性。即坏缘生。便堕空见。失依他法（此未称欤）今详。楞伽玄云。谓。怖空恐断。励力立有。不了幻有是不异空之有故。是故乖空。则失于有。失于有者。良为取有。既失空失有。而谓立有。此是情有。非是法有。岂非具谤真空幻有。以己所见情有之法。称为佛说。是亦谛佛是也。
    第二若执无者。亦有二失。若谓依他是无法者。即缘无所起。缘无所起故。不得有法。即是断也（此即为遮末代闻清辩说。执起计之二失故也）义苑云。且依他是其假有。假有既执之为地。则缘何所起。起法不成。便堕断过。双标二过。常过留在结文。非谓偏拓耳复古云。先举断过。依他若无。应非缘生如兔角等。缘起即灭。不得有者。即成断见。
    问。若说缘生为空无故。即堕断者。何故中论等内。广说缘生。为毕竟空耶。答。圣说缘生以为空者。此即不异有之空也。何以故。法从缘生。方说无性。是故缘生有者。方得为空。若不尔者。无缘生因。以何所以而得言空。是故不异有之空。名缘生空。此则圣者不动缘生。说实相法也义苑云。以情空滥于真空故有斯问。答圣说下标即俗之真。何以下征而释之。是故下结成正义。言若不尔者。谓。若非缘生之有。而显真空者。于何法上。而说其空。故云无缘生因。以何所以等者。此是返征。是故下方顺结耳。此即下指圣洞缘。不动缘生等者。即俗而明真。是故生灭去来本如来藏复古云。中论等下。以三论宗立难。若此不破不已故。理非尽故（指事云。缘生即因。云缘出因等）圣说空者。由从缘生。所以无性。是故缘生无性。是空所以。既是从缘生法无性故空。故曰真空。不待坏彼差别法体。然后方空。是故其空未常不有。即有以辨于空言不动缘生等者。即大品（散华品）云。不坏假名。而说实相者。此也。
    若谓缘生如言空者。即无缘生。缘生无故。即无空理。无空理者。良由执空。是故汝意。恐堕有见。犹励立空。不谓不达无性缘生故。即失性空。失性空故。还堕情中恶取空也义苑云。若谓下执空成断。是故下防有堕空。若谓等者。则言生理丧。情执之空也。故次云即无空理。既失真空故。不能达法遂防有见。督志于空。不知此空却成断灭。故云情中等也复古云。如情执所谓之空。非是对妙有之真空。乃是真空所破之病。以空宗所立。从缘生不。决无自性。汰法师本无论云。非有有即无。非无无即无。故曰真空。彼谓真谛一向无物为真空。此但有三论一分空义探玄云。恶取空者。空乱意故。依宝性论。有三种过。谓实有法断灭。又以空为有物。又离色等法。别更有空（楞伽玄云。立灭色之断空为真空。此是不了恶取空故。性中不了真空。称为佛说等。集成云。百法钞云。二形等是人中恶趣。非是能取当来恶趣。但毁责为名曰恶趣空者。非也。成唯识云。拨无二谛。是恶取空。诸佛说为不可治者。遮拨为无。故说为有。述记云。若拨无识及性。即清辩等。瑜伽论举二种人。一善取空者。谓。不执空之空。二恶取空者。谓。定执空之空。由彼遍计所执无故名空。于此依他圆成有上。而所执空。二俱不信）。
    问。若由依他有二义故。是故前代诸论师。各述一义。融摄依他。不相违者。何故后代诸论师。如清辩等。各执一义。互相破耶义苑云。由幻有真空二义故。一极相顺。谓。冥合一相。举体全摄。二极相违。谓。各互相害。全夺永尽（已上禅源都序之文）是故下属初门。何故下属次门。所以尔者。谓。诸缘起法。未□有体。未曾损德。无体无坏。无二无碍。为缘起法。是则前代论师龙树等。虽说尽有之空。而不灭有。有既不损。即是不违有之空。则离有离空之真空也。无著等虽说尽空之有则不损空。空既不损。即是不违空之有。是故亦离空离有之幻有也。当知。二说全体相与。际限无遗。虽各述一义。而举体圆具。故无违也。是故举体全空之有。无著等说。举体全有之空。龙树等谈。非直二说互不相违。亦乃二义相由全摄。故无二也。若尔何故清辩。护法后代论师。亦约缘起法。却互相破耶楞伽心玄云。于缘起性。此土南北诸师。各执空有。不足为会。但西域清辩论主。依般若等经。习龙猛等宗。造般若灯及掌珍等论。确立比量。辨依他空。护法等论师。依深密等经。习无著等宗。造唯识等论。亦立比量。显依他不空。后代学人。智光戒贤。继其宗致。传芳宗不绝。今谓。不尔余如答中具引。
    答。此乃相成。非相破也。何者为末代有情。根机渐钝。闻说依他是其有义。不达。彼是不异空之有故。即执以为如谓之有。是故清辩等。破依他有。令至于无。至毕竟无。方乃得彼依他之有。若不至此彻底性空。即不得成依他之有。是故为成有故破于有也。又彼有情闻说依他毕竟性空。不达彼是不异有之空故。即执以为如谓之空。是故护法等。破彼谓空。以存幻有。幼有立故。方乃得彼不异有之空。以若有灭非真空故。是为成空故。破于空也。以色即是空。清辩义立。空即是色。护法义存。二义镕融。举体全摄。若无后代论师。以二理交彻。全体相夺。无由得显甚深缘起依他性法。是故相破。返相成也。是故如情执无。即是断过。又若说无法为依他者。无法非缘。非缘之法即堕常也义苑云。答此下约极相违全夺答云。若不空有相夺永尽。无以举体全收故。极破方极成也。何者下。谓。器钝情生。闻说依他幻有。执为定有。故云不达等。如谓者。计执也。破依他有者。情执定有。令成缘起幻有。故云方乃得彼依他之有也。又彼者。指上末代钝根众生。谓。彼闻说缘生性空者。谓。为断无。故云不达。如谓之空者。情计之断空矣。破彼谓空等者。破其计执空无。以存幻有者。即真之有。此有方成。无性真空。故云若有灭非真空故。是故下结。为成空故真也。破于空也断耳。以色即是空。幻色。即真空。则清辩夺有。尽而成空。空即是色。真空即幻色。则护法害空。尽而成有。空有相参故。极违而方极顺。故云举体全摄（下亦都序）龙树无著等。就极顺门故不相破清辩护法。据极违门故须相破。违顺无碍。方是缘起。是故前后皆不相违。余准上思之。故诸法无不会耳。是故下双结二过。如情执无。无不即法故属于断。若以无法便为依他。即不藉缘。不藉缘故。法局定常耳（复古亦引宗镜。文繁而义未尽耳）楞伽玄云。今谓。不然。前龙树中观。无著亲释。提婆百论。世亲注解。以龙树所辨。明有不异空。无著所说。明空不异有。是以二土相契。冥合为一。非直理无违诤。亦乃仰称龙树为阿阇梨。后代论师。为晓浇慧薄。闻空谓断因果。闻有谓隔真空。是以清辩破违空之有。令荡尽归空。方显即空之有。因果不失。护法等破灭有之空。令因果确立方显即有之空。真性不隐。此二土各破一边。共显中道。此乃相成。非相破也。若不尔者。无著世亲何不破于龙猛等论。而还造释。赞述彼空。后人不达其旨。随言执取。各互相违。非直俱不见理。更增□诤。得谤人法罪。如上已引。
    第三亦有亦无者。具上诸失。可以准之。问。若据上来所说依他起性有无偏取。此应不可。双取有无。应契道理。如何亦有具上失耶。答。依他起性中。虽具有彼有无之理。然全体交彻。空有俱融。而如所计亦有亦无者。即成相违。具上失也义苑云。有无偏取等者。谓。单取于有。堕其常过。局取于空。遂成恶趣（正当作取）此是偏局之失。返验。双取空有。应当与理契合。亦何失乎（复古亦同）虽具下欲夺与之。然全下约空有相即夺之。而如下据情出过。所以有无虽同。情非情异也。且依他缘起。非定有无。若执有无双定。即失。其不定缘起故。是断也。若谓如彼双计以为缘起者。以无缘有法。是即常也复古云。答下依他虽具有无。非定性有无。是故二谛俱融。不失中道。而计有无。成其过失。
    第四非有非无者。戏论缘起。亦非理也。何者。以其执者于有无中。所计不成故。即以情谓非有非无为道理也。此既非理。亦具上失。思以准之义苑云。且缘起之性。空有无二。若计双非。宁同正趣。故亦非理。此计从两亦中来。谓。双计有无。既属断常。遂执双非应契正理。不知此计宛又成非。故下结失云。戏论于缘。是计情故。失于缘起。即是断也。又戏论非缘。而计为缘起。无缘有法。故是常也心玄义云。有说依他有故非无。遍计空故非有。将为中道者。此乃语是非有非无。见乃是有是无。二见常存。将为中道。亦谤人法。或说。断无名为非有。无有可对名曰非无。此亦语是非有非无。见是断灭空见。或说。缘成似有故非无。无实体故非有。此亦语是非有非无。见乃唯是假有之见。此□唯改其语。而不破其见。莫若缘成幻有。举体荡尽。即有非有也。揽荡尽真空。以为幻有。即空非空也。以即空之有。即是即有之空（准此。台家山外云。空中无相。空中体上。更立妙假。假是有相。即是理上具于三千。谓之妙心体具。此尚不及今家终教。何况圆教乎）泯然一味中道俱离。以有即空即是空即有故。是故非有不堕于空见。非无不堕于有见。是则二见双尽。然无二法体。如不二法门品盛明此事。缘起空有。应如是知。
    第三遍计所执性中。若计所执为有者。有二过失。谓。若所执是其有者。圣智所照。理应不空。即是常也。若妄执遍计于理有者。即失情有故。是断也义苑云。既云遍计所执。何故计执者。翻成断常耶。答。谓。此性中。情有理无。全体相即故。若偏执之。则不了融即故。属断常。谓。妄执无体故。以智照之。则清净本然。今既执为实有。纵智照之。亦应不空。岂非常过欤。又遍计之性。道理是无。今强执理有。翻失情有。情有失故。过属于断（复古意。同义苑）。
    二若执遍计为情无者。即凡无迷到。不异于圣。即是常也。亦即无凡故。是断也。又既无迷。即亦无悟。亦无悟故。即无圣人。亦是断也义苑云。遍计情中是有。今计执无。则无殊圣者。故云凡夫迷倒不异于圣。既不异圣。则情不可除故。即是常。凡夫与圣无殊。即无凡迷故。即堕断。且悟因迷有。既无凡迷。亦无圣悟。圣凡拨丧。故云亦是断也复古云。定执无者。圣人见空。应是迷倒。凡夫妄见。则同圣智。即堕常也。匪唯同圣。亦即无凡。又既无凡。即无于圣。不见空花。谁是病眼（此依起信义记之文）。
    三亦有亦无者。性既无二。而谓有无。即相违故。具上失。也义苑云。性既无二者。情有理无全相即故。而谓有无者。计执两亦故。有无情隔故。即相违。且有无不二。方善兹性。既两亦双计。失彼相融。故是断也。若执双计。便为性者。失二义。而有性。即堕于常。故云具上失也。
    四非有非无者。戏论遍计。亦具上失。准之。第二执成过竟义苑云。谓。两亦既失。遂计双非。不知双非情同戏论。既成戏论。失彼性融。故属于断。又戏论非性。而计为性故。是常也。故云亦具上失复古云。第二下结。
    第三显其义者义苑云。前示执离过。故于此中明显出情之义。使人造诣。大疏云。四句之火莫焚。万法之门皆入。超情故。所以四句翻成四门复古云。此即要问三门中。二明其义。初约因明。后约果论。各有四义。今约圆成依他遍计三性顺显。今详。要问答曰。第二义者。炷因。生炎果。因是有义。由有力故。炎果从因生。是无义。依炷因生故。炎生其炷。反前可知。炎果从炷因生。是非有义。无体故。炷生光炎。炷因是非无义。为有力故。余句准可知。第二重中第二义者。因是有义。由能生故。因是无义。果家因故。缘成故。因是亦有亦无义。因成故。因是非有非无义。随定取一义不可得故果义四门。准前知之。第二门竟。今准要问。下因六义。复从兹出。思之。
    真如是有义。以迷悟所依故。又不空义故。不可坏故。余如上说。又真如是空义。以离相故。随缘故。对染故。余亦如上。又真如是亦有亦无义。以具德故。违顺自在故。镕融故。又是非有非无义。以二不二故。定取不得故。余翻说准上知之义苑云。真如下标。下三句皆然。以迷悟所依者。谓迷之则生死无穷。解之则廓尔大悟（复古云。凡圣迷悟本故）又不空义者。具足河沙性功德故（以有自体故）不可坏者。性恒不变故。又空义者。空无穷妄染故。故云离相（谓。离一切法差别虚妄相故）随缘故者。以有空义故。一切法得成（随缘无自性。如摩尼珠）对染故者。体无妄染。方能现染故（对染不染故）以具德故者。谓。统众德而空有双含。违顺自在故者。不二而二。则违。各成性故。二而不二。则顺。全相即故。镕融故者。以消事事与理而融和。此皆具有无故。真如两亦耳（具足无漏性功德故空有无量故。二义镕融故）以二不二故者。谓。真俗双泯故。是双非。定取不得故者。约互夺故。亦属双非。互存故。成两亦也（复古云。余翻准上者。如前护分别处说）今详。是有义者。初句即标。言以迷悟所依故者。论云。体大。谓一切法真如平等。不增减故。疏云。真性深广。凡圣染净。皆以为依。故受大名。言又不空义者。论云。相大。谓。如来藏具足无量性功德故。疏云。二种如来藏中不空之义。谓。不异体之相故云性德。言不可坏故者。论云。毕竟平等。无有变异。不可破坏。疏云。虽遍通染净。而性恒无二故也。所以在有为中得不变异者。以不同有为可破坏故。此则在染不破。治道不坏也。言又空义者。第二标。言以离相故者。论云。所言空者。从本已来。一切染法。不相应故。谓。离一切法差别之相。以无虚妄心念故。疏云。一切染法等者。总举能所分别皆不相应。离差别相者。离所取相故。以无妄念者。离能取见故。又以妄境从妄念生故。释显空无也。十二门论疏云。约绝法相故。是空义。言随缘故者。无差别论疏云。以如来藏随妄染时。隐自实体故。名为空。此是自体空也。又以如来藏随缘义成诸烦恼。烦恼即是如来藏中空义。是故起信论云。无明之相。不离觉性。非可坏。无行经云。若人欲成佛勿坏贪欲等（心去义云。又不见惑性空。是迷不成断。若见惑性真。或无不成断。见有惑可断。是惑而非智。若见惑性空。是智而非惑。是则见有惑之智。此智亦须断。诸惑之性空。此惑不须断。又烦恼即菩提等。此□就智见惑性。相尽地断。方为实断也）此等圣教。同明烦恼依真即空故。同真如也。言对染故者。又无差别疏云。谓。如来藏与妄染俱。不为所染故。云名为空。以真妄不相到故。如迷木杭。谓以为鬼。即依木之鬼。不到于木。以见鬼者不见木故。鬼依之木。不至于鬼。以见木者不见鬼故。胜鬘经云。烦恼不触心。心不触烦恼。云何不触法。而当有染心。是故对妄法亦有空义。起信论云。若离妄心。实无可空（疏云。以对染无。说真为空。非无如体以为空。是则明空不真不空也。）言以具德故者。起信疏云。真如门约体绝相。本觉约性功德。谓。大智慧光明义等。名本觉故。本者是性义。觉者是智慧义。是故体相二大。俱名本觉。言违顺自在者。心玄义云。违顺自在门者。善行顺理。不善违理。又约用者。摄论云。诸惑成觉分等。经云。一切众魔。及诸外道。皆吾侍也。此则虽惑而顺。虽善而违也。若约法者。诸惑。就实无非称理。如云烦恼即菩提等。善亦准此。善法存相亦。有乖真性。住事布施。不到彼岸。惑亦准此。是故或违顺相分。或即违常顺。即顺恒违。或即顺非顺。即违非违。理恒不离。思之可见。余如义苑等解。可知。
    第二依他是有义。缘成故。无性故。余准前知。依他是无义。以缘生无性故。亦准前知。依他是亦有亦无义。以缘成无性故。准前。依他是非有非无义。以不二故。随取一不得故。准前义苑云。皆言准前者。前示执中也。何以示义。却准执失之文耶。答。良以前文皆以正义斥彼过非故。今准前能斥之正义耳。有无等四门。皆以缘起义。无性义。顺而明之。随取一不得故者。既不可偏取。显是双非。余皆可知。
    第三遍计是有。约情故。遍计是无。约理故遍计是亦有亦无。由是所执故。遍计是非有非无。由此所执故。余准前思之。上来别明三性竟义苑云。遍计执性。体是横执依他起性故。两亦双非之二门。皆言由是所执故。前二各据一义明之。可知。上来下通结也。然上三性。虽合作二门。克论真妄。乃是离成六义。开合无方。然后三性备陈。黜遂情计。亡情义现。皆属别明。故此通结（然四明云。贤首唯论教道。别有四门被机。彼乃只论双亦。别有自他横竖。彼乃独论自行竖入。未是别教通方。盖是一途之说者。噫诬之甚矣。
    第二总说者。三性一际。随一全收。真妄互融。性无障碍。义苑云。三性既融。究竟无异。故云一际。一实贯三。是故举一全收矣。起信疏云。谓。一如来藏心。含于二义。一约体绝相义。即真如门也。谓。非深非净。平等一味。性无差别。凡夫弥勒。同一际也。二随缘起灭义。即生灭门也。谓。随熏转动。成于染净。性恒不动。不染而染等。然此二门。举体通融。际限不分。体相莫二。难以名目。如金与庄严具。若以金收具。具无所遗。以具摄金。金无不尽。良以二门一揆。全体遍收。此义亦然。思之可见。
    如摄论婆罗门问经中言。世尊依何义说如是言。如来不见生死。不见涅槃。于依他中分别性。及真实性。生死为涅槃。依无差别义。何以故。此依他性。由分别性一分成生死。由真实性一分成涅槃文在梁摄论魏译云梵天问经。唐译云梵问经。复古云。要问明三性异相。即为大轨（今就摄论。引他四经）初引毗佛略经。明有三性。二引婆罗门问经。证有三性。三引阿毗达磨修多罗。证有三性。四复次有处世尊说等。引常无常等三法圣教。证有三性。今引二经用证三性义苑云。依何义下问。于依他下答。何以故下征。释无差。言不见生死涅槃者。了二相之平等故云不见。净志未达此旨。故以问之。于依他中分别性者。染分同妄也。及真实性者。净分同真也。染净不二故。生死为涅槃。故曰无差别。何以故下征云。以何义故。依他二分。成生死涅槃耶。故释云。此依他性等。此约依他二分说也。若约三性说者。谓。于他依他起自性中。依遍计所执自性。及圆成实自性。遂成生死涅槃。何以故下亦是征其无差别。应答云。即此依他起自性。由遍计所执分成生死。由圆成实分成涅槃故。若如此。则三性交彻备矣。此据无性论释之今谓。不然。彼无性等。约始教义。作密意说。故彼论云。世尊依何密意。于梵问经中。说如来不得生死。不得涅槃。于依他起自性中。依遍计所执自性。及圆成实自性。生死涅槃。无差别密意。准此。相宗既为三性决了隐密不了义经。然今章据梁摄论。当终教义。作真实说。岂同于彼耶。故依真谛疏云。分别是生死即真涅槃。真实涅槃即是生死。故名无差别义。不见生死异于涅槃。不见涅槃复无生死。何以故。谓。依他性不定属于生死或涅槃故等。下释准知。
    释曰。依他性非生死。由此性因真实性成涅槃故。此性非涅槃。何以故。此性由分别一分即是生死故。是故不可定说一分。若见一分。余分性不异。是故不见生死。亦不见涅槃。由此意故。如来答婆罗门如此义苑云。此之释论乃是天亲所造。依他性非生死者。约真妄相即义。释上无差义。何以故。非生死耶。遂释曰。由此性因真实成涅槃故。此性非涅槃者。标依他非定真也。何以故下征。此性由分别下。依他亦能即妄也。真妄既能相即故。不可定说一分。言若见一分等者。二分既相即故言不异。由不异故。生死与涅槃。平等无二。故云是故不见等。义记云。生死涅槃。夷齐同贯。由此下结。如来以二相平等答其问矣折薪云。此上若依唯识说。净分依他。虽亦圆成实。而约修生不得即性。故彼论说净分亦圆成实性云。无漏有为。离倒究竟胜用周遍。亦得此名。今宗果德是修王。亦由本具故。不同彼是无漏有为也今谓。此且虽得简前始教。而当终教。尚执为圆。亦应一状领过。可悲也。
    又云。阿毗达摩修多罗中。世尊说法有三种。一染污分。二清净分。三染污清净分。依何义说此三分。于依他性中。分别性为染污分。真实性为清净分。依他性为染污清净分。依此义故说三分复古云。阿毗名对。达磨名法。修多罗名经。为对法经。此通指大乘经也（今详。非也。此依演义。问。明品钞云。此乃通指大乘经。为对法经耳。然按。成唯识引彼经偈。曰谓有大乘阿毗达磨契经中说。基疏云。此简小乘阿毗达磨。是大乘故。故清凉谬矣。盖此乃唯识教证六经中之随一经也。有十万颂。无著菩萨。即依彼经摄大乘品。造摄大乘论。思之）此解经名。亦据清凉。错也。今章复依梁摄论。故曰又云。义苑云。世尊说法下标三种法。依何义下征。于依他下释。约依他二分并总相依他。以为三分。若如此者。一性具于三分。则真妄交彻显矣。若约三性说者。则于依他起自性中。遍计所执自性是染污分。圆成实自性是清净分。即依他起性是彼二分耳。
    释曰。阿毗达摩修多罗中说。分别性以烦恼为性。真实性以清净品为性。依他性由具两分。以二性为性。故说法有三种。一烦恼为分。二清净为分。三二法为分。依此义故作是说。此上论文义苑云。分别性下所依体也。故说法下能依法也复古云。即天亲论释（更引唯识。是始教义。非此中意）若依相宗。唐译释论（无性等）云。依何密意。作如是说。于依他起自性中。遍计是杂染分。圆成是清净分。依他是彼二分。喻如世间金土藏中。三法可得。一地界。二土。三金。于地界中。土非实有。而现可得。金是实有。而不可得。火烧练时。土相不现。金相显现。识亦如是。释论云。地喻依他。金喻圆成。土喻遍计。由唯识性是依他。遍计圆成是此性分。又云。世尊有处说一切法常。乃至非常非无常。谓。依他由圆成性分是常。由遍计分是无常。由彼二分非常非无常。此是法相之释。性分隔绝。金土硕异。与终教别。如水湿性。举体成波。动波滴滴。莫不湿性。岂可同年而语哉。何况作密意说乎。故荆溪云。摄大乘前后二译。旧译即立庵摩罗识。唐三藏译。但立第八论主天亲。岂应徒尔。但恐译者。曲会私情。如摄论识分八九。及婆沙一十六字。□进退在人。何关圣旨。然今章依梁翻论。次作结归。正约终教。为后圆门入方便摄。所流所目。不相乖违也。
    又明真该妄末。相无不摄。妄彻真源。体无不寂。真妄交彻。二分双融。无碍全摄。思之可见义苑云。结上摄论两节之文。初中依也分别为生死。则真该妄末也。依他真实为涅槃。则妄彻真源也。二无差别。则交彻又融耳。次中三分。不离依他也准可知矣问。先别明中。既有此文。今何重言真该妄末等耶。答。前结别明。今结总说。□约终教。对融始教。意在于此。复古云。前标三性一际。真妄互融。后结真该妄末。妄彻真源。前后一际。要问云。此文在乘。亦通一乘用。何以故。由此法门应法界性无边用故。探玄云。约双融者。二有三无。圆融无碍。二相绝故。俱离也。
    缘起因门六义法第二义苑云。此六因义。法相盛谈。以大师约法缘起。点示归性。据义具德。融通入圆。故引摄论偈折薪云。第二门义。通同教分齐。以点示摄论六义。便成圆融。即三是一即同教义。即此以显缘起相由。即别教义复古云。唯因得有六义。果中唯有空有二义。故云因门六义法斥上两解点化等义。皆如前辨。今明。此门正融终始。会同。归圆。何以知者。章中分别融摄约教。不待辨而着矣。其别教义。如次十玄缘起要问亦如上已引竟。
    将释此义。六门分别。一释相。二建立。三句数。四开合。五融摄。六约教。第一门中有二。初列。次释。初列者。谓。一切因皆有六义。一空有力不待缘。二空有力待缘。三空无力待缘。四有有力不待缘。五有有力待缘。六有无力待缘要问曰。又一切因有六种义。一空有力不待缘。念念灭故。二有力不待缘。决定故。三有有力待缘。如引显自果故。四无无力待缘。观因缘故。五有无力待缘。随逐至治际故。六无有力待缘。俱有力故孔目云。约假实辨者。梨耶是实。余法是假。何以故。一切法唯有识故。内种子则是真实。何以故。一切法以识为本故。约内成六义辨者。即念念灭。俱有。乃至。如引显自果。必须具六方是正因义。若阙者即非正义。外道声闻。无有此法。若外种子即是假梁摄论二曰。（无著。谓。如来藏阿梨耶识为一切法种子。更明其种具中六义。即说偈云）外内不明了于二。但假名及真实一切种子有六种。念念灭。俱有。随逐至治际。决定。观因缘。如引显自果。天亲释曰。外内不明了于二者。种子有二种一外。二内。外谓谷麦等。于善恶二性不明了。是有记故。内谓阿梨耶识。于善恶二性则明了。或以染污清净为二。但假名及真实者。外种子但是假名。何以故。一切法唯有识故。内种子但是假名。何以故。一切法唯有识故。明六义中。刹那灭义。谓。二种子皆生无间。定坏灭故。恒随转义。及引自果。别明内外二法。性决定义。与待众缘。□内外种。谓此种子。然基疏云。世亲即通。然彼二皆自释。言内法如此。外法如此。至果俱有。唯言内种。即不论外（谓。果俱有。恒随转义。即种实义。故唯内种。外种是假。□体现行故。第八重变之法。故世亲论云。谓。外种子。就世俗说为种子。彼亦是阿罗耶识所变现故）无性摄论。不简差别。唯言内种有（果俱有义。如莲华根者。且举譬喻。非取外种也）孔目曰。外谷麦等。从梨耶熏变故。谷麦等假说为种。若定是种。种谷麦等。定应齐得。既不齐成。当知业为正种。故谷麦等。是其假因。此义不疑。故论文举内为外本。证内有熏又成唯识曰。诸法种各有本有始起二类。然种子义。略有六种。一刹那灭。二果俱有。三恒随转。四性决定。五待众缘。六引自果。本识中功能差别。具斯六义成种。非余。外谷麦等。识所变故。假立种名。非实种子。故基疏云。内种识变已后生麦等。复识变。以重变故。故非种子。如眼等（外麦等种。克实现行。谓。内种即第八相分故。种识所变。麦等亦是识所变现故。即是现行所变法故。云重变也）义苑云。此明种子六种差别。刹那灭者。生已无间即灭坏故。无有常住得成种子（此相宗义。许随缘）虽刹那灭。然非已灭。何者俱有。已灭生果。不应理故。是故应许。种子与是俱时而住。以此与果不相违故。虽复俱有。然非一二三刹那住。犹如电光。何者应知此恒随转。刹那刹那转转。经于多时。恒随转故。若恒随转。何因缘故。不从一切。一切俱生为避此难故说决定。虽恒随转。以诸种子功能定故。不从一切。一切俱生。虽尔。何故不一切时常能生果。为避此失。言待众缘。非一切时会遇众缘故。无过失。今此种子。是谁种子。答此问言。唯能引自果。所言唯者。若于此时能生自果。即于尔时说为种子。如此六种。是因果生义。此凭无性所释。以出六因之相。下文空有有力待缘等。皆附此六义说之。若不晓斯义。难会下文。学者至此庶几届怀（孔目曰。成唯识等。但于生死之中。辨因果相生道理。□是随转理门无真实义。当知。即是不染而染门如来藏之一义）集成云（海东记曰）俨师摄论疏云。六因十因。乃至二十因。皆具六义。是故此中名一切因。问。唯识论云。本识名言种上。必具六义。余识间断。不具恒随转。果俱有义等。何故此中一切因皆具六耶。答。唯识论义。约初教释。若约缘起秘密义。离如来藏。一切诸法。为因为果之义。永不可得。故一切因。皆具六义。此约大乘实教义也（准下。由空有义。此望自体。缘起相即。力无力义。此望力用。是相入门。异体相由。是待缘义。同体不相由。自具德故。不待缘等。思之可知）。
    二释相者。初是刹那灭义。何以故。由刹那灭故。即显无自性。是空也。由此灭故。果法得生。是有力也。然是谢灭。非由缘力故。云不待缘也梁摄论云。念念灭者。此二种子刹那刹那灭无。先生后灭无有间故。此法得成种子。何以故。常住法（唯不变法。凝然常义）不成种子（不作诸法）一切时无差别故。是故一名念念灭（举体随缘）然唐摄论及唯识等。文稍同。而义意硕异。故今章主。与孔目等拣别自着矣。下皆效之。义苑云。刹那灭义者标。何以故征。由刹那灭下释。即法无定性故空。故楞伽云。一切法不生。我说刹那义（次文云。初生即是灭。不为愚者说。无间相续性。妄想之所熏。起信疏解云。以刹那流转。必无自性。无自性故。即是无生。若非无生。则不流转。是故契无生者。方见刹那也）由此空故。方引果法。故中论云。诸法若不空。则无道无果。故空之有力也（折薪云。由无自性得成种子。种子若成。必能生果。是有力义也。由种无自性。而得生果。是不待缘义也。）然此谢灭非由缘力者。谓。大乘法灭。不待缘故。何以故。且如霜雹凋林。但为黄叶之缘。不为青叶之缘。故法灭而自灭。又如四缘生心故。心灭而不藉于缘。是以不同小乘生灭皆藉于缘。故云不待缘也（此解偏局法相始教。非此中意）复古云。搜玄云。一念念灭。此灭是空。有力不待外缘。所以有力不待缘。为同体未对缘事。自迁动故此意更详。如经云不生不灭是无常义。又论云。则知心相生住异灭。以无念等故。以四相俱时而有。皆无自立。本来平等。同一觉故。染净等法。本无自体。不觉即同本觉。无始觉之异。不同法相此遮常法常无转变。不可说有能生用故。由自体空故。得相即。由果法生。是有力用故。得相入。由是谢灭。不由缘力故。是体不相由义。若终圆教。谓。三谛中道。双遮次与不次。理可准思矣。
    二者是俱有义。何以故。由俱故方有。即显是不有。是空义也。俱故能成有。是有力也。俱故非孤。是待缘也梁论云。俱有者。俱有则成种子。非过去未来。及非相离。是时种子（即如来藏种子）有。即此时果生。是故二名俱有（唐摄论释。及唯识等。皆约生灭赖耶种现。而不约如来藏。故文同义别也）义苑云。则因与果俱。因俱有法。则彰法本是空。虽空要由俱而成有故。是有力也。既言俱。则非孤单法故。云是待缘也折薪云。上约因假果方有。是空义。今约果假因生。因有力义也。既与果俱。不是孤有。是待果为缘。果即是缘也复古云。是俱有力故。所以知者。为待外缘。唯显体空。俱成用力有力待缘非孤起也今详。孔目云。梨耶是种子必熏成。唯如来藏不守自性。随诸法缘起成似义。若终教即真如。若圆教即具一切。又准起信疏。真不变义。无明无体即空义者。是空义也。真如随缘。无明有用成事者。是有力也。经云。甚深如来藏。而与七识俱。又云。阿梨耶识。名如来藏。而与无明七识共俱。如大海波常不断绝。又论云。唯真不生。单妄不成。真妄和合。方有所为。不同法相始教。唯与所生现行果法俱现和合。方成种子。今由自体有即不有无自性义故。空相即。由能成有。力用相入。异体非孤。缘起相由。若约三谛。中道双照。随次不次。终圆可知。
    三者是待众缘义。何以故。由无自性故。是空也。因不生。缘生故。是无力也。即由此故。是待缘也梁论云。观因缘者。由此种子。观别因缘。方复生果。是故非一切时。非一切生。是时若有因。是时得生。是故不恒生。若不观因而成因者。则一切因。为一切果因。以观因缘成故。不得为因。是故五名观因缘义苑云。法不自生。待缘方生。故云是待众缘义。由无自性者。既藉众缘方生。显知。自无性也。故属其空。然虽待缘。且一法不能独生。故云因不生缘不生由不独生。正是无力。由此无力故。云即由此义。须待因缘备具方生。故云是待缘也（但当始教）有本云因不生缘生故。亦有理在复古云。观因缘是空无力待缘。所以知者。为待外缘。唯显亲因非有无力能生果也（要问云。问。未知待缘待何缘。答。此待炉油水土等外缘。不取因事及自六义也。余如次引）要问云。又经云。因因亦因因。果果亦果果者。简别因果亲□。有无力用分齐。初因者。亲因也。后因者。缘因也。亦因因者。二因相由也（果果等者。准因。亲□二果。亦相由成。可知。孔目云。此因缘义。生之分齐。以四句显之。一未成成未成。如因因亦因因等。二已成成已成。如果果亦果果等。三未成成已成。如因成果等。四已成成未成。如果显因等。此约事说。若约理论。唯是一缘起义。无异因也）因不生缘不生故。章多不字（此上多约初教。然今非止此意耳）今详。十地论云（第六地文。十二因缘。分别十门。后三门中。作四句云）缘不生。自因生故（此刹那灭及决定义）因不生。缘生故（此待众缘及恒随转）二力不俱故（此俱有义及引自果）二无力亦不俱故（上三义具足故）探玄释云。约缘起无碍门。一全有力。二全无力。谓。因望于果。有全不生。缘必全生故。云因不生缘生故。二缘望于果。亦全不生。因必全生故。云缘不生自因生故（余句准知）此有二义。一据力具有不有力故。令相入。谓。因有力时。缘必无力。是故由因有力故。能摄他。由缘无力故。能入他（缘有力等亦尔）二据体有空不空义故。有相即。谓。因体由缘。显因性空。摄同于缘。若无缘则无因故。以生果名因。无缘果不生。是时不名因。此因会归彼缘。缘是有力。无不能摄。因是空义。无不所摄。因所摄故。废己同缘。缘能摄故摄因同己。余因摄缘所等。□准思可知（此中终圆及彼寄显门意。如理应思）由无性空故。得体相即。由因无力故。得用相入。由缘全生故。异体相由义也。明知。不同唯识要。待自众缘合。功能殊胜。方成种子。但遮外道执自然因。恒顿生果而已。请精察焉。
    四者决定义。何以故。由自类不改故。是有义。能自不改生果故。是有力义。然此不改非由缘力故。是不待缘义梁摄论云。决定者。由此决定。不从一切一切得生。因果□决定。若是此果种子。此果得生。是故四名决定义苑云。由自类不改故者。谓。众生诸佛之因。不可移易。是其有义。由此有故。能招自果。是有力义。然此不改功能定故。不假他缘之力。故云是不待缘义也复古云。自类不改。如谷不生余果。所以知者。以外缘未至。性不改自成故（此等消释不过始教）有云。今宗言善种生不善法。不善种子生善现法者。即约增上缘义。今性决定。约因缘义。今谓。始教可然。若约终义。谓。如来藏不守自性。举体随缘。为善不善因。功能差别。为迷解本。流转还灭。二义决定。故自不改而能生果。故楞伽玄云。真中随缘。未□改变。即性不改。无不随缘。随缘不改。一味无二。是故不同法相唯随前熏时现行因力。生善恶等功能决定而已。又体相即。用相入。同体具德。不相由义。准可解矣。
    五引自果义。何以故。由引现自果。是有义。虽待缘方生。然不生缘果。是有力义。即由此故。是待缘义梁论云。能引显自果者。是自种子能引生自果。若阿梨耶识。能引生阿梨耶识果。如谷麦等种子。能引生谷等果。是故六名能引显自果义苑云。由引现自果者。谓。因种之功。能引生现行自果。如声闻因引生声闻果等。故是有义。此果生时。虽待众缘。但生因家之果。不生缘家之果。故云然不生缘果。即显生之有力。因虽有力。要须仗缘方生其果。故云是待缘义也复古云。如引显自果故。所以知者。待外缘时。唯显自因得自果故。引现自果。是有义。章多力字今谓。问。摄论唯识。□于引自果义。无待缘义。何故今章言虽待等耶。有云。蹑前乘便。以有此言。此解不然。今依下文。正因对缘。谓。有力不待缘。全能生故。不杂缘力故。有力待缘。相资发故。无力待缘。全不作故。此既有力待缘因缘相资发故因生自果。虽待余缘资发。但能引显自果故。简彼不待缘。不杂缘力。及与无力因归缘故。此拣别因果亲□有无力用分齐。且对显耳。其实而言。谓。如来藏缘起。无碍不思议变。不同法相于别色心。各各引生而已。相即相入。异体相由。皆准前知。
    第六是恒随转义。何以故。由随他故。不可无。不能违缘故。无力用。即由此故。是待缘也梁论云。随逐至治际者。治谓金刚心道。阿梨耶识。于此时功能方尽故。名际。外种子。至果熟及根坏时。功能则尽。是故三名随膛至治际义苑云。因随果转。不可暂停故。云恒随转。由此随转故。是有义。故云故不可无。缘会则生。不能违拒他缘。既不拒缘。显是无力。由此无力。待缘方生。故云是待缘也复古云。刹那转故。如根损益。枝等同故（无性论文）所以知者。为随他故。不可无。不能违缘故。无力也（如上所解不出初教）今详。心玄义云。今依此经。非谓第八变起七转。但彼七转。皆揽第八为体而起。是故随缘不改。一味无二。因全不作故。因归缘。又因不生。缘生故。皆此意也。此亦不同初教谓要长时一类相续。至究竟位。此遮转识。亦是相是相容异体相由门义。终圆可思。
    是故摄论为显此六义。而说偈言。刹那灭。俱有。恒随转。应知。决定。待众缘。唯能引自果梁论中偈。如上已引（孔目依彼）此举唐论。及唯识中。皆列次同。但今章与彼列不次。章与要问。就空有各二义。释。虽有稍异大旨不别。然彼摄论等。为依对于外道小乘所执之因。显示大乘缘起实种故。由遮过之渐次。以明六义。今家依地论等。为欲更会始归乎终圆。是故不全同彼。故言。文在三乘。一乘方究竟。称法界故。如下料简融摄约教。可思。
    第二建立者。问。何故定说六义。不增至七。不减至五耶唯识枢要曰。瑜伽第五。建立因有七相。总而言之。合六义中（摄论唯识）第二果俱。第三恒随转。瑜伽第二第三。义门对说。开六义中第五待众缘。为瑜伽第四第五。自余一切。六七无差别。如彼广辨。增至七等。依此作问。
    答。为正因对缘。唯有三义。一因有力不待缘。全能生故。不杂缘力故。二因有力待缘。相资发故。三因无力待缘。全不作故。因归缘故。又同上三义因中各有二义。谓。空义有义。二门各三。合唯有六故。不增减也义苑云。一因有力不待缘等者。谓。正因既有力用故。举体自能生法。不假他缘。二因有力待缘等者。谓。因虽有力。假递互相资。方能显发生果。三因无力待缘等者。谓。因既无力用。举体不能作法。既不作法。翻被缘之所收。此明正因三义。然后合作二门。谓。因之无性是空门。因之成事是有门。每门各具正因三义故。共成六义。定无增减耳折薪云。言全体生等者。即前刹那灭义。决定义。二因下即前俱有义。引自果义。三因下即前待众缘义。恒随转义今详。十地论第八云。一者有分非他作。自因生故（今章初义）二者非自作。缘生故（今第三义）三者非二作。但随顺生（今第二义）无知者故。作时不住故。然章既为正因对缘。如次三义。问。初不待缘不杂缘力。何为对缘三义。答。虽亦藉缘。全由因力。方有缘用故。相资发。离因力外。无别缘力故云不杂。非都绝缘故。亦对缘义不相违。故孔目云。必须具六方是正因义。若阙者。即非正义。
    何故不立第四句无力不待缘义者。以彼非是因义故不立。思之可见义苑云。谓。既无力用。又不待缘。焉能生法。得成其因。故不立之复古云。既自无力。又不假缘。即非因义。今约亲因能生自果故。不立也有云。地论第三句不共生。无知者故。作时不住故。是无力不待缘等者。不然。彼不共生句。即无力待缘。而非无力不待缘也。今由无力。不得相入。由不待缘。尚非同体不相由义。况为异体相由义乎。既非因义。何可立之（约教可知）。
    问。待缘者。待何等缘。答。待因事之外增上等三缘。不取自六义更互相待耳义苑云。增上缘。所缘缘。等无间缘。并上因事。是因缘（清凉疏云。非谓四缘之因缘也者。非矣）则必具四缘。为生果之因耳。不取自六义等者。拣异六因义展转相待之缘也复古云。因事即因缘也。此果上亲因故。亲辨果体故。因缘虽能亲辨果体。要待三缘。果法得成。要问云。未知待何缘。答。此等炉油水土等外缘。不取因事及自六义也。拣上因缘。及空有各三义。更互相待。今取增上等也（要问云。此显因果亲□分齐等。可准思之）问。因望缘。得有六义。未知。缘对因。亦有六义不。答。此有二义。增上缘望自增上果。得有六义。以还是亲因摄故。望他果成□缘故。不具六。亲因望他亦尔义苑云。因缘相例而问也。答中增上缘望自增上果者。如四谛为声闻增上缘故。声闻果得增上。亦得有六义。何以故。此缘还是四谛亲行。亲因摄故若望他果者。望缘觉等。便成□缘。缘既□故。因不能摄故。六因不具。若将亲因望他□缘。亦六因不具故。云亦尔复古云。答中有二义。唯许增上缘等得有六义。今增上缘。望增上果。则为亲因摄。望等流。异熟。离系。士用为□缘。亲因望他果者。四谛望声闻为亲因。望缘觉还成□缘。亦不具六（此亦不稳）今详。言此有二义者。谓。缘望自果。得有六义。若望他果。则不具六也。故孔目云。其三乘义。初教分达法空。知法次细。约事悉说。熟教已去。究竟法空。会事从理故。不多说。唯论四缘及互为因果等其二十因。由是能作因中自性之差别故。因缘得摄增上。何以故。为达法空分理得相融成故。得摄也。如水土与谷为增上。还即与自增上果（其谷果上所有地水二微等果）为亲因。亲因与亲因。互不相知。□缘亦尔。何以故。无所可知故。亲因与□因不相违。何以故。无二相故。互为因果义。亲因所摄。又总唯有因缘。此约终教。依一乘教。具一切因缘。理事。教义。人法。因果等。复要问曰。又增上缘望自增上果。还为亲因（意谓。譬如将水煮水成汤。若水望汤。是亲因缘。或火对汤。是增上缘。望汤中热。自增上果。还是亲因所收。望汤他水果。成□缘故。此喻虽鄙得理为要）故发集论会□缘。入亲因摄。又成唯识论。因缘谓有为法。亲辨自果。此体有二。一种子（谓。本识中善染无记诸界地等功能差别。能引次后自类功能。及起同时自类现果。此唯望彼。具因缘）二现行（谓。七转识及彼相应所变相见性界地等。除佛果善。极劣无记。余熏本识。生自类种。此唯望彼。是因缘性）十玄门云。若依大乘因果。亦得同时。以因有亲□故。所以有尽。若通宗明因果者。举□缘。以入亲故。皆一时成约教可思。问就因三义。因有力不待缘。亦应缘无力待因。因有力待缘。亦应缘有力待因（相资发故）因无力待缘。亦应缘有力不待因。若尔何故因缘各有六义。答。随所能待。隐显无碍。故探玄云。欲明果不自起。要从因缘。因缘形夺。复各无性斯意也。问。善恶业种。望彼本识无记果体。是增上缘。为有性决定义耶。答。只就异熟果。则虽实无记。望增上果。则界趣差别。岂不是性决定乎。况如来藏为善不善因。而俱生灭等。约教可思。问。异熟报识。界趣虽别。而体唯无覆无记。据增上果。有同性义者。何以为证。答。此尚约异熟果为虽。不成。今准唯识变易生死。性是有漏异熟果摄。于无漏业是增上果。有圣教中为无漏。出三界者。随助因说（此虽有漏识体之中。以约无漏增上缘时。望彼无漏增上果故。尚许同性。故知。有漏增上缘果。例亦应尔）何况缘起互夺。举体全收。何妨之有。故十地经云。是中无明缘行者。无明因缘。令行不断。助成行故。论曰。无明有二种。一子时。二果时。子时者。令行不断。有二种义故。缘事示现。探玄云。论（生起之文）名自因观。无明等自生因观缘事故者。谓。无明生行。是自生因。问。无明行异。云何名自。答。以行赖无明无自体故。缘力全摄。非是分故。前明不即故。说他因。此显不离。名为自因。今寻此文意。只发行无明为子时。所发之行为果时。以行是无明果故。说无明有二时。问。无明望行。无亲因义。云何说行即是无明果时。答。无明是行增上缘故。名为子时。行是无明增上果故。名为果时。言子时令行不断者。以无明为行因故。有二种义。缘事示现者。以子时为缘。果时为事故。余支二义。类此应知。又云（十观之第八门）因缘生者。理实无明望行。无因缘义。而言因缘生行者。有二义。一自种为因。无明为缘。合说故云因缘。然隐彼亲种。显此胜缘故。云无明因缘也。二但彼增上缘。望自增上果。还是亲因故。说无明为行因缘。余亦如是（清凉疏云。谓。行支但假无明为缘。非有行自体在无明中。从自而生。即他因观。但取拣余不亲生故名因。显前非后。□故名缘。非谓四缘之因缘也。演义钞中。乃引探玄之文。斥云。古德此解失意。故今拣之。若取有力增上。拣无力增上。为亲因者。于理则可。然亦非因缘故。为失意。噫。澄观僻见。何辄排斥两祖之文耶。至相大师。既依杂集。明据彰灼。道理炳如。贤首亲承彼义。汝自短绠。不构深泉。可欺他乎。若约初教。探玄问答云。集论说。无明望行。有因缘者。依无明时业习气说。无明俱故。假说无明。实是行种。缘起经说。唯增上缘。一切定有。因缘四位。谓。二是实有。一但增爱为取。无别种故。二有支中具五果种。望生有亲生义。二是假说。谓。无明时行种识为业种。又云。厌离有为。于染因观内。名他因观。为方便观。不相舍离观中。论名自因观。论云。离前支无后支观故。不离无明。即成行观。若不离无明有行者。不应言无明缘行。若离无明有行者。异则不成。是故偈言。众因缘生法。是则不即因。亦不异因。不断亦不常。况今第八名深观中。何为他因观耶。准此明知。清凉偏执法相不即义。而难于亦不异义。不晓两祖之深旨。却谤为失意者。一何昧哉。悲夫）准此。章主今依地论等。作如是说。不可偏以初教法相以为妨也。问。且增上缘得有六义如是。所缘缘。及等无间缘。亦有六义耶。答。上言一切因（六因十因）缘亦可尔。缘起具德。真如所缘缘等。一切皆有。然折薪云。答中唯许增上缘。并亲因缘。生自果有六义。其等无间。所缘缘。则无六义（复古亦同。如上已引）者。此解不然。已增上缘。此有二义。具与不具。缘还因摄。于余二缘。何得不有。若约始教不相杂乱。实缘起说。所缘缘无恒随转。及引自果。等无间缘。阙果俱有。终圆不尔。不可偏局。
    问。果中有六义不。答。果中唯有空有二义。谓。从他生。无体故是空义。酬因故是有义。若约互为因果说。即此一法为他因时。具斯六义。与他作果时。即唯有二义。是故六义唯在因中义苑云。因果相例而问。答中有二。初果中唯有下。约二义正答。若约互为下。翻覆结答。即此一法者。因之一法也。为他因时者。为他果作因时。具上六义。与他作果时者。成果满时。但有无体性空义。与酬因成有义。是以果中但有二义故。六义唯在因中（唯当初教）折薪（复古亦同）云。摄论云。阿赖耶识。与彼杂染诸法。同时更互为因。譬如明灯焰炷生烧同时更互。又如束芦互相依持。阿赖耶识。与诸转识。于一时间。互为因果。其性亦尔。释曰。此互为因果义。为因时有六义。住果时有二义也今详。言若约互为因果者。若依法相。如唯识云。谓。此正理深妙离言。因果等言。皆假施设。观现在法有引后用。假立当果。对说现因。观现在法有酬前相。假立曾因。对说现果（基疏云。识缘于此法之时。寻所从生。说之为因。说现为果。寻现世法及所生。变似未来之相。现名为因。未来为果。故言假也。而实所观之法。非因非不因。且如于因。性论离言故。非定是因。有功能故。非定不因。果亦如是。谓。大乘中唯有现法。观此现法有能引生当果之用。当果虽无。而现在法上有引彼用。用者功能。其因亦尔。观此现法有酬前之相。即熟变相等。乃至广解）准此。章主。上约体用。谓。约体。无体性故是空。约用。有功能故是有。是故唯有二义。今约现在离言一法。互为因果用说（若引后用。若酬前相）为他果之因时（种生现时。能生种子。非现熏种能熏现行）具有六义。与他因作果边（所生现行。而非所熏成种）唯有空有二义。故云唯在因中。然摄论等。赖耶转识互为因缘者（唯识云。三法展转。因果同时。同喻如折薪等引）基疏云。阿赖耶识。与诸转识。为二缘性。一为彼种子。二为彼所缘又转识与阿赖耶。亦为二缘。一于现法长养彼种二于后法摄植彼种互相生故。所生为果。即显互亦能为因也（此依三法二法展转因果同时故。此中通于种生现行。现行熏种。二种因缘。初言为彼种子者。问。第八种识。生转识现行。此现行法。从自转识种而生。非第八种而生转识。又转识通于三性。赖耶唯无记性。是异类法。不可言有性决定义。引自果义。何以赖耶与彼转识。为种生现现熏种之因缘性耶。答。凡诸法种。唯第八自体分。持摄为自体。故言。诸有漏种。与异熟识。体无别故。无记性摄。谓。本识中亲生自果功能差别。此与本识及所生果。不一不异。体用因果。理应尔故。此不约体。且约用故。明知。种子即自体分生果功能。故虽转识种。亦赖耶用故。义灯云。种是识用。不一不异故。摄用归体。说为法因。是也。今此因缘。既有二性。谓。能持体分。是增上缘。若不与力。转识自种。不能独生。彼所持种。即亲因缘。自体辨生果义。以此二缘必不相离故。种生现行因缘义成。又现行熏种因缘性者。谓。本识唯所熏故。非为能熏熏生自种。若诸转识。不熏彼种。第八亲种。谁为能熏。故缘可生实法时。必熏本质种子。故知。转识缘第八时。可熏彼种。故言。则第八识。为六七识之所缘故。为相分熏。以其相分若从本质。即第八摄。无覆无记。即第八摄。或从能缘。亦通三性。是转识摄。故义灯云。不可说离见质定随一故。既约相分熏。则转识相分。熏赖耶种。引自果义。本质相分。熏无覆种。性决定义。约能熏用。非能熏体。应知。转识与赖耶种。亲因缘义。此有二性。谓。能熏体。即转识自体分故。是增上缘。要辨自果用。是相分因缘故。二缘性。必不相离。准前可知。问。转识熏赖耶种。如向所辨。且如转识熏自种时。亦为赖耶相分故。为与赖耶有因缘义耶。又如转识现行。从自种生。而赖耶与转识。名因缘。例此亦尔。答。故瑜伽说。依同生同灭。熏习阿赖耶识。后后转识。转更增长。义灯云。准此。但似与后后转识。为因缘。不言与赖耶而作因缘。又基疏云。非彼自种子可言转识更与本识互为因缘等。凡论因缘。约识自体。然转识熏自种者。虽为相分。不生彼自体故。何为因缘。转识现行。从自种生。是名因缘。何者。受熏诸种。不为赖耶自体。持种彼种。名为赖耶自体。所持自种。能熏已谢。偏属能持。所熏自种。犹有从能熏义故。不同也。广如彼宗消释料简。然虽通种现。正具六义。唯在种子。其现行熏为种子因。唯约因缘。虽有性决定义。引自果义。余义不具。是彼正义。故当初教。若约终教已上。现行皆具六义。然此中未约教辨故。故次兴问答。至下当解。
    问。若尔现行为种子因。岂得有六义义苑云。蹑上六义唯在因中而问也（此不稳矣）故将为种之因。以难现行之因（之字作为者。可也）还有六义不复古云。谓。现行七转识。为种熏阿赖耶。岂有六义折薪云。问。若下蹑上互为因果难也（具应云蹑上为他因时。具此六义之文。而始方可也）如第八识中种子为因。即有六义。从种发现。现行即是果义。此果唯有二义（种子生现行时）此现行果。复熏第八成种。则现行还得为因。种子却是果义（现行熏种子时）此现行为种子因时。应亦有六义。今云岂得有六义者。岂得之言。由摄论唯许第八种子有六义故也。
    答。随胜不具。如论说种子有六义。此约初教。若约缘起秘密义。皆具此六义。此约终教。以此教中。六七识等。亦是如来藏随缘义。无别自性。是故六七识。亦具本识中六义也。思之可见义苑云。答中约随他殊胜之缘。不必具六耳如论等者。摄论所明六义。皆就种子说之。既云种子。则未显真熏。故判云此约初教。若缘起秘密义者。谓。藏性随熏。不思议变故。云秘密。随功立义故。云皆具也。真妄因成故。判云终教。以此教下。明真妄和合为因之相。可知折薪云。前七转识现行。皆随强胜缘转。非属亲因（复古亦用此解。□恐非矣）虽有熏种义。然不具六义。既现行七转识。此有生灭。胜用。增减等缘（能熏四义）方熏成种。则知。但是缘力。非是因力故。唯种子识有六也（此解不知七转熏种已。有性决定。引自果义。亦是因缘。若非因力。何故摄论等。说互为因耶。然转识现行。阙恒随转故。不具六。唯有五义。不名种子。如次具辨）又云。答中约二教不同。现行为因时。或无六义。约始教说。或有六义。约终教说。若终教。本识既通如来藏。能熏七识现行。皆如来藏随缘成故。约能所互熏为因义边。皆有六义（集成引演义钞。依楞伽说。未稳）以此则知前科约互为因果。说因有六义。乃约终教说尔若约始教唯种子有六义。虽有种现互熏。然而现行不具六义故（未稳）指钞云。随胜不具者。谓。随胜说。种得有六。现行不尔。劣故不具等（基疏七末云。唯说种子是因缘。依显胜说。非尽理言。云何显胜。谓。常相续故胜现行。如谷生芽。相显于现行故。今言显胜。今谓。此约因缘论种现胜劣。而非约具义优劣。今章以许现行亦是因缘故。云现行为种子因。故答中正随种现具义胜用。辨其具阙。若随因缘显胜者。种具因缘。现行不具。既非尽理。既非尽理。何故章言此约初教。更有妨难。三法展转因果妙理。是初教义。若言随胜现行不具因缘者。皆非彼义。误也）今详。唯识曰。一刹那灭。谓。体才生无间必灭。有胜功力。方成种子。基疏云。显种子义。谓有为法有生灭故。于变位。能取与果。有胜功能。方成种子。论曰。三恒随转。谓。要长时一类相续。至究竟位。方成种子。此遮转识。转易间断。与种子法不相应故。此显种子自类相生。基疏云。六识三受转变。皆境易脱故。问。第七识（现行）亦至金刚心方断。何不名种。答。十地等中。以转变故。缘境易脱故。未对治已。即转变故。种子不然。即是与果（现行）不俱有名种。此阙恒与果俱一义。若阙一义。得名种子。其第七识。阙恒随转。应名种子。此不应尔。今于此中。正以生灭（第一刹那灭义）恒转（第三）显种子义。余（第二第四）但别遮非正显故。其第七识为种子不成。若缘具。胜种子势增。有胜与果用起之时。方名种子。广如彼解。准此。章意谓。七转现行心心所等能熏之法。为所熏成种果之因。随胜用说。则六七现行。既阙恒转。无正显义。故不具六。其种子有胜用故。摄论等。说种有六义。遮余非种。成唯识云。唯本识中功能差别。具斯六义。成种。非余。此约始教。斯义可思。言若缘起秘密义等者。指钞云。谓。如来藏随缘八识。皆具六义。唯普贤机。得能知之。非三乘人所知之义。故云秘密。（此解不然杂滥终圆）苑薪如上。复古云。约终教。余现行转识。既通如来藏。能所互熏。得有六义（文）如前所引。楞伽玄云。诸论皆说。前七转识。虽依第八。然各自种生。非即第八。今依此经。非谓第八变起七转。但彼七转。皆揽第八为体。而起。岂浪异水。别有自体。是如来藏随缘所成。如金作环钟。密严经云。如来清净藏。世间阿赖耶。如金与提环。展转无差别。故云无别自体等。思之。
    第三句数料简者。即有二种。一约体。二就用义苑云。有无克体。六义彰用。谓。开合不恒故论句数（文）复古引探玄云。此门（缘起无碍）有二义。一据力。具有不有义故令相入。二扰体。有空不空义故有相即（此解不稳。彼释四句。诸论不同。略有五说。其第五门。约缘起无碍之说也。故对今章。当次十玄缘起。非约因六义。思之）今详。次下章文云。又以用收体。更无别体故。唯相入。以体收用。无别用故。唯是相即。此依因六义内准之。故知。约十玄。则曰常即入。约因门。则曰唯即入。此中可验矣。
    初约体有无而有四句。一是有。谓。决定义。二是无。谓。刹那灭义。三是亦有亦无。谓。合彼引自果及俱有无二。是也。四非有非无。谓。合彼恒随转及待众缘无二。是也。义苑云。决定功能定故。配有句。刹那灭生无间灭故。配无句。引自果是有。俱有是无。此二无二故配两亦句。恒随转是有。待众缘是无。是二不二相非故。配双非句（文）复古云。一决定义。谓。自因生自果故。二刹那灭义。谓。生已无间即灭坏故。三亦有等。谓。唯能引自果故。又因果不相违故。四非有等。恒随转。如根损益枝等同故。及待众缘会遇众缘。即因不常生也（此意虽通。不过初教）今详。所谓缘起之法。似有即空。空即不空。复还成有。有空无二。一际相融。二见斯亡。空有无碍。何以故。真妄交映。全该彻故。空是不碍有之空。即空而常有。有是不碍空之有。即有而成空。故有即不有。离有边有。空即不空。离无边空。空有摄融。一无二故。空有不相碍。开互夺故。双离两边。故经（净名）云。深入缘起。断诸邪见。有无二边。无复余习。又经云。甚深如来藏。恒与七识俱。二种摄受生。智者则远离。又云。染而不染等。此中四句。准此可解。以有即空而不有（即空之有。性决定义）以无即有而不无（即有之空。刹那灭义）无有全收。不二而二故（空有两存。引自果。及果俱有义）有无互夺。二而不二故（空有两夺。恒转待缘）以有即空故。不住生死。以空即有故。不住涅槃。一块而两存故。亦住生死。亦住涅槃。两夺而双泯故。不住生死。不住涅槃。其犹水波喻。高下相形是波。湿性平等是水。波无异水之波。即波以明水。水无异波之水。即水以成波。波水而不碍殊。水波殊而不碍一。不碍一故。处水即住波。不碍殊故。住彼而恒居水。是故双离两失。永绝百非矣。
    就用四句者。由合彼恒随转及待众缘无二故。是不自生也。由合彼刹那灭及决定无二故。不他生也。由合彼俱有及引自果无二故。不共生也。由其三句各合其六义。因义方成故。非无因生也。是则由斯六义。因缘全夺。现缘起胜德。义苑云。初句合二义。是待缘故。云不自生也。二句合二义是不待缘故。云不他生也。三句合二义。是有力故。云不共生也。四句总其六义。方为正因故。云非无因生也。是则下明以性就缘。缘无定性故。云因缘全夺。理现情亡故。云缘起胜德（文）折薪云。第三句合俱有及引自果者。以此二□是有力待缘义故。自既有力。又须待缘。既假二义。故知和合无性也。第四句云由具三句等者。此以三位破无因。非谓此中以无因立有因也。故次云由斯六义因缘夺等（文）复古引探玄云。释此四句。诸论不同。略有五说。一约破外道。谓。诸法不从冥谛自性生故。云不自生。二不从梵天自在天等生故。云不他生。三亦非微尘大种和合生故。云不共生。四亦非无因自然而起故。云不无因生等（今谓。此唯约小教初教始门释。非此中意）是则下结成。空有全夺。其执两亡。然执既尽。其德自显也（文）今详。探玄云。二约破二乘。一谓。诸法不定从自同类因生故。云不自生。二不定从彼异熟因生故。云不他生。三又亦非彼俱有因生故。云不共生。四小乘中。许无明支前不正思惟。托虚而起。似若无因。今亦不尔。故离无因（约初教中回心教释）三约法显空。一果不自起。名不自生。二自既不立。对谁辨他。又他亦名自。皆不成自。云何他生。故云不他生。三自他因果。既各不成故。云不共生。四离因缘外无别果法故。云不无因生（此约空相始教）此上三重。如般若灯论等说。四约因缘形夺。对法论云。自种有故。不从他。待众缘故。非自作。无作用故。不共生。有功能故。非无因（始教终门）凡诸缘起。但亡双句。已为甚深（终教）况总亡四句（顿教）是故缘起最极甚深（此中含始终顿三意。今章正在于此）五约缘起无碍门（此约圆教。故略不叙。然复古向引此门。非此中意。如上已斥。今则正当形夺门义耳）。
    故地论云。因不生。缘生故。缘不生。自因生故。不共生。无知者故。作时不住故。不无因。随缘有故。又集论云。自种故。不从他。待众缘故。非自作。无作用故。不共生。有功能故。非无因。义苑云。此论与下集论有二意。一皆明四性推扯。显法无生之义。不共生言无知者。谓。无共和了作用故。作时不住故者。谓。不涉自他故。二显缘起义。因不生者。因全无力。缘生故者。缘全有力。下句例知。今正用此意。证成上义。又集论下。然兹与夺意显无生。故中论云。诸法不自生。亦不从他生。不共生无因。是故知无生（文）复古云。约因缘形夺（探玄五说之中。即第四门。如上已引。皆无生观义也。次举探玄。亦如向引）
    问。此六义与八不分齐云何。答。八不据遮。六义约表。又八不约反情理自显。六义据显理情自亡。有斯左右耳。义苑云。八不六义。事不相类。何以关涉而为问耶。答。建义虽别。显理犹同。故兹问答。文义可知（文）言八不者。谓。三论宗夺明二谛八不。源在佛说。如璎珞经。不增减经。及中观论。遮情表德。终圆二教。三一义别。谓。存泯之即不即。及入不入。具德之融不融。与尽无尽。如理宜知。今约三乘遮表。若约一乘遮情表德。如下十玄缘起处明。故探玄云。是故无尽大缘起法。无碍自在。皆从此门而开现矣。意在于此。可审。又八不用在遮情。六义功在显理。朝暮四三。如左右手在于一身耳。
    第四开合者。或约体唯一。以因无二体故。或约义分二。谓。空有以无自性故。缘起现前故。或约用分三。一有力不待缘。二有力待缘。三无力待缘。初即全有力。后即全无力。中即亦有力亦无力。以第四句无力不待缘非因故。不论也。是故唯有三句。义苑云。虽有六义。皆一因故。故合之为一。次展转开。云谓空有者。标二义。以无自性故。释空。缘起现前故。释有也。约用者。力用也。初列三句二。初即下标三用。是故下结。
    或分为六。谓开三句入二门故。如前辨。或分为九。谓。于上三义。随一皆具彼三故。何以故。若非有力。即无无力。是故随一具三故。有九也。义苑云。二门者。空有二门。空有各三故成其六。如前辨者。释相中也。谓。于上三义者。指用中三句义也。随一皆具彼三者。每一义中具三义故。何以故者。征一具三之所以。若非下。约力用相资而释也。
    又分十二。谓。于上六义。空有二门。不相离故。随空即有。随有即空。空有有六。有空亦六。故十二也。义苑云。若据上文。空有但各具三。今以相即故。各具六。共成十二。耳。
    或分十八。谓。于上六义中。一一皆有三义故。一体有无。二力有无。三约缘待不待。三六成十八也。义苑云。或分下标数。谓于下释。体则空有。力则力用。缘则互缘。六义中各各具三故。结云三六成十八也（文）复古云。一约体。有空不空义。二约用。具有不有义。三约缘。有待不待义。三六成十八也。
    或分为三十六。谓。于上六义。随一皆具六。何以故。若无一。余皆无故。余门思准之。义苑云。或分下标数。谓于下释。约互相资故各具六。何以故者。征具之所以。以若下释。阙一非真因。一因既尔。余之五因皆然。故云余门思而准之。然上从一至多。递互资发。意显无尽缘起耳。思之。
    第五融摄者。然此六义。以六相融摄取之。谓。融六义为一因。是总相。开一因为六义。是别相。六义齐名因。是同相。六义为不坏相。是名异相。由此六义。因等得成。是成相。六义各住自义。是坏相。义苑云。以体从义。彰性德之无涯。以义融体。显因起之遍周。故兹融摄。六相融通。义如下辨（文）复古云。要问曰。其六义。及前因果理事相成。更以六法显之。所谓总总成因果也。二别义别成总故。三同自同成总故。四异诸义自异显同故。五成因果理事成故。六坏诸义各住自法。不移本法故。所述缘起。□悉遍通。随有事成。验思可解耳（彼次文云。此文在三乘。一乘方究竟。何以故。称法界故）
    问。六义六相分齐云何。答。六度据缘起自体。六相据缘起义门。以法体入义门。遂成差别。义苑云。六义据体。所依体事也。六相据义。周遍含容也。以法体入义门。则参而不杂。故曰差别（文）复古云。初正问答（集成同）搜玄云。六义六相共成者。六相有二义。一顺理。二顺事。此二义中。顺理义显。顺事义微。今据自体义门分异。为此经主别将六相照令入理故。
    如以六义入四句。顺去非故。即顺三乘。入相。显自德故。顺一乘。是故四句与六相。俱为入法方便也。折新云。如以下况显。以三乘可见义边。况出一乘自德也（文）义苑云。法随义异。遂分权实之殊。是以显是为门。去非则离谤。未彰无尽。故顺三乘。若未交参。六相实德。以之融明故。顺一乘。是以四门六相。□为入果法之先容也（文）复古云。如以下。二辨余义。四句则体用二种。如前句数料拣中列。入方便者。探玄云。泛论方便有三种。一切起方便。谓。如加行发起根本。即七方便等。二无住方便。谓。由悲智巧相导引。不住生死及涅槃故。如方便义等。三集成方便。谓。诸缘起巧相集成。如六相方便等（文）孔目云。与彼究竟圆一乘为方便故说乘。非即圆通自在义也（文）集成云探玄第九云（二种类者）不自不他生等四句。及不有不无等四句。并不生等八不十不等。皆悉会事入理。是此流类。但彼等入理。以顺一寂。今此入理。圆融彼事。便相即相入。成普贤法。有斯左右耳。
    第六约教辨者。若小乘中法执因。于此六义。名义俱无。义苑云。小乘由法执所障。不能达法唯心。尚无熏种。岂有缘起之六义乎。是故名义俱无也（文）复古举孔目云。依小乘教。六因四缘。相摄不与三乘义同。何以故。不原因缘理故。今六义。小乘名义俱无（孔目又云。小乘因果数少。未达法空。不尽大理。故不具说）
    若三乘。赖耶识。如来藏法无我因中有六义名义而主伴未具。义苑云。若三乘下通始终二教。若单说赖耶种子六义。是始教。若赖耶具如来藏性缘起六义。是终教。而主伴未具者结权（文）折薪云。若唯赖耶法无我因种有六义。即终教。通如来藏之赖耶。法无我因中种现。互为因果。就因义边。通一切因。皆有六义。即终教（文）复古云。要问云。此文在三乘。一乘方究竟。何以故称法界故。孔目云。三乘初教。分达法空。知法次细故。约事委说。熟教已去。究竟法空。会事从理。故不多说（彼次文云。唯论四缘及互为因果等。又总唯有因缘。此约终教）又楞伽玄云。本识种子门者。有二义。一辨种子新熏（难陀）本有（护月唯本有种。护法新旧合用。）二辨种子与识（现行）同异（此亦难解。以不离过故。具如彼辨。上当始教）今总通释。谓。无始无明。与如来藏合。为习气海。通为一发染净法因。是故凡一种子皆有四义。一就所依。用本非新。二据能依。用新非旧。三由前二义。合为一种。四二义同体。形夺俱离。是则于一种子。或熏非熏俱不俱等。随说皆得。无所障碍。又由习气海中有带妄之真。名本觉。为无漏因。多闻熏习为增上缘。或亦闻熏与习海合。为一无漏因。梁论云。多闻熏习。与本识中解性（净影义章云。于六识中所修行。熏于本识。于本识中。佛性真心。名为解性。解性受彼净法熏。成净种子。净种成已。熏于无明乃至究竟。又云。无分别真心。虽是神知之性。而非攀缘取舍之法。又云。本识是心神知之性。海东元晓。亦执为圆。荷泽所立知之一字。皆不过此义。今大师意。正约终教。然清凉圭山。坚执灵知真心。台家山外。皆陷于此。悲哉。）和合。一切圣人。以此为因。又习气海中。有带真之妄。为染法因。余准同前。乃至广辨。
    若一乘普贤圆因中。具足主伴。无尽缘起。方究竟也。复古引孔目云。依一乘教具一切因缘。理事。教义。人法。因果等。又总唯有因缘。乃至。一即一切。一切即一。即卢舍那佛普贤行因成就因果。与三乘等别（更如问答）。
    又由空有义故。有相即门也。由有力无力义故。有相入门也。由有待缘不待缘义故。有同体异体门也。由有此等义门故。得有毛孔容刹海事也。思之可知耳。义苑云。此门明因。次十玄论宗故。将此空有等三义。对下相即之体。相入之用等说之。请对次文。思之方见一道竖穷之旨。故圆宗义理。岂徒然哉（文）复古依探玄云。由此义故。诸法相即。无所障碍。又云。知一即多。多即一等。皆此义也。是故无尽大缘起法无碍自在。皆从此门而开现矣。

华严一乘教分记辅宗匡真钞卷五（毕）
华严一乘教分记辅宗匡真钞卷六

　　日域京西华严寺住持僧睿凤潭撰
    　　　　　　　

    十玄缘起无碍法门义第三义苑云。此之一门。有因有宗。十玄明宗。缘起该因。故下文先明缘起相由。异体同体等。为德用所因。次方说十玄之旨。显无尽之宗。则与夫大疏明宗说因。左右之别。亦广略之殊今谓。清凉虽说宗因。具明法界缘起。但得其名。不得其义。何以知者。如演义云。总收法界。为一缘起。又云。相虽万差。无不即性。性德无尽。全在相中。以性融相。相如于性。令上诸门皆无障碍。因果交彻。纯杂无碍。事事相参。重重无尽。又云。通约法性。为德相因。法尔如是。又云。全法界之缘。非法界上。别有因缘而起故。若理事一切。皆同一体而缘起也。又行愿记云。一法界心。成诸法者。总有二门。一性起门。二缘起门。其性起者。谓。法界性全体起。为一切诸法也。法相宗说。真如凝然。不变故。无性起义。此宗所说（此乃但简相宗。不能更就性起。分于终圆。三一相滥。而失宗纲。清凉圭山。其过可知）真性灵明。全体即用故。法尔常为万法。法尔常自寂然。是全万法之寂然故。不同虚空断空顽凝而已。万法是全寂然之万法故。不同遍计例见。定相之物。拥隔质碍。况世出世间一切诸法。全是性起。则性外更无别法。所以诸佛与众生交彻。净土与秽土融通。法法皆彼此互收。尘尘悉包含世界。相即相入。无碍镕融。具十玄门。重重无尽。良由全是性起也。推此等意。既云真性灵明。则验知。弃妄指真即真。相虽即性。性在妄外。故台宗破云。诸家不明性恶。遂须翻恶为善。断恶证善。故极顿者。仍云本无恶。元是善。既不能全恶是恶。复不明性具十界故。皆有即名。即义不成也。应知。台家明即。永异诸师。以非二物相合。及非背面相翻直须当体全是。方名为即。何者。烦恼生死乃九界法。既十界互具。方名圆佛。既是修恶全体即是性恶法门。故不须断除及翻转也问。既言全法界之缘总收。同体法尔如是等。何为破之耶。答。但得其中。而无即义也。纵有说云圆家以性具为宗者。只知性具善也。不知性具恶。偏属性善净识佛界。不出别教但中之义。如妙乐云。别教从无住本立一切法。乃云无明覆理。能覆所覆。俱名无住。又云。真如在迷。生一切法。又云。无明为因。能生九界。四明云。然即理之谈。难得其意。须以具不具简方见殊。何者。所迷法界。不具三障。染故有于三障。纵说一性随缘。亦乃惑染自住。修恶有作。以反本时三障须破。即义不成。属前别教。若所迷法界。本具三障。染故现于三障。此则惑依他。修恶无作。以复本时染恶宛然。方成即义。的属圆教也。故荆溪释无明依他义云。此同体依依而复即。故知。体具三障。起三障用。用还依体。与体不二。此依方即。斯是圆乘。若不谈具。乃名别教。广如他辨。繇是鞠之。噫。清凉圭峰。纵倩辩于满慈。援智于鹙子。何以凌他。可得遁乎。今幸至依俨藏两祖。则其理幽玄。条然可甄故。不关于斯。奚可一概而混哉。只由自畴无有人而甄质之者。源流一溷。似稍被挠而已。今详。探玄显义理分齐。略举十门。然此十门。同一缘起。无碍圆融。随有一门。即具一切。又提十类。释此无碍。一缘起相由故（如密教中胎藏法门）二法性融通故（与金刚界。义玄同）乃至。十难思解脱故。初缘起相由者。谓。大法界中缘起法界。义门无量。约就圆宗。略举十门。谓。诸缘起法。要具此十义。方缘起故。阙即不成。一诸缘各异义。二互遍相资义。三俱存无碍义。四异门相入义。五异体相即义。六体用双融义。七同体相入义。八同体相即义。九俱融无碍义。十同异圆备义（十义一一如彼广解。今略如下当处引也）又准旨归中。先明所标之法。撮为十对。一教义。二理事。三境智。四行位。五因果。六依正。七体用。八人法。九逆顺。十应感。然此十对。同时相应。成一缘起。无碍镕融。随有一处。即具一切。是此经中所具之法。次明所显理趣。亦举十例（即十玄门）于前所说十对法中。一一皆有此十无碍。是故。即有百门千门等。准思之。又法相圆融。寔有所因。因缘无量。略辨十种。一为明诸法无定相故。乃至。九缘起相由故（如上探玄）十法性融通故。谓。若唯约事相。互相碍不可即入（独妄不成。那相即入）若约理性。则唯一味（意谓。若约淳一真如。则唯一味。理无差别。单真不生。岂论即入。若约无定一之同一味。则相相宛然。即指实相之理。如下所指）不可即入。今则理事融通。具斯无碍。谓。不异理之事。具摄理性时。令彼不异理之多事。随彼所依理。皆于一中现（此意如他宗云。心性二字。不异而异。既言不变随缘名心。即理之事也。随缘不变名性即事之理也。今欲于事显理。故变举之。例此合云不变随缘名佛。随缘不变名性。生性亦然。应知。三法俱事俱理。今家唯知。问。事是能依。理乃所依。既体二物。那成即义。答。贤首大师尝云。然无二体。但约二义。以说相依。非谓举所依。而取能依即斯意也。是知。更互相依。更互相即。以体同故。依而复即。用还依体。名同体依。况乃同体异体。即入无碍。思之）若一中摄理。而不尽。即真理有分限失（若单事造。不即理具。则性具三千。偏在变造之外。故有理事际限之失也）若一中摄理尽。多事不随理现。即事在理外失（若存理具。不是变造。即有事造在理具外之失也）今既一事之中全摄理。多事岂不于中现问。如他宗云。今家以即离分于别圆。不易研详。应知。不谈理具。单说真如随缘。仍是离义。以别教中无性德九故。自他俱断九也。若三千世间是性德者。九界无所破。即佛法故。即义方成。圆理始显。故知。他宗极圆。只云性起。不云性具。深可思量。又不谈性具百界。但论变造诸法。何名无作耶。此云何通答。于呼。四明只见圭山私所改易起信疏等。错认藏疏。是故妄致此破。然清凉。宗密。实不遁难。的望俨藏两祖则皆成虚破。何者。以彼但约三乘终教。非据一乘。何以直指单说真如随缘。而作他宗极圆耶。都未得晓贤首之意。诬之甚矣天台岂不亦云起是法性起乎。若不具者。何法尔起。茍不谈理具者。既论理事两重因陀罗网。主伴无尽。即理帝网。推为何耶。故控玄云。既行依理起。则行虚性实（以性夺修）虚尽实理（修全即性）起唯性起。又云。以理性即行性。是故唯理性起前。以理夺行说。今约理本具行说。起无余起。还以性为起名性起。不名缘起。性不可说。若说即名起。理显于缘处。是故就显。但名性起。若此所起。似彼缘相。则属缘起。今明所起。唯据净用（即全性善。起修善用）顺于真性故属性起。一切诸法。皆依性立。染净等法。虽同依真。但违顺（逆修顺修）异故。染属无明。净归性起（如荆溪云。三千在理。同名无明。三千果成。咸称常乐。三千无改。无明即明等。指要钞云。实相在理。为染作因。纵具佛法。以未显故。同名无相。三千离障。皆成四德。因中三千。起于染用。果上三千。起于净用）问。众生及烦恼。皆是性起不。答。皆是。一切无非性起故。又云。帝网差别。染净等欲。交涉无碍。重重相入。故云网也。又孔目云。性起者。明一乘法界缘起之际。本来究竟。离于修造。由是缘起性故。说为起。起即不起。不起者。是性起。又云。八万四千尘劳烦恼。若在初教直进教说。其体即空。名为烦恼。若在终教说。其体即如。名为烦恼。若一乘教所目。即属一乘。若据别教说。即一一烦恼。皆无量故。便获除障盖三昧等。八万四千尘劳等相。即应因陀罗及微细义。（此即烦恼十玄门义）又云。若约灭惑分齐论者。依普贤品。说一障一切障。依小相品。说一断一切断。由彼华严经文。云内外各有五百烦恼。及八万四千烦恼普灭非别故得知也。何以故。对彼生死际说故。又经说五海（一世界海。二众生海。三性界业海。四欲乐根海。五诸佛海。即诃黎陀心）探玄云。谓。于无尽圆明性海藏中。分兹五义（既云性海藏中。何云不谈性具百界。但论变造等耶）一所依义（即世界海。亦阿字。地大。本不生义）二□发义。亦积聚义（即众生海。缚字。水大。离言说义）三轨用义（即法界海。曜字。火大清净无垢染义）四行别义。亦性别义（即根欲海。诃字。风大。离因缘义）五觉圆义（即诸佛海。佉字。空大。等虚空无碍义）此五皆一即具余四。并深广无尽具德难思故云海也。约融摄者。谓。世界即众生。如下众生形世界。世界即法界。如法界不可坏莲华世界海。世界海即根欲。如心作世界。世界即佛。如国土身。约众生即世界。如前说。亦即法界。如经即此法身。流转五道。名为众生。亦即根欲。如心心所作故。亦即佛。是十身中众生身。又众生即真故。后三海一一即余。皆思可见。一智有五海。一海有十智（即悉多心。毗若底。识大。谓。有空中三谛观智）镕融互摄。境智不殊。□妙恒别。此约一乘（若约三乘者。如深密云。如来所行。如来境界。此何差别。佛言。如来所行。谓。一切种。如来境界。所谓一切种五界差别。所谓有情界。世界。法界。调伏界。调伏方便界。地持。瑜伽。亦说此五。名五无量。此约三乘）海是证境（天然性德）在定观海。此在心中。最细也。十智观海。虽在定中。然寄在言故。次细也。说分最□。就机故。出定表示也。是则说以智为本。智以海为本。以说依智成。智依理起故今详。究孔目探玄之文。深畅圆旨。皎若揭日。而人无知。妄辄加诬。岂不悲哉。问。毗卢遮那经。说三劫六无畏。明十住心。分齐云何。答。今读彼经并疏。意谓寄世出世出出世（后三住心显密一乘）以显三劫断三妄执位齐。然地论。梁摄论等中。约十地位。明寄位差别。彼约住前初住。寄显差别。即与法华高原须水譬。意全同耳。而彼宗无知者。而矜己见耳。今试对辨。依彼文相。且标其名。一愚童执我心。二持斋顺理心。三无畏婴童心（即世间心）四唯蕴无我心（即是羊车。声闻乘心）五拔缘业种心（鹿车。缘觉乘心。即超初劫）六他无缘乘心。七觉心不生心（牛车。菩萨乘心。已上四位。出世三乘。合前超第二劫。八空性常寂心。九极无自性心。十秘密庄严心（已上三心大白牛车。出出世间。显密一乘。圆教信满初住位）今详无畏疏。即初二三寄凡夫位。四五两住寄二乘位。初劫如疏。六七二住疏甚难见。彼宗旧解。六但齐相宗。七当三论宗。今依疏文。梵音莽□罗是无义。亦是他义。其他缘者。约无缘（法界平等）大悲（折摄有情。令入是乘）名他缘乘又无缘者。约观唯识。心外无法。法无我性。名无缘乘缘生中道。含有二宗。若立真有为空。如幻。缘生故等。则心境俱空。平等一味。是清辩义。（台家通教有空二门。俗有真空。是也。贤首始教初门亦尔）偏执二谛。名恶取空。滥方广计。若不可得空相。亦不可得。亦于诸法无所空。非有非空中道三性三无性等。是护法义。唯依赖耶生灭一分缘起。楞伽（彼宗所证）深密。皆此意也（台家通教后二门意。少分兼别教摄。亦是贤首始教终门。及兼一分终教。庄严论意。亦随应知。不可异求）次觉心不生者。谓。心王本净。如海波浪以从缘起。觉此心本不生。渐入阿字门。既至此中。始云入阿字门。而曰渐入。岂非终教已上。推与何耶。谓。如来藏与无明七识。俱生灭等。便是马鸣。坚慧义。曰如来藏缘起宗。故疏云如胜鬘。宝性。佛性论明（所宗不出真如受熏。一理随缘之际。密严。楞伽。无上依经。起信。梁摄论等。皆准此知）然上来原始要终。自发一毫之善。以至于超度人法有无二障。虽宗极炳着。转妙转深。犹是对治心外之垢。尚未开此心中秘密种种不思议事。从此以后。方乃说之。不可异解。研文知之。此中依智光师（三论宗师。然此土嘉祥所立。后归天台故。多滥彼义。取舍）引妙智经（如探玄中）亦一分此摄也（台家别教。亦明一理随缘。纵具性善。不言性恶本有。九界无性德故。缘理断九。皆别教义。亦贤首家三乘终教。然台徒山外。今家清凉宗密。并皆执之。为圆极教。自古本宗诸德。尚多所谬。况他宗者。故密宗末流。亦执此计。还以八九两住一乘。为如来藏真如受熏极唱。滥之尚矣。）又明八九住心。经曰。所谓空性。离于根境。无相无境界。越诸戏论。等虚空。无边一切佛法。依此相续生（第八住心。善无畏疏云。即是自心等虚空性。今观此心即是如来自然智。亦是毗卢遮那遍一切身。以心如是故。诸法亦如是。根尘皆入阿字门。故曰离于根境。影像不出常寂灭光。故曰无相。以心实相智。觉心之实相。境智皆是般若波罗蜜故。曰无境界。以此十喻。离前戏论。第三重微细百六十心烦恼业寿种除。复有佛树芽生。故曰等虚空等）离有为无为界。离诸造作。离眼耳鼻舌身意。极无自性心生（解第九住。疏云。既不坏因缘。即入法界。亦不动法界。即是缘起。当知。因缘生灭。即是法界生灭。法界生灭。即是因缘不生灭。故曰离有为等。若如来出世。若不出世。诸法法尔如是住。故曰离诸造作。如般若中。一切法趣眼。是趣不过。犹如百川赴海。更无去处。是故当知。眼即是第一实际。第一实际中。眼尚不可得。何况趣不趣耶。耳鼻舌身意。亦如是。故曰离眼耳等。行者得如是微细慧时观一切染净诸法。乃至。少分犹如邻虚。无不从缘生者。若众缘生。即无自性。若无自性。即是本不生。本不生即是心实际。心实际亦复不可得。故曰极无自性心生也）如是初心。佛说成佛因。故于业烦恼解脱。而业烦恼具依（疏云。此心望前二劫。犹如莲华盛敷。若望后二心。即是果复成种。故曰如是初心等。佛说为证。行者解脱一切业烦恼时。即知一切业烦恼无非佛事。本自无有缚。令谁解脱耶。如良医变毒为药。用除众病。又如虚空出过众相。而万像具依）旧解纷紏。特失疏旨。于兹久矣。今先略辨旧解。后陈自义。或云。空性若蕴处界求不可得无相无境界。此明一法界一道法身真理。名初法明道。智论即名入佛道（指金刚界曼荼罗佛）初门（净菩提心门初法明道）诸显教中（指前二劫三乘诸教。旧兼取一乘非矣）显是究竟理智法身。依真言门。唯是初门（两一乘中。亦圆初住。全同真言。故无畏疏云。住此心时。即知释迦牟尼净土不毁。本□不二。不思议一。由是四明特立法身寂光有相。圆教四门。无有相违。尔前别教等觉已还。及圆初心。尚怀疑怪。然天台荆溪。以理上如来。为迷解本。为别教理。中兴主立别理随缘。但山外计。空中无相。但假三千。不离理性故。名理具三千。不知性具性恶。尚别教义。然学真言者。胶执确固。惮之难改。惑之甚者云。天台所立。谓。真如当体。即是诸法名之性德三千。由此诸法依烦恼缘。发于业用。名为修德。变造三乘。性德一乘。全修在性故。有为即无为。全性起修故。无为即有为也。虽云邪正不二。性具之外。尚有修起。于修起外。而存性具。空中二谛。二而无二。无相真如。为至极义。是则遮情一理。与而言之。如实知自心。故一分许同。非彼当分。若依真言。遮表不二。夺之以彼极果为初方便。华严因分可说一分。八九两住。犹有浅深。况第十住耶。如是种种谬解。不暇具举）无自性心。谓。真如受熏。不守自性。随缘之极唱等。（此据清凉。故出现品疏云。不变随缘之义。乃为诸佛之本。性相无碍圆融。为不思议。过此更无究竟。即体之用名知。即用之体为寂。如即灯之时即是光。即光之时即是灯。灯为体。光为用。无二而二也。知之一字。众妙之门。水南知识之言。验知。清凉灵知真心。学得荷泽知解来底。决非云华贤首宗之实义。盖夫华严所明法界缘起。与如来藏缘起。霄坏夐绝。十玄帝网。主伴无尽。法尔常恒之说。法性融通。烦恼性具。当相即是。岂唯云真如哉。故荆溪云。若观理具。则识真如常熏内具。诸论教道。不见此实。虽内外熏以立种义。不了新熏本有之意。故是教道。非真实说。又贤首云。三乘位中。随其机欲。方便少说。由不穷法界源。故权显二身三身等佛。今为显佛十身境界。说无穷尽佛法。然此一乘。以无穷为实德故。思之。若谓对清凉者。何云杜顺智俨法藏义章等耶）警觉一道无为。等虚空心始起。寂灭之果。翻成于因。约前显教（二劫三乘）称是极果。就后秘心。还初心位。初发时便成正觉。宜其然矣。故经曰极无自性心生。无畏云。此一句摄华严尽（今谓。真如法界。不守自性。即当终教。宝性起信论中广明之。岂以三乘不了权教。悉摄一乘称性圆满修多罗尽。设约寄显门。或所流所目者。即应华严该摄一切诸乘。犹如百川归于大海。若谓以当台别教。贤首终教。寄八九住。与是心齐者。真言变为权教。不止未知显教之道玄同。而实昧乎秘藏之奥者。岂其可乎）如是初心佛说成佛因故。于业烦恼解脱。而业烦恼具依（疏文如上已引。然如曰本自无有缚等。旧多谬解云。如言本无烦恼。元是菩提。甚哉惑矣。此是四明对拣达磨门下可师之语。圭峰所传集文。的议之曰。今家明即。当体全是。修恶全体。即是性恶法门故。不须断除及翻转也。既烦恼等全是性恶。岂可一向云本无耶。今云如虚空出过众相。而万像具依者。此复旧迷其旨。然疏且约修惑染缚。故虽以譬解。言偏意圆。令人易谬。何者。若约如空本具万像。全空起像。空即是像。像即是空。像像宛然。以同体依。依复即故。当处绝待。是属圆义。其实得意。与不得意。别圆成异。具与不具。即离皆然。故荆溪云。镜明性十界。像生修十界。思之。既而言空出过众相。与万像别。能具所依。体非不二。宝矿亦尔。若有滞言泥句。则恐失圆旨。为妨甚矣）又疏云。行者初观空性时。觉一切法皆入心之实际。下不见众生可度。上不见诸佛可求。尔时万行休息。谓为究竟。若住此者。即退不坠二乘地。不进得上菩萨地。名为法爱生。亦名无记心。然以菩提心势力。及如来加持力。复能发起悲通。尔时十方诸佛。同时现前。而劝喻之。以蒙佛教授故。转生极无自性心（华严第八地文云。一切法如虚空性。是名菩萨得无生法忍。入第八地。入不动地。名为深行菩萨。从初已来广修道行。至不动地。一切皆舍。不行二心。诸。所忆想不复现前。住不动地。一切心意识。不现在前。乃至。佛心。菩提心。涅槃心。尚不现前。何况当生诸世间心。佛子。是菩萨随顺是地。以本愿力故。又诸佛为现其身。住在诸地。法流水中。与如来智慧。为作因缘。诸佛皆作是言。善哉善哉。汝得是第一忍。顺一切佛法。善男子。我有十力。四无所畏。十八不共法。汝今未得为得。是故勤加精进。亦莫舍此忍门。又汝虽得此第一甚深灭解脱。一切凡夫。离寂灭法。常为烦恼觉观所害。汝当愍此一切众生。又汝应念本所愿。欲利益众生。欲得不可思议智慧门。又一切法性。一切法相。有佛无佛。常住不异。一切如来。不以得此法故。说名为佛。声闻。辟支佛。亦得此寂灭无分别法。又汝观我等无量身相。智慧。国土。方便圆光净音。汝今应起如是等事。又汝今适得此一法明。一切法寂灭。无有分别。我等所得。无量无边。汝应精勤起此诸法。又十方无量国土。无量众生。无量诸法差别。汝应如实通达是事等。探玄记云。第八地初。约二僧祇满。此就功用无功用分际故也。明劝发中。谓。从前地来。求趣无生。以未得故。是以不住。今此地中始得无生。乐寂故住。后以佛劝发起胜行。所以不住。亦有四义。一为渐悟菩萨有乐寂习故。二为引定性二乘。明菩萨此地。大寂灭处。犹有劝起。况彼所得。岂为究竟。三为显此地甚深玄奥难舍故住。四但有此深奥法流之处。心有诸佛。作七劝桥。是故无有一人坠堕。第一劝中。彰其未得。正劝修习。第二以劝中。明自所得。明他未出第三劝中。忆念本所弘愿。是广心愿下化众生。是大心愿上求佛智。第四劝中。初举所得。法性自尔。不令生着。上未同佛。下齐二乘。此是抑挫之辞。依此劝转。第五劝中。举佛六种化业。结劝起修。第六劝中。明所得未广。举所未得。劝之令起。第七劝中。明少作在。增其去心。劝尽通达。又约寄位。如彼广释。又贤首品云。若能安住无上道。则一切魔不能坏。则至坚固不动地。则得无生深法忍。则为诸佛所授记。则常普现诸佛前。则解诸佛微密教。则为诸佛常护念。以佛功德自庄严。探玄解云。明第八地。超四魔。得位及忍。及授记位。如善慧仙人。于第八地得授记等。明第九地。作大法师故。解佛密教。佛德自严。明第十地。殊胜三业。乃至十地终心受位。此甘露水灌顶等。明此信满中受职。准此故知。寄于三乘始终两教。以显一乘。所流所目。皆应法界故。莫不该摄。此中应思。若依台家。如四教义。明别教十地云。从此初地。见佛性。发中道观。心灭。自然流入萨婆若海。一实平等。法界圆融。乃至。八不动地。得无生忍。寂而常用。用而无相。无功用心。自然断法界无明惑。色习尽也。准此。别之当教八地。而不必论被接之位。若逗一类者。如妙玄云。问。从七地八地。观常住。破无明者。是何地位。答。此则非通。亦复非别。何者。通教始终不明观常。何得中间而破无明。别教初心即知常住。初地已能破无明。云何八地始破无明。此乃别接通意耳。释签云。然被接义散出诸经。大品八地闻中等。别圆接通。接圣而不接贤。所接三根。辅行云。以四地为上。六七为中。八九为下。能接真似不同。别十回向。初地。圆十信位。初住。如次可知。若圆接别。接贤不接圣。证道同圆故。若带教道。即名别义圆耳。然四明云。八地得无功用道。岂非通教被接之位耶。若尔华严但兼于别。何得接通。故拾遗记云。彼部虽无小机禀教。何妨说于三乘□浅。显佛圆乘。今详。四教义中。别教当分。亦从初地。心灭。流入萨婆若海。而至第八地。方云寂而常用。用而无相无功用心等。不言被接。则璎珞既尔。地论唯识。并应皆然。若至八地。始断无明者。如妙玄辨。然华严地论等。即从初地。分断无明。七地已前。无相有间。未得无间。至第八地。纯无功用。无相无间故。故十地云。报行纯熟。无相无间故。名不动地。摄论法华论等。亦复皆然。不可必言通教被接之位。故妙乐云。言八地者。虽不同璎珞。诸经非无。复是别中教道异义。去取俱得。又诸佛与八地菩萨。度七劝桥。为逗一类行者。非谓一切皆然。看疏前后。意符于文）旧引金刚顶经云。薄伽梵。大菩提心。普贤菩萨（理趣释云。一切义成就菩萨者。即普贤菩萨异名也。西域记云。萨婆曷刺佗悉达。唐云一切义成。旧云悉达。讹也。此乃世尊小字耳）住一切如来心时（如华严云。住不动地。佛心。菩提心。涅槃心。尚不现前。若约圆人。如涅槃云。复有行。是如来行。大论云。菩萨从初发心。即观涅槃行道。若观涅槃行道。生相似解。即是如来行也。故知。行道亦在住前。亦是如来之行也）如来满此佛世界。犹如胡麻尔时一切如来云集。于一切义成就菩萨坐菩提场（通教地满。别家当位。或别教道。或别圆十信。似位八相成道是也）住诣。示现受用身（如华严云。诸佛为现其身。住在诸地法流水中等。具如上引）咸作是言。善男子。云何证无上正等觉菩提。不知一切如来真实。忍诸苦行。时一切义成就菩萨。由一切如来警觉。即从阿娑婆那伽（此云无识身）三摩地（如华严云一切心意识。不现在前）起。礼一切如来。白言。世尊如来教示我。云何修行。云何是真实。如是说已。一切如来。异口同音。告彼菩萨言。善男子。当住观察自心三摩地。以自性成就真言。自恣而诵。又守护国经云。尔时释迦牟尼佛言。秘密主。我于无量无数劫中。修集如是波罗蜜多。至最后身。六年苦行（藏通所见。修事六度。三祇劫满。最后身佛。三十四心断结证道。共归灰断。若三藏佛位。断见思尽。望圆教六根位。此处为齐。若伏无明。三藏则劣。若通教菩萨。七地修方便。至佛断习尽。望圆教似解。有齐有劣。例前可解。以佛位格者。为顺教道故也。通教被接。准此可解。若约别教。谓。十信菩萨。尚现八相。以渐伏除惑联。大菩提心。为利生故。依有漏定。示相似相故。最胜经云。伏起事心尽。得变化身。通家佛断习尽。例而可尔。准复别圆已伏无明。信成满位。那不能现。以此故知。我是凡夫之言。尚非初住。何况圆妙觉乎。兹邦台宗耆德。错谓法华尚不及等。况彼宗乎。宜也。悲夫）不阿耨多罗三藐三菩提。成大毗卢遮那。坐道场时。无量化佛。犹如油麻。遍满虚空。诸佛同声而告我言。善男子。云何而求成等正觉。我白佛言。我是凡夫。未知求处（若约机见。藏通未断感佛故。小乘说后身菩萨。娶妻纳妃。唯是无常。大乘始教。应化无常。如薪尽灭。是属灰断。故云我是凡夫。又天台云。菩萨在凡离三百。若通教菩萨。初亦同凡夫。思之。若约佛边。实即圆佛。故止观曰。权设三教之果。不可更成妙觉之佛。辅行云。前三权果。本是圆果。垂为三□。岂可更开令成圆佛。然习真言者。不晓此意。多错解云。圆教妙觉。更被警觉。始入真言门。故显极果。是密初位。极盲闇者。谓圆妙觉如水泡等。为半字乘。噫。惑之甚矣。近代有转计云。此是圆家因满菩萨。而非妙觉。八九住心。即第十心。从因从果。名位成异。直是真言进修菩萨。任运流入净菩提心。评曰。今且救人遮圆极果。理似可然。而尚云一乘因满菩萨者。此乃由不了其实是入圆初住之时者。则可谓真胶柱之谈矣。汝倘救云通别因满菩萨者。应有此理。故妙玄云。若别教十地。十品破无明。圆家十住。若夺而为论。别家佛地。与圆家初行齐。与而为论。别家佛地。与圆家初地齐。故知。别教权说。判佛则高。望实为言。其佛犹下。譬如边方未静。授官。则高定爵论动。置官则下。然推彼所计称圆教者。不过台家别教。贤首终教。而已。若谓以其同于真言者。秘密一乘。可变属权。岂非蹙灵凤于鸠巢。回神龙于兔窟耶。然疏家约喻明经劫直进云。譬如有人。以舟车跋涉。经险难恶道。得达五百由旬。更有一人。直乘神通。飞空而度。其所经过。及至到之处。虽则无异。所乘法有殊。又云。若行者直从真言门。得见心实。如仙人善□术。以神力取之。虽巧拙难易不同。而获宝终无异路。今准此等。其经劫者。即如法华二乘初住作佛。华严舍利弗等六千比丘。与之齐矣。其直入者。即如龙女地狱天子善财三生。一念过百城等。一生一身上。皆悉具足。亦此同也。故孔目曰。若一乘义。十信地见闻。终心成解行。十信终心。胜进向十解。得究竟证。予察。救人迷五百由旬之言故。致斯错耳。妙句云。宝报国处为五百。无明为五百。入中观能过五百。即双知因果二种五百。义相扶也。圆人初发心。即名至宝所。妙乐云。大经极位。此亦何必以极果为实所。良由宝所其名既通故。得两释。故从圆义。从初发心。三义具足。故知。宝所者。喻分证寂光也。从此自然流入萨婆若海。以此应知。八九住心。尚为无明之域。圆家尚破四十一品无明。华严经云。初发心住。便成正觉。旧谓。良由知此究竟实义。悉摄显教一乘。秘密一乘之因行等。明知。圆教妙觉。或因满菩萨。实被警觉者。并谬甚矣。如仪轨说想身证十地之文。应依疏会。一生补处。及八地三昧。是约教道法门。作如此说耳。此亦约权。若依圆教。教证俱实。浅略深秘。行布圆融。皆准此知）唯愿慈悲为我解说。是时佛同告我言。汝今宜应当于鼻端想月轮。于月轮中作唵字观。作是观已。于后夜分。得成阿耨菩提（唵字即是毗卢遮那之真身也。一切陀罗尼之母。能生一切如来等。鼻端想月轮等。即观察自心三摩地也。谓。示五相成身。即观菩提心。能达菩提心也。如华严云。所有慧身。不由他悟。清净妙法身。湛然应一切。宜如理思）今明自义者。准断惑章。约位灭惑。寄惑显位。如下卷中。详彼经疏。寄超三劫。度三妄执。显瑜只行。十住心位。如探玄解。约寄乘法。谓。初二三地。寄世间。是人天乘。四五六七地寄出世间。是三乘。八九十地寄出出世。是一乘法。如十地论及梁摄论。又寄皮等三惑。显三僧祇。亦如梁论。初乃至五。超初僧祇。断皮烦恼。（见惑为一百。五下分为二百。五上分为三百）六七超第二劫。断肉。（尘沙为四百）八九十心。超第三劫。断心烦恼（无明为五百）然彼论等寄地上。今寄初住已还。何以知者。宝所大车开显皆然。佛乘约教。大车约行。穷子约人。宝所约理。即譬正说法华。示实相理。若分入者。以初发心住为宝所故。文云。无上宝聚。不求自得。又云。得佛法分。佛子所应得者。皆已得之。各赐等一大车。及但说无上道亦意同也。然正约瑜只观行。随文便者。应依高原须水之譬以解。经云。譬如有人。渴乏须水。于彼高原。穿凿求之。犹见干土。知水尚远。施功不已。转见湿土。遂渐至泥。其心决定。知水必近。天台解云。观门者。众生之心。具诸烦恼。名高原（羝羊婴童三心。准知）修习观智。名穿掘（四五六七。随应可配）方证理味。如得清水。依通观（譬中必须教观二重。教观相循。共显其妙。历教明观。折体理同故。略三藏。言虽通诸。意且在圆）干慧地如干土。性地为湿土泥。见谛为得清水。别观。从假入空。但见空不见不空。断四住如粒干土（藏通及别初心。即与四五六齐。随应宜解）去水尚远。从空出假。先知非假。今知非空。因是二观。得入中道。能伏无明。转见湿土（别教后心。复寄六七。亦可随应）去水则近也。圆观中道。非空非假。而照空照。如渐至湿泥（圆教初心名字观行）四住已尽。无明已伏。已得中道相似圆解。故言如泥。（十信六根。四教义云。圆教十信断界内见思。圆伏界外见思无明。发趣初心。圆断界外见思无明。终至等觉。方尽。若约一类被接。及蒙佛劝喻者。皆入此位及初住净菩提心门。名初法明道）若入初住。发真中解。即破无明。如泥澄清。得见中道。如见清水。故妙玄云。初发心住发时。三种心发（缘因善心。了因慧心。正因理心）住三德涅槃也。举要言之。即是住三德一切佛法也。又住一念中。成就一切万行诸波罗蜜。又住一切种智。（文句云。入秘密藏故。言善入佛慧）圆断法界见思无明。又住得佛眼圆见十法界三谛之法。又成就菩萨圆满业（五相成身。何不成就）能显一切神通。又能成就开权显实。入一乘道。又能严净一切佛土。能起三业（三密可见）供养一切十方佛。得圆满陀罗尼（秘密庄严）受持一切佛法。如云持雨。若依华严。初住菩萨功德。三世诸佛叹不能尽。若具足说。凡人闻迷乱。心发狂。谓。信满成佛。寄于终教。故贤首品云。则为一切佛所护。则能得生诸佛家。又初发心时。便成正觉。具足慧身。不由他悟。清净妙法身。湛然应一切。又娑伽罗龙。澍车轴雨。唯大海能受。余地不堪。又一地普摄诸地功德。初阿后荼。是二不别。何况六位位位。皆成正觉。灌顶受职。广如经说。当知如此诚证。溢乎目矣。请。幸拭膜应迷速革辙。自今以往。勿错执谓圆佛妙觉。更被警觉。入密初门。徒成语见。不入真道。凡多唅苏。尚损慧命。况复毁正法轮。咎莫过此。可不慎欤。可不慎欤。
    夫法界缘起。乃自在无穷。今以要门。略摄为二。一者明究竟果证义。即十佛自境界也。二者随缘约因辨教义。即普贤境界也演义云。法界缘起者。拣于内外染净一切事缘也。如外水土人功时节为缘。即有芽起。内无明行等为缘。有识等起。今则不然。总收法界。为一缘起故。又即一缘起。全具多义门全同法界。即大缘起。不同三乘但明因缘生法无性而已（义苑全引。须知。清凉言通义非）清凉大错。不足评斥。嗟予慨念。在曩天台师。不幸不逢正法传流之时。虽建止观。所言宗义。一时颓然而崩坠矣。何者。于菩提心。大妄解云。天竺称汗栗驮。此方称是草木之心也。又称矣栗驮。此方是积聚精要者为心也。今简非者。简积聚草木等心。专在虑知心也。须知。其菩提心不真正。则余皆亡灭。自昔台侣芒昧不知其僻。北岭安然致妄解云。汗栗驮等。元出四卷楞伽一（今考无文。妄肯为据）西竺以树木中坚实之处。谓之树心（今谓。无量门经八陀罗尼中第二句。曰致栗驮。夹注坚固）如塔柱心。以余财物所积聚故（此大僻释。无有明据）近又有人加臆解云。或如盘心。亦为众尘所揜弊故。鸣乎。诸解纷紏。钜迷甚矣。今质正之曰。贤首心玄义曰。小本颂名楞伽纥利代耶心。旧云干栗太心者。讹也。又云。此为中心要妙之说。非是缘虑等心。更考。梁僧伽婆罗译。孔雀经□曰那伽喜里陀耶落诃伽楼陀喜里陀耶莎诃。唐不空译曰曩□纥哩及夜野识噜拏纥哩跢野。由是密家贬云。台宗如已酩酊而不知其醉。是谓宜矣。不可逃焉。然台人皆仰真言。饱屈伏故。圆仁曾云。理似同彼。事彼全胜园城珍云。法华尚不及。况余教乎。良知。天台专用请观音说心脉观法。面不知即是纥哩娜耶心。以为汗栗驮心不发菩提心乎矣。鸣呼迂哉愚矣。今重详之。无畏禅要曰。直是众生自性清净心。名为大圆镜智。上自诸佛。下至蠢动。悉皆同等。不空心要云。初发信心。以表菩提心。即大圆镜智。纥哩娜野心。义释十云。此菩提宝王。十方三世证者。无不道同。又此纥哩乃野。是枢极之心。非唧多心也。大随求□曰。萨□怛他□多纥哩乃夜地瑟耻多纥哩乃曳。尊胜咒曰。多怛□多纥哩哪野。千手尊咒。大佛顶□。亦皆同等。阿阇梨别云。凡人汗栗驮心。状犹如莲华合未开之像。有筋脉约之以成八分（医家只知心包络状如仰盂而不知内心脉何状相）男子上向。女人下向。先观此莲。令其开敷。请观音说心脉肉团心等。准此应思。然天台师总不知解。诚以哀哉。何况探玄所论九重教证。尚不知一。其余奥乎（行布圆融。汪略深秘。皆准教证。奥义可解）。
    初义者。圆融自在。一即一切。一切即一。不可说其状相耳。如华严经中究竟果分国土海。及十佛自体融义等者。即其事也。不论因陀罗及微细等。此当不可说义。何以故。不与教相应故。地论云。因分可说。果分不可说者。即其事也太一玄门云。今且就此华严一部经宗。通明法界缘起。不过自体因之与果。所言果者。谓。自体究竟。寂灭圆果。十佛境界。一即一切。谓。十佛世界海（集成评曰。准摄化境界并净土章。世界海言传写之误）及离世间品明。十佛义是也（彼品虽有十佛名等。不可说其状相也）义苑云。初义者。究竟果证义也。是以法融即故。无碍难思。没同果海。唯亡言遣照故。不可说其状相。大疏云。果海离念而心传。法界宗中。有法有义。法属果分。义当因分。此既明法。纵因陀罗之玄义。此亦不论（复古亦用此解。并未稳也）何以故者。征其所以。不与教相应者。答出果门也折薪云。既云一即一切等。但由融故。定相不可。故云离言。不同三乘唯如如智存尔复古云。以性海果分是不可说义。谓。圆融理智。普别行等。相即相入。无碍自在。是也。然彼十佛所依有二。一国土海（如第二会初说）圆融自在当不可说。二世界海有三类。一莲华藏世界海具足主伴。通因陀罗等。纵因陀罗。及微细等义。今亦不辨。以圆融极果。绝于说相。所以不可以言说今谓。然究竟果分。融不可说者。不待更辨。岂可将此为法界宗之盛事哉。今约因果别分。且明不可说。其实说即不说。双融无二。可为圆极。思之。
    问。义若如是。何故经中乃说佛不思议品等果耶义苑云。蹑果离言。以难经家谈果义。极相违故。云何故。不思议等品者。五品经文广明妙觉。岂非言乎今谓。此依缘修因果。以难性德因果。如答可知。如十玄门。
    答。此果义是约缘形对为成因故。说此果。非据究竟自在果。所以然者。为不思议法品等。与因位同会而说故。知形对耳太一云。答。此等虽是果德对缘以辨果。非是究竟圆寂之果。是故与因同一会说。探玄中。总判经云。前五会不共。谓。普贤德。为地前摄一乘别教普贤之法。第六会中有十一品。初九品明缘修因（先六品显因位德满）果（后三品明果位德现。今不思议等者。等取如来相海。及小相品）后二品（普贤行品及性起品）辨性德因果。余皆准知义苑云。约缘形对等者。谓。缘起门中。因果相形。由因引果。以果酬因故。妙严品云。往修胜行无有边。今获神通亦无量。既未亡对待。纵果亦因。盖为成因故说此果。非彼下拣异十佛果海。所以然者。仍上之辞。则仍前对因之果。果属于因。故云为与因位同会而说。言因位者。解之终也。同会者。皆第七会也折薪云。言约缘形对者。即因果形对。同为一缘。故说果以成其因。此果则可说也。言与因位同会者。此约晋经为言。以晋经无十定品故。得与十地十通等十一品同。第六会说。故知形对也。若约唐经。即有十定品。即当第七会中。自有十一品。谓。分十地品为第六会。加十定品为重会普光明殿会。兼十通。十忍。阿僧祇。如来寿量。菩萨住处。佛不思议。十身相海。随好光明。普贤。出现品等也。其十定等。是等觉亦因同会。若普贤行品是因。出现品是果。此属正等觉。若更取前五会。即同是是差别因果愈显形对也集成云。法界缘起。此由佩诠故不及性起今谓不然。夫圆乘者。教诠俱实。俱不思议。何论优劣不及之理。故天台云。若竞说默。不解教意。去理逾远。离理无说。即说无说。无说即说。无二无别。即事而真。况贤首云。全体遍收。犹如波水。如上已融会。又旨归云。一会一品一文一句。皆具摄一切。同一性起。修多罗海。主伴无尽圆满教法。理应尔故。如因陀罗网。无分齐故。然大师由随文便。言在缘中。意居缘外。此之谓也。
    第二义者有二。一以喻略示。二约法广辨。初喻示者。如数十钱法。所以说十者。欲应圆数显现无尽故复古云。至相云。今约教。就自体相。辨缘起者。于中有二。一者举喻释成于法。二者辨法会通于理。所言举譬辨者。如夜摩天会菩萨云集品说云。譬如数法十。增一至无量。皆悉是本数。智慧故差别也（探玄云。谓以十数为本。增至多十。智慧于上作百千等解。故云差别。然于彼数皆是诸十故。云皆是本数）所以下孔目云（第四卷末释璎珞梵网。显华严一乘分齐义章）十数之义。含于二门。一成圆教门（华严一乘）二不成圆教门（璎珞等十数。即是单别。不具一切圆故。入三乘摄）又孔目云。所以说十者。欲显无量故探玄云。一周圆数。依则说十此下结文云。此且约现事钱中。况彼一乘缘起无尽陀罗尼法。非谓法只如此也。
    此中有二。一者异体。二者同体。所以有此二门者。以诸缘起门内有二义故至相云。今举此十数为譬者。复有二门。一异体门。二同体门旨归云。因缘无量。略辨十种。一为明诸法无定相故。乃至。九缘起相由故（探玄于此一门略举十门。余之九门。但标其名。指如旨归中说）十法性融通故（如上已引）缘起相由力故者。谓。一与多互为缘起。相由成立故。有如此相即入等。此有二种。一约用有有力无力。相持相依。故有相入。二约体全体有空。能作所作。全体相是。故有相即。及探玄云。谓。大法界中缘起法界义门无量。约就圆宗。略举十门（初三门总明缘起本法。次三门明异体门义。次三门明同体门义。后一门总合圆备义）以释前义。谓。诸缘起法。要具此十义。方缘起故。阙即不成。
    一不相由义。谓。自具德故。如因中不待缘等是也。二相由义。如待缘等是也。初即同体。后即异体探玄云。一诸缘各异义。谓。大缘起中。诸缘相望。要须体用各别。不相和杂。方成缘起。若不尔者。诸缘杂乱。失本缘法。缘起不成。此即诸缘各各守自一也。二互遍相资义。谓。此诸缘要互相遍应。方成缘起。且如一缘遍应多缘。各与彼多全为一故。此一即具多个一也。若此一缘。不具多一。即资应不遍。不成缘起。此即一一各具一切一也。三俱存无碍义。谓。凡是一缘要具前二。方成缘起。以要住自一。方能遍应。遍应多缘。方是一故。是故唯一。多一。自在无碍。由此镕融有六句。或举体全住。是唯一也。或举体遍应。是多一。或俱存。或双泯。或总合。或全离。皆思之可见。此上三门。总明缘起本法竟。
    就异体中有二门。一相即。二相入。所以有此二门者。以诸缘起皆有二义故。一空有义。此望自体。二力无力义。此望力用。由初义故得相即。由后义故得相入。至相云。异体门中。复有二门。一者。一中多。多中一。如经云。一中解无量。无量中解一。展转生非实。智者无所畏。此约相说也。二者。一即多。多即一。如第七住经云。一即是多。多即一。义味寂灭悉平等。远离一异颠倒相。是名菩萨不退住。此即约理说也义苑。复古。据演义并行愿记。约宗因解。并未允耳。
    初中由自若有时。他必无故。他即自。何以故。由他无性。以自作故。二由自若空时。他必是有故。自即他。何以故。由自无性。以他作故。以二有二空各不俱故。无彼不相即。有无。无有。无二故。是故常相即。若不尔者。缘起不成。有自性等过。思之可见探玄云。五异体相即义。谓。诸缘相望。全体形夺。有有体无体义。缘起方成。以若阙一缘。余不成起。起不成故。缘义即坏。得此一缘。令一切成起。所起成故。缘义方立。是故一缘是能起。多缘及果俱是所起。是即多为一成。多是无体。一能作多。一是有体。由一有体。必不得与多有体俱。多无体。必不得与一无体俱。是故无有不多之一。无有不一之多。一多既尔。多一亦然。反上思之。如一望多。有有体无体故。能摄他同己。废己同他。同时无碍。多望于一。当知亦尔。准前思之。俱存双泯二句无碍。亦思之可见折薪云。自性等者。等取断灭等过。谓。若有自性有无则定。即是常过。又缘起不成。即是断过数论外道。造金七十论立二十五谛。一自性。古曰冥性冥谛。如因明疏。等取余过。可知。
    二力用中。自有全力。所以能摄他。他全无力故。所以能入自。他有力。自无力。反上可知。不据自体故。非相即。力用交彻故。成相入。又由二有力。二无力。各不俱故。无彼不相入。有力无力。无力有力。无二故。是故常相入探玄云。四异门相入义。谓。诸缘力用。互相依持。互形夺故。各有全力无全力义。缘起方成。若各唯有力无无力。即有多果过。一一各生故。若各唯无力无有力。即有无果过。以同非缘。俱不生故。是故缘起要互相依。具力无力。如阙一缘。一切不成。余亦如是。是故一能持多。一是有力能摄他。多依于一。多是无力潜入一。由一有力不得与多有力俱。是故无有一而不摄多也。由多无力必不得与一无力俱。是故无有多而不入一也。如一持多依既尔多持一依亦然。反上思之。是即亦无多不摄一。无一不入多者也。如一望多有依有持。全力无力。常全多在己中。潜入己在多中。同时无碍。多望于一。当知亦尔。俱存双泯二句无碍。准思之。
    又以用收体。更无别体故。唯相入。以体收用。无别用故。唯是相即。此仍因六义内准之探玄云。六体用双融义。谓。诸缘起法。要力用交涉。全体融合。方成缘起。是故圆通亦有六句（今用二句）一以体无不用故。举体全用。则唯有相入。无相即义。二以用无不体故。举用全体。则唯有相即。无相入也。三归体之用不碍用。全用之体不失体。是即无碍双存。亦入亦即。自在俱现。四全用之体体泯。全体之用用亡。非即非入。圆融一味。五合前四句。同一缘起。无碍俱存。六泯前五句。绝待离言。冥同性海。此上三门。于初异体门。显义理竟（清凉亦用此等。然言同意别。与此悬隔。彼据灵知真心。以论体用。皆不可取也）言此依因六义等者。义苑云。对因而明宗。义现斯文。故云准之复古云。此依因六义中待缘等准之。皆是入十玄无碍之方便也（或云。指彼第三门约体约用两四句也）今谓。准旨归中。明圆融所因。辨十种中。缘起相由故下解云。出所因也。然则此即出因。何得对前因门。及为入方便乎。思之。
    ○向上数十门十句（向下数十门逆数。反此亦尔）。
    向上数。
    一者十本数二者十中一乃至十者十中九向下数。
    一者十本数二者十中九乃至十者十中一。
    此乃约十数明异体相入门。有顺数向上去逆数向下来两种十门。异体相即门亦然。并前有四种十门。同体门中指入相即复尔。并前总有八种十门。一一有十。十界十如十乘十妙十海十智十处十会。一一圆融入十玄门。庶观斯图之士。粗识其致焉。
    于中先明相入。初向上数十门。一者。一是本数。何以故。缘成故。乃至。十者。一中十。何以故。若无一。即十不成故。即一有全力故摄于十也。仍十非一矣。余九门亦如是。一一皆有十。准例可知至相云。今约十数明一中多。多中一者（今明初句）若顺数从一至十。向上去。若逆数从十至一。向下来。如一者一缘成故。一中即有十。所以一成。若无十。一即不成。无性缘生故。一中即有十。所以一成故。二三四等。一切皆成也。若一住自性。即不成十。十若不成。一亦不成也（复古引之）义苑云。向上数者。从一至十也。一是本数者。如十钱为缘。一钱当体。自是本一应二之时。乃名初一以为二一。应三为三一。乃至。应十为十一。故有多一。故云乃至十者一中十何以故者。征云何故十须藉一耶。故答云。若无一十即不成等。仍十非一矣者。谓。要须体用各别不相杂乱。方成缘起。此则诸缘各各守自一位也。余九门亦如是者。例余也。谓。一既有十。二三四等亦各有十。如十钱为喻既尔。其法界差别。无尽法中。各各遍应故。随一一各具法界差别法也折薪云。一者一是本数者。从一至十。皆是本数。于此十中说即入等也。今明初门。何以下征释。乃至十者。应云二者是本数。何以故。缘成故。今则皆超过。但云乃至十者也。一中十者。释初门也。一持于十。十是能入。一是所入也。乃至。余九下例余可知（恐未允当）集成云。顺数中第十钱。有来义。无去义。逆数中第一钱。有去义无来义。骠诃记曰。向上数中有十门。一者一。何以故。缘成。由此一住知一。各不杂乱故。缘起方成二者一中二。乃至十。一者二。何以故。缘成。二者二中一。三者二中三。乃至十。一者三。何以故。缘成。二者三中二。三者三中一。四者三中四。乃至十一者九。何以故。缘成。二者九中八。三者九中七。四者九中六。五者九中五。六者九中四。七者九中三。八者九中二。九者九中一。一者十。何以故。缘成。二者十中九。乃至第十（若依此解者。向上数第十门。与向下数初门。有何别耶。况第三门已下。向上向下。皆相杂乱。故知非也）指事钞云。此中语略故难得意。具足应云。一者。一是本数。何以故。缘成故。二者一中二。何以故。缘成故。若无一。即二不成故。即一有全力。摄于二故。仍二非一矣。乃至。十者一中十。何以故。缘成故。若无一。即十不成故。例上可知。此初标释第一门竟。言余九门等者。如上初门标释有十。后之九门。亦复如是。一一皆有十。准初一门。例而可知（此解无妨。然后九门有十。不能明指。今即示图。恰如指掌。不劳苦注也。诸解未得章意。可见）。
    向下数亦十门。一者十即摄一。何以故。缘成故。谓。若无十。即一不成故。即一无全力归于十故。仍一非十矣。余例亦然复古云。明次句。多中一。逆数。十至一。向下来。但十玄章。影在前门。彼略不出耳。今章别开也义苑云。向下数者。谓十之已还也。十即摄一者。能摄有力。所摄无力也。缘成故者。是缘起一多。非定性一多也。仍一非十矣者。不坏相故。余例然者。例余九也。谓。十既有十。九八七等。亦各有十耳此中所云一有全力等者。有云。一多缘起。虽是法界家本具实德。要约因缘生果三法。故搜玄云。谓。计单因有力生果。如执自性因能生二十五谛。今谓。若偏执者。缘起不成。有自性等过耳。今既一多即入。无碍圆融。于一法中。解众多法等。那言定约三法。一乘圆极。应可去情如理思之。是也。
    如是本末二门中。各具足十门。余一一钱中。准以思之。此约异门。相望说耳义苑云。如是本末者。一是本门。数之始也。十是末门数之终也。余一一钱中者。本末中间之八钱。是上之所例也。此约异门相望者。诸缘各异义结也（集成云。如是下结例。法界诗图曰。如是往返。当知。一一钱中。具足十门。如本末两钱中。具足十门。余八钱中。准例可解）折薪云。如是本门。即向上数十门。末门即向下十门。故云各具足十门。余一一下。即本末二门中所具之一切。皆如是相入也（复古云。本末即向上向下。各具十门。余一一门。准上思之）今谓。即指立义解释二门。何以知者。下文云。此上十门等解释。及上本文十义等。皆悉同时会融等。知之。
    问。既言一者。何得一中有十耶。答。大缘起陀罗尼法。若无一。即一切不成故。定知如是。此义云何。所言一者。非自性一。缘成故一。是故一中有十者。是缘成一。若不尔者。自性无缘。不得名一也。乃至十者。皆非自性。由缘成故。为此十中有一者。是缘成无性十。若不尔者。自性无缘。不名十也。是故一切缘起。皆非自性。何以故。随去一缘。即一切不成。是故一中即具多者。方名缘起一耳义苑云。问。单称一法。次不容他。多法既参。一义宁在。答。初约法总答。二此义下征释。三若不下反释一。四乃至下顺释多。五若不下反释多。六是故下总结。言大缘起者。一法界缘起。总持实德故。曰陀罗尼法（若具足开。如真言教四种曼荼罗法。圆融主伴。无尽大缘起法也。勿滥终教一法界缘起理焉）言非自性一缘成故者。谓。于无尽大缘起中。诸缘相望。力用交彻。参而不杂故。言随去一缘等者。约事则如无一即无二无三等。亦如无柱即无梁无椽等。以阙一事。余皆不成舍等缘故。今法界中随去一事。一切法界。不成缘起也。
    问。若去一缘。即不成者。此即无性。无自性者。云何得成一多缘起至相云。问。既其各各无性。何得成其一多耶复古云。既一缘无性。多缘亦无性。那得成一多缘起折薪云。由三乘诸法无性但即如。而今由无性为因。便显一多缘起之宗。故致疑也。
    答。只由无性得成一多缘起。何以故。由此缘起是法界家实德故。普贤境界。具德自在。无障碍故。华严云。菩萨若善观缘起法。于一法中解众多法。众多法中解了一法。是故当知。一中十。十中一。相容无碍。仍不相是。一门中既具足十义故。明知。一门中皆有无尽义。余门亦如是至相云。答。此由法界之德。缘起力用。普贤境界相应。所以一多常成。不增不减也。如维摩经云。从无住本立一切法（四明所立两重立法。亦斯意也）又论云。以有空义故。一切法得成（即空即假即中）也。义苑云。初正答。何以故下征释所以。言只由无性者。显法无定性（问辞但依此之一义）是故一非定一故。能是一切。多非定多故。能是一。故云得成一多缘起。是法界家实德者。法性融通故。普贤境界等者。因无限故故经云。无量诸佛土。知种种是一。知一是种种。普贤真佛子。是也折薪云。若执诸法定性。是无智故。不见本法。若了无性。方见本性。是实本具也言华严云等者。即十忍品说如幻忍之文。探玄云。此依相入门。以合如幻缘起。可知旨归云。缘起无性故。得有性相无碍义。此一缘起法。于一法中解众多法等。又云（光明觉品）一中解无量。无量中解一。展转生。非实。智者无所畏。解云。展转生。是互为缘起出历也探玄云。通论此有同体异体。各有相容相即。应知。此文且明相容故。云一中无量等。通同异体也。略举二因以释。一由展转生故。二由非实。故。初门者。诸缘相望。各有二义。一约体。具空有义故。有相即二约用。有有力无力义故。有相入。谓。诸缘起非各少力而共生故。即一一缘各有全作义。全不作义。何以故。若无一缘。余全不作。则一有力。余皆无力。余缘亦尔。是即一有力故。能容多。多无力故。潜入一。多力等亦尔。由缘起门中有此相作等义。成一多。故云展转生也。此则一多更互展转相生故。得一中无量。无量中一也。二非实故者。亦有二义。一相即义二相容门者。谓。一事是不实。以无性故。无性真理。既无分限。是故一事无性。即摄真尽。余一切法。既不碍存。而即真故。同理俱在一事中现。多中亦尔。又由俱不坏本事故。不是相即门也。由不实之事摄真理故。得相入也（如但由理具故有事用。）又可前约异体即入。此约同体即入。又但此经中相即相入义。释皆有二门。一约缘起相由门。二约法性融通门故。是此二文也。又由展转生故不实。即二门不别。然义恒不杂。思之。达此正理。于缘不惧。故云无所畏。以境法无碍故。令智无畏也言是故当知等者。义苑云。据义结示也。一中十十中一者。状其缘起无碍之相。参而不杂故云相容仍不相是。一门中下。例显无尽。可知集成云一中十者。即向上。去中十者。一中十。十中一者。即向下来十者。二中一。余门当二三等折薪云（准此记意。章文有异。云一一门中故）是故下结答。仍不下拣。一门下以一例余。言余门亦如是者。此句应指所具亦如是也。以上云一一门中。皆无尽其法已尽故也。
    问。一门中摄十尽不。答。尽不尽何以故。一中十故尽。十中一故不尽。四句护过。去非显德等。准之可解耳。别别诸门中准例如是。缘起妙义。应如是知。第一门竟至相云。问。此门摄法界。为尽为不尽耶。答。亦有尽义。亦无尽义。何者。十中一即是尽。一中十。具说即无尽也（检现本。同折薪。复古。并引十玄门云。一中十十即是尽。十中一。具说即无尽）又复知一中等。皆具尽不尽义也（言十中一具说等者。涉二三等。具别说。则唯是一故。不尽余数）义苑云。一中十故尽者。谓。一为能含。十为所含。故尽也。十中一故不尽者。谓。十为能含。一为所含。故所含之一。但摄所含之九。不能摄得能含之十故。不尽也。四句护过等者。空有等四句。离四谤除百非。情亡理现。故兹显德耳。上虽如是缘起彰明。犹据一法为头望多法耳。未明多法。故兹准例折薪云。四句等者。一尽。二无尽。三两亦。即至相谓。一中等皆具尽不尽。四双非。即非尽非不尽也（复古同之）别执四句成过。四句同时无碍。即护过显德也。别云中间八门皆四句等也。
    初异体门中第二即义者。此中有二门。一者向上去。二者向下来。初门中有十门。一者一。何以故。缘成故。一即十。何以故。若无一即无十故。由一有体余皆空故。是故此一即是十矣。如是向上。乃至第十。皆各如前。准可知耳义苑云。异体即义者。谓。诸缘相望。全体形夺。多缘无性。为一所成。是故多即一。由一有体。能摄多。由多无性潜同一。又一无性。为多所成。是故一即多。由多有体。能摄一。由一无性。废己同他。一者向上者。从一增至于十。二者向下者。十之已还也。初明一缘。二如是下例余。言一者一。是本数。欲应于多。须凭本一故。次释云缘成故。由一有体余皆空故者。谓。一有体。不得与多有体俱。多无体。必不得与一无体俱。是故无有不多之一。无有不一之多。方成缘起（探玄之文。如上已引）言向下者。亦有十门。一者十。何以故。缘成故。十即一。何以故。若无十。即无一故。由一无体。是余有故。此十即是一矣。如是向下。乃至第一皆各如前。准可知耳。以此义故。当知。一一钱即是多钱耳。
    至相云。次明一即多。多即一（十住品文）者。还同前门中向上去。向下来也。如以一即十。缘成故。若一非十。十不成也。从上向下来亦如是。十即一。缘成故。若十非一。一不成也。问。何但一不成。十亦不成答。如柱若非舍。尔时则无舍。若有舍。亦有柱。即以柱即舍故。有舍复有柱。一即十。十即一故成一。复成十也义苑云。此中向下但反上。一有体却为一无体。多无体却为多有体。更无别义。约喻结成一多。故云一一钱即是多钱。能即无体。所即有体。亦不可二有同时矣。
    问。若一不即十者。有何过失。答。若不即者有二失。一不成十钱过。何以故。或一不即十者。多一亦不成十。何以故。一一皆非十故。今既得成十。明知。一即是十也。二一不成过。何以故。若一不即十。十即不得成。由十不成故。一义亦不成。何以故。若无十。是谁一。故今既得一。明知一即十。又若不相即。缘起门中空有二义。即不现前。便成大过。谓。自性等。思之可知。下内体门内。准此知之。余门准可知耳（宋本云。二者一不成十钱过。折薪。复古。集成。并云。传写之误。演义钞三云。一不成多过。二多不成一过）复古云。由前谓一即多。多即一故。兴此问也义苑云。初问。二答。答中初定过。何以故下征非。今既下显是。二者下亦有征非显是。又若下结过。谓。自性等者。若二有俱时。成自性常过。二空俱时。成断灭过。下文同体不即义结过。略而不明。故言准此折薪云。又若下别是一义。以答前难。故云又若不即。重牒前难以答也今谓。苑薪并失章意。谓。前但约不即以成二过。后就不相即便成大过。单复独互。研文可解。当知。由有后答而兴次问也。
    问。若一即十者。应当非是一。若十即一者。应当非是十。答。只为一即是十故。是故名为一。何以故。所言一者。非是所谓一。缘成无性一。为此一即多者。是名一。若不尔者。不名一。何以故。由自性故。无缘不成一也。十即一者。准例取。勿妄执矣。应如是准知至相云。问。若一即十。此乃无有十耶。得言一之与十。乃言以即故得成耶。答。一即十即非一者。非是情谓之一。所谓缘成一。缘成一者。非是情谓之一故。故经云。一亦不为一。为欲破诸数。浅智者着诸法。见一以为一也。问。前明一中十。此明一即十。有何别耶。答。前明一中十者。离一无有十而十非是一。若此明一即十者。离一无有十而十即是一。缘成故复古云。若一与十。二互相即。安有一十之存乎义苑云。初相即双非问。二相即缘起答。三准例斥情。但改一字作十字。十字为一字。读之可见。
    问。上一多义门。为一时俱同耶。为前后不同耶。答。即同即前后。何以故。由此法性缘起。具足逆顺。同体不违。德用自在。无障碍故。皆得如是至相云。问。若一多要待缘成者。为是同时。为是先后耶。答。缘成故。常同时而先后。所以然者。一即十。十即一故。常同时而向上去。向下来故。有前后也义苑云。具足逆顺等者。谓。相夺故逆。相即入故顺。俱同故同体。不碍前后故不违。德相。业用耳折薪云。具足逆顺。是前后不同也。同体不违。即俱同也。言德用下结同时前后无碍也（指事钞云。谓向上去是顺。向下来是逆。顺数逆数。例上可见）。
    问。如上所说。去来义其相云何。答。自位不动。而恒去来。何以故。去来不动。即一物故。但为生智显理故。说去来等义耳。若废智。一切不可说。如上果分者。即其事也至相云。问。既有明先后去来。即是有增减。何名不动本相（舍那品云。以一国土满十方。十方入一。亦无余。世界本相。亦不坏。无比功德故。能尔）答。虽先后去来。而常不动故。经云。不来相而来也（大乘尚尔况一乘乎）如一即多。而不动一相。如此一相。亦非情谓二多亦如是。虽多即一。而不坏多相。亦非情谓多。问。此之一多。既是缘成。不同情谓者。为是本来有此一多。为是始有耶。答。今本有不有者。为欲就智辨本有。为自就一多体辨耶。若自就一多体辨。不论智者。体即息诸论道。犹同究竟圆果离说相故。今若辨一多者。约智说也。如经（夜摩天宫说偈品）云。智慧差别故。又云（光明觉品）智者无所畏。故约智说一多也义苑云。初问。二答中。约智顺明。废智反显。言去来义者。即前向上向下等义。自位不动而恒去来者。谓。一多之法。各守一一自位。而不碍缘起故。去来也。何以故下。征释不动去来之旨折薪云。自位不动行布门。而恒去来圆融门。即一物者。义虽有去来。法体唯一。但为下。意云。法体无去来。为生智等故。说为去来尔。
    问。若由智者。即非先有。云何说言旧来如此。答。若废智即不论缘起。由约智故。即说旧来如此。何以故。不成即已。成则离始终。故智及与法。旧来成故至相云。问。若约智故。其本有者。以智照故本有。答。如室中空开门见时。此空即是本有。如涅槃经见佛性已。即非三世摄还源观云。古今常然。名为法尔经云。心性是一。能生种种。智不知法。法不知智。二俱不相知。诸法亦如是。又云。一切诸佛。唯以一乘。得出生死。今见佛刹事事不同。文殊法常尔。法王唯一法。一切地碍人。一道出生死。一切诸佛身。唯是一法身。随众生本行。说法悉不同。又云。法应如是（旧来如此）义苑云。初智乖本法难（复古云。谓。智乖本法。即非先有。何云旧来如此）二法智相成答。何以故下征。不成下释。谓。不成故。旧来如此。即以成故。约智显。即离始终故者。法智无二故。智及与法旧来成故者。因果不二。法智融通也折薪云。废智既同果海。则知。约智。缘起中旧来如此尔。但成智。方见本法也（圆觉钞中云。华严宗说。新成旧佛。旧佛新成等者。但得其语。而不得意也）。
    问。为由智耶。为法如是耶。答。为由智耶。为法如此耶。何以故。同时具足故。余义准以思之。大段第一异体门讫至相云。问。亦得是始有以不。答。见时始言有。不见不言有故。亦名始有。问。答一多之时。由智照故。通本有及本不有者。此智照时。得通有照不照以不。答。本有故。智即非照。本不有故。由智照故。明知智亦通照不照。一切诸法。例如此也义苑云。初法智双开问。二法智双融答。何以故征。同时下双融之相。余义准之者。诸缘起法。不过斯二也复古云。法本有故。智即能显。由智照故。方明本有。二义同时。皆尽无碍故。一切诸法。例如此知集成云。为由智者。非照。法如此者。本始有故。云同时。章云余义即二三等章答中有二个耶字者。有引庄子云。人大喜耶毗于阳。大怒耶毗于阴。今谓。不尔。为字耶字。与问中同。故知皆疑之词也。然今全取问辞。却刃以答。犹骑贼马趁贼之势尔故也。
    第二同体门者。亦有二义。一者一中多。多中一。二者一即多。多即一。初门中二。一者一中多。二者多中一。初一中多者。有十门不同。一者一。何以故。缘成故。是本数。一中即具十。何以故。由此一钱自体是一。亦复与二作一故。即为二一。乃至与十作一故。即为十一。是故此一之中即自具。有十个一耳。仍一非十也。以未是即门故。初一钱既尔。余二三四已上九门中。皆各如是。准例可知耳。二者多中一。亦有十门。一者十。何以故。缘成故。十中一。何以故。由此一与十作一故。即彼初一在十一之中。以离十一即无初一故。是故此一即十中一也。仍十非一矣。余下九八七。乃至于一。皆各如是。准例思之至相云。二明同体门者。还如前相似。还明一中多。多中一。一即多。多即一。今就一中门说者。还明向上去。向下来。其中逆顺。各具十门。今略举其始终。约十一而说者。如似一中十。缘成故。若无十一不成。二三亦如是。十中一亦如是探玄云。七同体相入义。谓。前一缘所具多。一与彼一缘。体无别故。名为同体又由此一缘应多缘故。有此多一。所应多缘。既相即相入。令此多一亦有即入也。先明相入。谓。一缘有力。能持多一。多一无力。依彼一缘。是故一能摄多。多便入一。一入多摄。反上应知。余义余句。准前思之义苑云。初双标即入也。一者下标同体相入义。二者下标同体相即义。初一中下诸缘互应也。谓。众缘之中。以于一缘应多缘故。各与彼多全为一。是故此一具多个一。然此多一。唯由本一应多缘故。有此多一。然与本一。体无差别。是故名为同体门也。若依持容入者。谓。此本一有力。能持彼多个一故。本一中容彼多一。多一无力。依本一故。多一入本一中。仍一非十等者。拣体用之别也。初一钱既尔下。例多一有力。本一无力也。以由我多一方詺本一为本一故。多一有力。便摄本一。本一便入多一也。二者多一望本一。亦全有力故。能常含本一。在多一中。故云十中一。何以故下征释可知。仍十非一者。例前可解。如要显者。将九字替十字。读之即见折薪云。第二同体门。初总别标门。初一下初总标顺数十门。一者下别释初门。于中复有二。初释一字。言一中下正释一中十（此将是本数三字。属上句解。复古属下。故云。初一中多是本数）初征。二释。释中如清凉云（演义六）一本自是一。则为本一。应二为二一。应三为三一等。只是一一对他成多。如一人望父名子。望子名父。望兄为弟。望弟为兄等。同一人体而有多名名（复古全同）今本一如一人。多一如诸名也。仍一下拣即门。初一下例余。二者诸段如前科。但逆数以十为首异尔复古云。摄他一同多己。望于一摄之亦然。皆是多也（指事钞未允）。
    问。此与前异体何别。答。前异体者。初一望后九。异门相入耳。今此同体。一中自具十。非望前后异门说也。即义亦准思之。
    至相云。问。此同体门中。与前异体门中。有何别耶。答。前异门言一中十者。以望后九故。名一中二。此门言一中十者。即一中有九故。言一中十也。问。若一中即有九。此与前异体门一即十。有何别耶。答。此中言一有九者。有于自体九。而一不是九。若前别体门说者。一即是彼异体十等。而十不离一。问。一中既自有九者。应非缘成义。答。若非缘成。岂得有九耶。问。一体云何得有九。答。若无九。即无一义苑云。初一望后九者。诸缘各异故。今此同体一中自具十者。互遍相资故。
    二者。一即十。十即一。亦有二门。一者一即十。亦有十门不同。一者一。何以故。缘成故。一即十。何以故。由此十一即是初一故。无别自体故。是故此十即是一也。余九门皆亦如是。准之可知。二十即一者。亦十门不同。一者十。何以故。缘成故。十即一。何以故。以彼初一即是十故。更无自一故。是故初一即是十也。余九门。准例知之至相云。次明同体门中一即十。还言。一者一。缘成故。一即十。何以故。若十非一。一不成故。一即十既尔。一即二三亦然。逆顺各十门亦然。问。此中言自体一即十者。与前同体一中十。有何别耶。答。前明同体中有十。而一非是十。此明一即十。而一即是十。以为异也探玄云。八同体相即义。谓。前一缘所具多一。亦有有体无体义故。亦相即。以多一无体。由本一成。多即一也。由本一有体。能作多。令一摄多。如一有多空既尔。多有一空亦然。余义余句。并准前思之（义苑引之）九俱融无碍义。谓。亦同前体用双融即入自在。亦有六句。准前应知。此上三门。于前第二同体门中辨义理竟。
    问。此同体中一即十等者。为只摄此十耶。为摄无尽耶。答。此并随智而成。须十即十。须无尽即无尽。如是增减随智耶矣。即十如前释。言无尽者。一门中既有十。然是十复自迭相即入。重重成无尽也。然此无尽重重。皆悉摄在初门中也至相云。问。此明一体即十。为摄法尽以不。答。随智差别故。亦尽亦不尽。何者。如一若摄十。即各为尽。若具说。即无尽义苑云。数圆无尽问也。法智融通故。欲圆即圆。欲无尽即无尽。心境重重。即斯意也。但明展转相摄。成无尽之相也复古云。此明一体。为只摄一中十。亦摄他处十耶（答中引十玄门）但展转相迭相互。即重重无尽也。
    问。为但摄自一门中无尽重重耶。为亦摄余异门无尽耶。答。或俱摄。或摄自无尽。何以故。若无自一门中无尽。余一切门中无尽。皆悉不成故。是故初门同体。即摄同异二门中无尽无尽无尽无尽无尽无尽无尽无尽无尽无尽。穷其圆极法界。无不摄尽耳至相云。问。为自门无为。为摄余门亦无尽耶。答。一无尽。余亦无尽。若余不尽。一亦不尽。若成一。一切即成。若不成一。一切不成。是故此摄法。即无尽复无尽义苑云。纯杂相关问也。同异俱融故。重重摄入。何以故下。征释同异交参之相。十无尽者。圆数之极耳。思之折薪云。言自一门中无尽者。即上云皆摄在初门中。二十门无尽也。为亦下意于同体门中。更顺有九门。逆有十门无尽。并异体中二十门无尽。还并摄此否。而言余异门者。门字贯上。应云余门（即同体中十九门）异门（即异体门中二十也）今准薪意。答中有二。初或俱摄。后或但摄自。初中亦二。初若无自一门中余一切门中下。释摄余门。二是故初门同体下。释摄异门。后或但摄自同体一门下。答释但摄自无尽。故云由余异门如虚空故。问。余之与异。二门何别。答。详上下文。大例实尔。凡于十门中。对初一门。以二三四等为余九门。若于同体异体相即相入向上向下。总有八种十门中。自他相望。为别异门。何以知者。上向上数举初一门。云余九门亦如是。向下数亦云余例亦然。又本末二门中。各具足十门。余一一钱中（本未十中各余九门）准思。此约异门（顺逆望向上向下）相望说耳。又云。一门中皆有无尽义。余门亦如是（此但约余。不望异门）别别诸门中。准例如是（此即异门）又同体门云。初一钱既尔。余二三四已上九门中。皆各如是。又云。余下九八七六。乃至于一。皆各如是（已上唯是自余相望）又云。前异体者。初一望后九（自余相望）异门（自他相望顺逆别门）相入耳。今此同体中。非望前后异门（自他别别八种十门）今至此中。余门异门。双问双答。下皆效之。准例可知。然至相玄门。但对自门问余门故。余之言宽。意含异门。故次作问答。摄他处等。是明异门也。
    或但摄自同体一门中无尽。何以故。由余异门如虚空故。不相知故。自具足故。更无可摄也。此但随智而取。一不差失也至相云。成一之义。于三四义。由若虚空。即是尽。更不摄余故。名无尽故。亦摄尽不尽也（复古云只摄自门中无尽。于三四义。犹若虚空。余如玄门）义苑云。约形夺相逆义故。余如虚空。隐显故。不相如。杂不碍纯故。自具足。更无可摄也。亦同时具足故。此但下指属因门。以智印法也言不相知等者。此准前异体门末可解。谓。但为生智显理故。说去来等义。若废智不论缘起。由约智故。说旧来如此。为由智耶。为法如此耶（不相知故）何以故。同时具足故。故明难品曰。是故一切法。二俱不相知（探玄云。约能所依二不相知。或约境智不相知。智不知法。法不知智。有此无性缘起故。此二不二。是一无碍。甚深缘起。以二有二无。各不俱故。不得相知。以一有一无。一无一有。各无二故。无可相知。正由如是不知故。得有一切法。故云一切不相知也。此显非直平等一味。不坏诸法。亦乃只由平等有诸法也）又须弥偈云。一切无自性。皆悉等虚空无尽。智所说。说者无所说。了知有悉无故。得难思议无尽说无尽（新经云。其性如虚空。故说无有尽。智者说无尽。此亦无所说。自性无尽故。得有难思尽）思之。
如此一门既具足无穷。令无尽。及相即相入等。成无尽者。余一一门中。皆亦如是。各无尽无尽成也。宜如是准知。此且约现事钱中。况彼一乘缘起。无尽陀罗尼法。非谓其法只如此也。应可去情如理思之至相云。问。既言一既摄尽者。为只摄一中十。亦摄他处十。答。摄他十。亦有尽不尽义。何以故。离他无自故。一摄他处即无尽。而成一之义。他处十义。如虚空故有尽。上明举十数。为譬说竟（至相云。法门具满。无喻可况。今说喻者。但分喻耳。若不去情。难造妙旨）探玄云。十同异圆备义。谓。以前九门。总合为一大缘起故。致令多种义门同时具足也。由住一遍应故。有广狭自在也。由就体就用故。有相即相入也。由一摄多时为显。令一入多为隐。多摄一入亦尔。又就用相入为显。令就体相即为隐。即显入隐亦然。又异门即入为显。令同体为隐。同体异隐亦尔。又由以异门摄同体中相入义故。现微细门也。由异体相入带同体相入故。有重重无尽帝网门也。由此大缘起法。即无碍法界法门故。有托事显法门也。由此融通自在。今依此法上所辨时法。亦随此无碍自在故。有十世门也。由此法门同一缘起相带起故。随一门必具一切故。有主伴门也。上来十义。总是缘起相由门义（义苑虽依演义。本探玄文可见）。
    第二约法广辨者。略有二种。一者立义门。二者解释门。初立义门者。略立十义门。以显无尽至相云。此下明约法会理者。凡十门。就此十门。亦一一之门。皆复具十。会成一百旨归云夫以义海宏深。真源渺漫。略开二类。各辨十门。先明所标之法。浩汗无涯。撮为十对。用以统收。然此十对同时相应。成一缘起。无碍镕融。随有一处。即具一切。是此经中所具之法。次明所显理趣者。巧辩自在。势变多端。亦举十例以现无碍言约法广释者。问。上明譬说。今约法说者。法譬合三。何不齐耶。答。此是非约所喻之法。所言法者。谓。一乘缘起。无尽陀罗尼法。然上来且约现事。但分喻耳。今即广约此经所具之法。先明所标十对法义。次明法义所显理趣十门。以显无尽（如旨归知）然清凉意。私显四门（初一是法。后三是义）一明所依体事（谓。教义。理事等十对义。故法界玄镜云。总为三观所依体事）二总摄归真实（谓。真空绝相观。亦有十义。即理法界）三彰其无碍（谓。理事圆融无碍观。亦有十门。乃是理事无碍法界）四周遍含容。且依古德显十玄门（即事事无碍法界。亦立十观一理如事门。二事如理门。三事含理事门。四通局无碍门。五广狭无碍门。六遍容无碍门。七摄入无碍门。八交涉无碍门。九相在无碍门。十普融无碍门。然玄镜中。以十门指配十玄云。第  观总融前九。即同时具足相应门。九即因陀罗网境界门。由第八交参互为能所。有隐显门。第七即相入门。六具相即广狭二门。五即广狭门。四不离一处。而遍有相容门。即一多相容不同门中。一入多。多摄一义。三事含理故。有微细门。前二总成。谓。理相如故。有纯杂门。随一为首故。有主伴门。现于事中。有十世门。以诸法皆尔故。有托事门。是故十玄亦自于此出。以十观门文隐义深。后学难解。故且依贤首十玄也。故演义云。然法界观立十观名。与十玄不同故。今疏即依藏和尚也。至相已有。而少有不同。会玄云。全依贤首者。依探玄中也。而教章等中。尚从至相。后方改易故也。复古云。然此章全依至相十玄。贤首承用。探玄修改。清凉全依贤首新文。以所立有次第故。今谓。可堂虽据清凉。而失祖意。何以知者。探玄。旨归并与此章。既先修造。那云后改易。新文有次第等乎。十对十玄既大无碍。有何次第与不次第。然祖意为显圆融自在故。种种善巧成立。庶勿执同异以情偏局。又有人云。别教一乘总相法义。立四法界。至相此章。唯明二界谓。所依体事。即事法界。十玄缘起。即事事无碍法界。以理法界。理事无碍。亦通终顿故。但明不共无碍。及所依事而已。今谓。不尔。原其所言所依体事之言。实自刊定清凉而出。未见祖文。更加帝心三观。立四法界。亦在于清凉修改。然其十观皆约一理随缘。以释观智。不契圆旨者也。固知。探玄。旨归。皆所无。则至相不有。贤首莫改。于焉着矣。又如圭山云。事如前陈有法。三重如后说宗法者。此盖不晓因明四相违因于有法法。各有自相差别故。致此误耳。况复法界缘起无尽。复无尽无穷。无碍自在法门。可如前陈后说耶。起信所谓。法义立义解释。皆约三乘终教。今寄彼目显一乘义。故云以显无尽。请深察焉）。
    何者为十。一教义。即摄一乘三乘。乃至五乘等。一切教义。余下准之。至相云。所言十者。一者教义。乃至。九逆顺体用。十随生根欲性。所言教义者。教即是通相别相。三乘五乘之教。即以别教以论别义。所以得理而亡教若入此通宗。而教即义。以同时相应故也旨归云。谓。无尽言教。及所诠义（文复古依之）探玄云。表令生解为教。即是所诠为义然清凉释改易之云。教即能诠。即前五教。乃至光香等（谓。诸法显义。但能诠理。并为教体）义即所诠。即五教等一切义理（所诠教别。七十五法。八识等义）义苑云。文中但备释初对之相。他皆指而不明故。云余下准之。
    二理事。即摄一切理事至相云。若三乘教。辨即异事显异理。如诸经举异事喻异理。若此宗即事是理。如入法界等经文是。体实即是理。相彰即是事（折薪。复古）旨归云。谓。缘起事相。及所依真理探玄云。华相为事。华体是理。下云。法界不可坏莲华世界海。清凉云。理即生空所显。二空所显。无性真如等理（具五教理。生空所显。是小乘教理。二空所显。是始教理。无性真如。是终教理。而言等者。等余二教之理。谓。顿教理亦即无性真如。体绝安立。如性变遣。亦不离如。圆教之理。总融诸法。无有障碍耳）事即色心身方等事（等取其余事类。如身广有多身。谓。六道四圣等。四方三世可知。义苑但依清凉。未允）
    三解行。即摄一切解行至相云。如三乘说。解而非行。如说人名字。而不识其人。若通宗说者。即行即解。如看其面。不说其名而自识也。相显为行。契穷后际为解（折薪。复古）旨归云。四行位一对。谓。普贤行海。及辨能观普贤大智探玄云。行事之华结成位故演义云。五教修行不同。得位差别。位通因果。
    四因果。即摄一切因果至相云。修相为因。契穷为果旨归云。谓。辨菩萨生了等因。及现如来智断等果。亦是普贤圆因。舍那满果探玄云。因事之华。揽成果故演义云。自互不通。如七方便等为因。须陀洹等为果。等觉已下皆因。妙觉为果等。
    五人法。即摄一切人法至相云。文殊显其妙慧。普贤彰其称周。明人即法也旨归云。谓。佛菩萨师弟等人。显说法界诸法门海探玄云。全揽为人。恒是法故演义云。人则觉者等。法则菩提等。
    六分齐境位。即摄一切分齐境位至相云。参而不杂。各住分位。即分齐境位（义苑复古）旨归云。谓。所观真俗妙境。及辨能观普贤大智探玄云。是所观亦即能观。以此经中可以内行为外事故演义云。即五教所观之境。能观之智总收不出二谛二智别即初小乘。四谛涅槃为境。无漏净慧为智。及他心等十智。始教亦通四谛二谛等为境。加行根本后得等智。终教则是三谛等境。权实无碍等智。顿教则无境为境。绝智为智圆教则无尽之境。无尽之智。
    七师弟法智即摄一切师弟法智至相云。开发为师相。相承即弟子也（义苑复古）义苑云。即是上人法中别义。
    八主伴依正。即摄一切主伴依正至相云。举一为主。余即为伴。主以为正。伴即是依（折薪。复古）旨归云。谓。莲华藏界。并树形等无边异类。诸世界海。及现诸佛菩萨法界身云。无碍依持探玄云。所依亦入正故。如国土身演义云。依即国土。正即佛身等。
    九随生根欲示现。即摄一切随生根欲示现至相云。随缘常应也。如涅槃经（月喻品）云。此方见满。余方见半。而月实无虚盈。若此宗明者。常增减。而常无增减。以同时相应故旨归云。应感一对。谓。众生根欲。器感多端。圣应示现。亦复无边舍那品云。一切众生所乐示现云等探玄云。应赴群机。亦能感故演义云。应即赴感佛。及菩萨等。感即当机菩萨众生等。
    十逆顺体用自在等。即摄一切逆顺体用自在等至相云。即是成坏义也旨归云。谓。文中现五热（入法界品进求国方便命婆罗门）众鞞（婆须密女说阿众鞞）一王形虐（满幢城满足王）及现施戒顺理正修。此经中。凡举一法。必内同真性。外应群机。无有一法体用不具探玄云。逆同五热。顺十度故。体同真。用应机故演义云。逆则婆须无厌等。顺则观音正趣等。体则法报等。用则应化等。
    此等十门为首。能各总摄一切法。成无尽也至相云。然此十门。体无前后。同时相就。既其具此十门。余因陀罗等九门。亦皆具此十门。何但此十门。其中一一皆称周法界。所以举十门者。成其无尽义也（复古具引）旨归云。然此十对。同时相应。成一缘起。无碍镕融。随有一处。即具一切。是此经中所具之法演义云。此十对。初一为总。后后渐略。若辨次第者。乃至如是相望。展转成多（此等极非）不必全尔。故不为此释耳。又此十对。就正意。总相该收。以为十玄所依体事（清凉妄解。可取也）若以义取。随一事上。即有十对（义苑依之。未称当耳）如下胜音莲华处说故。下但约一尘即具十对义苑云。皆各总摄等者。谓。如初一门中具十。十中取一。此一亦须具十具百具千。以不相离故。如一既尔。十门各十亦然。递互成无尽也。又无尽者。一事之中有多事故。一境之中亦有多境。一智之中复有多智等。更相涉入。亦无尽也。
    二言解释者。亦以十门释前十义。以现无尽。问。何以得知十数显无尽者。答。依华严经中。立十数为首。以显无尽义义苑云。上之立义。既是大缘起法。该摄无穷。今此玄门。但于本法之上洞明玄妙。展转难思故。言解释。准经立数十十无穷故法无穷。而知无尽也演义云。十玄全依贤首。而列名次第。亦异于彼今不依至相者。以贤首所立有次第故。广如彼明取舍之意。然刊定记。则分德相业用。各有十玄。今明德用虽异。不妨同一十玄。无不该摄。并如彼会。今谓。嗟乎。观师偶虽有入圆融之门。犹如盲龟遇乎浮木。而于总别次第。取舍之情。夫能消镕辄作贬剥于他古德。惑之甚矣。原夫俨尊者。尝有陶研一乘六相之义。遂立教宗。于中得存何次不次。于是感于神童深崇印可。而贤首亲禀用之。是故此章全用至相。至造旨归与探玄等。此特为欲显于随用转变自在。以祛定执。种种异设。何改之有。若谓初一是总故。冠于九门。尚有次第者。唯限初门。而余九门。及逆数门。何为本数。得以十数为本。增至多十。乃此诸十皆是本数。如下章云。然此十门。随一门中。即摄余门。无不皆尽。应以六相而会通之。既是违喻违法。非经疏义。岂是祖意乎。然今不暇一一举之树拣。恐烦略耳（义苑。折薪。复古。并依清凉。云以是总故。如下当辨）。
    一者同时具足相应门。此上十义同时相应。成一缘起。无有前后始终等别。具足一切。自在逆顺。参而不杂。成缘起际。此依海印三昧。炳然同时显现成矣至相云。即约具明。教义理事等十门同时也。何以得如此耶。良由缘起实德法性海印三昧力用故。得然也。非是方便缘修所成故。得同时旨归云。一性相无碍。即同真性。不碍事相。宛然显现。经云。法界不可坏莲华世界海等。此是理事一味无碍之门探玄云。就初门中有十义具足。然此十对。同时相应。为一缘起。随一各具余一切义。如初门既尔。余等九皆各具前十对。但随门异耳（缘起相由举十门中。十同异圆备义。谓。以前九门总合。为一大缘起故。致令多种义门同时具足也。所谓万紫千红总是春。此之门也）清凉云。亦具后之九门。及彼门中所具教等。以是总故（演义云。明具余门。亦释成总义。若唯具当门。不成总故。非）义苑云。则具教等十对。同时相应。具足圆满故。曰无有前后。此约当门中具也。具足一切下。明具余门。此亦释成总义。若唯具当门。不成总故（此依演义）然九门具教等虽同。于义各别。谓。相容门即十皆相容。谓。教相容。义相容。理相容。事相容等。若相即门。即十皆相即。下七例然（亦据演义）故曰参而不杂。此依海印等者。彰缘起实德之本也折薪云。探玄大疏。于此一门并有二义。一具前十对。并具余九门。以是总故。今唯初义复古云。以是总故。冠于九门之初。即具教义理事理等十门同时也（次引玄门）今谓。义苑即约具当门及余九门。折薪。复古。唯具当门。并皆依于清凉。以初一门。总冠于余。为有次第。岂契至相贤首之意。故玄门云。今但举十门者。欲成其无尽。若论三种世间圆融。可但一事具此十门。亦具无尽。无量法界。虚空法门。成其无尽复无尽。若但就别事说。不成无尽者。只同大乘义也故此章云。十门为首。能各总摄一切法。故性起品云。奇哉众生。具足如来智慧德相。又云。三世一切劫佛刹。及诸法。诸根。心心法。一切虚妄法。于一佛身中。此法皆悉现应知法性实德。全性起修。性恶融通。同时炳然矣。然此十门。随一一门。即摄余门。无不皆尽。岂可以初门唯为总门哉。思之。
    二者一多相容不同门。此上诸义。随一门中。即具摄前因果理事一切法门。如彼初钱中即摄无尽义者。此亦如是。然此一中虽具有多。仍一非即是其多耳。多中一等。准上思之。余一一门中。能悉如是重重无尽也至相云。此约理说。以一入多。多入一故。名相容。即体无前后。而不失一多之相。故曰不同。以即缘起实德。非天人所作故旨归云。其必舒己。遍入一切差别法中。复能摄取彼一切法。令入己内。是故即舒恒摄。同时无碍。是谓相入门也（探玄。清凉。全同此耳）义苑云。谓。此门中。约用明相入义（纲目亦尔。缘起相由故。然十玄搜去。约理相入。法性融通故。所望别耳）蓦指云。太湖三万六千顷。月落波心圆。切须看取焉。折薪云。皆悉如是重重无尽者。下十门中皆有此言。然与探玄并大疏不同。彼中列释十门。但随当门别义以释。唯因陀罗网境界门中。互现。以显重重无尽。若约十门不相离义。一一门皆具重重无尽故。彼云同时门等。亦有十门。若重重取之。亦重无尽。释曰。今章但总约前十对上合释故。门门能有重重无尽。而探玄等中。先约一事华上说已。后例余对方各说重耳。
     此经偈云。以一佛土满十方。十方入一。亦无余。世界本相亦不坏。无比功德故能尔。然此一多。虽复相含。容受。自在无碍。仍体不同也。所由如上钱义中释。此有同体慢体。准上思之可解即舍那品明杂类世界性之文（探玄。旨归。但引此偈）至相亦尔。更引普贤品云。一切众生身。入一众生身。一众生身。入一切众生身。又云。一切诸世界。令入一尘中。世界不积聚。亦复不杂乱。须弥入芥子。此即不说也义苑云。然此下结显也。初结相容。仍体下结不同。所由下出因故。同体则互遍相资。异体则诸缘各异。揽此之因故。得一多相容不同也折薪云。然此下释上偈文。兼示其名。初释二句。仍体下释第三句。所由下释第四句。无比功德。即云法性家实德等也。此有下示通复古云。仍体不同。若不尔者。诸缘杂乱。失本缘法。缘起不成。此则诸缘各各守自一也。三者诸法相即自在门。此上诸义。一即一切。一切即一。圆融自在无碍成耳至相云。此约用说。还就约教义理事等十门。取其三种世间。圆融无碍自在故。一即摄一切。成其无习复无尽。以其无尽故。相即复相入。此约用以说（搜玄亦同。复古引之）旨归云。具无边德。不可言一。融无二相。不可言多。此一即多。多复即一。一多无二。是谓一多门也。又云。废己同他。举体全是彼一切法。而恒摄他同己。全彼一切即是己体。是故己即是他。他即是己。己即是他。己不立。他即是己。他不存。他己存亡。同时显现。是谓相是门也（探玄。大疏。同相是门。独坐大雄峰亦斯意也）探玄又云。一多相即。混无障碍。解行境别演义云。以上相入则此彼互存。如两镜相照。但约力用交彻明耳。今此约有体无体故言废己。废己即己无体也。同他他有体也。或具。以是解境并明照故。或绝。以是行境言忘虑绝故。云解行境别（义苑依之）折薪云。然此一门。约即体之用故。标以相即。释通相入。亦由此门明重重无尽。即不揽相入不见重重。复探玄等中。方纯约体相即释也（次引至相文约用以说也）若约同体门中。即自具足摄一切法也。然此自一切。复自相即入。重重无尽无尽故也。然此无尽。皆悉在初门中也至相云。问。此明其无尽复无尽。相即复相入。与前因陀罗网。及微细相容门。有何差别耶。答。如譬说同体门中说者。若就隐映相应。互相显发。重重复重重。成其无尽者。即是因陀罗网门摄。若诸门一时具显。不相妨碍者。是相容门摄。若三世圆融。无碍自在。相即复相入。成其无尽复无尽者。即是此门摄义苑云。克因显示也。即自具足摄一切干。谓。前一缘所具多一。亦有有体无体之义故。亦相即。以多一无体。由本一成多即一也。本一有体。能作多一。令一摄多。如一有多空既尔。多有一空亦然。此自下明同体入义。谓。一缘有力。能持多一。多一无力。依彼一缘。是故一能摄多。多便入一。一入多摄。反上故。相入重重也。在初门者。总中也准复古科。正释此门有二。初约十对。通示相即。若约下。二约向上向下等诸门。别释自门余门。今初自门示相（次引经释义）可见。
    故此经云。初发心菩萨一念功德。深广无边际。如来分别说。穷劫不能尽。何况于无量无数无边劫。具足修诸度。诸地功德行至相云。故此经叹初发心功德云。彼一念功德。深广无边际。如来分别说。穷劫不可尽。此即明其一即一切。成其一切无尽。又云。何况于无量无数无边劫。具足修诸度。诸地功德行。此即是从二三至九十。皆成无尽。以是故。从十信终心。至十住十行。及十回向地等。皆悉明成佛者。即由始终相即复相入。成无尽故义苑云。解前发心。称性德而无涯。一证一切证故。云一即一切问。贤首品中明十信德。何故言初发心菩萨耶。答。探玄解云。此是如起信中三种发心中。当最初信成就发心。故云初也。同下文十住初发心住。及发心功德品此约信终。彼就住初故。无二也。既以信满入住方为信者。何不住满入行为住耶。释云。信不成位故。不例也。问。何故此中信位菩萨。得有如此广大功德。答。此是普贤法界行德。但就信门。于中显现故。说不尽。若分别论。总有其四句。一或唯约信门当相阶际以辨。则此信是善趣位。如轻毛等。如璎珞及仁王等说。此约三乘。二或唯约普贤当体德辨。如普贤行品说。三或俱。谓。约彼信门。显此普贤德。如此品所说。此约一乘因分说。四或俱非。总不可说。此约果分离言之处。是故圆教中所明信位。与彼三乘中十信。义别不同也。又云。明普贤行位。体及相用。广大无边。始终俱括。应在信门该摄诸位成佛妙果。是此所明也。
    义言。一念即深广无边者。良由缘起法界一即一切故耳。如彼同体门中一钱。即得重重无尽义者。即其事也至相云。问。若如是相即。到复相入。成其无尽复无尽者。此乃浑无□界。何始何终。何因何果耶。答。此据法界缘起体性。成其无尽复无尽故（复古所引）先后因果不失。虽不失先后。而先后相即。复相入。故成其无尽。以先后相即复相入故。初发心时。便成正觉。如前章门一即一切。无尽亦复无尽。二三亦复尔故。
    何况无边劫者。即余一一门中。各显无尽义者。是也。所以尔者。此经又云。初发心菩萨。即是佛故也。由此缘起妙理。始终皆齐。得始即得终。穷终方原始。如上同时具足故。得然也义苑云。何况下以多法例多喻意。显法无边。而略如其喻也。所以尔下。此显位上下相即也。由是下以法显人。故皆始终一齐耳。如上下初例总显别复古云。良由始终相即。复相入。成无尽故（下引玄门）先后因果。不失。虽不失先后。以先后相即。复相入故。成其无尽言初发心等者。即发心品之文。探玄云。即是佛者。有人释。或云因中说果。或解。同佛境。或云。约理平等。若约三乘教。亦得如上说。今寻上下文。约一乘圆教。始终相摄。圆融无碍。始即是终。穷终方原始。一由陀罗尼门缘起相摄故。二由普贤菩萨遍该六位故。即因是果故。三由法性无始终故。发心入始。即正是终故也。是故上文云初发心时便成正觉具足慧身不由他悟。此之谓也。
    又云。在于一地。普摄一切诸地功德也。是故得一。即得一切。又云。知一即多。多即一故也。十信终心。即作佛者。即其事也至相云。问。如前明。果德绝于说相。云何十信终心。即具佛果德用耶。若十信同果德者。即果德是可说之相。何不可说耶。答。因位菩萨有果德者。欲彰果德是不可说。是故叹德文（净眼品也）云。菩萨在此一地。普摄一切诸地功德义苑云。又云下引地经（叹德之文。故是误也）与十住偈（此亦非也。今引长行）文。皆明相即。十信下以人显法。是以贤首品叹德业该收故。十信道圆。一念该于佛地。斯之谓欤复古云。信满成佛约位佛。非行佛故（依行位章）决择记云。十信摄于诸位。圆融也。诸位十信历然。行布也。六位互摄。如六面镜互现其影。一磨一切磨等。思之。
    问。如同体一门中。即摄一切无尽者。为一时俱现耶。为前后耶。答。于一门中。一时炳然现一切者。属微细摄。隐映互现。重重者。属因陀罗摄。余义即同即异。即多即少。即有即无。即始即终。如是自在。具足一切无尽法门。仍随举一为首。余即为伴。道理一不差失。旧来如此。此辨同体一门中具足自在无穷德耳。余异体等门中。亦准思之至相所柬三门不同。如上已引。孔目云。普贤因果。不从凡夫世间克得。何以故。若未成则不说。普贤若已成。则旧来如此道理。可准知之义苑云。矧兹同体法既交参。义非一准。是故炳然齐现。犹比芥瓶。交映重重。若帝珠之互入。此是具别门之义也。余义下辨本门相即之义。仍随下亦具余门。法本如。然非同应化故。云旧来如此也折薪云。初拣三义不同。仍随下释成上即入中。同异。多少。有无。始终等中。举一为主。余即是伴也。以主伴义散在诸门中说。也（古德不别立主伴门者。思之）复古云。有三义不同。余义下即此门摄问。微细帝网。由相入成。何故于相即中拣不同耶。答。探玄云。由以异门摄同体中相入义故。现微细门也。由异体相入带同体相入故。有帝网门也然今但拣滥。而非同体相既中有二门别也（拣三门不同者。本据至相。彼问云相即复相入。与前因陀罗。及微细门。有何差别耶今亦准知）。
    问。若一门中即具足一切。无尽自在者。余门何用为。答。余门如虚空。何以故。同体一门。并摄一切。无不尽故。问。此同体门中所摄一切者。但应摄自门中一切。岂可摄余门中一切耶。答。既摄自一切。复摄余一一门中无尽一切。如是重重穷其法界也。何以故。圆融法界。无尽缘起。无一一切并不成故。此俱论法性家实德故。不可说其边量至相云。问。若一地即摄一切诸地功德。一即一切。初即摄后者。一门即具。何用余门耶。答。若无余门。一门即不成故。如一升即摄一斗。若无一升。此三斗即不成。问。若无升即无斗者。今举一升。即得一斗以不。若一升不得一斗。一行不须具一切行。答。十升合成一斗。既其升时。将何作斗。故知无升即无斗。有升即有斗。今举升即斗。斗升之外无别升斗。如龟毛兔角不可得初心即成佛。成外无别修。其相如虚空。是故言初心成佛者。非谓不具诸功德复古云。若一门自具足。何用余门。答。余门如龟毛兔角不可得。全应摄自。岂容摄他耶。自他俱摄。方能穷尽缘起无碍法界之义。若无一。一切不成。如一斗即摄一升。若无升斗即不成也义苑云。此问蹑前答辞而起。答约隐显相夺而酬。自他之义。显然有异。岂有摄自复容于他耶。自他皆摄者。穷其缘起方难思耳。何以下。初句征。余皆释。释中并用所因。圆融法界者。法性融通故。无尽缘起者。缘起相由故。此但论法界等者。唯心回转故未句结答问宗言问此同体门中等者。问。上喻示中已有问答。何重作耶。答。如折薪云。前喻中亦明意。今欲要初心成佛等义。于人益深故。重示也。
    故此经偈云。不可言说诸劫中。演说一切不可说。不可说劫犹可尽。说不可说不可尽。又偈云。一切众生心。悉可分别知。一切刹微尘。尚可算其数。十方虚空界一毛。犹可量。菩萨初发心。究竟不可测。良由此一乘圆融。自在无碍法门。得一即得一切故耳。因果俱齐。无前后别故。地论云。以信地菩萨。乃至与不思议佛法。为一缘起。以六相总别等义。而用括之。明知因果俱时相容。相即。各摄一切。互为主伴。深须思之。此事不疑义苑云。初偈（阿僧祇品）约时显法。前三句言时劫不可尽乍可尽。第四句正况缘起之法决不可尽也。次二偈（发心功德品偈）约依正显法。谓。正报。众生心行差别。是最难知。今亦可知。碎刹为尘。尘不可数。此亦可数。虚空无边一毛。无间乍以无间之毛端。度量无边之虚空。若是菩萨发心功德。不可测量。良由下出其所以。即一证一切证。因果该彻故也。故地下因果不二为大缘起。仍以六相融通故。自他相即。明知下亦因果圆融。历历齐现。故云互为主伴。深须下劝诫也。
    又此经云。何以故。此初发心菩萨。即是佛故。悉与三世诸如来等。亦与三世佛境界等。悉与三世佛正法等。得如来一身。无量身。三世诸佛平等智慧。所化众生皆悉同等。又云。初发心时。便成正觉。具足慧身。不由他悟。如是云云无量。广如经文至相云。问。既言久修始得者。云何言一念得耶。答。言久修行善根者。即在三乘教摄。从三乘入一乘。即是一念始终具足。故经（梵行品）云。初发心时。乃至具足慧身不由他悟。譬众流入海。才入一滴。即称周大海。无始无终。若余江河水之深。不及入大海。一滴故。即用三乘中修。三乘多劫。不及在一乘中一念故义苑云。初发心菩萨。与诸如来。依正等。说法等。身量等。智慧等。众生等（文在发心品）探玄云。此五句约佛内德盈满等。于中一总。四别。别中初二所依法等。一俗谛境。二真谛。后二能依德等。一身。二智。所化等一句。属下释文。
    问。此等叹因中德耳。岂可即果德耶。答。此一乘义。因果同体。成一缘起。得此即得彼。由彼此相即故。若不得者。因即不成因。何以故。不得果故。非因也至相云。以后望初。初念即是成。何故。以因果相即。同时相应故探玄云。问。此中既言示现。亦应暂现。同上终教。答。如文无悕望之功用。能一念顷游十方。若斯之德。自非因位穷满。熟能具此。故知。定是实行满也问。至相既言。即与佛同时位。未见究竟故。复有浅深之殊。何为因位穷满耶。答。六位各各言成佛。则辨其浅深。虽有浅深。而非实行未满。于因位穷满。何妨。于中有浅有深。故云因果同体。思之。何以知者。如孔目云。若一乘义。十信地见闻。终心成解行。十信终心。胜进向十解。得究竟证。准此。望究竟证已还。而论浅深耳。余位例然义苑云。此之问意。由前广叹初发心之功德故。以果德例而难之。答中以一乘缘起。因果同源故。因是果家之因。得初即得其后也。若不得者。非果之因。非缘起之因也。
    问。上言。果分离缘。不可说相。但论因分者。何故十信终心。即辨作佛得果法也。答。今言作佛者。但初从见闻已去。乃至第二生。即成解行。解行终心。因位穷满者。于第三生。即得彼究竟自在圆融果矣。由此因体依果成故。但因位满者。胜进即没于果海中也。为是证境界故。不可说耳。此如龙女。及普庄严童子。善财童子。兜率天子等。于三生中。即克彼果义等。广如经辨。应准思之至相云。如经说。普庄严童子。一生具见佛闻法。即得三昧。即至后际。见佛灭度。后复得三昧。如经一生得见闻若熏习。二生成其解行。三生得入果海。同一缘起大树。而此三生只在一念。又下明善财从文殊所发心。求善知识。经历一百一十城已。而不如一念得见普贤菩萨。故知得入此缘起大海。一念岂不成佛耶。又孔目云。依弥勒文。诸佛菩萨。无量劫修。善财一生皆得者。依华严经。疾得成佛。有其五种。一依胜身。一生即得。从见闻位后。一生至离垢定后身即成佛。二依见闻。迳生疾克。三依一时。疾得成佛。四依一念。疾得成佛。五依无念。疾得成佛。初义有四。一依世界性等十世界身。轮王之子。现身成佛。如普庄严童子等。二者依天子胜身。从三恶道出。生兜率天。现身成佛。三者依阎浮提胜功德身。如善财等。现身究竟普贤之行。后生见佛。四者依法华经（同教一乘变身八相）龙女之身。南方成佛。义当留惑之身。疾得成佛。乃至具明（复古略引。又破折薪云。有谓。龙女于南方成佛者。终教示现八相成道岂同善财等。于三生中。□证彼果耶。答。今同列者。约彼所证是同。非以教分渐顿之异。演义云。法华佛慧。即华严佛慧者。是也。未稳）孔目又云。若一乘义。十信地见闻。终心成解行。十信终心。胜进向十解。得究竟证探玄云。义准上下经意。有三种成佛。一约位。以六相方便。即十信终心。胜进分后。入十解初位。即成佛（寄显初住分真即位）以此是三乘终教不退之位故。以一乘六相摄融。即具诸位。至佛果也。是故此中童子（普庄严）见初佛。为信位自分。闻初经。为信位胜进。见后佛。当解位初自分。闻后经。为解初胜进。以摄诸位皆具足故。二约行。总不依位自分胜进。究竟即至佛果（寄显观行相似即位）三约理。即一切众生。并已成竟。更不新成。以余相尽故。性德本满。相皆尽故（寄显理即佛位）又云。问。未知。此舍那佛。是何位中佛。答。若说信法。即信中佛。余位亦尔。思之。又云。问。此善财是何位菩萨。答。经无正断。位相难明。依圆教宗。有其三位。一见闻位。即是善财。次前生身。见闻如此普贤法故。成彼解脱分善根故。如叹德中辨者是。二是解行位。顿修如此五位行法。如善财此生所成。至普贤位者是。三证入位。即因位穷终。潜同果海。善财来生是也。若尔善财定是何位。谓。是何位以在信。是信位。在住位。一身历五位。随在即彼位。遍一切故。如普贤位。
    问。上言一念即作佛者。三乘中已有此义。与此何别。答。三乘望理。为一念即作佛。今此一乘。一念即得具足一切。教义理事因果等。如上一切法门。及与一切众生皆悉同时。同时作佛。后后能辨。新断惑。亦不住学地。而成正觉。具足十佛。以现无尽逆顺德故。及因陀罗微细。九世十世等。遍通诸位。谓。十信终心已去。十解。十行。十回向。十地。及佛地等。同时遍成。无有前后。具足一切耳至相云。此中通辨一念成佛佛义者。若小乘说。要三大阿僧祇劫满。百劫修行相好业。始得成佛。行若未满。意欲成佛亦不得故。无一念成佛义。若大乘明一念成义者。凡有二种。一者会缘以入实。性无多少故。明一念成佛义。如大品经一念品义。是也。二者行行既满。取最后念。名为成佛。如人远行。以后步为到。此亦分用缘起（不唯约理）而明三僧祇劫修道。然亦不定（始教必定经三祇劫。终教不定。或必历劫。或不论劫。如下修行时分中明）由有一念成佛故。明知不定。若一乘明一念成佛。如大乘取最后一念成佛。即入一乘。以后望初。初念即是成。何故。以因果相即。同时相应故欲论其成者。成复成。成复成。众生欲在后成佛者。在后复在后。在后复在后。故不思议品云。诸佛如来。非不先觉。为众生故。于念念中。新新断结。亦不住学地。而成正觉（不思议品之文）故今举一念成者。即与佛同时位。未见究竟故。复有浅深之殊。如人始出门。及与久游他土。虽同在空中。而远近有别。是故信住等位。各各言成佛者。而复辨其浅深。此须善思之义苑云。介尔成佛权实皆宗。故成斯问。望理一念者。谓。理则顿悟。乘悟并消。事非顿除。因次第尽。今此一乘等者。谓。缘起一念。一多混融。是故此成即是彼成。故与众生同时作佛。言十同时者。无尽之时。同趣一念故也。后皆新新断惑者。旧佛新成。促不碍延也。亦不住学地等者。因该果海。逆顺等者。以玄门而状证相。十信终心等者。果彻因源也。应用六相通之。
    然此一念。与百千劫。无有异也。宜须思之。此即第三诸示相即自在门讫义苑云。一念同劫者。延促无碍。由法融通故。时无尽也。宜须思之者。示观修。忌落其情识耳（未尽理解）。
    四者因陀罗微细境界门。此但从喻异前耳。此上诸义。体相自在。隐映互现。重重无尽至相云。此约譬以明。亦复具有教义等十门。如梵网经。即取梵宫罗网为喻。今言因陀罗网者。即以帝释殿网为喻。须先识此帝网之相。犹如众镜相照。众镜之影。现一镜中。如是影中。复现众影。一一影中。复现众影。即重重现影。成其无尽复无尽也（义苑云。十门唯此从喻受名）旨归云。一一尘中。各有无边诸世界海。世界海中。复有微尘。此微尘内。复有世界。如是重重。不可穷尽。非是心识思量境界。如帝释殿天珠网覆。珠既明彻。互相影现。所现之影。还能现影。如是重重不可穷尽。经云（第二十四）如因陀罗网世界。十地论云。帝网差别者。唯智能知。非眼所见（探玄大同）探玄云。真实义相者。如帝释妙殿上。有宝珠为网。天珠明净。于一珠中。现一切珠。一切珠亦尔。互无障碍。世界亦尔。世界实尔。故名真实。此是如理智中如量境界故。云唯智能知也（清凉引十定品。并如前叙）。
    故此经云。于一微尘中。各示那由他无数亿诸佛。于中而说法。于一微尘中。现无量佛国须弥金刚围。世间不迫迮。于一微尘中。现有三恶道。天人。阿修罗。各各受业报。此三偈即三世间也至相云。如第七地赞请经云（文在八地。而赞七地偈）引初偈竟云。此即智正觉世间。引次偈云。此即据器世间。引后偈云。此即据众生世间新经云。一切诸刹际周布。莲华网。或有刹土中。随恶不平垣。由众生烦恼。于彼如是见。杂染及清净。无量诸刹种。随众生心起。菩萨力所持。一一刹种中。劫烧不思议。所现虽败恶。其处常坚固。有刹泥土成。其体甚坚硬。黑暗无光照恶业者所居。有刹金刚成。杂染大忧怖。苦多而乐少。薄福之所处。或有用铁成。或以赤铜作。石山险。可畏罪恶者充满。刹中有地狱。众生苦无救。或有畜生种种丑陋形等。广如彼明。
    又云。一切佛刹微尘等尔所佛。坐一毛孔。皆有无量菩萨众。各为具说普贤行。无量刹海处一毛。悉坐菩提莲华座。遍满一切诸法界。一切毛孔自在现义苑云。初偈主伴同会。普法圆彰。次偈依正容持。分圆无碍（文在第三卷。胜音菩萨偈也）。
    又云。如一微尘所示现。一切微尘亦如是。余者云云无量。广如经辨至相引此偈云。故于微尘现国土。国土微尘复示现。所以成其无尽复无尽义苑云。末后举一例余（文在第七卷）。
    此等并是实义。非变化成。此是如理智中如量境也。其余变化等者。不入此例。何以故。此并是法性实德。法尔如是也。非诸分别情谓境界。但此可去情思之至相云。此即是其法界缘起。如智如理实德如此。非即变化对缘方便故说。若是大乘宗所明。即言神力变化故。大小得相入。或云菩萨力故入。又言不二故。不同一乘说义苑云。结示本法。由法智圆明。皆悉无尽也（如禅家云。珊瑚枝枝撑着月）其余变化等者。拣三乘应现也。何以故下征释本法离。本法离见超情耳折薪云。言此如理等者。即实智中如量境。皆实智所现。无非称实故。非变化等搜玄云。如量智中如理。即显所知法。如量智中如量。即对所化生。又探玄云。因陀罗境界。是理中量。及量中之一分耳。义海百门云。显如量者。谓。尘体空无是如理。不碍事相宛然是如量。今尘性顺性则无分齐。一切事法全依性显（当体依义）是故一尘中见一切事。此事是如理智中如量之境界也今谓。如台家云。一性无性。三千宛然。全性起修。修在性中。岂外之哉。竹影扫揩尘不动。月穿潭底水无痕。宜须返照矣。
    问。上言一尘中现无量刹等者。此但是一重现而已。何故乃云重重现耶。答。此方说华严经时。云一切微尘中亦如是说。如彼微尘中说华严经时。亦云一切微尘中亦如是说。如是展转。即重重无尽。重重无尽也。宜准思之义苑云。问中约一尘一刹平遍而难。答中据尘刹相含。重重互遍而说也折薪云。问上下如上所引。皆平漫一重故。此问也。答中约诸尘互望。以说重重（若约德相。若约业用。如刊定及大疏）。
    问。若据此文。重重无尽。有何分齐。云何辨其始终等耶。答。随其智取。举一为首。余亦为伴。据其首者。即名当中。余即眷属围绕。上诸教义等。并悉如是。自在成耳。及前相即相入自在等。皆悉如是。摄一切法。尽穷法界。并悉因陀罗成也至相云。问。若此宗明相入。不论神力。乃言自体常如此者。斯则浑无□界。无始坎终。何缘得辨因果教义等耶。答。以随智差别故。举一为主。余则为伴。犹如帝网举一珠为首。众珠现中。如一珠即尔。一切珠现亦如是。是故前经举一菩萨为主。一切菩萨围绕。一一菩萨皆悉如是。又如诸方皆来证诚。同其号。一切十方证诚。皆亦如是。所以成其无尽复无尽。而不失因果先后次第。而体无增减义苑云。问责瀚漫。焉辨始终。答。藉智成。虽重重交涉。不碍历历齐彰。故论主伴耳。如上教义等者。示法法皆有主伴也。及前等者。指前二三。若乃隐映互现。展转无穷。皆此门摄。故云皆悉如是等。
    五者微细相容安立门。此上诸义。于一念中。具足始终同时前后逆顺等。一切法门。于一念中。炳然同时齐头显现。无不明了。犹如束箭齐头显现耳至相云。此就相说。如一微尘。此即是其小相。无量佛国须弥金刚山等。即其大相。真以缘起实德无碍自在。致使相容。非是天人所作故安立如似一微尘中有秽国土。而即于此微尘中。具有不可说净国在此微尘中。而于彼秽国。不相妨碍。而此净国之相。仍亦不失。乃至。有诸国土尸罗盆幢形。三方及四维等国。在此一微尘中。常不相妨碍（第十地经云。诸佛所有入微细智。乃至皆如实知。探玄云。谓。知佛化用微细自在）旨归云。悉能显现微细刹土。炳然齐现。无不具足（探玄全尔。如经所云常在灵山。我土安稳。毛吞巨海等。乘槎星万点。挂须弥于藕丝。铁壁迸开。云片片。黑山辊出。月团团。皆可会取也）演义云。炳然齐现者。炳者明也。如□璃瓶盛多芥子。隔瓶顿见。然微细言。总有三义。一所含微细。犹如芥瓶。以毛孔能受彼诸刹。诸刹不能遍毛孔故。以毛据称性。却如□璃之瓶。刹约存相故。如芥子在内。二约能含微细。以一毛一尘即能含故。三约难知微细。微尘不大。而刹不少。而能广容。即难知义复古云。今取束箭俱同时。齐头显现。难见微细相容也今谓。清凉立三义中。其初二义不可必然。岂可微细有能与所互不相融。相容安立哉。验知画蛇足耳。
    故此经云。菩萨于一念中。从兜率天降神母胎。乃至流通舍利法住久近。及所被益诸众生等。于一念中。皆悉显现。广如经文。又云。一毛孔中。无量佛刹。庄严清净。旷然安住。又云。于一尘内。微细国土。一切尘等。悉于中住。宜可如理思之至相云。故普贤品云。一切诸世界。入于一微尘中。世界不积聚。亦复不离散。故知。若与普相应。能于一微尘中。见不可说国土。而不杂乱。不增不减。岂可须弥纳芥子时为难事哉。理事等十门安立。相容。亦如是义苑云。菩萨于一念中等者。即如十微细中（离世间品。明十种微细趣）八相之中。一一各具余之七相之义。又云下（即舍那品二偈。探玄及旨归。但举初偈）依正相含。炳然之相。故皆言安住也。
    问。此义与上因陀罗云何别耶。答。重重隐映互现。因陀罗摄。齐头炳然现者。微细摄。此等诸义。并别不同。宜细思之至相问答。全同今章。问。前既拣三门不同竟。何重出耶。答。上第三门中。但就同体相即中相入义以分门别。今乃真据相容。更辨二玄义别不同故。义苑云。此之答意。但以诸法同时相容显现。与展转摄入生重重故。分二玄之别。更无别义也。
    六秘密隐显俱成门。此上诸义。隐覆显了。俱时成就也至相云。此约缘起说也（纲目云。缘起有无。各不并故。有隐显门也）还具前教义十门所言隐显者。如涅槃经半字及满字。昔说半字故。半字即显。满字即隐。今日说满字者。满字即显。半字即隐。此即约缘而说隐显。又如月喻品云。此方见半见满。而彼月性。实无亏盈。随缘所见故有增减。此即是大乘宗中说（如台家云化仪秘密）若通宗辨者。不待说与不说。常半常满。隐显无别时。如彼月性常满。而常半半满无异时（清凉云。如八日月隐显同时。即取明处为显。暗处为隐。而必同时故。云俱成。不同十五日唯显月。晦日唯隐。今谓。不然。此意乃由上弦定显。下半定隐。而互半成半不成故。不得同时俱成。是大乘意。何得圆融相即相入。又演义云。故彼喻云。如月轮阎浮提人。见其形小。而亦不减。月中住者。见其形大。而亦不增。释曰。见大则大显小隐。见小则小显大隐。而不增减。则是秘密俱成。今谓。此亦唯是三乘随缘所见故。有隐显。何者。瞻部见者。但得小显。不得大显。月宫天子。只存大显。而阙小显。大隐小隐。亦复互尔。岂可此门圆融隐显俱成哉。嗟乎。观师以三一滥故。混ＧＨ玉。寔可悲夫）旨归云。此能遍彼。则此显彼隐。彼能遍此。则彼显此隐。此能摄彼。亦此显彼隐。彼能摄此。亦彼显此隐。如是此彼各有即显即隐。无有障碍探玄云。此能摄彼即一显多隐。一切摄此即一隐多显。显显不俱。隐隐不并。隐显显隐。同时无碍。全摄俱泯。存亡俱成。又云。由一摄多时为显。令一入多为隐。多摄一入亦尔。又就用相入为显。令就体相即为隐。即显入隐亦然。又异门即入为显。令同体为隐。同显异隐亦尔。
    故此经云。于此方入正受。他方三昧起。眼根入正受。声尘三昧起等。云云。又云。男子身入正受。女人身三昧起等。云云。于一微尘入正受。一切微尘三昧起。一切微尘入正受。一毛端头三昧起。如是自在。此隐彼显。正受及起定。同时秘密成矣。又此经云。十方世界有缘故。往返出入度众生。或见菩萨入正受。或见菩萨从定起。又于彼十方世界中。念念示现成正觉。转正法轮。入涅槃。现分舍利。度众生。如是无量。广如经辨。又如佛为诸菩萨受记之时。或现前受记。或不现前秘密受记等至相云。是故如来。于一念中。八相成道。生时即是。灭时同时俱成故。所以称秘密。又眼根入正受。即是显。于色法中。三昧起。即名隐（帝心尊者曰。怀州马吃禾。益州牛肚胀。志公偈云。空手把锄头。步行骑水牛。人从桥上过。桥流水不流宗门所举。新罗入室。太唐上堂。南山打鼓。北山作舞。若个必竟是什^8□消息。夜深同见千严雪）义苑云。然兹隐显。皆就二法。形对言之。应成多对。一此彼方隅对。二根尘能所对。三男女左右对。四尘毛依正对。五往返度生对。六现灭流通对。七显授冥记对。此上多对。皆显密同时。无有前后耳（此七对中。初六即是贤首品说。后一即离世间品。或首楞严三昧经等）今详。探玄云。以信满成。此观贤首位故。同普贤等。广大三业。该因及果。遍一切处。尽一切时。常作无边法界大用。此为恒式。今约信门之中显现。则属信收。然大业无涯。依例辨十。以显无尽。第十寂用无涯三昧云。或东方下（经云。或东方见入正受。或西方见三昧起乃至。或异方见入正受。或异方见三昧起等）正显业用。约位总明自在。初明器世间自在。凡论菩萨三世间自在有二义。一菩萨身作三世间故。得无碍。二菩萨于三世间处。示现自在。得成东入西出等者。有四重无碍。一处无碍。谓。以东方即西故。是故不移东而常在西也。乃至。四入出无碍。谓。以入定即是出故。是故不坏入定。常见出也。又此菩萨以法界为身故。是故纵东方百千界外见法界。非是分限法故。随显现处。无不全现。故菩萨身。常在入定中现。恒在出定中现。无碍圆融。难思议也。是故若向出定门中者。唯见出不见入。亦不见出竟时也。又若约境论。理具法尔如此圆融。若约智说。由菩萨智了达此法。回动自在也。于眼根下（经云。于眼根中。入正受。于色法中。三昧起。乃至。于耳根中。入正受。于声法中。三昧起。然此章声尘二字。宋本作色尘。能顺经文。或略中间八句。但举初后）就众生世间自在中。初约自身。自中约十二处。辨缘起无碍。定等圆融。一一皆有十事五对无碍之相。第一对。根境无碍。既观根入定。还应从根出。为显此根即是境故。从境出也。以一心缘起。无二而二故。恒相即。而根境两分。乃至。五体用无碍对。谓。自他也。童子身下（经云。现童子身。入正受。说壮年身。三昧起。乃至。现善女人。入正受。于善男子。三昧起）于他身无碍。此有二义。一菩萨化现彼身。转变速疾。二菩萨既具三世间身。即以一切众生实报之身。作自身故。是故现彼身入。此身出也。而彼遍计众生。不觉不知（箴劄彻髓）除应度者。第二微细差别。自在中（经云。一切毛孔入正受。一毛端头。三昧起。乃至。一微尘中。入正受。一切微尘。三昧起。一切微尘。入正受。于金刚地。三昧起）亦三世间皆分折显示。于中毛孔毛端。是众生世间之差别。微尘等余。并器世间之差别。悉是菩萨身。现于彼等中出入定也。非是观彼入定等。以文中皆言现故。现身于彼中也。十方世界下（此之一偈。初标意文）于中往返约方。出入约定（余文可知）于彼十方下（经云。菩萨悕望一切断。于一念顷。游十方。于彼十方世界中。念念示现成佛道。转正法轮入涅槃。现分舍利为众生）初海印三昧文中。次一偈显无功用成事。谓不作功用故。云希望断也。又释。因位满故。更无希望故。云断。次一偈明现八相。十方世界者。一切处也。念念中者。一切时也。又如佛为下。法云地经云。又诸佛密处。所谓身密。口密。意密。知时非时密。与菩萨受记密等。皆如实知。探玄云。明密处智。谓。知佛所现秘密义等。于中初三业可知。次筹量众生应受化时及百时也。次或有久已成佛示与受记。或见白鸽记当得佛。如是等类。名受记密。余如彼明。又离世间品。说十种授记中。所谓专求解脱。菩萨受记。乃至。相前菩萨受记。秘密菩萨受记等。探玄云。既内怀坚信。外蒙记别故。有受记。前明自知受记。今明诸佛与记。故为别也。于中一种解脱分善根。闻法毛竖等。乃至。四对现众前。五对众不现前（有人引首楞严四种授记。然彼三乘摄。今约一乘。隐显俱成）折薪云。又如下例显也。
    如上第一钱中十钱。名为显了。第二钱望第一钱中十。即为秘密。何以故。见此不见彼故。不相知故。虽不相知见。然此成彼成故。名俱成也。应如是准思之至相云。如似十数一即十。一即是显。二三四至为隐。而此隐显体。无前后故。言秘密也义苑云。一中多显故。一钱中十钱为显了。多中十隐故。第二钱望第一钱中十。即为秘密。何以故下征释。隐显则见此不见彼。彼名隐。此名显。亦如一人身上。六亲所望。虽各不同。然各全得。亦不杂乱。由此隐显体无前后。不相妨碍。名秘密俱成（此解未稳。又云。问。此隐显门。与前相入相即何别耶。若摄他他现。是相入门。若摄他他不现。即相即门。若摄他他不尽不现。即隐显门故。如八夜月晦明相。并隐显同时矣。今谓。此亦不然。只据清凉。而非今意。可雷同矣）折薪云。然观此段。即以秘密为隐义。故现前记为显。不现前记为秘密。又云。第二钱望第一钱中十。即为秘密此亦取隐者为秘。又金师子章云。隐则秘密。显则显著。名为秘密隐显俱成门。若据前段云此隐彼显。正受及起定同时秘密俱成矣。即以此二同时隐显无碍为秘密。至相。探玄。大疏。唯作此说。今章即存二义既探玄并大疏。同于至相。应以隐显同时无先后为秘密义优也。故唯存一义尔何以下例释。释中有二所以。释成显了秘密俱成也（若明秘密为隐。对显了二字为言。则言同意别也。然亦别与总相滥。思之）今详。何以故下。谓。法界恒出入定。圆融难可思议。若向出门。唯见出定。不见入等。故云见此不见彼。此是约机以论隐显。故经云。宿世同行有缘者。彼乃能见不见等。若约遍计众生。不觉不知。故经云。诸天世人。莫能知故。云不相知故。复古云。古本云成此成彼。演义亦同。今云此成彼成者误也。
    七诸藏纯杂具德门。此上诸义。或纯或杂。如前人法等。若以人门取者。即一切皆人故。名为纯。又即此人门。具含理事等一切差别法故。名杂。又如菩萨入一三昧。唯行布施。无量无边。更无余行故。名纯。或入一三昧。即施戒度生等无量边诸余杂行。俱时成就也。如是繁兴法界。纯杂自在。无不具足者矣。宜可思准之至相云。此约诸度门说。何者。如似就一施门说者。一切万法。皆悉名施。所以名纯。而此施门即具诸度等行。故名为杂。如是纯之与杂。不相妨碍。故名具德（自携瓶去酤村酒。却□衫来作主人。切须看取）纲目云。约缘起诸门所收诸法。名为纯杂。故有纯杂门也义海百门云。理不碍事。纯恒杂也。事恒全理。杂恒纯也。探玄云。普周法界。而不坏本位。以分即无分。无分即分。广狭自在。无障无碍。下云。此大莲华。其叶遍覆一切法界（旨归大同）是故或唯广无际或分限历然或即广即狭（三句。如第十地文云。或以狭国为广。广国为狭）或广狭俱泯或具前四以是解境故。或绝前四句以是行境故。又云。由在一遍应故。有广狭自在也演义云。广狭自在门。同法界观中广容普遍之义。而名少异（会玄云。全依贤首。依探玄中也。而教章等中。尚从至相。后方改易故也。同法界观等者。即当观中第六遍容无碍义。然观中第五。虽云广狭无碍门。正明不坏一尘。而广容法界。唯广容义耳。今以不坏一尘。广容法界。为即广之狭。即此一尘。普遍法界。为即狭之广故。云自在。此但义同故。云而名少异也。上会解义。若寂照云。同法界观广容普遍总义中一分之义。问。普遍如广可尔。广容同狭不然。以玄镜释广容义云。一一包含无外。无有一法出纤尘故。下释狭义。云华叶不坏本位故狭。岂得同耶。答。既由广容普遍二义。乃有十门故。是总义。今者狭义。但取广容中不坏本位义。不取容他义。但少分同也。其普遍义。亦但分同。以普遍义中有多义故。评曰。寂照分同其总义。会解则别同第六门。各有所以。二释随取）此门贤首新立。以替至相十玄诸藏纯杂具德门（会玄云。问。法界观。以立第五广狭无碍门。何言新立答以至相不立广狭唯立纯杂今改纯杂。别立广狭。故云新立。又今广狭。与法界观。诠义不同。观中唯就广容。约不坏相。立广狭义。今具遍容二义。亦新立也）意云。一行为纯。万行为杂等。即事事无碍义若一理为纯。万行等为杂。即事理无碍。恐滥事理无碍。所以改之（会玄云。出贤首以广狭替纯杂之意也。实不滥。但恐有滥。所以改之）又大疏云。然此广狭亦名纯杂义。普周法界故。纯一无二。不坏本位。则不妨于杂。万行例然。演义云。贤首意云。万行纯杂。有通事理无碍。及单约事说故。废之耳。谓。同一法界故纯。不坏事相故杂。此即事理无碍也。一行长行故纯。不妨余行杂。此但约事也。故昔废之。而立广狭。今欲会取。即事同理而遍故纯。不坏一多故杂。则亦有事事无碍义耳。如以人门取之。则一切皆人故。名为纯。人中有多法门故。名为杂（会玄云。清凉会取。如即此事华。同理而遍故。不唯广义。亦可名纯。不坏相帮。不唯狭义。亦此一法。与余多法异故。故得名杂）如妙严品说诸众海（余同生异生众）各各唯得一解脱门纯也。普贤菩萨。得不思议解脱门杂也。六十五。慈行童女云。我于三十六恒河沙佛所。求得此法。彼诸如来。各以异门。令我入此般若波罗蜜普庄严门。即纯杂无碍也。又善财童子所求诸善知识。各言我唯知此法门。又云多劫唯修此法门者。即纯门也。诸善知识皆推进。云如诸菩萨种种知见。种种修行。种种证得者。此杂门也。自言知一。推他有多。自他虽异。然属一身。此亦纯杂无碍门也（会玄云。疏云。诸众各一解脱。犹如百川入海。今普贤以总入总。如海入海。同趣如来智海。融无碍故。慈行女下。谓。六度之中。一一具六故。为三十六。皆恒沙性德。本觉中来故。云佛所求得。般若普庄严者。谓。由般若照一切法。依中有正。一中有多故。所得依报。无所不现。般若中云。了色是般若。一切趣色。即其义矣。此总摄三十六恒沙之别。归于普门。则一严一切严故。名普严。即纯杂无碍义。我唯知此下。各前友自谦知一。谦德之柄。故无不行者也。推他后友知多。令善财胜进求学故。能推所推。云自他虽异。但示轨后徒。实则诸友一多并晓故。云然属一身）然上所引数处经文。多皆约行。一行多行为纯杂故。并通单约事明（会玄云。若约行如。上纯杂无碍而说。即事事无碍。若约纯杂各异而说。便是单事故。云通也）然通德相。若准第九回向云。以无著无缚解脱心。成就普贤佛自在力。于一门中。示现经不可说不可说劫。无有穷尽。令一切众生。皆得悟入。于种种门中亦尔。令一切众生。皆得悟入。其身普现一切佛前者。即约用纯杂也（回向一行既尔。万行例然）万行例然者。即约行说纯杂。通于事理。事事无碍。及单约事行也。约事事无碍者。如一施行一切皆施名纯。施中具于诸行名杂（会玄云。由疏中会于纯杂约事华上说故。此句例于万行也。以至相所立此门。唯约行说故。次前钞。引数段经。皆约行明纯杂也。今虽会取然亦义通三意。故正立广狭门也）今谓。清凉私作会取云。贤首意。以约行说纯杂。通于事理及单约事说故。废之而别新立者。皆非祖师之意。盖是两祖。何处言通耶。故至相特拣别云。如大品经一念品明。从始至终。不出一念。即名为纯。而此一念之中。具于万行。即名为杂。虽尔。而与此中纯杂义别。何者。如彼经一念者。同是无德相应。不明缘起德用。若此明纯者。若约施门。一切皆施。若说忍门。一切皆忍。说忍门者。诸行如虚空。即名为纯。而此忍门。具足诸门。即名为杂。纯杂不相乱。故名具德。故不同彼念品。又此与六度相摄义。及相资义。并皆不同。以施摄诸度。诸度非是施。及彼中资。阙一即不成。而能非是所等。如彼广辨。更有何恐滥通于余。而昔废之致改易乎。但为各无碍故。乘便自在立耳。故探玄复云。异无异者。是纯杂无碍。及义海百门云。谓。尘无生。即一切法皆无生。是纯。即尘无生义中。具含理事。亦空亦色。亦菩提亦涅槃等。是杂纲目金师皆立此门。奈何云废之改易。然折薪云。至相为约行说。今文有二。初通约前十对事法说。次唯就行说。渐异至相（此解非也）然探玄中。既改作广狭自在无碍门。清凉出意云。然有二意故。贤首改之（如向已斥）一者。若以契理为纯。万行唯杂。即是事理无碍。非事事无碍故。以菩萨大悲为纯尽未来际唯见行悲。余行如虚空。若约杂门。即梵行俱修者。此二门异。亦不成事事无碍。二者。如一施门。一切万法。皆悉名施。所以名纯。而此施门。即具诸度之行故。名为杂。如是纯之与杂。不相障碍故。名具德。即事事无碍义成。而复一中具诸度。诸度若存。即名相入门。若一即诸度。复似相即门。故不存之。改为广狭门。如前下此约诸法不同。至相唯约行也。又如下唯约行释。如是下结成具德（义苑复古皆依清凉）评曰。一人唱虚。万人传实。失祖本意之最矣。深可叹哉。
    八者十世隔法异成门。此上诸义。遍十世中。同时别异。具足显现。以时与法不相离故。言十世者。是去未来现在三世。各有过未及现在。即为九世也。然此九世。迭相即入故。成一总句。总别合成十世也。此十世具足别异。同时显现。成缘起故。得即入也至相云。约三世说。如离世间品说。十世者。过去说过去。说未来。说现在。现在说现在。说未来。说过去。未来说未来。说过去。说现在。三世为一念。合前九剩十世也。如是十世。以缘起力故。相即复相入。而不失三世。如以五指为拳。不失指。十世虽同时。而不失十世（蓦过柯烂山。百尺高楼骧骏马。一拳拳倒黄鹤楼。皆此也）旨归（探玄大同）云。横遍十方。竖该九世。谓。过去过去现在未来。当知亦尔。总此九世。摄为一念。总别合举。名为十世。又以时无别体。依法上立。法既融通。时亦随尔演义云。三世区分。名为隔法。而互相在。即是异成义苑云。同时者。一念之总。别异者。九世之别。演义云。以时下出十世融通所以。如见华开。知是芳春。茂盛结果。知是朱夏。凋落为秋。收藏为冬。皆因于物知四时也。今时相入。知法之融通。故不相离折薪云。此上下以法就时异成。以是下释以法就时之所以也。言十下唯约时释。初明十世义。故此下证唯约时即入。又此下证以法就时。此普下结法就时。若探玄并大疏。皆以法例时。故得此门。唯就时说。今章以十玄门。释前诸义故。以上诸义门。于时中现也。若尔探玄等中。岂不释前十对二十事耶。以法就时无别。以法为体故。唯约时即同法体也言各有过去等者。演义云。取意以立。即离世间品意。文云。菩萨有十种说三世。何等为十。所谓过去说过去。乃至。未来说无尽。又三世说一念。上言无尽。即未来未来。欲彰无穷故云无尽。不言一念。亦名九世。摄归一念。故云十世。今但用三世互为缘起。便成九世。不离一念故。为十世。谓。如因过未而在现在。则现在中已有过未。法从因出。不异因故。余二因二。例此可知。即中论时品。破于执时立无穷过。今无所执故。以其过成称性缘起（今谓。如上清凉消释。往往有所臆解。请。后学择于水乳。取是舍非。不可滞意）探玄云。有十种说三世者。前九别说。后一总显。别中未来说未来。既是无尽。过去说过去。何不亦同耶。释。以未来续起故。云无尽。过去不起故。不云也。又现在说现在。即与现在不殊故。云平等。过未说过未。何不亦同耶。释以过未之过未是无故。现在是有故。不同也。又云问。大乘宗意。未来世法。体用俱无。今云。何知耶。答。若依方便教释。此但见彼。现在因种。知彼当来果相差别。非谓见彼未来法体。若一乘宗。于九世中。未来现在。体用俱有故。今称彼如实而知。问。未来未有。何名现在。答。非是现在现在。故现在中无也。但是未来之现在故。未来中有也。问。此有为是缘有。为是性有。若有缘有。缘今未会。若是性有。则同小乘。答。今时看缘性俱无。以是现在之未来。必定不有故。若逐未来时处看。是未来之现。还如今现在。决定是缘有。是故得见也十世章云。相摄有二门。一相即。二相入。此二得成。由二义故。一缘起相由义。二法性融通义。初缘起相由者。且如过去现在。法未谢之时。自是现在。以现在望之。乃是现在之过去。是故彼法亦现在亦过去。所望异故。不相违。又现在现在。法自是现在。以未谢故。以过去现在望之。乃是过去之未来。又未来现在望之。复是未来之过去。是故彼法亦现在亦过去。又未来现在法亦现在亦未来。准之可见。又此九中三世现在。必不俱起。六世过未亦不俱。一现。二过未。此三定得俱。是故九中随其所应。有隐有显。以俱不俱故。且就俱中。由过去过去无故。令过去现在法得有也。何以故。若彼不谢。此不有故。又由过去现在有故。令过去过去无也。以若不此有。彼不谢故。又由过去现在有。令过去未来无也。此由彼未谢。令此未有故。又由此过去未来无故。令彼过去现在成有。以然此有彼已谢故。是故由此未有。彼得未谢故也。又由过去过去无故。令过去未来无也。谓。若彼不无。过在不成有。此过去不成有。此未来不成无。是故此无展转由彼无也。又由过去未来无故。令过去过去无也。反上思之。如过去三世有此六义相由。现在未来各有六可知。二就不俱中。有二。初现现相由亦有六义。谓。由过去现在有。方令现在成有。何者。以若彼不有。无法可谢至此现有。又由现在现在有故。方知。过去现在是有。以若此不有。彼有不成故。何者。若无此有。即令彼有不得谢无。不谢之有。非缘起有故。不成有也。现在现在。望未来现在。亦二义。准上思之。过去现在。望未来现在。亦二义。谓。若过去现在不有。则未来现在有不成故。反此亦准知。问。俱者可相由。不俱者云何得相由。答。俱者显相由。不俱者密相由。亦是展转相由。以若无此不俱。俱不成故（法性融通。更应深思。又人天四洲地狱鬼畜。乃至蟪蛄蜉蝣。互融九世。横竖无碍。皆可准知）故此经云。或以长劫入短劫。短劫入长劫。或百千大劫为一念。或一念即为百千大劫。或过去劫入未来劫。未来劫入过去劫。如是自在。时劫无碍。相即入。浑融成矣。又此经云。于一微尘中。普现三世一切佛刹。又云。于一微尘中。普现三世一切诸佛佛事。又云。于一微尘中。建立三世一切佛转法轮。如是云云无量。广如经文。此普摄上诸义门。悉于十世中。自在现耳。宜可思之。至相云。故经云。过去劫入未来。现在劫入过去。未来劫入现在（第二十八卷法云地文云。过去未来劫摄现在劫。现在劫摄过去未来劫。未来过去劫摄现在劫。现在劫摄未来过去劫。经名入劫智故。今摄作入）又云。长劫入短劫。短劫入长劫。有劫入无劫。无劫入有劫（经云。有佛劫摄无佛劫。无佛劫摄有佛劫。长劫摄短劫。短劫摄长劫）又云（第三十五普贤行品）过去是未来。未来是过去。现在是过去。菩萨悉了知。又云（第十二卷十行品偈。旨归。探玄。亦引此文）无尽无数劫能作一念顷。非长亦非短。解脱人所行。如是十世相入。复相即。而不失先后短长之相。故云隔法异成。教义理事等十门。相即相入。而不失先后差别之相故。名异成探玄云。是故经云（离世间品）过去一切劫。安置未来今。未来一切劫。回置过去世。又云。由此融通自在。今依此法上所辨时法。亦随此无碍自在故。有十世门也言或以长劫等者（至相所引。如向所列。然晋经作摄。唐经作入）或百千大劫等者。第十地文云。所有入劫智。所谓一劫摄阿僧祇劫。阿僧祇劫摄一劫。乃至。一念摄劫。劫摄一念。劫摄非劫。非劫摄劫（旧经作摄。新作入。余全同耳）若过去劫入未来等者（晋经至相所举。如上已引。唐经并摄作入）探玄云。明入劫智。论云。此中入者。平等解脱一切劫迭相入故。谓。不思议解脱之法。平等齐均。遍诸劫海故。令诸劫迭互相入义苑云。此亦以时而显智也言又此经云等者（第三十二）不思议品曰。佛子。一切诸佛。有十种无碍解脱。何等为十。一切诸佛。于一微尘中。悉能普现不可说不可说诸佛出世。一切诸佛。于一微尘中。悉能普现不可说不可说佛转净法轮。乃至。一切诸佛。于一微尘中。普现三世一切佛刹。一切诸佛。于一微尘中。普现三世一切众生。一切诸佛。于一微尘中。普现三世一切诸佛佛事。探玄云。此十门无尽。是一乘解脱。初二现佛说法。乃至后五现三世佛依正神力。能化所化。此等约法。是法性融通力。约智。是如来自在力。良以此智（金刚法界）达彼法故。无碍圆融故。能如是折薪云。有三世间。可以意得义苑云。引此诸经意显时处无碍。初尘现时刹。二尘现时众。三尘现时化事。四尘中转无尽法轮。此普下结前十对之法与十世。而融通者矣。
    九唯心回转善成门。此上诸义。唯是一如来藏。自性清净心转也。但性起具德故。异三乘耳至相云。此约心说。所言唯心回转者。前诸义教门等。并是如来藏性。清净真心之所建立。若善若恶。随心所转。故云回转善成。心外无别境。故言唯心。若顺转即名涅槃。故经云。心造诸如来。或逆转即是生死。故云三界虚妄唯一心作。生死涅槃。皆不出心。是故不得定说性是净及与不净。故涅槃云。佛性非净。亦非不净。皆唯心故。离心更无别法问。此门即约如来藏。自性清净真心者。与前终教明如来藏真如随缘。及台家所谓别教随缘。缘理断九。九阙性德等（清凉圭山所执圆理。山外宗。如前辨了）有何别耶。答。真心随缘。凡有二种（台宗随缘。亦通别圆）故探玄云。罪违于真。入如即灭。善顺于真。入如则广。此约终教说。若今随缘。通一切法。总是真用。具帝网微细重重无尽。自在圆融。即相不待会。即性不待随（理造义也）此约圆教显耳。又云。帝网差别。染净等欲。交涉无碍。重重相入。故云网也。又云。故三毒相并有正法。当相即是孔目云。诸烦恼法。若小乘及初教。则不能回转。若终教。始终虽理。是正用理自在。仍于教事不得自在。由教事不具故。依圆教宗中。即得互转。由得理事自在具足故。余可准知。两祖之文。甚昭著矣。是故今章云回转善成性起具德。是则如台家云。迷则逆修。三道流转。故云逆转即是生死。悟则顺修。果中胜用故。云顺转即名涅槃。故天台释王舍云。五阴即法性毕竟空寂舍。如是涅槃。即是真如实体摩诃止观云。无明法法性。生一切法。心与缘合。则三种世间。三十相性。皆从心起。又云。无明痴惑。本是法性。以痴迷故。法性变作无明。起诸颠倒善不善等。如寒来结水。变作坚水。又如眠来变心。有种种梦。今当体诸颠倒。即是法性不一不异。虽颠倒起灭如旋火轮。不信颠倒起灭。唯信此心但是法性。起是法性起。灭是法性灭。体其实不起灭。妄谓起灭。秖指妄想悉是法性。以法性系法性。以法性念法性。常是法性。无不法性时。乃至还源反本。法界俱寂。观察无明心。上等于法性。本来皆空。下等一切妄想。善恶皆如虚空。无二无别。介尔念起。所起念者。无不即空。空亦不可得。法界洞朗。感皆大明（石压笋斜出。崖悬花倒生。若向此个荐取去。犹当一斑。落英无数点苍苔）故荆溪云。真则同居一念（由诸法同一真性故）一切诸法。无非心性。一性无性。三千宛然（四明云。性虽是一。而无定一之性。是使三千色心相相宛然）然经论说唯心之言。从近要明。生佛无差。诸法皆尔。是故经云。一切诸世间。皆从妄想生。是诸妄想法。其性未曾有。探玄释云。如是真实者。是前妄想也。由迷人谓妄为实不见妄实（法性体融）悟人见妄无实（无定一性）即见妄实（同一真性）故。孔目五浊章云。此浊在小乘。初教即空。终教即如。一乘即法界。又智者云。如眠梦见百千万事。豁寤无一。况复百千。未眠不梦。不多不一。眠力故谓多。觉力故谓少。庄周梦为蝴蝶翾翔百年。寤知非蝶亦非积岁。无明法法性。一心一切心。如彼昏眠。达无明即法性。一切心一切心。如彼醒寤（辅行云。梦事如三千。豁寤如一念。无明眠故。谓之为多。观一念故。谓之为少。无明与一念。不出法性。故非多非少）故荆溪云。若识无始即法性为无明故。可了今即无明为法性（指要云。明染净体。三千寂体。即寂而照。既无能照。亦无所照。名为法性。以本愚故。妄谓自他。三千静明。全体暗动。即翻作无明。本来不觉故。名无始。若识此者。即照无明。体本明净。即翻为法性）法性之与无明。遍造诸法。名之为染。无明之与法性。遍应众缘。号之为净（明染净用。体既全转。用亦敌翻。法性既作无明。全起无明之用。用既缚着。名之为染。无明若为法性。全起法性之用。用既自在。名之为净。法性无明。既互翻转。成于两用。互有借力助成之义。而劣者借力。助于疆者。若法性内熏无力。无明染用疆者。则法性与无明力。造诸染法。若无明执情无力。法性内熏有力。则无明与法性力。起诸净应。以由无明虽有成事之用。以体空故。自不能变造。须假法性借力且之。方成染法。法性虽具三千净用。显发由修真修。纵不籍无明。缘修宋无欣厌。无明与力。助于法性。方成净用。荆溪既许随缘之义。必许法性无明。互为因缘。但约体具。明随缘。自异权教）具如彼明。然今所以多举他宗所立者。盖乃为由本宗学者。积岁胶执凉圭二水深溺灵知者。啬于革。辙因之借道经过而已。是故理长则就。宗岂隔自他。何况贤首指彼妙教。为自同教一乘乎然今旨归中。出法相圆融。寔有所因云。初为明诸法无定相故（谓。以小非定小故。能容大。大非定大故。能入小）二唯心现故（明一切法皆唯心现。无别自体。是故大小随心回转。即入无碍）三如幻事故（明一切法如幻故。谓。如幻法。小处现大。皆无障碍）四如梦现故（明一切法。皆如梦故。谓。彼梦法长短无碍。庄周梦喻可知）乃至。缘起相由故。法性融通故（如前已引）由此唯心回转门。为玄门所以。故探玄等不立之。而有主伴圆明具德门。谓。此圆教法。理无孤起。必眷属随生。下云。此华有世界海尘数莲华。以为眷属。又如一方为主。十方为伴。余方亦尔。是故主主伴伴。各不相见。主伴伴主。圆明具德（宾主历然。照用同时。八角磨盘空里走）如一事华带自十义。具此十门。即为一百门余教义等。亦各准之。然清凉疏云。唯心现者。一切诸法。真心所现。如大海水。举体成波。以一切法无非一心故（演义云。心能变境。境须似心。心既无碍。境亦无碍。况真心。所拣异妄心。真法具德。故能即入。言举体者。全真成妄也。义苑取之。皆是谬也。清凉曾执灵知真心故。秖知真法具德。全真成妄。而不晓即妄而真。性恶本具。是故拣异妄心。岂非深失于祖意乎）今谓。此皆不然。何者。观师唯认真心。单为能造。生佛属事。此则只得一人心法。生佛少分。殊不识法界有情。十方诸佛。生佛之全分。犹弃大海而取一沤。所得者。如爪上土。所失者如大地土。他宗所斥。如前已辨。今也不尔。谓。诸法圆融。三法随举一。而互摄自在。主伴无尽。由此应知。唯心既尔。唯生唯佛。亦例皆然。故经云。如来成菩提时。得一切众生等身。如来身中。悉具一切众生。发菩提心。修菩萨行。成等正觉。乃至。见一切众生寂灭涅槃。亦复如是。皆悉一切以无性故。乃至。皆同一性。所谓无性。探玄释云。以菩提身等众生故。是故众生于中现。以彼所现同能现故。是故众生无不成佛。此文是大节。幸不轻之。问。此中所见众生成佛。为是约事。为是约理。若是约事。何故下释皆悉一性故等。若是约理。何故标中乃云有发心修行等。答。此是别教中义。若不约诸宗分别。无由得解。然诸众生。若于人天位。看具足人法二我实物（理即佛位）若小乘教中。看此众生唯是一聚五蕴实法。本来无人。若大乘初教。唯识所现。如幻似有。当相即空。无人无法。若约终教。并是如来藏缘起。举体即如。具恒沙德。乃众生故（台家别教。清凉圆教）经云。众生即法身。法身即众生。众生法身。义一名异。此宗约理。众生即佛。若约顿教。众生相本来尽。理性本来显。延然自露。更无所待。故不可说即佛不即佛等也。如净名杜默之意等。若圆教。则一切众生。并悉旧来发心亦竟（阿字。□字。大曼荼罗。自性身等。可知）修行亦竟（啰字。羯磨。变化身等）成佛亦竟（佉字。乃至。法曼荼罗。等流身等。及涅槃亦竟者。诃字。三昧耶等。□实六大无碍。不可偏配）更无新成。具足理事。如此经文。问。若尔何故现有众生。不即佛耶。答。汝今就初人天位中。观彼众生。当相即空。犹亦不得。况复得见圆教中事。是故汝见现有众生。我不约彼说此成佛。但今情见若破。法界圆现。一切众生。无不成佛（此约别教一乘。如真言教。若有一念想我是凡夫。是三世佛之。亦此意也。问。若尔初心永应无分。答。若圆人者。那可非分。为令众生开示悟入。忽都闻性恶之名。如吞金刚。成坚固种。同教一乘。专功于此。秘密藏经。骂药服之得力。詈沉烧已还馥等。况宜信乎）永异三乘。宜深思准矣。
第0段     然一心亦具足十种德。如性性起品中说十心义等者。即其事也。所以说十者。欲显无尽故。如是自在。具足无穷种种德耳。此上诸义门。悉是此心自在作用。更无余物。故名唯心回转等。宜思择之言十种德等者。下心识章云。若依始教。于阿赖耶。立异熟报识名。若依终教。于阿赖耶。立如来藏名。若依顿教。唯一真心。差别相尽。若依圆教。唯一法界性起心。亦具十德等。然性起品中。广明十种大喻。如虚空譬。乃至破微尘出经卷。等正觉心。文相甚繁。探玄具释。希见者。请可检矣。
    十托事显法生解门。此上诸义。随托别事以显别法。谓。诸理事等一切法门。如此经中说十种宝王云等事相者。此即诸法门也。显上诸义可贵故。立宝以标之。显上诸义自在故。标王以显之。表上诸义润益故。资泽故。断齶故。以云标之矣。如是等事。云云无量。如经思之至相云。此约智说。言托事者。如经举金色世界之事。即显始起于实际之法门。一切幢。一切盖等事。是行体也。不同约心立托事附法二观。及四华瑞先表其相。托事当相。即约行观。是别教一乘真言教义）又如法界品云。开楼观门相。见弥勒菩萨所行因事。至菩提场。以楼观则菩提相。所以言显法生解也（吹毛剑。破沙盆。胡饼。麻三斤。破草鞋。是什^8□干屎橛也）纲目云。约缘起相用。理现如事故。有托事显法门也。旨归云。非是托此别有所表探玄云。见此华叶。即是见于无尽法界。下云。此华盖等。从无生法忍所起等。又云。由此大缘起法。即无碍法界法门故。有托事显法门也（刊定。大疏。并不可取）言随托别事等者。折薪云。于前十对事法。随托一别事。即显是别别一切法门也言如此经中说十种宝王云等者。出舍那品。彼文面光集众分中。说十方菩萨。来致供养相（彼有十段。即在第二南方来文）谓。十种一切妙庄严藏众宝王云。乃至十种（普庄严。及妙音赞叹）菩提树庄严道场宝王云。又起定成益分中。普贤菩萨。从如来藏身三昧起时。一切世界。六种震动。雨十种宝王云。所谓胜金色幢宝王云佛光有照宝王云等言龂齶故者。义苑云。龂齶者。谓。云之腾貌。为沾润之根复古云。龂齶者。乃云之相。探玄第二云。重云是龂齶义。又重云是叆叇义。第五又云菩萨是体。云是相。以诸菩萨含法雨故。相龂齶故（经相海品云。有大人龂齶相。众经音云。牛斤反。说文齿肉也。ＹＺ又作齶。二形同五各切。齿内上下肉也。准此。今以云相喻齿肉貌。重聚含润之义）。
    问。三乘中以有此义。与此何别。答。三乘托异事相。表显异理。今此一乘。所托之事相。即是彼所显之道理。更无异也。具足一切理事教义。及上诸法门。无不摄尽者也。宜可如理思之至相云。若大乘宗中所明。亦托事以显法。即以异事显于异理法。此中以事即法故。随举一事摄法无尽故。前举旛幢等。皆言一一切。所以不同大乘说也演义云。余教以事表义。但是一事。以表一法。如衣表忍。定表慈悲等。今明一事即法即人。即依即正。具无尽德（义苑。复古。并依此钞）今谓。不然。但可得言不同他宗谓。心为能托。依正事为所托。借事为观。以导执情。及心为能附。诸法门为所附。即事法两观之义。若从行观者。凡天台解经。皆用四释。以经既明十如百界。事理三千。如何指彼为单表一法耶。抑谤经之最矣。况彼是同教一乘。岂可混为三乘宗乎（行愿记等。特谬矣）摩诃止观云。烦恼即法界。如无行经云。贪欲即是道。净名云。行于非道。通达佛道。又云。病患是法界。业相为法界者。深达罪福相。魔事为法界者。首楞严云。魔界如。佛如。一如无二如等。又如。即事而真（大日经中亦有此说）探玄云。胜热同邪见。满足王同嗔恚。婆须密同贪爱。约当相即是。不同前三。此极难解。如此文是也。此乃性恶法门。硕异权乘。又云。三乘真如。一乘真如。别教谓圆通诸事。统含无尽。如因陀罗网及微细等（复古云。灵云见桃花。香严击竹等。皆以异事表异理也。今此随举一事。摄无尽法故。今谓。玄沙谓。敢保师兄未彻在。百炼精金再入炉。只恐用不尽也。宝八布衫穿。咄）。
    此上十门等解释。及上本文十义等。皆悉同时会融。成一法界缘起具德门。普眼境界谛观察。余时但在大解大行大见闻心中。然此十门。随一门中。即摄余门。无不皆尽。应以六相方便。而会通之。此可准义苑云。融成一致。成大缘起也。言十门与本文等者。谓每一门既带同时等十门。具此十门。皆各具教义等十义。一门既尔。门门皆然。重重取之。乃至无尽故。成缘起普眼境界。言谛观察等者。约智修入。则无心体极。无间常行。一生不克。三生必圆。斯之谓矣。然此十门等者。初诸门相摄。二六相圆融。三结归一乘。言随一门等者。此虽相摄不俱。次结。乃依至相也折薪云。此上下初结成即别之总观。余进下结成即总之别观。但在之言。拣三乘等观也复古云（前分科云。约法广辨中。大分为二。初具明法义。后上来所明。并是略显下。是大段第二。结略指广。初中亦二。初别释二门。谓。立义解释也。今言此上十门下结明大法）同时具足等十门。人法十义。皆悉同时成大法界缘起法门。起在大解等普眼境界等者。约证入位。故孔目云。佛教多用一言。通目诸义者。以信一言成其信位。位中所含。即通成解行理事等（解行生位。及见闻位）一切法门。及会普眼境界（证入生位）一乘无碍陀罗尼门（探玄云。此普贤机。即闻一切所闻。皆尽卢舍那能化分齐故。云普贤境界）据斯圣巧。一言之下玄复玄耳。又云。若依一乘圆通之教。由义自在。总别相成故。无前后始终。浅深近远等别。但不退已后。即明得彼普贤之法。约终教比之。即十信满心已去。即是其位。其普贤位中（或得彼普贤解行法位。如次所明。或十地。得离垢三昧。证入果义。受职位之境界。谛观察等）对彼解行法。及彼得义。保证有自分胜进。两义不同余时等者（解行见闻）孔目云。一乘法义。出出世证。余时见闻及比解行（白净宝网位。世界性等已上。普见肉眼。照十佛  刹尘数世界。未得离垢三昧之少分也）又分。性起者。明一乘法界缘起之际。本来究竟。离于修造。何以故。以离相故。起在大解大行离分别菩提心中（复古云。问。此与性起何别。答。由佩诠故。不及性起者。非也。既是性起。全性起修。何不及义之有耶）名为起也。由是缘起性故。说为起。起即不起。不起者是性起（昔大隋竖拂云。文殊普贤。总在这里。僧画一圆相。抛向背后。一拨便转。不妨奇特。赖免被抛向于铁围间）言然此十门等者。乃通约上所成法门。明相摄也。言应六相等者。孔目云。若证得普贤位。在六相方便十地位中。何以故。依十地证义会普法故。
    上来所明。并是略显别教一乘缘起义耳。又于其中。诸余法相。及问答除疑等。与彼三乘。或同或异。所目所流为方便等。广如经论疏钞。孔目。及问答中。于彼释矣。与彼三乘。全别不同。宜可思。广依华严经。普眼境界。准之义苑云。拣滥指文。护一乘故也。言与彼三乘或同等者。谓。法相有通一乘。有局三乘。略如一乘中辨。所设等者。且三乘名教。但为一乘之先容。广如经论等者。以大师凡着义疏数本。皆明权实。不能备举不孔目及问答。通至相述作。亦三一甄分故。次云全别不同。宜可广依等者。劝示修学。令不混通规耳折薪云。言所因所设者。三乘为一乘所因。为一乘所设。以为方便故也。经论疏钞。未详指何文。恐指搜玄并光统等疏。恐指远师十地经论疏（此不允当）然未闻前有何义钞今检孔目融会三乘。决显一乘之妙趣章末云。上来所举。略开一乘宗。序之状相也。其间三乘法相。次第明义。取解法式。列名出体释。得名所以。辨宽狭。明位地。障治相拟。通局随义分别。具缘多少。问答释疑等。具如诸章及诸论也（今章依之。）言或同或异等者。据孔目云。一乘有二。一者正乘。如华严经说。二者方便乘。分别有十。乃至。上来所辨。于眷属经中。欲显圆通无尽法藏一乘教义故。于方便之处。示一乘名。令进入者易得解。故作如是说。若横依方便进趣法门。即有二义。通说一乘。一由依究竟一乘教成。何以故。从一乘流故。又为一乘教所目故。二与彼究竟圆一乘为方便故。说一乘。非即圆通自在义也。余义准可知复古云。上来下二结略指广四。初正宗结旨。别教一乘缘起义者。孔目云。三乘缘起。缘聚即有。缘散即离（上即维摩肇注之文。三乘全别）一乘缘起。缘聚不有。缘散未离（孔目次文云。此约所对不同故。成绮互明耳。又如同体依持。以明因果。理性体融。在因为因。在果为是。其性平等。据缘以说。在一乘。即圆明具德。处三乘。则一相孤门。在小乘。废深论浅。居凡有。则唯事空文。此即理之妙趣也）广如下。孔目用教分齐中。依七种教。证华严文义分齐。一经。谓。法华（孔目云。对譬。谓。白车髻珠衣珠）胜鬘（明三种人成三种智。前之一人。是一乘智等）等（璎珞。梵网。入境界经。可知）二论。谓。十地（一三分别）摄论（谓。百千经。出出世等）等（瑜伽。杂集。如实论等。诸余地位。法相或同或异）三疏（此经搜玄。或余经论疏等）四章（十玄门章。或余家记章等）五钞（肇师钞撰。或亡是非论顺性起故。录附之等）六问答（五十要问答等）七杂孔目言广依等者。旨归云。普眼经者。如海云比丘所受持经。以须弥聚笔。四大海水墨书一品。而不可尽等（余准知之）问。此上道理。与彼三乘。义别不同。此可信矣。又以何文证。知三乘外别有一乘耶。答。此经有诚文。故偈云。一切世界群生类。□有欲求声闻道。求缘觉者。转复少。求大乘者。甚希有。求大乘者。犹为易。能信是法。甚为难。良由此法出情难信。是故圣者。将彼三乘对比决之义苑云。初引经正答。良由下。出圣意也复古云。二重示二宗三。初申问。二引答。三判释。偈云下贤首品文。前建立一乘中已引。以对彼三乘决之问。此中问答。上已明竟。何重示耶。答。前通同别。今约别教。以不共乘故亦斩新也。
    又偈言。若众生下劣。其心厌没者。示以声闻道令出于众苦。苦复有众生。诸根少明利乐于因缘法。为说辟支佛。若人根明利。有大慈悲是心。饶益于众生。为说菩萨道。或有无上心。决定乐大事。为示于佛身。说无尽佛法。由此一乘非下机堪受。是故大圣善巧。于彼三乘位中。随其机欲。方便少说。由不穷法界源故。权显二身三身等佛。今为如是无上心机乐大事。欲方始显佛十身境界。说无穷尽佛法。可名现佛身。说无尽法也义苑云。据经定义。参以四乘权实显矣。交下原佛本意云。良以法门高妙。权小难窥故。隐实施权。未称本怀。权现身相。此明偈中三乘之义也。圆根叩击。利见大人。故现无尽身云。演难思之法义。此明偈中一乘之义。故结云名现佛身无尽也复古云。此经为普贤等机。说无尽佛法。现佛十身自证境界。与彼三乘不同。
    三乘但随机而已。未显诸佛身自境界故。非现佛身。又随机少说。一相一寂。一味理等故。非穷尽说也。何以故。三乘以此无穷为过失故。然此一乘。以无穷为实德故耳义苑云。三乘但随机者。逐机末教也。未显诸佛十身等者。非称性本教也。然此三乘既不称性。纵尔终谈亦是设化随机。未亡形对。故云非穷尽说也。微云。焉知三乘不谈无尽耶。故释云。三乘以此无穷为过失故。返显一乘宗无尽德也。故知。他宗介尔三千。犹存限量。亦属三乘（评曰。甚哉惑矣。不晓三千即是具德无尽之异名也。总在一念现前妄心。三千宛然。岂存限量。彼宗圆极。直为今家同教一乘。既是同教。奚云属三乘乎。可笑可哀）今解。如孔目云。问。三乘亦十数。与一乘何别。答。三乘十数。随方化仪。无别准法。依一乘教。有别准法（以显无尽）当知。分齐全别。宜知之。又云。处三乘则一相孤门。又云。三乘道理。但是一寂。不说别相。一乘道理。一即一切。一切即一。具因陀罗及微细等。又云。三乘之义。初教即空。若终教时。即是真如。无有差别。若据顿教。举心皆当理。若据一乘。一即一切等。又云。三乘终教。寂照照寂。一相真如。并初教门。染净即空。愚法小乘。苦谛之教。所诠实法。有为无为等宗。并不同。义理各别也。
    又此经云。于一世界中。闻说一乘音。或二三四五。乃至无量乘。此据本末分齐说耳。圣教文义显然。不可以执情而惊怪者矣。
    义苑云。此通疑难也。惑者云。既言一乘以无穷为实德。何以经中有谈二三等诸乘耶。故此释云。此据本末分齐说耳。何故如斯。且非本。无以垂末。非末。无以显本。本末齐彰。方穷无尽。是故海印炳现。斯之谓欤。题称一乘教义分齐。劫备谈一代教迹三藏微言者。正是斯意。学者知辄莫惊怪。应以虚心体慈宗极耳复古云。今为上机说无尽佛法。或说二三等者。以本末差别相对。决显二宗不同也。当知。三一各别。理无疑也今详。上引贤首品。以说无尽佛法。十身境界。对三乘说。决显分齐全别不同。今举法界品者。准彼中文。此是别叹释迦化身功德语业作用之文。故探玄云。语业中。初明转三乘法轮并业用。次释前三乘唯一圆音也。次明五乘总别。乃至多乘是也。准此应知。十佛自境界说。释迦化说。此据本末分齐。思之可知。若依唐经曰。或见释迦成佛道已。经不可思议劫。然清凉云。已经多劫。则不定始成。演义云。遮天台师之谬释也。谓。彼学者多云。华严虽则玄妙。而有二事。不如法华。一兼别义。是故不说声闻作佛。二说如来始成正觉。不说本师寿量久成故。指此经文。即是此经说久成处。今谓。观师防侮护宗。甚虽实切。其奈。遂兴矢石。而拙折冲。不能解分者。何也。盖夫推台荆意。有彼密记声闻（方等后时）少显□本（梵网等经）尔前非无。约显露边。不见在前。所以云尔。今将俨藏祖意会之。谓。法华彰灼。即是华严同教。海印炳现。是故菩提树下。恒说法华。前后无碍。故大师云。一代诸教。皆是此经流通分等。意在于斯。坐观成败。岂不痛快哉。思之。
    六相圆融义第四按。华严传曰。释智俨法师遇异僧。来谓云。汝欲得一乘义者。其十地中六相之义。慎勿轻也。可一两月间。摄静思之。当自知耳。言讫忽然不现。俨惊惕良久。因即陶研。不盈累朔。于焉大启。遂立教开宗。又七霄行道。祈请是非。爰梦神童。深崇印可贤首自云。具录和尚微言。勒成义纪。是也折薪云。第四六相圆融义。以此义门。释前十玄缘起法也。十玄所以自在者。前明缘起因门六义。已辨同体相入之由。有同体异体相即相入故。有十玄之旨。今又明六相圆融。令前缘起本法。愈显无尽无尽。故今明之（此恐未稳至次下辨）。
    六相缘起。三门分别。初列名略释。二明教兴意。三问答解释探玄云。释此六相义作六门。一明教兴意。谓。破定执见（遮断常过。今章具辨）以显缘起圆融之法。此理现前。一切惑障。一灭一切灭。行位一成一切成等。二种类者。不自生不他生等四句。及不有不无等四句。并不生等八不十不等。皆悉会入理。是此流类。但彼等入理。以顺一寂。今此入理。圆融彼事。便相即入。成普贤法。有斯左右耳。三明所出者。此文出在下经第四大愿中。经家自说。非论主率意而作（谓。初地十大愿中。四知众生心行愿又一切菩萨所行。广大无量。不可坏。无分别。诸波罗蜜所摄诸地所净生诸助道法。总相别相。有相异相。有成有坏。一切菩萨。所行诸地道。及诸波罗蜜本行。教化一切。令其受行心得增长。探玄释云。方便者。行相集成。一摄一切。要由六相。方得显示。论中同相异相。此名有相无相者。以于别类。各带于总。名有是同。然各互无名无。是异。故不相违。义苑云。六相之义。本出地经。世亲菩萨。造论开辟。复古亦同）四明建立者。何故唯六不多不少者。谓。泛论缘起法。要有三门。一末依于本。有起不起。二彼所起末。既带于本。是故相望有同有异。三彼带本之末。既为本收。是故当体有存有坏。若不具此三。不成缘起。三中各二故。但唯六。五问答决择者有二。初逆。谓。非总非别等。各各互相形夺。诸相皆尽故也。二顺。谓。亦总亦别等。各各相顺成就等。思准作之。六释文者。论云一切所说十句中（谓。佛所诠义理。即十地经文有十句。初总相文云。一切菩萨不思议诸佛法。明说令入智慧地。故论释云。是出世间道品。贤首云。约因则十地法体。约果是佛果所得之法。是为根本入。亦名总相。就此根本。开别九入。谓。一摄入是闻慧。二思议入是思慧。三法相入。四教化入。上即地前愿乐位。五证入。是见道位。六不放逸入。七地地转入。八菩萨尽入。即修道位。九佛尽入。即究竟位。以此九入名为别相。同异成坏。可准此知。位位相望。各有六相）皆有六种差别相门。初约法举数。（清凉云。此标举显通。故云一切皆有。演义云。谓。法体状。目之为相。义别为门。又由此通入证智中故。案。是观师据论义记故。净影云。六种相者。出十地品。诸法体状。谓之为相。门别名门。此门所辨。异于余门。故曰门别。若对行心。能通趣入故。曰门也。门别不同。故有六种）论此言说解释。应知除事。事者。谓。阴界入等。次辨定教义。此言说解释者。是定教。谓。于此中安此六相之言说。为欲解释经文。应知此意。除事谓阴界入等者。此辨定其义。谓约道理说融通。非是阴等事相中辨。故除简之（凉疏云。此显立意。谓。此六相为显缘起圆融之法。勿以阴界入等事相执取。演义云。即贤首意。此言说者。约教道解释故。勿以下释除事之言。论中但云谓阴界入等。今加执取之言。意不令人随事执取。非阴界体不具六相。故还公云。如阴等色色非受想。乃至非识。如是一切以其别相无总相故。不得将别对总说成之与坏。故曰不具。若就体性。一一阴等。悉具六相。如向泛就诸法中辨。今谓。清凉实据净影。体事别论。却兴定执见。岂成圆融不二事事无碍之义。何以称贤首意耶。须知。探玄与清凉别。然考实而言之。论中除事之言。乃当终教义。远公随释。故彼章云。此六乃是诸法体义。体义虚通。旨无不在。义虽遍在。事隔无之。是以论言。一切十句。皆有六相。除事。事谓阴界入等。阴界入等。彼此相望。事别隔碍。不具斯六。所以除之。若摄事相。以从体义。阴界入等一一之中。皆具无量六相门也。准此。远公虽随论释。岂今家意。故大师因门云。六相据缘起义门。顺与六相。俱为入法方便。下偈云。以此方便会一乘。要问答曰。此文在三乘。一乘方究竟。何以故。称法界故。意在于此。故知观师只认他立。保守以为圆极。岂不谬哉。不止自误。复方人误。如宗镜曰。略则六相。广乃十玄。义苑。折薪。指事。皆此类也。有人更举瑜伽同处不知离色。劳广问答。诚可悲伤也哉）今用三门广略可知。
    初列名者。谓。总相。别相。同相。异相。成相。坏相。总相者。一含多德故。别相者。多德非一故。别依止总。满彼总故。同相者。多义不相违。同成一总故。异相者。多义相望。各各异故。成相者。由此诸义。缘起成故。坏相者。诸义各住自法。不移动故初列名是论文。释义中。论云。总者是根本入。别者余九入。别依止本。满彼本故。同相者入故。异相者增相故。成相者略说故。坏相者广说故。如世界成坏。余一切十句。随义类知要问答云。所谓总。总成因果也。二别。义别成总故。三同。自同成总故。四异。诸义自异显同故。五成。因果理事成故。六坏。诸义各住自法故。不移本性故探玄云。释相中别依本者。明依总开别（清凉云。总者。是根本。入者。以初一人无不入。别者。余九入别依止本。等者。谓。依一开九。无总别不立故。云依止。今谓。清凉疏间有不稳。取舍任情）满彼本者。还能成总。谓。要依本之别。方能满本故也（凉云。由别方成总。故云满彼）增相者。是前九入渐增之相。以显异也（凉云。同相者。入故者。同名入故。增相故者。九相渐增。不相似故。演义云。如摄入是闻慧思议入是思慧后胜前。故以渐增为不相似）缘成和合。略言标显。缘散无作。广辨因缘（凉云。揽九缘以成一。略言标显故分一作九。九外无一。此九因缘。各住自相。不相成也。演义云。然准远公。成坏一门。因上异相。而有故。成是略者。以彼异中闻思修等体不相应。是故随彼九入。复摄成一故。名为略。坏是广者。以彼异中闻等九种义不同故。总入随之分以为九。故云广也。今检远章云。就彼异中。义门虽殊。其体不别。体不别故。诸义虽众。不得相离不相离故。得摄为一。是故名成。成犹略也。体虽不别。义门恒异。义门异故。目之为坏。坏犹广也。考实论之。说前四门。辨义应足。为约同异成前二门。故有六也。今谓此是他立。清凉混用。非矣）如世界成坏。举喻以显。谓。如百亿四天下合成一娑婆界。略言标显为成。若分别广说。百亿差别。令一娑婆无所依住。故为坏（凉云。犹如世界多缘共成。其中事物。一一推征。何者是界名坏。演义云。三输四大等。即成刹之缘起。揽为娑婆。故名为成。就一分为百亿四天下。无别娑婆。称之为坏。非如世界二十劫成。二十劫坏）余一切等者。劝于一切处。准类知之。
    第二教兴意者。此教为显一乘圆教法界缘起。无尽圆融。自在相即。无碍容持。乃至。因陀罗无穷理事等。此义现前。一切惑障。一断一切断。和九世十世灭。行德即一成一切成。理性即一显一切显。并普别具足。始终皆齐。初发心时。便成正觉。良由如此法界缘起。六相容融。因果同时。相即自在。具足逆顺。因即普贤解行。及以证入。果即十佛境界。所显无穷。广如华严经说。探玄如前。义苑云。此教下彰其德用。由六相之圆融耳。此义现前者。谓。六相缘起法。智融通则不见一法当情。故一断一切断。法混时融故。得九世十世惑灭（且约修惑融灭则可）惑亡智显（如何不云即惑智显）智与现理而齐彰故。初心正觉。摄多劫于刹那。十信道圆。一念该于佛地。良由者。出前道成之相。束为因果二门。故曰因即普贤等（清凉偏约解行地前。证入地上。而分二生。此非今意。）复古云。彰其立意。欲显普贤圆因。证入遮那果海。此义下。谓。以此六相缘起方便。会入一乘。法界圆融自在。一断一切断。一证一切证。一行一切行。一得一切得。故得断障行德理性等法。前后圆融。皆悉无碍。良由下。法界无碍。皆由六相融通故。得然也。因即下。孔目云。依一乘教。具一切因缘理事教义人法因果等。卢舍那佛。普贤行因。成就因相。与三乘等别。广如本经。
    第三问答解释者。然缘起法。一切处通。今且略据缘起成舍辨义苑云。以喻总释也。一切处通者。但有形量。法皆具六相。或曰。既言一切法皆具六相。此据成舍。岂非法耶。何以喻释。答。据舍是法。亦缘起故。今言喻者。杖此晓余。故属其喻耳。下多不释。准此知之。厥或义难见。所由请捡前因缘起复古云。六相者。宗镜云古德约喻说六相。一切处通者。贤首金师子章括六相。师子晃总相。五根差别为别上。共一缘起。是同相。眼耳各不相知。是异相。诸缘共会。是成相。诸缘各住自位。坏相。义海百门。以尘显六相。演义以论六决定义。以显六相等。今以舍显（至相玄门。以舍柱说。要问答中。以因果显）今详。净影义章。以一色阴及色上无常而显六相。乃至结云。如是色中无量诸义。及余一切阴界入等。准此可知。六相之义。既通诸法。依法成行。行亦齐有。随行所说。广如地论。此六乃是大乘之渊纲。圆通之妙门。若能善会斯趣。一异等执。逍然无□今谓。此章以舍喻示。远公附五阴法。法喻虽尔。用意悬隔（清凉多混）准天台释（解王舍城）王即心王。舍即五阴。心王造此舍（藏通析体三观。可知）若观五阴舍。因灭是色。护得常色。受想行识亦复如是。此之四德。常为诸佛之所游处（即别教观。然净影释。不过此旨）若观五阴即法性。法性即受想行识。一切众生。即是涅槃。不可复灭。毕竟空寂舍。如是涅槃即是真如实体。故思益云。愚于阴界入。而欲求菩提。阴界入即是。离是无菩提。此之谓也（此谓。圆观。四明立阴妄观。与山外别。即是今家同教一乘。亦须分别同别不同。勿卒忽焉）问。何者是总相。答。舍是。问。此但椽等诸缘。何者是舍耶。答。椽即是舍。何以故。为椽全独能作舍故。若离椽。舍即全不成故。为此若得椽时。即得舍矣义苑云。即互遍相资义。谓。此椽等诸缘。要互相遍应。方成缘起。如一椽遍应多缘。各与彼多缘全为椽故。此则一椽具多缘也。若此一椽。不具多缘。则资应不遍。不成缘起（复古亦同。此乃以六相为缘起相由之所由。故作是解耳）今谓。六相圆融。遍于诸法。若色若心。依之与正。十界五阴。无不具足。一法为总。诸法为别。一摄一切。一切即一。心与生佛。三无差别。实舍权舍。总在一念。彼彼圆具。今且辄取现前刹那妄阴之舍。依之点显。下皆效之。
    问。若椽全自独作舍者。未有瓦等。亦应作舍。答。未有瓦等时。不是椽故不作。非谓是椽而不能作。今言作者。但论椽能作。不说非椽作。何以故。椽是因缘。由未成舍时。无因缘故。非是椽也。若是椽者。其毕全成。若不全作。不名为椽义苑云。蹑前为难。难以孤单。答以因缘。何乖椽舍复古云。答无瓦等。不成椽。若阙一缘。余不成起。起不成故。椽义即坏。而不能作舍。若是下得此一缘。令一切成起。所起成故。缘义方立。
    问。若椽等诸缘。各出少力共作。不全作者。有何过失。答。有断常过。若不全成。但少力者。诸缘各少力。此但多个少力。不成一全舍故。是断也。诸缘并少力。皆无全成。执有全舍者。无因有故。是其常也。又若不全成者。去却一椽时。舍应犹成在。舍既全不成。故知。非少力。并全成故义苑云。此重问答据力用义以显之。谓。须一全有力。余缘无力。若余有力。一缘定无力。方成舍耳。故不可各出少力。是故少力成过也。故知下结少力之非。显一椽全有力之是也复古云。少力不全作。有断常二过。去却一椽时。舍应犹在。既无椽。安得有舍耶。舍不全成。故知。诸缘并非少力。要须一一全力成也今谓。十界阴舍。若去一界。九界不成。界界互具。一念具成。思之。
    问。无一椽时。岂非舍耶。答。但是破舍。无好舍也。故知如舍全属一椽。既属一椽。故知。椽即是舍也。问。既舍即是椽者。余材瓦等应即是椽耶。答。总并是椽。何以故。却椽即无故。所以然者。若无椽即舍坏。舍坏故不名材瓦等。是故材瓦等。即是椽也。若不即者。舍即不成。椽瓦等并皆不成。今既并成。故知。相即耳。一椽既尔。余椽例然。义苑云。谓揽别成总。举一椽之总故。力贯诸缘也。若去于椽。则舍便坏。瓦等亦坏。故此诸缘皆即是椽。舍方善成（复古亦同）一缘既尔。余亦然至相云。问。何但一不成。十亦不成。答。如柱若非舍。尔时则无舍。若有舍亦有柱。即以柱即舍故。有舍复有柱。一即十。十即一故。成一。复成十也。
    是故一切缘起法不成即已。成即相即。容融无碍。自在圆极。难思出过情量。法性缘起。通一切处。准知义苑云。结成缘起。谓。此大缘不起。则止而不论。或起则圆融离识耳（且约染碍。云离情识）复古云。结叹大法界缘起法。一成一切成无成无不成今谓。法尔缘起。以一即十。非是情谓一。故天台云。不起而已。起即性无作等。又至相云。若大乘说。如假舍缘以成舍。而不成余物。若通宗明。如舍成时。一切诸法皆一时成。若有一法不成。此舍亦不成者。经云。深入缘起。断诸邪见。斯之谓也。
    第二别相者。椽等诸缘。别于总故。若不别者。总义不成。由无别时即无总故。此义云何。本以别成总。由无别故。总不成也。是故别者。即以总为别也今谓。台家云。总在一念。别分色心。谓。现前一念介尔之心。能具诸法。名为理总。能造诣法名事总。所具诸法。名为理别。所造诸法名事别。两重总别。自然不滥。今家谓。十若不成。一亦不成。十即是一。多中一等。以显无尽。要依本之别。方能满本故也。
　  问。若总即别者。应不成总耶。答。由总即别故。得成总。如椽即是舍故。名总相。舍即是椽故。名别相。若不即舍。不是椽。若不即椽。不是舍。总别相即。此可思之。问。若相即者。云何说别。答。只由相即。是故成别。若不相即者。总在别外故。非总也。别在总外故。非别也。思之可解净影云。如一色阴。同体具有恒沙佛法。谓。若无常不净虚假空无我等一切佛法。是等诸法义别。同互相缘。集摄彼同体一切佛法。以成一色。色名为总。就此总中。开出无量恒沙佛法。色随彼法则有无量。所谓苦色。无常色。不净色。名用色。空无我色。乃至真实缘起之色。如是无量差别之色。是名为别。更就彼色无常中。总摄诸义。以为无常。是名为总。就此总中。开出无量恒沙佛法。无常随彼即有无量。如是无量差别。是名为别（同异成坏。准此可知）今谓。远公且约诸法相望。展转为自共相。以论总别。不出终教。非今家意。准探玄中。释十无尽句云。总别分别。谓。初句是总。以为化众生故。众生为总。摄余九事。在众生中。意亦甚玄。应依一乘缘起无碍（心与生佛。举一即具。故云一乘甚玄）然清凉云。今总别略有三义。一者语总。如十地十度等。二者法总。诸法同体。互相集成。即六相中总（此依远公。未称）三者意总。如此中说。意为众生故。今谓。清凉但以一心为总。为本。生佛为别。是故非矣。若约一乘。五海融摄。总别自在。为易见故。以图点示。
    问。若不别者。有何过耶。答。有断常过。若无别者。即无别椽瓦。无别椽瓦故。即不成总舍。故是断也。若无别椽瓦等。以而有总舍者。无因有舍故。是常也二过可思。
    第三同相者。椽等诸缘。和合作舍。不相违故。能名舍缘。非作物故。名同相也净影云。就彼别中。苦无常等诸法之上。皆有色义。名之为同。色苦等上皆有无常。是名为同。今意。至相云。自同成总故。故今云多义不相违。同成一总故。
    问。此与总相何别耶。答。总相唯望一舍说。今此同相约椽等诸缘。虽体各别。成力义齐故。名同相也。问。若不同者。有何过耶。答。若不同者。有断常过也。何者。若不同者。椽等诸缘。互相违背。不同作舍。舍不得有故。是断也。若相违不作舍。而执有舍者。无因有舍故。是常也文易。可解。
    第四异相者。椽等诸缘。随自形类。相差别故净影云。色义虽同。然彼色苦异。色无常异。如是一切各各不同。是名为异。无常虽同。而色苦等。各各不同。亦名为异。今则至相云诸义自异。显同故。故云多义相望。各各异故。论云增相。如前已辨。
    问。若异者。应不同耶。答只由异故。所以同耳。若不异者。椽既丈二。瓦应亦尔。坏本缘法故。失前齐同成舍义也今既舍成。同名缘者当知异也言缘丈二者。众经音云。缘桷榱梁皆一物。而异名也说（文云。秦名为屋椽。周谓之榱。齐鲁谓之桷。椽方曰桷。法华云。栋梁椽柱等）今谓。椽桷凡长一丈二尺。以各相支成立屋舍。椽与瓦等。若不异者。瓦应丈二。若尔即坏瓦质方圆所以片片。故失成好舍之义也。当知。椽瓦虽齐成舍。支持盖覆。其迭异也。
    问。此与别相。有何异耶。答。前别相者。但椽等诸缘。别于一舍故。说别相。今异相者。椽等诸缘。迭互相望。各各异故也。问若不异。者。有何过耶。答。有断常过也。何者。若不异者。瓦即同椽丈二。坏本缘法。不成舍故。是断。若坏缘不成舍。而执有舍者。舍无因故。是常也此意如言万法是真如。（修在性中）若望真如。万法是别。若互相望。法法是异。真如是万法（全性起修）总相同相。准而知之。第五成相者。由此诸缘。舍义成故。由成舍故。椽等名缘。若不尔者。二俱不成。今现得成。故知成相耳净影云。就彼异中。义门虽殊。其体不别。诸门虽众。不得相离。色摄为一。是故名成。体性不别。义不相离。随诸义门。所辨无常。得摄为一。是名为成。今家意谓。一成一切成等。故云由此诸义。缘起成故。至相云。理事成故。探玄云。缘成和合。略言标显。如上具引。
    问。现见椽等诸缘。各住自法。本不作舍。何因得有舍义成耶。答。只由椽等诸缘不作故。舍义得成。所以然者。若椽作舍。去即失本椽法。故舍义不得成。今由不作故。椽等诸缘现前。由此现前故。舍义得成矣。又若不作舍椽等。不名缘。今既得缘名。明知定作舍复古云。即失本椽法。古本与演义。皆缘字。今椽字误（集成亦同）今谓。不然。准坏相中。云失椽法故。舍即无椽。今应亦尔。故知。本椽法。谓支持义。法谓之椽本缘自法。岂为椽字误乎。
    问。若不成者。有何失。答。有断常过。何者。舍本依椽等诸缘成。今既并不作。不得有舍。故是断也。本以成舍。名为椽。今既不作舍故。即无椽亦是断。若不成者。舍无因有故。是常也。又椽不作舍。得椽名者。亦是常也二义成断。与前不同。余如上知。
    第六坏相者。椽等诸缘。各住自法。本不作故净影云。体虽不别。义门恒异故。一色随之得为名色。目之为坏。体虽不别。义门恒异故。无常随之。得为众多。是名为坏。今家所谓诸义。各住自法。不移动故。至相云。诸义各住自法故。不移本性故。探玄云。缘散无作。广辨因缘。并如向引。
    问。现见椽等诸缘。作舍成就。何故乃说本不作耶。答。只由不作舍。法得成。若作舍去。不住自法者。舍义即不成。何以故。作去失法舍不成故。今既舍成。明知不作也。
    复古云。古本云不住自法者。今去者字。又作去失本法今脱本字。
    问。若作去有何失。答。有断常二失。若言椽作去。即失椽法。失椽法故。舍即无缘。不得有故。是断也。若失椽法。而有舍者。无缘有故。是常也复古云。此上文显。但晓缘起相由。诸缘各异。互遍相资俱存无碍等。自然造入。
    又总即一舍。别即诸缘。同即互不相违。异即诸缘各别成即诸缘辨果。坏即各住自法。乃为颂曰。一即具多名总相。多即非一是别相。多类自同成于总。各体别异显于同。一多缘起理妙成。坏住自法。常不作。唯智境界非事识。以此方便会一乘复古云。文类云（圆宗文类第二十一卷云。此颂出自至相六相章也）华严六相颂。终南山俨尊者述。义分齐中承用。贤首自云。具录和尚微言。勒成义纪。清凉云亦可总则揽别而成。别则分总为别。同则别别带总。异则别别互乖。成则双揽同异方成。若无异相。总不成故。如舍椽梁总皆相似。终不成舍坏则唯别。各住自性。故此三对历然不同。孔目云（第三卷中十地章末）依六相总别义。即是一乘。随相别布义。即是三乘。此约教分说（次文云。其实一乘十地之法。尽其三世。已通究竟。此据证说）又云（在第四卷入法界品初辨回心章）若欲识华严经无尽教义者。当依六相因陀罗微细智。及陀罗尼自在法智知（又性起品章云。若据智相即应六相）以此方便会一乘者。欲识别教一乘当以六相十玄作入法方便也（今谓。六相为入方便。十玄岂可方便哉。如前辨了）义苑云。同异双资义理。出于思议。方成总舍。故云一多缘起理妙成也。虽成一总。且不失诸缘故。各住自法。然此六相。为显缘起圆融之法大智造之无涯故。云唯智境界。勿以阴界入等事相执取。故曰非事识。依此缘起因修。证于果海。故云以此方便会一乘今谓。霅溪亭老。滥用清凉。犹如山外不立阴境。直观妙境。故集成破云。一乘有唯约果海似成太局。是也。盖由不晓大师约五阴舍以显六相。意在于斯故。滋其弊。多使后昆昧乎深旨。不知启发之所矣。良可悯哉。
    （经论所说文在三乘。一乘究竟。两祖指陈意谓。三乘终顿已还。背玄成滞。皆属妄阴所摄。故以舍椽等当相。而显六门。吾祖婆心。于焉见矣。）

华严一乘教分记辅宗匡真钞卷六
华严一乘教分记辅宗匡真钞卷七

    日域京西华严寺住持僧浚凤潭撰


    华严经中一乘五教分齐义卷下总题释在上中两卷。今存别题。但在下卷。所以尔者。上来通总明大纲竟。下卷别就经品之内。以立十章。故曰华严经中。谓。所依心识。在明难品。离世品。性起品等。明佛种性。在十住品（如说种性甚深大等）行位差别。始从十信。乃至佛果。六位成佛。如品品明。修行时分。如阿僧品等。修行依身。如小相品（兜率天子）法界品（义财）等。断惑如普贤品。及小相品回心如入法界品。余之义相。化境。佛身。且在经文。可皆准知。孔目立章。其揆一也。问。若就经中。何故称五教分齐义耶。答。一部经意。会融法界。圆通自在说。为摄义无尽故。分齐通声闻及凡夫世间所知真实法。故该贯三乘小乘文义。由依究竟一乘成故。何以故。从一乘流故。为被一乘所目故。为方便故。故于一乘经中。对辨于眷属经中五教所诠差别分齐。如孔目辨。余义准可知。
    第十诸教所诠差别者。略举十门义差别故。显彼能诠差别非一。余如别说宋本作第九者。以下为中故。后人所改也。今言第十者。章首既言将开释迦佛海印一乘教义略作十门。上来已明九门竟故。今当第十。言诸教等者。义苑云。谓。上章虽广陈教迹大小偏圆。犹未出教下的示造修等事。故此明之（乃至示来意。明起尽。恐未稳当。故。略耳）十门。于中前三正修四是修中之时。五是修中依身。六是修之所治。修中别义。皆不离修也。七即利他引摄。并属因门。后三明果相。又此十门皆通五教。坚中之横也。一代所诠。不出于此折薪云。上虽化法化仪之异然皆能诠。今方示所诠义也。今以十门所诠。显前五种能诠差别故也（未可允当）十门但展所诠理行果三法。分为十义故。列中亦顺三法次第也。初二即理。次四即行。第七通行果。后三即果。可以意得（复古大同）复古云。言诸教者。即五类能诠教也。所诠者。即理行果三。是所诠所目义也。差别者。所诠义中各有五门不一。如甚深缘起一心。具五义门。由此得知。彼能诠法。五类不同。故云显彼非一。吾祖曰。此就义分。非约时事。十门初二是理。后三是果。中间是行。上文云。若约法义。如下别辨。即指此也。上是能诠之法。此是法下之义。持此之义。分彼之法。此是法下之义。持此之义。分彼之法。简而真矣今详。孔目云。义深浅者。三乘一乘（理行果法）差别不同。致令所诠之义。浅深非一。阔狭亦尔。文浅深者。能诠之文言无言等不同故。浅深非一。阔狭亦尔。依教有五位差别不同。一依小乘。有名之教诠有名之义。此在分别遍计位中。二有名之教。诠有名无名之义。此当回心初教位中。义当即名义即空教也。三有名之教。目有名无目之义。无名之教。目无名之义。此当熟教位中即性实成有之义。四无名之教。显无名之义。义当在顿教位中一实三昧说也。五有名无名之教。说有名义。显无名之义。当在圆教位中见闻处说。有名之教。显有名无名之义。无名之教。显无名之义。此约圆教处说准此。今意谓。略举心识等（理行果法）十门五教所诠之义。差别不同。浅深非一故。显彼能诠五教言无言等。阔狭不同。浅深非一。具如孔目。故云余如别说。
    一所依心识。二明佛种性。三行位分齐。四修行时分。五修行之身。六断惑分齐。七二乘回心。八佛果义相。九摄化境界。二佛身开合。第一心识差别者义苑云。心识差别者。五教不同折薪云。应云心意识。此标下五教所依也。乃至。据问明品演义钞文竟（通则八识皆得心意识名。别则三以变体。谓。心意识各别。王所不同。各有所依）评曰。此心意识唯生灭即始教。通如来藏即终教。离相即顿教。即一法界心。即圆教。故云心意识差别也。上列中云所依者。小乘依六识三毒。为染净根本及涅槃因。大乘若生灭为染净依。真如为悟依。此二别则始教。和合通真。为终教等。既一切染净诸法。皆依心识。故云所依（复古云。心意识为诸法依。诸教诠此。分齐差别也）今详。问。所依心识。为通八识。为止本识耶。答。旧解纷纭。不暇具斥。自述正义。谓。的论所依。唯是本识。故探玄释心性是一云。谓。心之性故。是如来藏平等一味故。云一也。又心即性故。是第八识无二类故。云一也。初约能依所依。业是能依。心是所依。准此。今章释中全依要问。初小乘但有六识。义分心意识。不知第八故。但有得名。而不得义实即本识故孔目云。愚法声闻。对凡夫外道妄执自性。即是真。法执未除。即是妄。梁摄论云。由此心识微细境界所摄故。不为声闻二乘说。斯之谓也。若初教。则以诸转识定为能熏。唯第八识（现行自体分）以为所熏。故能所依。其种各别探玄云。熏习既亡。一心云何能生种种。故瑜伽云。不见藏住。不见熏习。是名菩萨。此章释中。全据孔目。引深密等云。于内于外。不见藏住等。齐此建立于心意识。秘密善巧。是故所立赖耶。生灭等相。皆是密意或有得名。得一分义若依终教。唯如来藏。不守自性。随诸法缘。故是可熏。亦是能熏。如孔目辨。此章释中。论云。不生不灭。与生灭和合等。楞伽云。如来藏名阿赖耶识。而与无明七识俱等。心玄义云。今非谓第八变起七转。但彼七转。皆揽第八而起。如揽水成波。波无异水之体。故经云。于藏识海。境界风动。转识浪起。故知。皆以第八为体。不尔。岂浪异水。别有自体。波浪同喻。深思可见。孔目云。究竟用如来藏为体。胜鬘经云。由有如来藏法。种众苦乃至乐求涅槃等。又经文。六识及心法智是其生灭。非是可依。唯如来藏不起不灭。成究竟依。须通如来藏。始可得成坚实依止。若取生灭相识。则同七法不住。非究竟依也。又探玄乃举起信云。所言法者。众生心。是心即摄一切世间法出世间法。是故难问。心性既一。果报应一。乖于业果。无有能熏。今明。所依心性虽一。随善恶业等能熏转故。生果报异。此有何失。准此应知。相性二宗。虽有八识体异与一不同。别论所依心识者。正是本识。兼通能依。论心意识差别者。谓。一心即第一义清凉心。二有三法。谓心意识。三成八识。眼等五识。意识。末那识。阿赖耶识。四成九识。加阿摩罗识。五成十心。谓。十稠林。六成十一识。乃至。无量百千。种种心差别相。此唯识门。摄一切法。皆是唯识。是三乘唯识。此据同教言。或唯十识。是一乘唯识。是据别教言。具如孔目（明难品初）立唯识章。及要问答广辨诸识。然今章克明五教所依心识。而略七转。故云其余义门如唯识章记。是也（折薪。复古。集成等。通心意识。为诸法依。其非可知）请更精焉。
    如小乘论。但有六识。义分心意识。如小论说。于阿赖耶识。但得其名。如增一经说要问答曰。问。于诸教内。建立心意识差别云何。答。若依小乘。但有六识。义分心意识。余如小乘论释。（上引孔目。微细境界。不为声闻说。如梁摄论）孔目云意识是无边分别。一切处分别。与其五识。或一或异。如问答中义苑云。但有六识者。谓。此教但依六识三毒建立染净根本。（此依演义）是故三毒为能熏。现在色心。为所熏。即染根本（此但经部小乘少分。以萨婆多不许故非）无三毒为能熏。心为所熏。即净根本义分心意识者。过去为意。意即是根。现在名识。了别前境。未来名心。生起法故。虽三世之殊。唯一意识。故云义分（此据演义。复古云。种种分别。然无别体。彼为约此三世不同。义说心意识名。体即第六。今谓。义苑。复古。非此中意。但取第六。有何所凭。若约大乘。马鸣菩萨立一意识。如摄论指。此章既云如小乘论。故知非也）不同大乘心意识三各有体性耳（此但得知相宗有三体别。不晓性宗更无别体也）今详。俱舍颂云。识谓各了别（此有六种。眼识乃至意识）由即六识身无间灭为意。又云。心意识体一。论释云。集起名心。（集起三业事也）思量名意。了别名识。复有释言。净不净界。种种差别。故名为心。即此为他作所依止故。名为意。作能依止故。名为识。三名所诠义虽有异。而体是一（谓。六种识。虽各集起思量了别所诠义异。而体是一。非谓合诸六识。其体唯一。即第六识）光法师云。梵云质多。此云心。是集起义。谓。理由心力集起心所及事业等。故能集起说名为心。梵云末那。此云意。是思量义。梵云毗若南。此云识。是了别义也婆沙（第七十二）解心意识云。或有说者。无有差别。复有说者。谓。名即差别。复次世亦有差别。谓。过去名意。未来名心。现在名识故（光师云。意界虽无别体。与六识。异转。位得名。据显说在过去。论体实通三世。从他生边名识。能生他边名意。未来无前后。故集起在未来。各据显说耳。思之）故云小论说。言于阿赖耶等者。义苑云。为此教不谈唯心。但假说故。故无其义也复古云。但得第八之名。无别自体。谓。小乘但是第六。入三世故。指增一经也。今详。梁摄论曰。复次此识于声闻乘。此由别名。处处显说。如增一阿含经言。于世间喜乐阿梨耶。爱阿梨耶。习阿梨耶。着阿梨耶。为灭阿梨耶。如来说正法。又云。由此名。小乘中。是阿梨耶识。已成王路。释曰。由此众名。广显本识。是故易见。犹如王路（直无枝故。广平熟故。光明无障）无性论云。于声闻乘中。亦以异门密意。已说阿赖耶识。如彼增一阿笈摩。说世间众生。爱阿赖耶。乐阿赖耶。欣阿赖耶。喜阿赖耶。又成唯识云。一切有部增一经中（柬流现本。即大众部结集阿含。故无此文）亦密意说此。名阿赖耶。谓。阿赖耶识。是贪总别三世境故。立此四名。述记云。无性云（世亲一解同之）爱是总句。余三现在过去未来。如其次第三世别说。此性恒时极希愿故。由乐欣喜。是故总名阿赖耶也。今章依此故。云但得名等。又无第七者。摄论为对小乘。举六过失。证有末那。如孔目辨。然非的所依故今略耳。
    若依始教。于阿赖耶但得一分生灭之义。以于真理未能融通。但说  凝然不作诸法故。就缘起生灭事中。建立赖耶。从业等种。辨体而生。异熟报识。为诸法依孔目有二义。此初约相中辨成就义也要问答曰。依三乘教。初教文中立有异熟赖耶。受熏成种。所以知之。故无性摄论云。今立异熟赖耶。此亦无伤。既知无伤。故知权立。为回心声闻未达法空。权举异熟相。渐引小乘。变易生死。渐向细灭。实则不然。又成唯识论说。能变识类别唯三（异熟。思量。了别境识。能变有二。谓因能变。果能变）此中且说我爱执藏。持杂染种能变果识。名为异熟。非谓一切言得一分生灭等者。义苑云。示半显唯识（此依宗镜）未明具分唯识也孔目云。依成唯识论。但于生死之中。辨因果相生道理。并是转理门。无真实理。当知。离识以外。更无有法。识者。即是不染而染门。如来藏之一义也（此依终教判彼始教。非彼自谓一分）复古云。起信疏云（此据圭山私所改添。以就错耳。非义记文）以始教相宗不知佛说如来藏。以为阿赖耶故。云但得一分（今谓。此是楞伽之文。相宗亦成教证。何妄云不知等。然今则由不许随缘故。得一分也）彼以业相为赖耶自证分。转相为见分。现相为相分（今依义记云。业者。一动作义。二为因义。此虽动念。而极微细。缘起一相。能所不分。即当梨耶自体分也。转现二相。约本识见相二分说。此三并由根本无明动本静心。成此三细。大师既约终教。作此配释。那忽但言彼等。彼宗不许故）即唯识宗。齐此业相。为诸法生起之本。此但生灭之业（今谓。性宗亦唯齐此。于业相先。不更立相。相宗亦立在缠真如。为唯识圆成实性。然以不立真如不守自性之义故。但得一分生灭之义）以于下。论疏又云。以彼宗未明识等与真如同以一心为源故。说真如无知无觉。凝然不变。不许随缘。但与八识为诸法本故。真理不作诸本也（虽依凉圭。未平稳也）言但说凝然等者。如中卷初已具辨了。言就缘起生灭事中者。孔目云。问。如前论文。（瑜伽杂集）心者。谓。蕴界处习气（此是现行习气。简种子习气）所熏一切种子阿赖耶识。亦名异熟识。亦名阿陀那识。以能积集诸习气故。习气者。谓。由现行蕴等。令彼种子皆得增益。一切种子识者。谓。能生蕴等诸法种子所积集故。阿赖耶识者。能摄藏诸法种子故（能藏。所藏）又诸有情取为我故（我爱执藏）异熟识者。先业所生故（因是善恶。果是无记。异性异时异类而熟）阿陀那识者。谓。能数数令生相续。持诸根等。令不坏故。又言心者。能积集一切法习气故。据此文相。阿赖耶识即在事中。云何得知是如来藏。答。由如来藏不染而染是其事相。无别有事故。是如来藏。故论云。离识以外。更无有法明知。但是一分事相。而非具分也。言建立赖耶者。孔目云。二依摄论建立赖耶。初约三相。一是因相。摄一切因。仍用互为因为始。以因微细与诸相当故。二果相。摄一切果。仍用互为果为始。三自相。即是成唯识中异熟相也。今梁摄论中显阿赖耶三相之义。意明本识是因果体义灯云。自相是体。余二是义。准此。今云建立赖耶者。是自相体。业等种等。是因相义。异熟报识。是果相也。成唯识云。名阿赖耶。具有能藏所藏执藏义故。谓。与杂染互为缘故。有情执为自内我故。此即显示初能变识所有自相。此是能引诸界趣生善不善业异熟果故。说名异熟。此即显示初能变识所有果相。此能执持诸法种子。令不失故。名一切种。此即显示初能变识所有因相。具如彼明。言从业等种者。唯识第八云。由诸业习气二取习气俱。前异熟既尽。复生余异熟。诸业谓福非福不动。即有漏善不善思业。同引引满异熟果故。而熏本识起自功能。说为习气。是业气分熏习所成。如是习气。展转至成熟时。招异熟果。此显当果胜增上缘（述记云。此善不善业。能感当来若别若总异熟之果胜增上缘。非同性故。非亲能辨果体生故）彼所熏发亲能生彼。本识上功能。名二取习气。此显来世异熟果心。及彼相应诸因缘种（七转识中善恶无记三性名言种子。前业种子除七六中有漏善恶）俱谓业种二取种。俱是□亲缘。互相助义。业招生显故先说（今章亦尔。举业等种。等取因缘种）又云。然诸习气。总有三种。一名言习气。有为法各别亲种名言有二。一表义名言。即能诠义音声差别（述曰。唯第六识。能缘其名。能发其名。余不缘发。简非诠表声。彼非名故）二显境名言。即能了境心心所法（述曰即是一切七识见分等心。非相分心。不能显境故。此见分等。实非名言。如言说名显所诠法。此心心所。能显所了境。如彼故。名之为名。体非名也）随二名言所熏成种。作有为法各别因缘（述曰。随二为缘。相分等中熏五蕴种。亲辨体故）二我执习气。谓。虚妄执我我所种。我执有二。一俱生我执。即修所断我我所执。二分别我执。即见所断我我所执。随二我执。所熏成种。令有情等自他差别（述曰。因我执故。相分之中亦熏五蕴种。即名言熏习。由熏我执种。令自他别。故别立之也。初通六七。后唯第六）三有支习气。谓。招三界异熟业种。有支有二。一有漏善。即是能招可爱果业。二诸不善。即有能招非爱果业。随二有支所熏成种。令异熟果善恶趣别（述曰。有谓三有。支者因义。分义。即三有因生善恶趣差别因也。通六识。皆有此熏）广如论疏。然此章且举业种对异熟报。而等言等取名言种子。故次言辨体而生。即因缘亲种。例如理门言宗等多言。等取因喻。实取能立因等多言。此中应知言辨体而生者。唯识云。此中何法名为种子。谓。本识中亲生自果（简异熟因）功能差别（简异现行七转识）然种子义。略有六种。具斯六义。成种非余（其六义中）四性决定。谓。随因力。生善恶等。功能决定。方成种子（述记云。谓。随前熏时现行因力故。生善恶等功能决定。非杂乱生。夫因缘者。辨自体生。性相随顺。世亲摄论曰。谓。此种子各别决定。不从一切一切得生。从此物种还生此物。又三所依中。瑜伽云种子依。唯识名因缘依。离自因缘。必不生故。基疏云。种子所依。辨体生故。言必不生）言异熟报识者。如孔目云。异熟之识。摄一切法。所以得知。依一切法种子。异熟得生。不局烦恼业报。名言习等。随一切相应故。得知也。问。若如是者。异熟及种子识。皆合受熏。因何独说异熟果报受熏。答。今熏习欲明其种子。种子识已是其种故。不对释。异熟之识。无记相显。与熏相顺故。在无记位中辨其熏义唯识又云。即第八识多异熟性故。言为诸法依者。唯识云。诸心心所。皆有所依。然彼所依总有三种。一因缘依。谓。自种子。诸有为法。皆托此依。离自因缘。必不生故。二增上缘依。谓。内六处。诸心心所。皆托此依。离俱有根。必不转故。三等无间缘依。谓。前灭意。诸心心所。皆托此依。离开导根。必不起故。唯心心所。具三所依。非所余法（彼有四师广释。今依护法正义）依谓一切有生灭法。杖因托缘。而得生住。诸所杖托。皆说为依。如王与臣相依等。若法决定有境为主。令心心所取自所缘。乃是所依（具此四义。乃名所依。随阙一义。非所依义）心所所依。随识应说。
    如上论等。通诸八识心王心所明所依义。今章既是唯以第八为诸法依。所谓根本依也。成唯识云。谓。染净法。以心为本。因心而生。依心住故。心受彼熏。持彼种故（述记云。本识诸法之本。为他为依。所依义显）颂曰。依止根本识（述曰。因缘依者。别论所依体。约识而论。唯种子识。今言。泛说诸有为法。皆托此依。据通依故。一切有为法。无无因缘者故）瑜伽（第五十一）显扬（第十七）等云。由有阿赖耶识故。有末那。末那为依。意识得转。亦说。由有阿赖耶识故。执受色根。五种识身。依之而转。又显扬解阿赖耶识云。与转识等作所依因。唯识又云。阿赖耶识因缘力故。自体生时。内变为种及有根身。外变为器。即以所变为自所缘。行相杖之而得起故。此等诚证。非一而止。然复古等。据问明钞。用唯识文。而以茫不晓义起尽故。不足为援耳。思之。
    方便渐渐引向真理。故说熏等悉皆即空。如解深密经云。若菩萨。于内于外。不见藏住。不见熏习。不见阿赖耶。不见阿赖耶识。不见阿陀那。不见阿陀那识。若能如是知者。是名善巧菩萨。如来齐此建立一切心意识。秘密善巧。瑜伽中亦同此说要问答云。为回心声闻未达法空。权举异熟相。渐引小乘。变易生死。渐向细灭（初教始门）实则不然。若据实理。一切缘起。不离法界。所成理事。是法界能。由如金器离金无器。是金之能（初教终门）言熏果报者。据位而说。此可思简。故起信云。真如熏无明。无明熏真如。此意向实也（以后终教会前始教）义若如此。何故瑜伽论异熟受熏。为愚者说。于内于外。无有熏习。则不见藏住。能如是知者。是名菩萨菩萨。起信既熏真如。因何辨成熏习。今会此意。瑜伽为对声闻。先识异熟。后知无生。顺观行故。今起信论。为直进菩萨识缘起相。则会无生。故作别说折薪云。方便下此显缘生无生故空也。所以明此义者。意显相宗所立八识。未为究竟故。示斯义。若彼自宗。则虽无自性。不碍缘生故。立识也（彼相宗说依圆二性是实有故）复古引孔目曰。理体辨成就文云（彼唯识章云。若约成就有二义。一相中辨成就义。二约理体辨成就。初相成就。如上已明。今方便下约理成就引示）当知阿赖耶识欲成就者。会须通如来藏。始可得坚实依止。若但取其生灭相识。即同七法不住。非究竟依也。彼就究竟归如来藏（彼孔目意。会始归终）此约初教故。云渐渐引向真理。乃至。但云悉皆即空（评曰。复古向真理空以为始教。归如来藏以为终教。故向始教真空之义也。若义苑意。云密符真性。折薪亦云。由八识无性归真。是趣后教真实义。此二记意。渐引小始。向终教空也。今详。此章云真理者。亦同孔目。归如来藏。故言不令如言而取。故会归真。何以知者。准要问答。为对回心及与直进故。二教殊。所对虽异。同会无生。始终一揆。深密真空。已属终教。然方便权立。渐渐引向。是初教门。故云熏等即空者。即明渐引之由。盖以方便渐引之言太宽。引小入空。会空归真。是三时渐。更会初教。趣后真实。亦是渐向。故以二教俱属渐教。方知。可堂偏约初教者。未稳）言故说熏等者。义苑云。能熏前七识。所熏第八识。能所八义。无定实故。皆空。遂密符真性耳折薪云。言熏等者。等取所熏第八。意明能所熏故。有异熟果识。离此等义。则不得有。是显无自性故悉皆空也唯识第二云。所熏能熏。各具四义。令种熏习。故名熏习。所熏四义。一坚住性二无记性三可熏四义。一坚住性二无记性三可熏性。四与能熏共和合性（第一性遮常无为。瑜伽第五云。唯无常法为因。非常法也。述记云。旧人云真如是诸法种子者。非也。第二可熏性。世亲无性二摄论释云。非不受熏如金石等。述记云。无明熏真如。由此知非也）能熏四义。一有生灭。此遮无为等（亦此不许真如能熏）二有胜用。三有增减。四与所熏和合而转。问。依唯识云。依次依他。立生无性。此如幻事。托众缘生。无如妄执。假说无性。非性全无（依他似有亦真实有）准此方知。但空所执。不空依他。谓之遣虚存实识观。何故今言熏等即空耶。答。彼但遣虚不遣依他者。此约生灭相识。此中不然。此约理体。故探玄云。即诸转识以为能熏。即第八识以为所熏。互无自性。熏习既亡。故瑜伽云。不见藏住。不见熏习。是名菩萨（复古云。始教有二门。相成就当于始门。理成就义当终门）孔目又云。阿赖耶识有真妄不同。谓。知此识无有生性为通达真。知此识假有为通达俗。俗者即是妄。真者正是其真。又依二乘道理。如瑜伽论说。广辨赖耶熏习成种。判定异熟生灭报分后。论（后决择分）判言。上来所说。我为愚痴无智者说义。言愚痴无智即声闻。于心意识。一切秘密善巧菩萨义苑云。引兹经论。证上渐引归真之义故。皆云不见复古云。若菩萨者（孔目教兴中所引文）梁摄论云。由此心识微细境界所摄故。不为声闻二乘说。为诸菩萨说。应有胜位为得一切智故佛为说。何以故。若离此智。得无上菩提者。无有是处。言于内于外者（义苑云。根尘之中也。集成记中亦云。于内于外者。圭山曰。内身根识。外境六尘者。今谓。圭山。义苑。集成。非也）今详。此章正引解深密经（瑜伽决择第七十六）彼文但言于内各别。不云于外（孔目约理成就中。引瑜伽决择文。亦只云于内各别。辨真妄不同文中。又论云。我不齐如是说阿赖耶。若知赖耶等。于内于外。不见藏住。此依梁摄论举解节经之文也。明知。今章亦据彼文。义用于外二字。加之）然今兼用梁论。亦不相违。故要问答云。于内于外。无有熏习。则不见藏住等。依起信论四熏习义谓。净法染因妄心妄境界此中内外。欲兼会此故。彼疏云。明一切法离此心外。无别体性。不出者。明心待熏故。变现诸法。非不待熏而内出也。不入者。离心无能熏故。不从外入也。常住一心者。会相同体。以一切法即真实性故。以于心中显现。无出入等故。即无体性。无体性故。本来平等。不异真如故。据梁摄论云（此证从解节经出）广慧。如此菩萨。依法如智（但法住智。为依止故。即后得如量智）有聪慧能通达意心识秘密义。诸佛如来如理如量。由如此义。不记说诸菩萨能通达意识心秘密义。广慧。诸菩萨。由如实不见本识及阿陀那识等。于内于外。不见藏住。不见生及长等（魏流支译深密解脱经云。不见内外阿陀那。不见内外阿陀那识。乃至广慧。我说如是诸菩萨等。善知第一义）深密云。若诸菩萨。于内各别如实不见阿陀那。不见阿陀那识。不见阿赖耶。不见阿赖耶识。不见积集。不见心。不见眼色及眼识。乃至不见意法乃至意识（指事钞中。依此论文解云。于内者。谓。于如理智所观内真如境。不见藏住等也。于外者。于如量智。观外事境。不见等故。今谓。理量二智。既如来境。今则约诸菩萨故。非也）又论云。我不齐如是说阿赖耶。若知赖耶及阿陀那等。于内于外。不见藏住。能如是知者。是名菩萨菩萨（复古云。拣非声闻菩萨。缘觉菩萨）当知。为无智说者。即是其妄。为菩萨说。即是其真（此亦以终判定始教）问。若尔他相宗。则应不许耶。答。准彼甚师立五重唯识。第五遣相证性识（识言所表具有理事事为相用遣而不取理为性体应求作证）此意即显所遣二觉（遍计蛇觉。依他绳觉）皆依他起。断此染故。所执实蛇实绳（但喻一分染污依他。简非一分净分依他）我法。不复当情。蛇由妄起。体用俱无。绳藉麻生。非无假用。麻譬真理（圆成实性）绳喻依他。知绳麻之体用（依圆实有）蛇情自灭故。不当情。名遣所执（遣虚存实）非如依他。须圣道断故。渐入真。达蛇空而悟绳分（净分依他）证真观位照真理。而俗事彰。理事既彰。我法便息（遣相证性）是空不空始终二门。各具二教。然唯彼真空不许随缘。与后教别。可熟思之。言如解深密等者。孔目云。约理体成就者。如瑜伽决择中云。菩萨虽由法住智为依止为建立。于心意识秘密善巧。然诸如来。不齐于此施设（为于心意识。一切秘密善巧菩萨）广慧（若诸菩萨）于内（各别如实不见阿陀那。不见阿陀那识。不见阿赖耶。不见阿赖耶识。不见积集）乃至是名胜义善巧。齐此名为于心意识一切秘密善巧。齐此施设。言不见藏住等。此非深密瑜伽之文。彼云。不见积集。不见心也（唯识云。谓。契经说。杂染清净诸法种子之所集起故。名为心。又契经说。有异熟心。善恶业感。是果相。孔目云。摄论自相。即是成唯识中异离相也。异熟及种子识。皆受熏等。如上已引。然此中用异熟果相之义。谓。藏住者。当所藏义。所积集故。即取不见所熏之义也。不见熏习者。不见能熏也。所藏第八。能藏七转。谓。总不见善恶业果位识也。此相宗义。如次下委）今则所以参用梁摄论云于内于外不见藏住（藏谓摄藏。所积集义。住谓所依。为依止故。无相论云。宅识是种子之宅舍故）不见生及长等者。意在引彼相权会归终实。思之。言不见阿赖耶等者。唯识云。此识具有能藏所藏执藏义故。谓。与杂染互为缘故（所摄藏义。上果相收。今取自相能藏之义）有情执为自内我故（显示自相）又云。彼经中说（阿毗达磨摄大乘经）由摄藏诸法一切种子识故。名阿赖耶。由此本识具诸种子故。能摄藏诸杂染法。依斯建立阿赖耶名。亦为有情执藏为我故。说此识名阿赖耶（述记云。自相者。自体相也。但言藏识。即持业释。藏即识故。说为能藏。即是因义。言为所藏。即是果义。自体是总。因果是别。离二无总。摄二义为体。诸法于识藏。能摄藏也。识于法亦尔。所摄所摄藏也。有情执等。解执藏义。唯烦恼障义。非所知障义。此即正解阿赖耶义。阿赖耶者。此翻为藏。虽具三义。正取唯以执藏为名。过失重故）此中正约我爱执藏现行位识。言阿赖耶者。是能执藏。谓。唯第七见分。执藏第八见分故。唯识云。应知。此意（染污末那）但缘藏识见分非余。彼无始来一类相续。似常一故。恒与诸法为所依故。此唯执彼。为自内我（述记云。此申正义。但缘见分。非余相分。种子。心所。唯识见分。无始时来。粗细一类。似常似一。不断故。似常简彼境界。彼色等法。皆间断故。种子亦然。由此遮计余识为我。似一简心所。多法故。我是自在义。故唯心王是所依故。此第七识恒执为内我）此且望能执边。以所从能。彼染污意。为阿赖耶。唯识疏云。此准能缘以分三位。一补特伽罗我见相应位。名染污末那。缘阿赖耶识。二法我见相应。名不染末那。缘异熟识。三但名末那。缘阿陀那识（前后准知）次言阿赖耶识者。正举藏识。所执藏体也（约能摄藏。亦通种子。约所执藏现行见分）能所既亡。俱云不见言不见阿陀那等者。唯识云。此能执持诸法种子。令不失故。名一切种。离此余法能遍执持诸法种子。不可得故。此即显示所有因相。又云。或名阿陀那。执持种子及诸色根。令不坏故（述记云。梵云阿陀那。此云执持。执持诸种有色根故。此通凡圣。摄论云为取所依。唯在凡夫一染义说。非通诸圣。杂集论等。第七十六。解深密同此。亦能持根依。然据胜说）或名种子识。能遍任持世出世间诸种子故。此等诸名。通一切位（述曰。即与诸法为种子义。前心是积集种在其中义。今此取能生诸法义。故二差别）解深密经亦作是说。阿陀那识甚深细。一切种子如瀑流。以能执持诸法种子。及能执受色根依处。亦能执取结生相续故。说此识名阿陀那。是一切法真实种子。缘击便生转识波浪。恒无间断。犹如瀑流。准此。今则正取相续执持位识。然以能执持从所持。一切种子名阿陀那。对所持种。第八现行。名为阿陀那识。能所两亡。各云不见。然慈恩疏。总有三位。一我爱执藏现行位。即唯七地以前菩萨。二乘有学。一切异生。从无始来。谓名阿赖耶。至无人执位。此名执藏。二善恶业果位。谓。从无始乃至菩萨金刚心。或解脱道时。乃至二乘无余依位。谓名毗播迦。此云异熟识。至无所知障位。三相续执持位。谓。从无始乃至如来尽未来际。利乐有情位。谓名阿陀那。此云执持。长短分限。不过三位。上来论疏。就法相宗作如是释。若依真谛所翻论等。即以第七为阿陀那。故梁摄论云。不见本识及阿陀那识。又佛性论释无上依经中心意及识云。心者即六识心。意者阿陀那识。识者阿梨耶识（嘉祥宝崛云。摄论以第七识名阿陀那。此云无解识。及天台金光明疏云。识名。为觉了。是智慧之异名尔。庵摩罗识是第九不动识。若分别之。即是佛识。阿黎耶识。即第八无没识。犹有随眠烦恼。与无明合。别而分之。是菩萨识。阿陀那识。是第七分别识。诃恶生死。欣羡涅槃。别而分之。是二乘识。若分别说者。则属三人。此乃别教意。非今所用。若依摄论。如土染金之文。即是圆意。土即阿陀那。染即阿黎耶。金即庵摩罗。此即圆说也。四门解云。问。三识之名。在本有位。又阿黎耶。体是无明。阿陀那性染惑。何得云识是智异名。答。大圣悉檀示诸众生。显理名教。或存或废。义有多途。如大经令依智不依识。及诸教中劝修观智。断诸烦恼。此以废恶之名诠断烦恼。而成理观也。若楞伽经杀无明父。害贪爱母。此以恶逆之名。诠断烦恼。而彰理观也。若无行经。贪欲即是道。恚痴亦复尔。如是三法中。具一切佛法。今家释云。是大食大嗔大痴三毒法门。即与三观无二无别。此以恶毒之名诠不断惑。而明理观也。良由圆教指恶当体即是法界。诸法趣恶。十二因缘非由造作。即是佛性故。陀那惑性。赖耶无明。相相圆融。故云识是觉了智慧异名。然若不以不断烦恼。即惑成智。消此文者。圆意永沈释别名中。言第九等者。出梁摄论。故辅行云。真谛云。阿陀那七识。此云执我识。此即惑性。阿赖耶八识。此名藏识。以能盛持智种不失。体是无没无明。庵摩罗九识。名清净识。若分别者。为易解故。以一念中所具之法。教道权说。分对诸位。且立远近。第七名阿陀那者。据真谛译。若新经论。皆云。第七名为末那。今依古译。言诃恶等者。以二乘人。人执既忘。见思所熏第六事识。转成无漏。即尘沙未破。正住第七法执之中。不了生死法空。故有诃恶。不了涅槃法空。故有欣羡。上明三识。分三位者。乃属教道。若称实论。此三种识。即是三德。何人不具。何物暂亏。若识若色。唯是一识。若识若色。唯是一色。岂可有无增减而说。且约有情。一念心具一切染净。佛究竟具。宁容独一。若欲圆论。须依摄论。金土及染三。不相离。则三人心中。皆具三识。然若不知性具染恶。安令七八土之与染。至果不灭。今谓。台家以依古译。黎耶陀那名义反转。似有释相稍所不稳。然今家会黎耶云。梁朝真谛三藏。训名翻为无没识。今时奘法师。就义为藏识。但藏是摄藏义。无没是不失义。义一名异也。如起信记。只于陀那者。孔目探玄皆为本识之别名也。明知。不依旧译为第七识之义。则臧否可思。新翻为正净影义章云。阿陀那者。正翻为无解。体是无明。痴暗心故。阿黎耶者。正翻无没。虽在生死。不失没故。故论说言。如来之藏。不生灭法。与生灭合。名阿黎耶。此阿黎耶。为彼无始我见所熏。成我种子。此种力故。起阿陀那执我之心。依此我相。起于我见我慢我爱执。第七妄识。执我之心。熏于本识成种子。此种污真不见法实。生于无明。乃至诸门有广分别。皆依古译。若准此等摄论说意。应言陀那无明意识惑性。然荆溪四明云黎耶无明陀那惑性者。就旧望新。俱不顺也）旧翻若是。良由执取执藏义相近故。翻名有异。能所相从。则亦不违。况法性宗。七转皆揽第八为体。不同前七转识。虽依第八。然各自种生。非即第八。如前屡辨。然义苑云。阿赖耶即爱执藏位。但至八地（何不云七。故知误也）阿陀那持诸根等（等取扶根。何不举种）此之二位。各有二句。皆上句谈现行。下句明种子（此大错焉）亦上句明用。下句明体（此似近理。并权宗义）意明种现体用悉皆兼亡。方顺空寂。密意善巧也。复古云。此皆藏识之别名。 重言阿赖耶阿赖耶识。约能所藏义（何故不云执藏。三相杂滥。故知非也）阿陀那阿陀那识。谓。能数数令生相续持诸根等。令不坏故。又能积集一切法习气故（此文虽据孔目。彼约单解。此约重说。有何理趣）更引清凉。解释云云。皆妄解也。后学并勿用之也。言瑜伽中等者。孔目云。如彼论先广辨赖耶熏习成种。乃至后论判等。如上引了（折薪全依孔目。故略）。
    解云。既齐此不见等处。为立心意之善巧故。是故所立赖耶生灭等相。皆是密意。不令如言而取故。会归真也义苑云。指其圣意。用遣执情。折薪云。正令彼舍执而玄通之。此令相宗趣后。不是朋于空宗。问。上引深密等第三时。多云终教。今所诠中。多分云始者。何耶。答。如今由八识无性归真。是趣后教真实义。前正取经论究竟意故。云终也。今约彼所执故。云始也。又如来齐此立识者。意在无性故空。不在缘生故有。故云密意善巧。此是佛意故。引此令法相学者知而得意。不可如言取也复古云。是故下。即前相成就从业等生灭相也。皆是下。孔目曰。但于生死之中。辨因果相生道理。并是随转理门。无真实理。故云会归真理。明即空也今谓。摄论不见三识。若不分别。天台依之尚为圆说。今家以依新译。则为始终教。何以偏执为理成就义。当初教终门。余如前辨。
    若依终教。于此赖耶得理事通融二分义故。论云。不生不灭。与生灭和合。非一非异。名阿梨耶识。以许真如随熏和合。成此本识。不同前教业等生故孔目云。究竟用如来藏为体。胜鬘经云。如来藏不染而染。据此即是生死体。染而不染。据此生死即是涅槃。唯如来藏不起不灭。成究竟依起信记云。本来平等明不异者。经云。甚深如来藏。而与七识俱。又经云。阿梨耶识。名如来藏。又论云。唯真不生。单妄不成。真妄和合。方有所为。此则本末镕融。际限不分。故云不异也净影云。染净诸法。真妄共起。单真不生。唯妄不成。何故如是。唯真无妄。真性常湛。无为不变故。无起作。唯妄无真。妄体不立故。亦无作。故胜鬘云。若无藏识。七法不住。不得种苦。不得厌苦乐求涅槃。真妄相依。方能造作一切诸法。以共作故。摄法从情。皆是妄为。摄法从本。皆真心作。如人梦中所为诸事。摄事从末。昏睡所为。摄事从本。报心所作。真无由情名妄熏真。妄作由真。名真熏妄。真妄相熏。旨要在斯。无宜不记言故论云等者。义记云。如来藏清净心。动作生灭。不相离故。云和合。非谓别有生灭。来与真合。谓。生灭之心。心之生灭。无二相故。心之生灭。因无明成。生灭之心。从本觉起。而无二体。不相舍离。故云和合（此不可依圭山所改）非一非异者。真心全体动故。心与生灭非异。而恒不变真性。故与生灭不一。然此生灭不生灭。即之义不一。辨之心不异。目此二义不二之心。名阿梨耶识。又阿梨耶及阿赖耶者。但梵言讹也。故孔目云。若将赖耶名目梨耶义者。则为最胜。今约此义。梨耶之名唯在本识。其义即胜。若目人法二我见处。则非胜也。赖耶之义应准此知言以许等者。孔目云。梨耶具四德。方堪受熏。一坚。谓。理实故坚。二无记义。方得受熏。无记者。即是无分别义。如来藏中方有此法。究竟实无记义。三可熏者。唯如来藏。不守自性。随诸法缘。成似义故。是可熏。四与能熏相应者。唯如来藏。有应诸法义。余法则无。以不守自性故问明钞云。然此能熏所熏。通性相宗（相宗八义。如上已引）上法相宗所熏第三。能熏第一。正拣真如受熏之义（及真如能熏义。无明能所熏义。如前）今法性宗。亦七识等而为能熏。八为所熏。其第八中。以如来藏随缘。成立含有生灭不生灭义故。熏第八即熏真如。故起信云。复次有四种法熏习义故。染法净法起不断绝（复古云能熏亦有四义。举起信论有四种法者。误也。既以四法通能所熏。唯是四法。而非四义。何为能熏四义耶。思之）云何为四。一者净法。名为真如。二者一切染因。名为无明。三者妄心。名为业识。四者妄境界。所谓六尘。广如论明（略如上引）言不同前教等者。问。准经。本识如田。业等如种子。受熏四义。通性相宗。此与初教有何别耶。答。探玄云。唯识中生灭隔念。楞伽中生灭同念。经约终教。是不生灭与生灭和合等故。论约始教。唯生灭是识。细克亦不成生灭。以生时无灭。应非有为。以相不具故。是故。终教中同念。以各虚假故。不相碍也。又依真心故得同。随相故有异。生中具有灭故。令生不住。灭中含于生故。令灭不住。生灭交到。前后同时。不相障碍。流注不断。如此无所有。影像历然。业如像。性如镜。不失不坏常住一心。又云。一切众生。皆依真缘起。本识之心。随名言有支我见等熏。有六道身现。缘起虚假。不碍无。不坏有。是故会摄有其二门。若会缘从实。即差别相尽。唯一真如。若摄末归本。即六道异形。唯心而转。约初缘起不存。是真如门故。约后缘起不坏。是生灭门故。存坏无二。唯一缘起。二门无碍。唯是一心。二教不同。准此可知（折薪依清凉解云。此终教意。但熏赖耶。即熏真如故。理事通融之赖耶。就始教。唯齐赖耶。为诸法生起之本源。故七转业等。不能熏真如。但得一分生灭之义。今云不同等。此意也）。
    是故楞伽云。如来藏为无始恶习所熏。名为识藏。又云。如来藏受苦乐。与因俱若生若灭。又云。如来藏名阿赖耶识。而与无明七识俱。又起信论云。自性清净心。历无明风。动成染心等。如是非一四卷楞伽（宋译第四）云。佛告大慧。如来之藏。是善不善因。能遍兴造一切趣生。譬如伎儿变现诸趣。离我我所不觉彼故。三缘和合。方便而生。外道不觉。计著作者。为无始虚伪恶习所熏。名为识藏。生无明住地。与七识俱。如海浪。身常生不断。乃至毕竟清净（魏译入楞伽云。大 。阿梨耶识者。名如来藏。而与无明七识共俱。如大海浪常不断绝。身俱生故。离无常过。本性清净。孔目亦引）又云。大慧。善不善者。谓。八识。何等为八。谓。如来藏名识藏。心意意识及五识身。非外道所说（孔目复引）大慧。如来藏者。受苦乐。与因俱。若生若灭。四住地。无明住地所醉（魏译云。依四种熏习醉故）凡愚不觉。刹那见妄想熏心（魏译云。而诸凡夫。不觉不知。邪见熏习。言一切法刹那不住）又云。刹那者。名识藏（魏译云。言刹尼迦者。名之为空。阿黎耶识。名如来藏）意俱生识习气刹那。无漏习气非刹那。非凡夫所觉等言无始恶习者。义苑云。根本无明也。为被也。谓。真如既被无始无明所熏故。随熏动转。名阿梨耶识（折薪亦同）复古云。恶习能熏七转识也。密严经云。佛说如来藏。以为阿赖耶。恶慧不能知。藏识海常住（问明疏所引）此明守权拒实。诃为恶慧（依演义钞）今详。两记并依演义。然可常不止违经。亦失清凉释意。何者。彼疏钞中。先举楞伽真识现识。如泥团与微尘非异等之文。引贤首解云。此中真相是如来藏。转识是七识。藏识是赖耶。此解甚当。但喻有二。而合有三。意少难见。转识即唯识中名七转识。真相及转识为因。既以转识熏故。真识随缘而成藏识。则知不异。次举如来藏为恶习所熏文云。上辨与七和合为藏识。今明无始无明为因。故论下文中。无明为因生三细等。此中正取无明为因。生于三细。三细已属赖耶。已成识藏（复古所谬。准此可知）今举三文。准清凉意。初引楞伽为恶习熏。（无始无明为因）次引楞伽与因俱（七转能熏为因）后引入楞伽无明七识俱。双具故复引之。大意无异。今依贤首。分别四句。一摄本从末门。心玄义云。唯是有为生灭等法。起信记云。以本从末明不异。经云。如来藏是善不善因。能遍兴造一切趣生。乃至。下云。若生若灭等。又经云。佛性随缘成别味等。谓。即末之本。本无别本故。唯有生灭。更无别法可相异也。又探玄云。以本就末明不异。经云。法身流转五道。名为众生等。楞伽云。如来藏受苦乐。与因俱。若生若灭（如中卷初委解）准此等证。此章所引初之二文。并此门摄。二摄末归本门。心玄义云。唯是如来藏。平等一味。起信记云。经曰众生即如故。涅槃云十二因缘即佛性故。谓。即本之末。末无别末故。唯有不生灭。亦无别法可相异也。三本末无碍门。心玄义云。不生不灭。与生灭和合。非一非异。名阿梨耶识。下经云。如来藏受苦乐。与因俱。若生若灭。本末合举。用以为体（问。若尔探玄既以此文为从末门。与此别耶。答。此通二门。若受苦乐。若生灭等。为前门证。探玄依之。若与因俱。生灭边。则可此门摄。各据一义）起信记云。本末平等明不异者。经云。甚深如来藏。而与七识俱。又经云。阿梨耶识。名如来藏。而与无明七识共俱等。又论云。唯真不生。单妄不成等。此则本末镕融。际限不分。故云不异也。准此。今章引后二文。亦此门收。四本末俱泯门。心玄义云。谓。形夺两亡。理事无寄。下经云。不坏相有八。无相亦无相等。解云。然此四句合为一心。是故经论。各随说一。于理遍通。若虚心融会。随说皆得。若随言执着。触事成碍。又起信记云。即以前摄末之本与彼摄本之末。而不一也。经云。如来藏者。不在阿梨耶中。是故七识有生有灭。如来藏者。不生不灭。此约不一义说。亦乃由不异故。成于不一。具如彼明。今初文中言无始恶习者。心玄义云。谓。无始无明。与如来藏合。为习气海。通为一切染净法因。又由习气海中。有带妄之真。名本觉。为无漏因。或亦闻熏合为一无漏因。又习气海中。有带真之妄。为染法因。今文是也。故楞伽云。大慧。不思议熏。及不思议变。是现识因。取种种尘。及无始妄想熏。是分别事识因。取种种尘。及无始妄想熏。是分别事识因。外道恶见共。谓。自境界妄想见。不觉识自心所现。分齐不通。净影章云。恶习分别有。三。一本识中无明住地。前后相起。以前无明。熏于真心。生后无明。如人睡习时至则睡。二阿陀那识执我之心。熏于本识成种子。此种污真。不见法实。生于无明。三六识中所起烦恼。熏于本识。成染种子。此种污真。不见法实。生于无明。又云。据如来之藏。妄摄真。真随妄转。共成众生。于此共中。真识之心。为彼无始恶习所熏。生无明地。所生无明。不离真心。与之和合。共为本识。此亦名为阿梨耶识。此中准知。次文言与因俱等者。如探玄云。以巾上成兔义。及兔上相别义。此二合为一际。经云。如来藏受苦乐。与因俱。其生灭等。如中卷初。折薪引清凉释（十忍演义）云。其如来藏。真常普遍。而在六道。迷此能令随缘成事。受苦乐果。与七识俱。名与因俱。不守自性。而成此七识。依此而得生灭。云若生若灭。此明如来藏。即真如随缘故受苦乐等。后文者。经如上引。云阿梨耶识名如来藏。（孔目及起信记。如经）今与旧经云如来藏名识藏。显互相映。谓。如来藏名阿梨耶识。是真如熏义也。与无明七识俱者。是则无明业识境界三熏习义。随应准知。引起信中言无明风者。楞伽云境界风所转。净影会云。论就本说。经据末说。皆得。无伤。余文可解。
    问。真如既言常法。云何得说随熏起灭。既许起灭。如何复说为凝然常。答。既云真如常。固非如言所谓事常也。何者。圣说真如为凝然者。此是随缘作诸法时。不失自体。故说为常。是则不异无常之常。名不思议常。非谓不作诸法。如情所谓之凝然也。故胜鬘经中。不染而染者。明随缘作诸法也。染而不染者。明随缘时不失自性。由初义故。俗谛得成。由后义故。真谛复立。如是真俗。但有二义。无有二体。相融无碍。离诸情执。是故论云。智障极盲闇。谓。真俗别执。此之谓也上来问答。具如中卷三性章中逐文解。释然今乘义便。重作问答。前约三性义理。示执之失。故作决择。今约所诠所依心识。以辨能诠二教差别。文义同前。故不重释也。
    此真如二义内。前始教中约法相差别门故。但说一分凝然义也。此终教中约体相镕融门故。说二分不二之义。此义广如起信义记中说义苑云。义记中说者。谓。彼据展转开合。广明其本末故也（此据圭山执清凉义。私所改易注疏玄谈。盖非大师意。且非今所指。不知论有义记故也）复古云。义记即古疏也（集成云。有云。至相作。并非）今详。义记云。言一心者。谓。一如来藏心。今于二义。一约体绝相义。即真如门也。二随缘起灭义。即生灭门也。乃至。然此二门。举体通融。际限不分。体相莫二。难以名目。故曰一心有二门等也（广如彼辨）今所的指是也。
    又如十地经云三界虚妄唯一心者。摄论等约始教释。为赖耶识等也。十地论约终教释。为第一义真心也十地论（第八卷中第六地文）云。云何第一义谛差别。如是证第一义谛。则得解脱彼观故。经曰。是菩萨作是念。三界虚妄但是一心作。论曰。但是一心作者。一切三界唯心转故。云何世谛差别。随顺观世谛。即入第一义谛。经曰。如来所说十二因缘分。皆依一心。论曰。此是二谛差别。一心杂染和合因缘集观。孔目云。此阿赖耶识。有真妄不同。如地论说十二缘生是第一义谛。即是真义。如摄论说如幻事鹿渴梦想医闇等。譬第一识。似如此事。即是其妄言摄论等者。无著本论曰。此中何者依他起相。谓。阿赖耶为种子虚妄分别所摄诸识。云何以和。由教及理。应可以知。此中教者。如十地经薄伽梵说三界者唯有心言十地论等者。论主意谓。若约真谛。一切三界唯心转故。为真心作。若约俗谛。染净和合不二为体。但一心作。然此章且举初门。孔目据后门说。二观似殊。俱揽真心为能造源。互影显矣。
    又如达摩经颂。摄论等释云。此界等者。界谓因义。即种子识如是等。宝性论约终教释云。此性者。谓。如来藏性。依此有诸趣等者。如圣者胜鬘经说。依如来藏有生死。依如来藏有涅槃。乃至广说。是故当知。二门别也言如达摩经等者（清凉云。此乃通指大乘经。为对法经者非也。唯识援引六经之一经也。世亲摄论别为一经故。枢要云。世亲听诵摄大乘品。义灯云。瑜伽十支论中摄论。别释一经。明知。摄论别释阿毗达磨大乘经中摄大乘品故耳）无性摄论曰。谓。薄伽梵。于阿毗达摩大乘经伽陀中说。无始时来界。一切法等依。由此有诸趣及涅槃证得。释曰。此引阿笈摩证阿赖耶识名所知依。无始时者。初际无故。界者因也。（世亲摄论亦云。界者谓因）即种子也。是谁因种谓。一切法。又成唯识云（谓。有大乘阿毗达磨契经中说）界是因义。即种子识。无始时来。展转相续。亲生诸法。故名为因（述记云。解为因用。种现识中是种子识。虽复现行亦名因相。能生诸法。种子亲故。展转相续。刹那不断。亲生之言。显为因义。非为助缘。亲能生故。此识无始时来。与一切法为因。故经言界。是为因用）言宝性论等者（一乘究竟宝性论。坚慧菩萨造。勒那摩提译）翻此颂云。无始时来性。作诸法依止。依性有诸道。及证涅槃果。彼论释云。无始时来性者。如经说言。诸佛如来。依如来藏。说诸众生无始本际不可得知故。所言性者。如圣者胜鬘经言。世尊说。如来藏者是法界藏。乃至自性清净如来藏故。作诸法依止者。如胜鬘言。是故如来藏是依。是持。是任持。是建立等。次论云。依性有诸道者。如胜鬘言。生死者依如来藏。有如来藏故说生死。是名善说。及证涅槃果者。如胜鬘言。依如来藏故有生死。依如来藏故证涅槃。若无如来藏者。不得厌苦果求涅槃。无差别疏云。彼论引胜鬘经释此颂。总是如来藏为所依止。唯识摄论约赖耶释。故知二宗不同也问。依法相宗。谓。论主误。或译家谬。然最胜经疏及慧日论（并是淄州沼公述）会云。宝性论说据迷悟依。摄大乘等约流转依。各依一义。若尔何以为二教别。答。彼宗真如。但所迷依。而非能作。徒设斯通。护法等云。此识微细。故以作用而显其体。既流转依。尚不显示。况真如性乎。今则不然。故无差论疏（密严疏同）云。依马鸣坚慧等宗。一切众生皆是如来藏。自性清净心。为烦恼所缠。说为众生。名有为法。此是不异无为之有为也。又正作众生时。以相空性实故。自性清净。名无为法。此是不异有为之无为也。楞伽云。如来藏者。受苦乐等。起信释云。如大海水因风波动。水相风相不相舍离。而水非动性。若风止灭。动相即灭。湿性不坏。如是众生自性清净心因无明风动等。准此等文。二门约诠差别炳焉。
    若依顿教。即一切法唯一真心。差别相尽。离言绝虑。不可说也义苑云。此教唯显绝待灵明故。不明缘起识相故。真如门云。一切法。从本已来。离言说相。离心缘相。毕竟平等。无有变易。故名真如探玄云。顿教中总不说法相。唯辨真性。亦无八识差别之相。一切所有唯是妄想。一切法实。唯是绝言。呵教劝离。毁相泯心孔目云。据唯识门。无识外一切别法。明知。达识即非是真楞伽云。心如工伎儿。意如和伎者。五识为伴侣。妄想观伎众。据此经文。虽知是识。由不免戏论又佛性论云。一切虚妄如石女儿用炎水浴被龟毛衣。着兔角履。戴空华冠。入揵闼婆城。共幻化女戏。义言但起心见法。并皆非有。如上所喻。当知。圣教所显道理诸法非有。唯一真如无我实性。以为究竟此是三乘义（圭山唯以顿教为一乘者。背祖。可思）如是等法。为无尽教摄。即是一乘究竟尽理也。
    如维摩经中三十二菩萨所说不二法门者。即是前终教中染净镕融无二之义。净名所显离言不二。是此门也。以其一切染净相尽无有二法可以融会故。不可说为不二也孔目云。三乘真如。复有二门。一顿教门者。如维摩经不二法门品。维摩直默。以显玄意者。此如绝于教义。相想不及。广如大般若经那伽室利分说（二渐教门略之）探玄云。生心即妄。不生即佛。亦无佛无不佛。无生无不生（闇证禅人。多认极际。尚羁三乘。岂登圆域）如净名默住。显不二等。是其意也义苑云。三十二等者。谓。菩萨谈不二者。以无二形对相驰故。属染净融通终教之旨。净名等者。谓。俨然默住。独显幽灵。顿之谓欤（析半裂三。针筒鼻孔。在甚^8□处。透网金鳞犹滞水蓦须拳倒祝融峰）以其下出净名离言之旨。既不见一法。何假言诠强会（此但遮始。不能遮终）是故朗然。若照而无念（此当终教真不二义始教犹立废诠谈旨。非安立谛。非此顿教今则如孔目等。可知其别）是真不二也。
    若依圆教。即约性海圆明法界缘起。无碍自在。一即一切。一切即一。主伴圆融。故说十心以显无尽。如离世间品及第九地说。又唯一法界性起心亦具十德。如性起品说。此等据别教言清凉圭山盛谓。总统万有。即是一心。理随事变。一多缘起之无边。事得理融。千差涉入而无碍。呜呼二师未曾信知无明性恶法门。故心为能造。生佛属事。永失无差之义。纵言似圆。义意实偏。不可相滥（如前已辨）义苑云。即约下总明法体。法界下彰义用。一即下略明二玄（相即自在主伴圆融）显其相即复古云。即二祖后之三门（八九十）所显唯心之义。十心用显无尽折薪云。初缘性二门。以标无碍之由。由此二所以故。得无碍自在等。故说下结无尽言如离世等者。折薪云。离世间品所说十心。然有多种。难以指定。故晋经彼品。前后次第。总有十四段。明十种心。所谓十发普贤心。十于善知识起恭敬心。十平等心。（义苑只引此文竟云。具足皆如初。后有平等心言。既言一切平等。故显无尽也）十发无畏心。诸钞皆引十平等心。安知吾祖不通指耶。今详。文中但云。说十心以显无尽。如离世间品等。应通指此品所说诸十心尔。既此品凡说诸心。必有十种。足知显无尽故也。（孔目云。如离世间品。所以说十者。欲显无量故。又云。十数之义。含有二门。一成圆教门。二不成圆教门。即是单别不具一切圆故。入三乘摄。依大经本。所显义门。相即容融。理事自在。所有教义。一即一切。一切即一。如帝网喻无尽。不同若诸教网主伴相显。有定相者。即违大理故等。余可准知）然复古但举十种心（离世间品曰。有十种心。所谓大地等心。持一切众生诸善根故。大海等心。受持无量无边诸佛智慧大法海故。须弥山王等心。令一切众生安住无上善根故。摩尼宝心。速离烦恼净直心故。金刚心。决定了知一切法故。坚固金刚围山心。一切诸魔外道不能坏故。莲华等心。一切世法。不能染故。优昙钵华等心。于一切劫难值遇故。净日等心。除灭一切众生愚痴噎障阂故。虚空等心一切众生无能量故。若菩萨萨摩诃萨安住此心。则得一切诸佛无上清净大心）探玄解此十种心云。显意业用。就前中。一广心。二深心。三胜心。四净心。五利心。六坚心。七无染心。八希有心。九智慧心。十无边心。此并是意乐之心也（可堂据此。但列十心之名）今可通指。言及第九地说者。义苑举十平等心竟云。及第九地者。与此相类（不能彰指）复古亦莫以辨何也。诸钞或失祖意。钥口而哑耳。但折薪云。晋经第九地云。知众生诸心差别相。庄饰世心相。速转心相。坏不坏心相。无形心相。无边自在心相。清净差别心相。垢无垢心相。缚解心相。谄曲质直心相。随道心相。皆如实知。若据唐经。非是十种心。乃众生心十种相。故十皆云相。然说十。虽表无尽。但是一心差别十相。非是十种心。次明一心十德。始是一心十相之惑。且如是晋经十地品中。二地有十种直心。三地有十种深心。五地有十种心平等。恐九字误尔今详。笑庵大昧奥义。盖此第九地之文。的指大经明性恶法门。是故两祖特云。此等据别教言。意在于兹。今具引证。要问答曰。又说十心欲显无量故。如第九地说。此据一乘别教言晋经第九地文云。菩萨住此地。如实知善不善无记法行。知有漏无漏法行。世间出世间法行。思议不可思议法行。定不定法行。声闻辟支佛行。菩萨道法行。如来地法行有为无为法门。随顺如是智慧。知菩提心所行难。知烦恼难。业难。诸根难。欲难。性难。直心难。使心难。生难。习气难。三聚差别难。知众生诸心差别相（探玄云。心难中。初一句总）庄饰世心相（妄心中。初约事。以八识心能庄世也。论名心意识六种差别）速转心相（心上行相四相迁流）坏不坏心相（是生灭相）无形心相（是心体性。心相泯故。论名为离心。问。第一义既非是心。何故此说。答。以真性随缘起此心故。如云不染而染）无边自在心相（攀缘之用。是心自相。随境非一。故云无边）清净差别心相（下明真心。可知）垢无垢心相（同烦恼不同烦恼。明在缠不染）缚解心相（同使缘缚。性离名解）谄曲质直心相（谓。愿力业力。引受报心。菩萨愿力受生。幻起不实。似同谄曲。然实成益。故云质直）随道心相（余众生等。随业受生。故云随道）皆如实知（折薪但认此十种心相。余总不知。故迷耳）是菩萨知烦恼深相浅相。知心伴相。乃至知八万四千烦恼行差别相（第二烦恼行稠林。孔目云。若据别教说。即一一烦恼。皆无量。是稠林义等）是菩萨知诸业善不善无记相。乃至八万四千诸业差别相（第三业稠林。章云。若约一乘别教即八万四千等无尽业也）是菩萨知诸根软中上差别相。乃至八万四千诸根诸欲诸性差别相（第四根行稠林。第五信行稠林。第六性行稠林。孔目云。广即八万四千性等。若别教即无量）是菩萨知直心软中上差别相。乃至知八万四千直心差别相（真性理心。相相宛然。故云直心差别相。请勿偏胶执真如无相一法界心）是菩萨知诸使共心生。不共心生。心相应。心不相应。无始来恼众生相。皆如实知（第八使行稠林。使者随顺逐缚义。即惑种子。准现行和）是菩萨知诸生差别相。所谓地狱畜生。乃至无色界差别相（第九生行稠林。章云。若约别教。即八万四千尘劳等相。即应因陀罗及微细义）是菩萨知诸习气有起（现行习气）不起（种子习气）随所生处有习气。随众生行。随业烦恼有习气。善不善无记有习气。乃至皆如实知（第十习气稠林。章云。名言熏习。识色熏习。此等熏习。皆通染净及无记。乃至八万四千等。若依小乘。其义即实。初教即空。终教即如。一乘所目。即是一乘。若约别教。即无有量）是菩萨知众生定不定相。正定邪定不定相。皆如实知（第十一三聚差别行稠林）孔目云。十一稠林者。一众生心行稠林。二烦恼行稠林。乃至十一三聚行稠林。初一句总。余十句别。所以初句为心行者。心是种种义。余十即是心种种种之义。相更无差别。何以故。由具六相义故。此义是一乘（故知。折薪不知心总别义。故云一心十相。非十种心。探玄云。初中论经但云心。此中菩提心者。此约出离法器为言。众多释林。难知释稠。可知）要问。此章。并指此等。其理彰灼。故唯识章云。五成十心。谓。十稠林。如地论云。是菩萨如实知众生诸心种种相。心杂相。心轻生不生相。心无形相。心无边一切处众多相。心清净相。心不染相。心缚解相。心幻起相。心随道生相。乃至无量百千种种心差别相。皆如实知。勿为字误。思之。言又唯一法界等者。如十玄缘起处辨。言如性起等者。如唯心回转门处引。不劳重援耳。
    若约同教。即摄前诸教所明心识。何以故。是此方便故。从此而流故。余可准之然别教名义。诸说义同。同教名义。会解记云。总有四说。一若教章中谓。同教一乘者。要一乘（唯一乘即别教）三乘（若唯三名三乘教）和合不异。具三一名同教也。二若前总相会通分四教中。第三名同教一乘者。要终顿二教。同泯二故。名同教一乘也（此但清凉新加。而至相贤首所无也。盖由执三乘同。谓一乘同故。致此误）三此中同教。要圆教。与终顿二教义类相似故。云同也（此复以滥三一同教。故知非也。决择集玄。所同二教。亦得称同教一乘。会玄破云。是则江水应同海水。现是江水不碱。岂有同义。故知海有江水。可得称同。江无海水。不得同也。法中可知。此中圆教同彼终顿故。云同教。不约终顿亦名同教。若云终顿二教名同教者。彼有其所病不能同此圆教。以此同中必有别义故。若约终顿二教自相同者。渐顿有异。安得是同。若约泯二是同。自非今义。亦不是合终顿为同。但约同泯二故同也。今谓。会玄亦未尽善矣。若约自相。但得称为三乘同教。不能得称同教一乘。若约所同。何限终顿。小始亦然。以此一乘所流所目摄方便故。若约能同。望始是同。望圆不同。以后摄前。前不摄后故。然清凉终顿俱名一乘。圭山唯顿为一乘等。皆出臆蹑。如上卷斥）四此中全拣。前四不摄于圆。约别教说。若此中全收。圆必摄四。约同教义说。故行愿钞作此指也（此约圆教收前四教。同成一教。故云同也。演义钞云。若同诸乘。约融通说。乃至以圆教如海。包含无不具故。若依注同教问答。总摄前四及别五教。名为同教。要具三一。名同教故。故易简记立三种同教中。是名法界本来融会同也。如会解云全收诸教同者。亦此同也。然摄前四教。此义胜矣。至次下辨）复古云。问。摄前诸教者。未审摄何等教。若言即前所列诸教。别教亦列乎前。岂亦摄耶。若云但摄前四。何不如余处。列乎别教之前。答。无可无不可。言无可者。如余处列之于前。但摄前四。以是一乘之方便故。无不可者。前五总融为同教故。如建立中同教之内。亦列别教一乘。三一和合中。以大白牛车望三乘为义。故探玄十门唯心中。云初三门约初教说。次四门约终教顿教说。后三门约圆教中别教说。总具十门。约同教说。则别教亦摄。是为同教。故亦前亦后也评曰。可堂不然。判云别教亦摄为同教者。若约余处。非无此义。故孔目云。言同者。众多别义。一言通目。故言同。乃至一言之下。玄复玄耳。通证诸理。通克诸果。此约一乘同教言。又别教之中亦有同别。由多即一。是其同也。为一中多。是其别也。同教之中亦有同别。一三同一。是其同也。各为据机别。即是别也。故彼三一和合具十门等文。可准此知。然今此中云前五总融为同教等者。此大不可也。文既云是此方便故。从此流故。则别教一乘。亦是同教之方便耶。从此同教而所流耶。明知非矣。然种性章云摄前诸教所明种性。及行位中皆亦唯摄前四。岂以列乎后摄于别教。以一圆教体是能摄。如何将能摄能。若约义门。同亦摄别。例如终教二门。齐摄不二。谓。泯相显实门但示于体。不坏相而泯故。得总该摄。揽理成事门具示三大。不坏理而成事故。诸法既无异体。还摄真如门。当知同别相摄准之。故云总具十门。三一和合。为同教等。因之集成云。问。贤首总收十门唯心之同。又如何通。答。此则先以三乘引导。后乃方便。令得一乘。故云总具。岂得将第五圆教。混为同教耶。（集成但摄前四。此解为是）以此等义。不可消释此中同教。由只泥于列之前后。噫为妨甚矣。
    问。云何一心约就诸教。得有如是差别义耶。答。此有二义。一约法通收。二约机分齐义苑云。既言其一。不当有差。若许有差。一义焉在。故成斯问复古云。问。心性是一。云何教有种种差别（此据明难品问以解）答。法具五门。约机得别今详。明难品中。文殊问觉首言。心性是一。云何能生种种果报（探玄云。初一是缘起甚深。缘起者。诸法依赖耶识自性缘生得集起故。最初辨此义者。凡诸菩萨。起信解行等。皆依如此唯心道理。而成正行故。论云。有法。能起摩诃衍信根。是故应说。所言法者。众生心。是心即摄一切世间法出世间法。故起难问。意云。心性是一。果报种种。云何一心而生多报。报既不同。其一心之义。何在。云心性一者。谓。心之性故。是如来藏平等一味故云一也。又心即性故。是第八识。无二类故。云一也。重难中有五对。初一约能依所依不相知等）次文殊问德首言。如来唯觉一法。云何乃说无量诸法（第二教化甚深。前明摄心入理。此辨后智救生。如来既十随教化。如此随机屈曲教化。而说众生非众生。其理安在等）准此。今问亦跨两关。故云一心约就诸教。是故答中约法约机。约法谓所诠一心法体。由其体上具五义门。是则本末五义相融。唯一心转也。约机即约教。谓籍所被机得法分齐之别。能诠诸教差别非一。何以知者。如心玄义云。一约法。二就教。法中此识本末融镕。通有四句。然此四句。合为一心。是故经论各随说一。于理遍通。二就教会者。或得名。不得义。如小乘中等。全与此章约机之文无殊。明知约机即约教也。然诸解多滥法义与机教故。未稳当欤。
    初义者。由此甚深缘起一心。具五义门。是故圣者。随以一门摄化众生义苑云。言甚深等者。谓。称性大缘起心。融万有故。五义以齐彰。逐机宜而别化。遂分彼教相之异也。约义判教。根蔕乎此（此解于约法中谈教相异。与下约机相滥故耳）复古云。初义下即缘起理实一法界心也。随应摄化故有多种。折薪云。此五义门。同一缘起故。曰缘起一心。具五义门。以一心要具五义。摄机方足。既阙一义。则摄机不足。故同一缘起也。
    一摄义从名门。如小乘说。二摄理从事门。如始教说。三理事无碍门。如终教说。四事尽理显门。如顿教说。五性海具德门。如圆教说义苑云。摄义从名者。谓。隐摄二义之体。从假说一心之名（此据凉疏圭疏。而非贤首意。今依梁摄论。彼曰。别义有三种。一别意。如来欲说自出世功德故。欲显阿黎耶识故。说此识。二别名。如来但说名不说义。三别义。微细境所摄。于二乘不宜说。但由义义相应故。说名不释义）二摄理从事者。亦隐摄实理。从识缘起事。判于始教有门。若遣荡此事。即是空门。故兹一教。但明摄理从事。三理事无碍者。谓。不变性而缘起。不舍缘而即真。是故染净森然。性恒不二。依此之义判于终教。四事尽理显者。相本自尽。性本自显。据此之旨判于顿教。五性海具德者。谓。大缘起宗。德用斯备。故海印圆诠。凭兹以判是以五门为能判。一代时教为所判故。一经容有多教。一教容有多经。但是义象相应。便为的判。上不同诸师多从时部也（今谓。不然。此中为显所诠心法体上义门故。且指能诠教。云如小乘说。乃至如圆教说。孔目云如意识唯识。是也。然义苑意。虽依凉圭。凭五义门。判下诸教者。此是于约法中。作约教释。与下约机。相杂滥故。非也）复古云。一者得名而不得义。依小乘但有六识。义分心意识。余如小乘（此亦约教滥下约机）二者如杂集论。以八义建立阿赖耶识。孔目云。据此文相。阿赖耶识即在事中。但得一分生灭之义（今谓。此但解于从事。不解摄理。言摄理者。孔目云。云何得知是如来藏。答。由如来藏不染而染。是其事相。无别有事故。是如来藏。又云。此依成唯识论。但于生灭之中。辨因果相生道理。并随转理门。无真实理。当知离识以外。更无有法。识者即是不染。而染门如来藏之一义也）三者真理随熏。遍在缘中。成赖耶故（孔目云。当知。阿赖耶识欲成就者。会须通如来藏。始可得成坚实依止。又云。复依论文。知尘无所有。是通达真。知唯有识。是通达俗）四者楞伽云。心如工伎儿。意如和伎者。五识为伴侣。妄想观伎众。据此经文。虽知是识。由不免戏论。（孔目次文。引佛性论中喻。如前已举）如上所喻。当知圣教所显道理。诸法非有。唯一真如。无我实性。以为究竟。此是三乘义。五者如是等法。为无尽教摄（孔目云。即是一乘究竟尽理也）性海圆融。具德无尽故（有人依行愿记等。云总统万有即是一心但是一真心等者。凉密圆教。堕山外计也）今详。探玄云。言三界虚妄但一心作者（论云。但是一心者。一切三界唯心转也）此之一文。诸论同引。证成唯识。今释此义。依诸圣教。说有多门。一（相过所立五重唯识。此当遣虚存实。舍滥留纯唯识）相见俱存故。说唯识（谓。通八识及诸心所。并所变相分。本影具足。由有支等熏习力故。变现三界依正等报。如摄大乘及唯识等诸论广说）二（摄末归本识。谓。此相见分俱依识有。离识自体本。末法必无故。然与下以末归本唯识义异。性宗归本。与相宗别）摄相归见故。说唯识（唯立二分故。曰归见。开三四分。归自体本。谓。亦通八识王数。差别所变相分。无别种生。能见识生带彼影起。如解深密经。二十唯识。观所缘论。具说斯义）三（隐劣显胜识）摄数归王故。说唯识（谓。亦通具八识心王。以彼心所依于心王无自体故。许彼亦是心所变故。如庄严论说）四以末归本故。说唯识（谓。七转识皆是本识差别功能。无别体故。楞伽云。藏识海常住。乃至诸识浪转生。即离水无别有浪。明离本识无别六七。广如彼说）五摄相归性故。说唯识（已上二门。与彼相宗摄末归本。遣相证性。二门名同。体义各别。谓。此八识皆无自体。唯是如来藏平等显现。余相皆尽。经云。一切众生即涅槃相。不复更灭等。楞伽云。不坏相有八。无相亦无相等）六转真成事故。说唯识（谓。如来藏不守自性。随缘显现八识王数相见种现。楞伽。密严。胜鬘。宝性论。起信论。皆说此义）七理事俱融故。说唯识（谓。如来藏举体随缘。成辨诸事。而其自性本不生灭。即此理事混融无碍。是故一心二谛皆无障碍。起信论云。依一心法有二种门。一心真如门。二心生灭门。然此二门。皆各总摄一切法。胜鬘经云。自性清净心。不染而染。染而不染。经云。于谛常自二。于解常自一）八融事相入故。说唯识（谓。由理性圆融无碍。以理成事。事亦镕融。互不相碍。或一入一切。一切入一等。经云。一一微尘中。见一切法界。又云。于一微尘中。现有三恶道天人阿修罗。各各受业报）九全事相即故。说唯识（谓。依理之事。事无别事。理既无此彼之异。令事亦一即一切。知一即多。多即一等。广如经文）十帝网无碍故。说唯识（谓。一中有一切。彼一切中一。复有一切。如是重重不可穷尽。如因陀罗重重影现。皆是心识。初教如来藏。终顿法性。圆教圆融故。令彼事相如是无碍）上来十门唯识道理。于中初三门约初教说。次四门。约终教顿教说。后三门约圆中别教说。总具十门。约同教说（此中小乘但有其名故无）此章约法。可以准知。
    是则不动本而常末。不坏末而恒本故。五义相融。唯一心转也义苑云。法义相收。本末交映。使其言教不离自心。体解成观。即趣菩提。方见大圣设教不徒然也（此复约教。未隐）复古云。不动本际而成诸法。即本而常末也。不坏有情而入涅槃。即末而恒本也（今谓。此解心为本际。有情为末。而作相即。但有即名。不成即义。并由清凉之遣涎耳。非大师意。）由心回转善立门矣折薪云。是即下三双融。于中言不坏末而恒本者。不坏五门。恒是甚深缘起一心也。故五义相融。唯一心转也。问。若尔性海具德门岂亦末耶。答。此以法义分本末（义苑。复古。大同此耳）故作此释。若五教论本末。即性海门为本也。本末之言。随文以明。不可□定集成云。本谓性海具德门。末即前四门矣（此解五义门分本末。未尽理也）楞伽玄义云。此识本末融镕。通有四句（摄本从末门。摄末归本门。本末无碍门。本末俱泯门）皆约体义。故探玄云。一不起义。二者起义。此二不二。是一无碍甚深缘起。此中由不起故成起。有种种法生。由起故不起。唯一心性。又前即不碍一心。即是种种。后即不碍种种。即是一心。缘起正理。无碍镕融。是其意也。
    二约机明得法分齐者。或有得名而不得义。如小乘。或有得名得一分义。如始教。或有得名得具分义。如终教。或有得义而不存名。如顿教。或有名义俱无尽。如圆教义苑云。教因机显。离机无言。故此示之。令知分齐复古云。机有普别。智有大小。随宜得证。闻有浅深。分量齐限。故有不同楞伽玄义云。二就教会者。或得名不得义。如小乘中但闻阿赖耶名。或得名得一分生灭义。如瑜伽等。三或得名得全分义。如楞伽。密严。起信等。四或得义不存名。亦如楞伽。同性经等。亦如维摩默住。以显不二等义苑云。得一分义如始者。谓。此教机但知真如不变。不许随缘故。未解俱善。或曰。上云摄理从事。何以此中得一分理耶。答曰。虽知一分。但是不变。亦不异。前文隐摄理性。从事缘起也（今谓。不然。以大师既云得一分生灭义。因何云但知真如不变等。更有何等与上异义。若劳问答耶。故知非矣。今问。法相亦立遣相证性识。谓。识言所表。具有理事。事为相用。遣而不取。理为性体。应求作证。即证理性。何故但云得一分义耶。答。遣事证理小尚分证。真如离言。虽不离识。识实性故。亦名唯识。而不许随缘受熏。是故云摄理从事。那得具分无碍。但于心识得一分事。非藏识海常住如来藏。而非谓不谈法性真如）或有得义而不存名者。良以此教谈真非安立故。或有名义俱无尽者。性起融通。重重涉入故复古云。言名义无尽者。如随一世界。名字差别。有四十亿百千那由他名（孔目所引晋经四谛品云。此娑婆世界中。如是等四谛名字。有四十亿百千那由他。乃至十方虚空法界等世界中。说四谛名。各有四十亿百千那由他。探玄云。文中初明此土谛名。二辨娑婆外十世界中谛名。三显十界外尽空世界谛名。何故唯显四谛差别。谓。是权教差别易知故。又为寄显法故。谓。此小乘局处之法。尚有如此遍空世界差别不同。则知一乘通方之法差别无边。理不疑故也。又为破计引机故。谓。演彼小乘局法。令遍故。便失本执。便显一乘无边法界。令其趣入故。又此约一乘共教。为则故。通收下位故）又娑婆四谛。有四百亿十千名等（此即唐经四谛品之文也）名即无尽也。义无尽如海云比丘闻此法门。假使有人。以大海量墨。须弥聚笔。书写于此普眼法门一品中一门。一门中一法。一法中一义。一义中一句。不得少分。何况能尽（入法界品）又如一尘具十玄门等。非华严圆宗。余宗安能谈此探玄云。佛说法甚深。所觉既一。设教种种。谓。觉一法应机现多诸教并实如此无碍。名为甚深微妙义也。余准知之。
    其余义门。如唯识章记复古云。广如孔目唯识章也（指事钞云。指探玄中十门唯识。今谓。不然。复古为得。然须知指如彼章之有所以方可也）是知。此章全录孔目问答。不妄矣今详。孔目彼章。广明本识。具辨末那及意识等。今正但明五教所依心识。故略六七而不论耳。是以余门指如彼矣。
    第二明种性差别者义苑云。言种性者。标总章也。谓。诸菩萨等（等取二乘）任持一切佛性种子。各成性故（佛性论破小乘执品中云。小乘诸部解执不同。若依分别部说。一切凡圣众生。并是佛性。佛性者。即大涅槃。则不信有无性众生。若依毗昙萨婆多等诸部说者。则一切众生。无有性得佛性。但有修得佛性。分别众生。凡有三种。一定无佛性。永不得涅槃。是一阐提。犯重禁者。二不定有无。若修时即得。不修不得。是贤善共位以上人故。三定有佛性。即三乘人。一声闻。从苦忍以上。即得佛性。二独觉。从世法以上。即得佛性。三者菩萨。十回向以上。是不退位。得于佛性等）今详。探玄云。种性义略作三门。一释名。种是因义。性是体义。又姓是族义。谓。种族也。又姓是类义。谓。种类也。（二出体。三诸门分别。并如别说。按。婆沙论七十一及俱舍论曰。谓。种族义是界义。又俱舍云。有说。界声表种类义。光师云。族义。持义。性义。名界。梵云驮都。唐言界。有译为持。偏据一义。非尽理也。谓。种族等者。此即初解。约因以释。能生诸法。诸法生因。如人于某姓等生。以彼姓人名为种族。第二师约差别释。谓。族类如世种类刹帝利等不同。或可此师别为一解。种类释界。不同颂文。遁麟云。一族义者。各有种族。如崔卢等姓。二持义者。各自任持。不相杂乱。犹如城邑任持所有有情非情也。三性义者。各有自体性故。以此三义名之为界。大乘准解。净影义章云。所言性者。释有四义。一者种子因本之义。众生自实如来藏性。出生大觉。觉佛为本。称之为种。种犹因也。故经说云。性者所谓阿耨菩提中道种子。智论亦云。性者名本分种。如黄石中金性。白石银性。一切众生有涅槃性。斯文显矣。二体义名性。说体有四。一佛因自体。名为佛性。谓。真识心。二佛果自体。所谓法身。三通因果。同一觉性因果恒别。性体不殊。此前产三义。是能知性。局就众生。不通非情。四通诸法自体。唯是诸佛所穷。就佛以明诸法体性。故云佛性。是所知性。通其内外。斯等皆是体义名性。三不改名性。有四。一因体不改。非谓是因常不为果。此就因时不可随缘返为非因。故称不败。又得果时。因名虽改。因体不亡。因体即是如来藏性。显为法身。体无变易。非如有为得果因谢。二时体不改。一得常然不可坏故。三通因果体。四通诸法体实虽复缘别内外染净。性实平等。湛然一味故。曰不改。四性别名性。因性异果。果性异因。通因果体性别。诸法理实。别于情想虚妄之法。名为性别。佛性名义。庶判如是。评。曰上来远公所判。不过今家终教分齐。演义钞云。佛种从缘起者。然有二义。一约因性。因性即正因佛性。故涅槃云。佛性者。即是无上菩提中道种子。此种即前常无性理故。涅槃云。佛性者即是第一义空。无性空义也。缘即六度万行。是缘因佛性。起彼正因令得成佛。是故说一乘者。唯以佛性起于佛性。更无余性故。说一乘。称理说也。体同曰性。相似名种。故关中云。如稻自生稻。不生余谷。此属性也。□干花粒。其类无差。此属种也。二果种姓。关中云。佛报唯佛。其理不差。即性义也。说法度人。类皆相似。此种义也。果之种性。缘真理生故。云从缘起。释此偈云。佛缘理生。理既无二。是故说一乘耳。意云。证理成佛。称理说一。此中知法常无性偈。全同出现。出现品云。如来成正觉时。于其身中。普见一切众生成正觉。乃至皆同一性。所谓无性。乃至云。知一切法皆无性故。文今谓。此亦不过终教及台别教。盖夫清凉虽言果种性义全同出现。既判法华虽请佛智。及下广说。但示因门。故台家斥云。不晓一性无性三千宛然。所以迷乎因心本具。宜矣。经云。菩萨种性。甚深广大。探玄云。甚深者。是纲邃义。一约有为性。彻穷后际故。二约无为性。彻同佛果故。广大普遍。与法界等。具足人法教义因果理事等故。与虚空等。如彼广明思之）问。此章明种性别者。为通五乘明种性别。为别佛乘明诸教差别耶。若通诸乘。何故章初总列云明佛种性。后约佛性。小乘一人随执。非有。始教随事亏盈等。若局佛乘者。何故小教广明六种性。始教具成五性不同耶。众生悉具佛性。但应限在终教已去。岂论五教耶。答。五乘种性。即佛种性。随执约教。局通名殊。故孔目云。佛性者。诸佛所师。所谓法也。其性平等。犹如虚空。于诸凡圣。无所限碍。偏云佛性者。据觉时语。所以知者。为随流处成种种味。今对声闻淳熟人。说有其佛性。为声闻人先向无余。不求作佛。今回声闻。并堪作佛。故说佛性。教兴如此。佛性之义。为根熟声闻说。声闻见增。今顺彼见故。说差别。佛性义者。当三乘义。若为一乘所目。即入一乘圆教所摄。又云。夫论种性者。顺因缘门说。岂容不对因缘而说种性。若法性外有修生者。缘起可增。故今种性义。是其佛因。其义广大。非偏在解在行在位。非偏比证因果。非偏本有修生。明知。种性即谓佛性之异目也。思之。
    若依小乘。种性有六。谓。退。思。护。住。升进。不动（此依毗昙）俱舍（二十五论及疏）曰。契经说有六阿罗汉（有学。与异生。种性皆有六。故婆沙第七云。顺解脱分亦有六种。谓。退种性。乃至不动种性。转退法解脱分。起思法等。转声闻。起独觉及佛等。又说。顺决择分且有六性以应果六种因有学异生种性有六故。又如净影义章具辨）一者退法。谓。遇少缘。便退所得（婆沙说。有罗汉。名乔底迦。由钝根故。六返通果。第七返证得。恐更退。以刀自害。才至咽半。已得漏尽。及至断颈。已取涅槃。不同凡夫舍命而已。故知退也）二者思法（成论名死法。古婆水娑沙曰忆法。旧俱舍云自害法。集论言念法）谓。惧退失恒思自害。（正理云。恒作是思。勿遇病等。便于正念有所忘失由斯筹虑。起自害思）三者护法（旧论云守护法）谓。于前所得法自防护（正理云。我且未能修习练根。堪达安住法。但于自爱心解脱中。能不放逸。精勤防护）四者安住法（真谛名住不动法。显扬云不动法）无胜退缘。虽不自防。亦能不退。无胜加行。亦不增进。五堪达法（旧曰进法。毗昙云必升进）谓。性堪能。好修练根。速达不动。六不动法（旧名不壤法。显扬曰不退法。集论云无碍法）不为烦恼所退动故。前五种性。从先学位信解性生。此五总名。时解脱。以要待时（时有六种。一者好衣。二得好食。三得好卧具。四得好处。五得好说法。六得好同学）方能入定。及心解脱。后不动种性。从先学位见至性生。为不时解脱。谓。是利根。以不待时便能入定。及心解脱故。退法种性。必是先有。思等亦有后得（有先来是思法性。或有从退练根。成思乃至不动法。此中退法。非必定退。乃至堪达非必能达。但约容有建立此名）不动种性必无退理。前五性退。及退果义。若大众部（初果有退后果无退）经部（初后无退中二容退）等义。广如彼明。
    不动性中有三品。上者佛种性。中者独觉性。下者声闻性。如舍利弗等此约三乘不动性中。分为三品。如俱舍云。麟角触觉（部行可转）与佛世尊。于暖等位性必无转（谓。此二圣。依第四禅。一座成觉。故无容转也。忍位或从不净观。不起座。乃至菩提）声闻种性。暖顶二位。容转成佛。若得忍闰。无成佛理。菩萨利物必往恶趣。忍超恶趣故不成佛。声闻种性。暖顶忍三。容可转成独觉乘。（慧晖云。声闻下。独觉中。佛上）净影章云。菩萨愿心望果。求大菩提。解心望理。契会中道。就行最上（声闻软根缘觉次胜）以能成就自利利他俱利之道故称菩萨。（前五皆钝菩萨无之菩萨极利根故独觉亦尔）缘觉有二。一缘觉缘觉。（是人本来求缘觉道常乐观察十二缘法。成缘觉性。于最后身。不值佛世。籍现事缘。而得悟道。本缘觉性。今籍事缘。而得觉故）二者声闻缘觉（是人本来求缘觉道。成缘觉性。于最后身。值佛。为说十二缘法。而得悟解。从佛声闻。而得觉故。摩诃迦叶。即其人也）缘觉见理断惑。虽同声闻。明净精进速疾。又不退转故。亦名利。声闻依师依于教法。缘觉不依。藉于事相。声闻钝根。四向四果（不能一观相续究竟。数出功息故。判多果）缘觉利根。一向（相续未满）一果（一观满足）无多向果。不动罗汉。一本来不动。二至果中进为不动（独觉菩萨。但是种性。本来不动。无有练根）此二虽利。尚望二。觉是下根故。如舍利弗。声闻性中虽最利根（修声闻行。经六十劫。如萨婆多律毗婆沙第一说。及法华初周受记）望前犹劣。等言等取迦叶等（缘觉声闻。如前已陈）故唯证一果。一座成觉。至无学果。菩萨可知。
    虽于此中说佛一人有佛种性。然非是彼大菩提性。以于佛功德。不说尽未来际起大用等故。是故当知。于此教中。除佛一人。余一切众生。皆不说有大菩提性。余义如小论说义苑云。此教狭劣故。独许一人有佛种性。此性非大菩提者。谓。不能发悲智愿三心故。知于进修但经四时。而成觉道也。五性一成。太不及故。良由熏种不明。致兹陋劣耳要问答曰。小乘教。于一时中。但菩萨一人。慈悲爱行。依三十三心。次第作佛。若余人成佛。前后不同时。若教化有情。后时作佛。由无十方佛故。余现行者。并不成佛。但得二种涅槃。住无余也。若依三乘始教。则半成佛（住堪任地已上等）半不成佛（未至堪任。与一阐底）若依终教。则一切有情众生。皆悉成佛。除其草木。依一乘义。一切众生。通依及正。并皆成佛。四句分别可准。复古云。以小乘中说佛身皆是无常。三根虽异位皆罗汉。并证灭果故。于佛德不说未来等也。大乘即不然。依三乘等。虽有常无常。皆尽未来际故（要问答曰。小乘佛有二。一生身佛。二化身佛。并修生慈悲爱行成也。故佛无常）当知。此教狭劣故。但说修生大菩提性佛一人有（不说性德）不许一切众生皆有。余义准思。
    若依三乘教。种性差别。略有三说义苑云。渐顿虽分优劣。若对圆融具德之宗。并属三乘。故作此判。
    一约始教。即就有为无常法中。立种姓故。则不能遍一切有情故。五种姓中。即有一分无性众生探玄云。性种有二门。一就有为无常门。如瑜伽云六处珠胜无始展转法尔所得（二约无为常住门。如宝性论。真如性等）习性有无者。一约护月唯本性。二胜军唯习性。三护法俱二成唯识有义如契经说。一切有情。无始时来。有种种界。法尔而有。界即种子差别名故。瑜伽亦说。诸种子体。无始时来。性虽本有。而由染净。新所熏发。若般涅槃法者。一切种子皆悉具足。不般涅槃法者。便阙三种菩提种子（即第二卷。般涅槃者。有四种性。第三十七。及五十二。说三定性。毕竟无性。第六十七。即说声闻。菩萨。不定。无性。第八十卷。明回心声闻。是不定性。准上下文。具明五种性别。又佛地论。由法尔种。立五种姓。故枢要曰。楞伽但说有性闻提。庄严通说有性无性。摄论据有性利钝根。以明。但分上下。善戒依有无类别。又涅槃依有性利钝。以分二。法华化不定。般若说有性。非无性。胜鬘隐不定性等。委如彼辨。梵有三种。一一阐底迦。是乐欲义。乐生死故。二阿阐底迦。是不乐欲义。不乐涅槃故。此二通断善不信大悲。久久当会成佛。三阿显底迦。名为毕竟。毕竟无涅槃性故。此无性人。后必不成佛也）有义种子皆熏故生。如瑜伽说。于真如境。若有毕竟二障种者。立为不般涅槃法性。若有毕竟所知障种。非烦恼者。立为声闻种姓等。有义种子各有二类。一者本有。此即名为本性住种。二者始起。此即名为习所成种。若唯始起。有为无漏无因缘故。若说空理。空非心因。常法定非诸法种子。准此等文。相宗所立。虽本有种。尚属有为。不许常法空理随缘。是故佛地论说。虽诸经中宣说一切有情之类。皆有佛性。皆当作佛。然就真如法身佛性。或就少分一切有情。据此枢要云。涅槃（经云。一切众生悉有佛性。如来常住。无有变易）据理性。（又经云。众生亦尔。悉皆有心。凡有心者。悉皆当得阿耨菩提。以是义故。我常宣说一切众生悉有佛性者）及行性中少分一切。然慧日论有二义解。无性真理。名为佛性。或非佛性（以无性人虽具理性。永不成佛。自无见理。只望他有性显理义边。名为佛性。或虽彼真理亦为佛性。既以现前无涅槃法。阙行佛性。故不名佛性也）宗义如是（复古所引孔目云云。以后教夺。非此中意）。
    故显扬论云。云何种性差别。五种道理。一切界差别可得故。乃至云。唯现在世非般涅槃法。不应理故。乃至广说（文在第二十卷。又瑜伽六十七决择分。有五难六答。如枢要辨。若依佛性论中。分别部说。凡圣众生皆有佛性。若萨婆多等说。一切众生无有性德佛性。但有修得佛性。于中一分定无佛性。亦有五问三答。与瑜伽等文多相似。然佛性论。本有清净佛性。为正道理。当终教义。瑜伽无性。是始教义）按。显扬论成立种性差别（有性四种及无性人）乃有五种道理。征问。可知。答谓。一切界差别可得故（一说无疑起难。一教理并违答。谓。有难言。云何而有毕竟无般涅槃法耶。应诘彼言。诸有情类。种种界性。无量界性。下劣界性。胜妙界性。若言有者。无有毕竟无涅槃法者。不应道理。经言有种种界性。乃至胜妙界性。无性即是下劣界摄）无根有情不应理故（二有情无根难。二假设非例答。复有难言。有情虽有种种界性乃至胜妙界性。而言无有无根有情。如是无涅槃法。何故不尔。应诘彼言。诸无根者。若是有情。外无根物。应是有情。假设为难。非他所许。若非有情。何得例难）同类譬喻不应理故（三诸界互转难。三非喻乖理答。复有难言。如作刹帝利已。后作婆罗门等。乃至作那落迦已。或作天等。如是何故不作无涅槃法已。或时复作有般涅槃法耶。应诘彼言。诸类相转。若有一切。喻不相似。彼无一切。故为非喻。若独有一。先刹帝等转为余类。不应道理。乖正理故）异类譬喻不应理故（四应具诸界难。四互喻无别答。复有难言。如刹帝利等。具一切界。如是无般涅槃法。何故不有般涅槃法耶。应诘彼言。有界无界为互相违。而言无法何故不有般涅槃法。不应道理。若不相违。则此有情是无。亦有般涅槃法。不应正理。无别体故）唯瑞世非般涅槃法。不应理故（五无应转有难。五背法不齐答六纵转不成答。复有难言。现见一地。于一时间无金种性。或进则有。乃至。一时无盐种性。或时则有。或于一时有诸界性。或时则无。如是先无般涅槃法种姓。何故不于一时成有般涅槃法种姓耶。应诘彼言。如地方所先无此性。后有此性。或先有此性。后无此性。如是先有声闻种姓。后无是性。乃至先有大乘或不定性。后无是姓耶。若言尔者。顺解脱善。应空无果。立种姓定。不应道理。又应责彼。无涅槃法下劣界者。若此生转成有性者。彼遇缘已。于现法中。能起顺解脱分善者。现起善根。而言无性。不应道理。若不能起。彼遇良缘。现不起善。而言转成般涅槃法。不应道理。若言后生方成有性。彼若先生积集善根。后生遇缘。方起彼善。而言后生方成有性。不应道理。若先不集。是则此人前后相似。俱未集善。而言后生方成有性非此生者。不应道理。义苑非矣）是故定有非般涅槃种姓有情。（教偏乘权宗义如是）。
    是故当知。由法尔故。无始时来。一切有情。有五种姓。第五种姓。无有出世功德因故。永不灭度。由是道理。诸佛利乐有情功德。无有断尽此据佛地论。彼云。一切如来。本发弘愿。为有情故。求大菩提。诸有情界。无有一切尽灭度时故。佛功德无有断灭。所以者何。由法尔故。无始时来。一切有情。有五种姓。一声闻种生（二独觉。三如来。四不定）乃至五无有出世功德种姓。第五种姓无有出世功德因故。毕竟无有得灭度期。诸佛但可为彼方便。示现神通。说离恶趣生善趣法。彼虽依教勤修善因得生。人趣乃至非非想处。必还退下。堕诸恶趣。彼复修善得生善趣。如是展转。穷未来际。不能令其毕竟灭度。由此道理。诸佛利乐有情功德。无有断尽。是故如来有为功德。从因生故。虽念念灭。而无断尽。文意可知。
    其有种性者。如瑜伽论云。种姓略有二种。一本性住。二习所成。本性住者。谓。诸菩萨六处殊胜。有如是相。从无始世展转传来。法尔所得。习所成者。谓。先串习善根所得文在第三十五（即本地分菩萨地种性品初）此依菩萨二种性。声闻种性亦有二种。如声闻地（第二十一）成唯识九（若依一切有漏无漏种子体者。如论第二。护月唯本有种。难陀唯新熏种。护法各有二类。一者本有。谓。无始来。异熟识中。法尔而有。生蕴处界功能差别。二者始起。谓。无始来。数数现行。熏习而有）曰。何谓大乘二种种姓。一本性住种姓。谓。无始来依附本识。（六处有漏能持意处）法尔所得无漏法因（有如是相。因位殊胜唯无漏种。非谓果位现行六处。以声闻地亦说六处殊胜故也）二习所成种姓。谓闻法界等流法已。闻所成等熏习所成（地前有漏闻熏增位无漏本种）基疏云。此即依前种子三义中第三正义但无漏种。无始自成。不曾熏习令其增长。名本种姓。性者体也。姓者类也。谓。本性来住此菩萨种子姓类差别。不由今有。名本性住种姓。菩萨地云。无始法尔六处殊胜。正与此同（性宗诘云。所言六处等者。即应所遍理性。何以知者。如义戒云。阴界六入次第相续。无始无终。法性自尔。地持亦同。又般若胜天会云。如来法性。在有情类蕴处界中。从无始来。展转相续。烦恼不染。本性清净。诸心意识。不能缘起无生无灭。无边无尽。自相常住。无上依经亦应如是。准此。瑜伽那为不然相宗通云。以此唯识解瑜伽论。界者种义。本性谓法尔无漏种子。依附本识故。瑜伽地持名种姓品。义戒经等。名行性品。不云理性品。既言次第相续。即明自类种子前灭后生。无始无终。显无始来。法性自尔。是法尔义。又胜天文。云如来性等。即说行性言本性净自相常住者。此说真如。况瑜伽既说无始传来。有如是相。皆约行性。岂是真理故。义灯云。正取无漏法尔种子。简异无性故。云殊胜。不可举果位等。名为六处。善戒经云。谓。阴界六处。故知。六处是内六处。内六处中。意根处摄无漏种子。是六处故。非遍六处皆能持种。亦不得云具显果位内外六处。外六处中。不持种故。说因性故。然有难言。若在内六处。名为殊胜者。二乘法尔。及闻熏习。无性人种。亦在六处。岂名殊胜。故取六位资粮。加行。见。修。等觉。及妙觉位。名为六处。此亦不然。瑜伽二十一虽解声闻。与此意同。岂许小乘亦有六位。若尔菩萨与二乘同。何名殊胜。答。且望无姓。总名殊胜。非唯简小得殊胜名。今准灯意。瑜伽明种姓持。堪任名持。有种性者。有堪任故。论曰。以诸菩萨自乘种性为依此故。为建立故。有所堪任。有大势力。住无种姓补特伽罗。无种姓故。虽有发心及行加行。为所依止。定不堪任无上菩提。唯以人天善根。而成就之。然会解记引集玄云。即内六处中意处内。第八识中。所含无漏之种。诸有为中。此为其最故。曰殊胜者。未拣无姓。又义苑云。第六意处。能摄赖耶名言熏习之种。故曰殊胜。无始传习。复古用关中释。并谬甚矣）此闻正法以去。令无漏旧种增长。名习种姓（灯云。显成佛因。及悟入唯识。有漏非正。非能正悟。非正习性。兼者亦是。唯识第二云。闻熏习中。有漏性者。感胜异熟。非生见道等。虽本有种。因闻习故。亦名闻熏。如摄大乘及瑜伽论。皆云多闻熏习所依非阿耶性所摄习气。若取有漏。赖耶所摄。何云非摄。又无性摄论云。为长能触法身种子者。为欲增长一切大乘多闻熏习。由此为先。得法身故）菩萨地说。闻十二分教法界等流平等而流故。谓。大定缘如起。俱时正智后生后得。后得复生大悲。大悲起化身。化身方说此法。此法故名平等流也。又法界性。若能悟时。便能断生死。趣大涅槃。此亦如是。又法界性。善顺恶违。具诸功德。此亦如是。故名等流。等者相似义。流者出义。从彼所出。与彼相似。故名等流（若约性宗。举体随缘。故名等流。在然相宗不许故。致种种解）闻所成等。即是三慧所成。非必新生方名为成。令种增长。亦名成故。若由三慧。无漏种增。何故乃言闻所成等。意显能成非唯有慧。慧俱品法。亦能成故。能成既尔。所成亦然。故论说言闻所成等。此非唯一乘性。三乘种姓不定性者。亦是此人。具大乘者。方能入故。但言大乘。简彼定性及无种姓。此是未种解脱分善。名本种姓。未闻无漏法。令无漏种增。种解脱分善根以去。名习种姓。闻无漏教为缘。令无漏种增故。菩萨地说。正与此同（灯云。问。从何位去。名为习性。答。从胜解地已去。皆名习种姓菩萨。性种姓者。据未发心本无漏种。习种姓者。据发心已所熏成种。地持论云。若从先来。修善所得。名习种姓。瑜伽云。谓。先串习善根所得者。就显相说。简未熏习。非谓初修不名习姓故。杂集说。有四顺解脱。一依凭顺解脱。谓。从善法欲。乃至为求解脱。皆名顺解脱分。既名顺解脱故。是习种姓。又菩萨地明性种已。次明发心。发心即是习种姓位。不可说彼据不退位已后方名发心。下文复云。退与不退俱名发心。法华经中。舍利弗等。曾发大退。佛云汝等所行是菩萨道。又云。令发智心。犹在不失。故知总名发菩提心。不唯不退。又善法欲已去。得名为学。有为善法。名为学法。何非习种性。据起现行。发菩提心行熏成种已。即名习种。不尔。二乘回心经八万等。是何菩萨。不可得云得性种性。何以故。所修诸善。非不思译。于大菩提。非不趣求。虽未得入资粮胜位。可名习种。或创发心。及二乘回心。八万劫等。非胜解行。行未胜故。未在僧祇。故虽然不得在僧祇数及资粮等。可名习种。无文定十住已前不得名为习种菩萨）胜解行地（瑜伽四十九立七地。及四十七立十三住。第二地住是也）发心已去。未入初地。名习所成。（有人更据演义解唯识其闻熏习非唯有漏。亦熏无漏种。令渐增长。展转乃至生出世心之文。云生出世心者。即是见道明知。习种亦通地上者。非彼宗意。以新熏习无漏种子现行所成故耳。论曰。一资粮位。谓。修大乘顺解脱分。从发深固大菩提心。乃至未起顺决择识。齐此皆是资粮位摄）此在四十心（十信已去）及已前位（初发心去善法欲等）从初发心。乃至十回向终。皆名顺解脱分。对法等说。暖等已前。名解脱分（已上相宗解释。如此）此中本性即内六处中意处为殊胜。即摄赖耶识中本觉解性。为性种姓。故梁摄论云。闻熏习。与阿黎耶识中解性和合。一切圣人。以此为因。若据相宗。如上已解。此约今家。意欲（始教终门）引前摄归乎后故。引梁论证意在干此。诸解徒纷纭耳。义苑云。本觉解性。谓。本来佛种表义名言。以此为成佛种性故也。新熏本有具足为佛性故。曰一切圣人以此为因。（本有佛种佛是觉义。闻无漏名。可解。觉性故。曰本觉解性。非谓的指真如本觉神解之性）折薪云。此菩萨意处。所以殊胜者。由耳识闻声教。即意同时闻。而思修之。成三慧种。在本识中。以为解性。故此意处。即摄解性。为性种也（下云。诸乘性种。皆就习说。闻熏新种。摄用归体。说为法因。是名解性。多闻熏习。从三无性真如流出。本觉解生）彼论说。闻熏习与本识俱。如水与乳。虽复和合。其性不同。而得俱生。但闻熏习。是能对治。闻熏转增。本识渐损。然共熏成解性于本识中展转增胜。转识成智。即是转依。故为一切圣人因也（彼论三云。由本识功能渐灭。闻熏习等。次第渐作增。舍凡夫依。作圣人依。圣人依者。闻熏习解性和合。以此为依。一切圣道。皆依此生。复古云。闻熏即习所成。解性即性种）又复古引孔目（第二约总说之。性种性。约本性说。位在种子。习种性者。约修生说。义即广大。此依地持文。若依璎珞经。有六种性。此约位说。义即是通）曰。若欲出体。则用本有修生缘起福慧定慧等门为体（此顺三乘）故此约本觉解性也。集成云。即摄等者。约实教出体。故下云。起信论中说阿黎耶二义。本觉是等（今详。义苑。折薪。太不及焉。莫出初教始终二门。谓表义名言。成三慧种。唯新熏家。难陀义也。无明事用。能知名义。皆是六识。在生灭门。真如内熏。所缘缘种。秖约□相。密意说耳。复古。集成。又太过矣。以约终教当体而解。亦未允稳欤）楞伽玄义云。种子与识辨同异者。有说种子皆是新熏。要是所生方能生故。或说皆是本有。以从无始无初际故。或说诸种子熏非熏。如无漏种子。无始来而有熏习故。若非本有。初生无漏。后无因故。此亦难解。以不离过故。过有三种。一此种应常。以非所作故犹如虚空。二定不能生果。以不从因生故。犹如真如（立比量知）三应同外道从冥生初觉。冥非因生故。如是等过。皆不能离。若尔初无漏法。从何因生。今总通释。谓。无始无明。与如来藏合。为习气海。通为一切染净法因。又由习气海中。有带妄之真。名本觉。为无漏因。多闻熏习。为增上缘。或闻熏与习海合。为一无漏因。梁论云。多闻熏习。与本识中解性和合。一切圣人以此为因（复古云。一切圣人。乃三乘圣人也。孔目云此顺三乘故）准此应知。今章亦应同矣然瑜伽既云具种姓者。方能发心。即知。具性习二法。成一种性。是故此二缘起不二。随阙不成义苑云。既云下克彼瑜伽。性习相资方为种性。言具种姓者。指上本性住。方能发心者。指习所成。即知下揽二成一种姓。是故下言其相折薪云。然瑜伽既云等者。此文似牒前。而前来既无文。似于孤起。恐前脱略。未敢指定。若直释者。如上瑜伽（三十五）云。此中义意。二种皆即。即是种姓者。必具性习二法。成一种姓也。言方能发心者。具此性习。为一种姓已。方能发心。故下云。论中种性。发心前也（集成。指事。亦引发心品文。今检。彼云。当知。菩萨最初发心。由四种缘。四因四力。云何四因。谓。诸菩萨种姓具足。是名第一初发心因。乃至若诸菩萨六处殊胜。从无始世。展转传来。法尔所得。当知。是名种姓具足。略纂云。初持。瑜伽中别有三持。谓。种姓。发心。菩提分法。初之一品。唯种姓持。次发心品。即发心持。余十六品菩提分法持。此三种持。西方有二说。一说。种姓持如护月。取无始法尔种。即十信前。发心持。即十信已去。所有发心。菩提分法持。即十信已去所行之法。护法菩萨义势同之。胜军义中少别。谓。种姓持。即无始来。有所知障性可断边义。说为种姓。即义可断处。有无漏种也。发心持。取十信时有漏闻思慧等。菩提分法。义同于前。准此。今章约种姓持。然义苑云具种姓者。指上本性住。方能发心者。指习所成者。非也。折薪。集成。亦依发心品文。并未曾晓彼文起尽故。皆失章旨。哀哉）今解。问。准发心品。六处殊胜。法尔所得。名种姓具足。是本性住。何言具性习二法耶。劫云方能发心。而为初发心因。则不是习所成种。答。谁许彼品。若尔为何所凭。解云。论（种姓持品）曰。以诸菩萨自乘种姓为依止故。为建立故。有所堪任。有大势力等（略纂云。今解此文。且为二说。一者依止种姓故。有堪任势力。得成菩提。即以种性有堪任势力。能建立大菩提。二者以自乘姓为依止故。有所堪任。成正等觉。自乘种姓。为能建立故。有大势力。证大菩提。种姓为此二释。下解发心菩提分法中。亦为此二说。论曰。如说种姓。最初发心。所行加行。知亦尔）曰具种姓者方能发也。论解种子□细中云。又此种姓。未习成果。说名为细。未有果故。已习成果。说名为□。与果俱故（纂云。此取十信初熏无漏种增倍故。说□细。非是余位。云何名俱。如护法义。更别成种。新生之种。与旧种俱。可如此释。如护月义。但令旧增。即当念中。新增之种。义说为果。旧本之种。义说为因。故言俱也。又前念望后念。虽异刹那。因灭果生。由因有故。能生其果。故说为俱。如胜军义。无始有漏善法种名因。十信初时因缘。无漏教熏成新种。此种是果。无始种为因。因果同时故。说为俱也）应知。是名能比菩萨种姓□相等（纂云。以菩萨细种姓相难知故。今以行比知种姓。故言能比等。善戒经云。种姓□相。我已略说）准此既云以习成果为□。下章文云。诸乘性种。皆就习说。明知。具性习二法。成一种姓□相。其细种姓。虽相难知。已将能比推实义。则□细体一。是故此二缘起无二。阙一不成。故下文云。有二义而无二事。会前归后。意在于此。思之。
    亦不可说性为先习为后此斥相宗偏执前后之过也。以彼未达随其流处。成种种味故。孔目云。性种性者。约本性说。习种姓者。约修习说（成唯识云。本性住种姓。谓。无始来依附本识。法尔所得无漏法因。习所成种姓。谓。闻法界等流法已。闻所成等熏习所成）又有解者。性种性者是本有性。习种姓者是修生性。此非佛性所乐。何以故。夫论种性者。顺因缘门说。岂容不对因缘。而说种姓故今性种姓不得为本有。又习种姓不得修生。何以故。若法性外有修生者。缘起可增。是故不得说修生。非偏本有修生故。今立性习二种者。约总说之。性种姓约本性说。位在种子习种姓者。约修生说。义即广大。此依地持文。乃至此顺三乘。故此云亦不等也。
    但可位至堪任以去。方可约本说有性种。约修说为习种。然有二义。而无二事。如上摄论。二义和合。为一因故。得知也义苑云。约位分性习之二相。言堪任者。贤位之前也。谓。成就菩萨功德。任持一切佛法种子故（今谓。不然。若但言堪任者。即十信位。既云以去。如何局为贤位之前。然如探玄三。约退不退谓。不退位。三贤已去。乃至堪任已还。轻毛退位。此约终教分凡圣位。故梁摄论云。十信以还。并是凡位。十解以上。悉属圣位。亦是此也。今据瑜伽说三种持。如护月义。法尔种即十信前。发心持即十信已去所有发心。护法同之。胜军谓。发心持取十信时有漏闻思慧等。如上已引略纂具解。今章正言堪任以去明知十信已去）折薪云。瑜伽三种持义。第一名堪任持。正是菩萨自乘种性（今谓。误也。第一名种姓持。第二名发心持。堪任名持。为堪任持。而为第一。滥之甚矣）次方说加行持。乃最初发心。（详曰。第二发心持。名行加行。第三菩提分法持。名所行加行。纂云。所行能行。两种名异。所行之行。谓。菩提分法。能行之行。谓。彼发心。两种别也。又云。发心持即十信已去所有发心。菩提分法持即十信已去所行之法。今亦准思）正与今云具种姓者（即堪任持。今谓。是种姓持。而滥初二）方能发心。（即加行持。此亦谬矣。今章约们。何不思邪）亦相应也。故知堪任正是种性全（然下以第二胜解行住为堪任住。亦文验。性习具于第一种性位也。今谓。大失章旨）故得亦约本名性种。约修名习种也（今谓。非也。薪记下文亦云。种性住十信位也。并皆未稳）集成云。问。堪任为是何位。答。圭山大钞曰。种姓住合当十信。又瑜伽开十信。为种姓地。华严钞曰。即善行人。自非贤位。下文曰。既已有习。必已修行。若已修行。必至堪任等。又种姓品曰。以诸菩萨自乘种姓为依止故。为建立故。有所堪任。有大势力。必非未修。义当十信行满堪能发心。名堪任位。故晓圣曰。子细而论。十信之内亦有决定之者。所以然者。就此十信。有十分法。前六分中。杂修十法。后四分中。次第造修十法。圆满至第十心已入定性位中。指此不退位中。指此不退位内一心。以为法身佛性之性。齐此名为种性初位。又马鸣曰。得信成就。堪能发心。龙树曰。初自分位。问得成就故。后向上意。问胜进相故（今谓。种性住即十信前。然圭山配十信。是一重错。又以种姓品文。滥发心品。为当信满。名堪任位。是第二错。又晓圣义。及马鸣龙树。意当熟教也。故知。始终两教。混而一律论之。第三重错。更无可取。不如莫注。恐诳后学耳）复古云。但可位至堪任者。是发心住也。已去者。向第二住以往也。是从凡夫修信心行。满至此位也。瑜伽十二住。一种姓住。二胜解行住。乃至十二最上菩萨住要问云（三乘始教）若直进及回心二人修行。满十千劫。住堪任地者。并皆成佛。若未至此位。则与一阐底迦位同。如此人等。并皆不成佛。此据位语。论既云和合为一因。故无二事矣（今谓。此亦不然。今章谓。位至十信已去。何故云初住以往耶。过犹不及。此之谓欤。何况孔目所谓。满十千劫。住堪任地者。谓。钝直进。利根回心。迳十千劫。便能发心之时。即入十信位。名发阿耨菩提心。故仁王经。十千劫中。行菩萨道。始入十信。西明释云。信有二种。一位地十信。即在十住前。本业经云。未上十住前。有名字菩萨常行信等十心。二行解十信。通十住已上。义灯破云。无圣教说。若云位地十信在十住前。于此位中。经几时修。又十千劫中。行菩萨道。始入十信。岂位地信前。更十千劫。为十善位。此既不立。位地十信亦不应开。即据十信是十住所收。有别说者。以初住难。离出十信。定是十住所摄。又设纵别开。何废得是习种姓位。从胜解地已去。皆名习种姓。性种性者。据未发心本无漏种。习种姓者。据发心已。所熏成种。又菩萨地明性种已。次明发心。发心即是习种姓位。不可说彼据不退位已后。方名发心。下文复云。退与不退。俱名发心。故知总名发菩提心。不唯不退。又四十七明十三住云。从初发心乃至未得清净意乐。名胜解行住。又善法欲已去。为习种姓。据起现行。发菩提心行熏成种已。即名习种。不尔。二乘回心向大。经八万劫乃至十千。是何菩萨。不可得云是性种姓。何以故。所修诸善。非不思择。于大菩提。非不趣求。虽未得入资粮胜位。可名习种。或创发心。及二乘回向。八万劫等。非胜解行。行未胜故。未在僧祇故。虽然不得在僧祇数及资粮等。可名习种。究此二释。初谓十千劫等。名胜解行地。是名习种。而非资粮位。未发深固大心故。后释可名习种。不得名资粮位。及非胜解行地。十三住中。种姓住摄。未入僧祇。行未殊胜。多行放逸故。摄释云。或初发心。亦种姓地。经二万劫。别十信故。又本疏云。闻正法已。令无漏增。名习种姓。显成佛因。有漏非正。非能正悟。非正习性。兼者亦是。如玄□云。声闻小行。成佛远因。昔发大心。善种不亡。退与不退。俱名发心。问。准此等意。兼虽亦是。正习僧祇。复古云。堪任是发心住。此解应胜。答。不尔。虽是十信定十住收。而堪任持即十信已去。岂拣十信。为发心住。何以知者。云从凡夫修信行满。至此位故。然瑜伽中堪任持义。如上已叙。又探玄云。堪任已还。轻毛退位。明知。十信名堪任位。曷可异求。用舍勿忽。

    十信住前  义苑  第十信满  集成
    十信住上  折薪  初住以往  复古

    问。此二种姓。与仁王及本业经中六种性内。习种性种。有何别耶义苑云。由前二性相资。同成缘起。不分前后之殊故。成斯问也准下答中。问亦二意。一者性习先后。论中先明性种。后明习种。经中习种在前。性种在后。二者约说先后。经说种性在三贤位。论说明在位前十信。此二既殊故。问二性有何别也。然仁王经说三种性。一习种姓。二性种姓。三道种姓。本业璎珞。有六种姓。四圣种姓。五等觉姓。六妙觉姓（今始教中。若依相宗。唯识疏云。未种解脱分善。名本种姓。未闻无漏法。令无漏种增。种解脱分善根。以去。名习种姓。闻无漏教为缘。令无漏种增故。菩萨地说。正与此同。然仁王经。及璎珞等经所说不同者。如别钞会。今检瑜伽。略纂云。如仁王经。说有差别。地前有三心。一信心。二住心。三坚心。信位中名习种姓。住者。即十解十行二十心。合为住心。坚心即十回向。今且会之。如彼经意。总说习种姓。为众多姓。即彼经云。习种姓者。谓。在信心。即十信位也。性种姓者。谓。在住心。住心彼经即十解十行。十解十行名性习姓。问曰。何故彼合二十心为十住。华严等开为二十心耶。释曰。简前后故。前初发生。增上信故。故简异前。既不邻近初见道故。故合二十心。但名一住。故十回向。彼经说为道种姓。邻近见道无漏道故。见道已去。名行种姓。是彼经意。今此论意。理必不然。性各别故。若约性宗。义当终教。故元晓释云。习种姓者。前十千劫。修习信心。信心成就。得佛种姓。从因立名。名习种姓。是在十解。性种姓者。得法空观。未性现心。现心之姓。为行所依。从本立目。名性种姓。正在十行。道种姓者。观平等空。成平等道。道所依。性名道种姓。此从能依。以立名也。在十回向。此三通名为种姓者。如来种姓故。名种姓。所以然者。是佛种类。如来体性。以之故。名如来种姓。此三位中。已得如来种姓法身。故立种姓。不同瑜伽地持所说二种种子。名二种姓。彼与果德为本性。义位在未得发心之已前。又云。六种种姓。即是一心。是心隐时。名如来藏。是心显时。说名法身。如是法身。为种性体。即是三世诸佛种姓。五位菩萨。随分得显。是六通名。为种姓者。种是种类义。性是体性义。是佛种类。是佛体性故。名种性通名如是。次释别名。于十千劫修习信心。信心成就。方得种性。故于十住名习种性。十行位中。久习成性。成性之行。转顺种性。从行自性。名性种性。此二种性。不同瑜伽地持所说二种种姓。不可相滥。十回向中。得平等空。成平等道。故名道种姓。十地位中。证见种性。断凡夫性故。名圣种性。无垢地中。行过十地。解与佛同故。名等觉性。如来地中。始离一切□重。照穷一切境界故。名妙觉性。此六皆是从行立名。具如净影义章中辨。又梵网经有五种性。如天台主义寂太贤各有消释。非今所须。恐烦不述）。
    答。彼经大都约位而说。以初习为习种。久习积成为性种故。说习种在十住。性种在十行。三贤之前。但名善趣。不名种姓。瑜伽中。久习为习种。约本为性种。略纂云。问。何故彼经先明习种。后明本性。释曰。即初修习时。名为习姓。后习已成性。名性种姓。故此先后。非如此论义净影义章云。此二种姓（行位相对。定其先后）若据位分。习种在前。性种在后。若就行论。性习同时。以同时故。前后不定。依体起用。先明性种。后明习种。寻用取体。先明习种。后明性种（准此。经据位分。论中就行。同时依体起用）又云（第十七卷）善趣位中。名为外凡。种性已上。名为内凡。地上名圣。善趣之人。向外求理。未能息相内缘真性。故名为外。六道分段凡身未舍。故名为凡。种姓已上。渐息缘故。内求真性。故名为内。虽分断离。凡身未尽。故亦名凡。如地持说。善趣菩萨。数退数进。名为不定。种性已上。坚固胜进。名为决定（言种性者。亦名十住）依璎珞经。善趣位中修十种心。名为十信。又于大乘中。初发心后。未至种性。悉名善趣。二乘入大。在此位中。非善趣前复古云。信未成位。但名善趣中修信行人。不名种性人也。瑜伽论中久习名习。位在修生。约本名性。位在种子（义苑云。观其论意。则依种起修。修以成性。□皆无始。若据位。则性先习后也。今谓。此解非矣）上总出经论之意义灯云。习种姓者。据发心已。所熏成种。地持论云。若从先来。修善所得。名习种姓。瑜伽（三十五）云。谓。先串习善根所得。是名习所成者。就显相说（简未熏习）非谓初修不名习姓（久习名习）性种姓者。据未发心本无漏种述记云。未闻正法。但无漏种。无始自成。不曾熏习令其增长。名本种姓。性者体也。姓者类也。谓。本性来住此菩萨种子姓类差别。不由今有。名本性住种姓。此闻正法以去。令无漏旧种增长。名习种性。
    而此二种非初。非中后。是故经说习故性。论中说为依性起习。良以此二互成缘起。无二相故。经论互说。义方备足复古云。下章家会成缘起义。非初中后。地论断惑义也。下云。前中后取故。是则三时不断。而不离三时。缘起无定性故。会性习义。缘起亦然。由是之故。经说先习而后成性。论说依性而能起习（今谓。章言起习者。论中性习俱约种子。而随增种共成缘起。故曰起耳。非起无漏现行也）盖由性习共成缘起。经论各说也集成云。经论互说者。问。此释岂不违镇国。犹通实教耶。答。仁王等六种姓。岂唯始教。是中约经论之意会通。不应局执今解。纵违清凉。何妨大师摄前归后。是章正意。在俾融通。
    又经说种性。并在发心后。论中种性在发心前。何以尔者。以其至得位时。功能方显。是故经说在三贤位中。然彼功能。必有所依。是故论中说在位前。要由功能显。方可说有故。经不违论。要由有性方起功能故。论不违经。亦是互举。义意融通复古云。经说发心后者。性种姓当十行故。初住发心故。言在后（此但据性种姓故。住行相对。今应信住相对。谓。经说习性种姓。此二□在发心后三贤位中。故发心者。十信以还也。集成云。种性之言。亦具性习。决择第五曰。护法菩萨。新本合用。本种遇缘。本种生现。新种遇缘。新种生现。二齐遇缘。二合生现。今谓。不然。既云所熏成种增名习种姓。地前十信。据起有漏现行。发菩提心行熏成种已。生无漏种。随增说生。岂可得生无漏现行。故非护法义也）论说在前者。良以。从外凡修信满时。成种性发心故。故言在前（此亦非论中意。若性种者。本来自成。若习种者。何待信满。故性习俱在十信前。岂止初住发心之前乎）以其下显得位则功成故。在三贤位中。经说在后。若起现行。必依种子。是故说言依性起习故。论说在前（集成亦云。互举者。经举现行。论举种子。今谓。不然。此以功能。谓为现行。以种子体。为所依性。若尔地前十信。应起无漏现行。则岂不内凡滥圣种姓。然章言依性起习。复起功能者。非新必生方名为成。令种增长。亦名成故。论意乃约性习俱种。只由熏增与不熏成。分二种姓故。今方据种子功能□相显成。曰起习等。如何为起现行耶）功能未显。不说有性。经何违论。有性则能起习。论何违经。故云互举融通也集成云。义意融通。非偏在解。非偏在行也问。上来答中总有二解。并会经论。此与前义。有何别耶。答。前即位行相对。谓。经据位分。先习后性。故孔目云。依璎珞经。有六种姓。此约位说。义即是通。是也。论就行立。依体起用。先性后习。如上已解。今则但行体用相对。谓。经寻用取体。先习后性。在发心后。至三贤位要由功能□相显成。方说种姓。故经不违论也。论中依体起用。先性后习。在发心前。故论曰。以诸菩萨自乘种姓为依止故。有所堪任。有大势力等（种姓有二。一本种姓。二习种姓）依止种姓（即十信前自乘种姓）有发心持（堪任名持。十信已云）又此种姓。未习成果。说名为细。未有果故。已习成果。说名为□。与果俱故（纂云。此取十信初。熏无漏种增倍。故说□细。非是余位）准此。俱在发心十信位前。说□细故。然彼功能□相显成。必有所依细性难知。由有细性决定实义。以行比知。方起□相。故论不违经。故知与前别也。融意可知。
    问。又以何义知。种性至堪任位说义苑云。此问因前瑜伽明其种姓具二。后至堪任位中。却分性习之二。未见所以。故此征之今解。前引种姓品文云。自乘种姓。为依止故。为建立故。有所堪任等。今以何义。知如是说耶。故致此问也。
    答。以论说种姓必具性习。既已有习。必已修行。或已修行。必至堪任。若不从愚夫至堪任以来。中间修此串习行者。更何位修也。以于愚位未修习故。得位以去。是第二住故。义苑云。明种性双含。然后展转。必至登贤（前言堪任观位之前。今谓。不然。必至堪任。十信已去。何云之前。复更得云必至登贤故。至堪任耶）何者。谓。依性起习。习久成修（此解倒也。以论既云从先修善所得名习种故）修成涉位。故至堪任（复古引慈恩云熏习所起者。非也。基疏但言令无漏旧种增长。又云。若修信心不退。必至堪任者。此亦不尔。堪任即十信位。其不退者。必至初住。是第二住。故退与不退。俱名发心。发心即是习种姓位。故知非矣。折薪又云。堪任位即十住已去。中间即十信位也。其第二住是堪任位。却成种姓。在第一种姓住。十信位也。瑜伽种姓为堪任持。至堪任位。方能任持前自乘种姓。亦不相违。此皆谬矣。堪任即十信也。论堪任持。非种姓持。即十信已去。非齐十住。进退失旨。不可取也。又集成云。愚夫即具缚凡夫。堪任即十信满。中间指信进等九心。得位者。是进分善根人。第二位者。即十二住中胜解住。今谓。此等与解。不暇一一枚举逐斥。今如下云）今解。论既说言。已习成果。说名为□。故云以论说种姓必具性习。又瑜伽（三十五）云。谓。先串习善根（初修中间种姓住摄）所得（地持云。若从先来。修善所得）是名习所成。故云既已有习必已修行（慈恩云。十三住者。一种姓住。是本性住。种姓未入僧祇。四十七说。谓。诸菩萨性自仁贤。性自成就菩萨功德。菩萨所应众多善法。容得现行。由性贤仁。逼遣方便。令于善转。非由思择。有所制约。有所防护。住此住中。任持一切佛法种子于自体中已。性不能起上烦恼缠。造无间业。或断善根。虽修诸善。性仁贤故为之。非为菩提故作也。未名发趣。故不入僧祇。非胜解行。行未胜故。此谓中间修串习行。是也）前习未胜。未得铜轮（下品人王。中品栗散。上品十善铁轮王等）若胜习时位至堪任。是铜轮位。从此得位以去。乃是第二胜解行住故也。
    是故当知。从愚位来。修串习行。至彼堪任。串习方成。故得性习通融以为种姓义苑云。结成种姓定至堪任。以酬前问也复古云。结成闻法起修。位当善趣。信行位人也。故得性习融成种性也。今解。从愚位者。瑜伽论曰。住无种性补特伽罗。无种姓故。虽有发心及行加行。为所依止。定不堪任无上菩提（略纂释云。无种姓人。实未有时能发菩提心义。假说为论。故为此言。虽发心等。是第一说。决定二乘种姓。亦名无大乘种姓。虽复值缘发菩提心。亦不堪任故。故说虽发心等。是第二释。即法尔无种姓人。实虽发心。究竟毕退。不能得彼无上菩提。此第三说。问。发菩提心。非求世间果。此现行心。从何种生。释曰。从福分善种生。非无漏种无方便无漏慧故。故论云。唯以人天善根。而成熟之等。已上相宗固执如是。由是章主会云。据先未修习位至堪任。暂说愚位无种姓人。若修串习行。至彼堪任。定成种姓也）又云。以诸菩萨自乘种姓为依止故。为建立故。有所堪任。有大势力等。故章上文云。具种姓者。方能发心。即知。具性习二法。成一种姓。缘起不二等。故今结云性习通融以为种姓也。
    问。若要待习方说性者。愚位未习。岂无性种。如其无者。后不应有。先无后有。非性种故。如其有者。无习有性。不应理故。论不说故义苑云。蹑前堪任串习方成故。有斯问。故就愚位。开有无雨关而难也（复古云。说无何失。先本自无。何时方有。如其下既云待习说有。今愚夫无习。汝言其有。与所立义理不相应。瑜伽论中。要具性习。不说无习而有性故）今解。问意谓。若要待习方说性者。先无麦种。后待种有。非不改。岂为性种。愚位未习。如性有者。种麦得麦。不得余物。先无种麦。有得麦性。不应道理。瑜伽无说。岂无性种。立难如是。
    答。此二既为缘起故。无习时亦无彼性。由此亦立无性有情。先无后有。非性种者。此亦不然。以习成处定先有性。愚位未习。故不说性。后起习已。不名无习。是故习成。则说有性。随于诸乘串习何行。尔时则说本有彼性义苑云。约缘起相须。双拂前有问（复古云。以缘起法阙一则一切不成故。无习亦无性也）故无习下拂前有关（复古云。由无习故。立彼无性也）先无下拂前无关（复古云。举难以答释）故云此亦不然（复古云。总非也）依性起习。已性成故。云习成处等（复古云。无性则无习。今既习成。定知。先来决有性种。）愚位下释。愚者无习。即无性故。后起下明有习即有性故不成愚（复古云。会难释成）便显诸乘之性。若尔前就愚位之问。于斯堕也（复古云。即声闻等。习彼声闻行。至忍位时。尔时即说声闻性等）今解。良以。诸法无不性故。废缘论性。常湛一味。随缘辨性。性习通融。故云此二既为缘起。由此论云。自乘种姓。为依止故。有所堪任。住无种姓补特伽罗。无种姓故。定不堪任。虽有一切一切一切种。当知。决定不证菩提。（略纂云。相传。一切有三种。初一切谓佛。第二谓学行。第三谓三世。言无姓人虽有佛及学行三世中。决定不证菩提。又释。初谓佛。第二于所学行。无颠倒执。第三谓方便急速。翻前三因缘。但除根未熟。无种姓者。亦得值佛学行。急发愿等。无第四根熟。当知。决定不证菩提。相宗解释。如是而已。然今章约缘辨性。不同彼也）凡夫二乘可准知之。先无下释成。易解。随于下如瑜伽说。有种子法。由现有故（纂云。种子法即涅槃证之种子。由现有故。简当有义。现简于当。有简于无。今谓。相家不许随缘。今章既约缘起通融。盖是引摄意。在于此）便有堪任。便有势力（纂云。性种姓。本有。何劳言遇缘。故堪任谓有种姓习种姓。势力道种姓也）又云。邪性定聚复有二种。一本性邪性定。（无种姓人）二方便邪性定（断善根人）正性定有二种。一本性正性定（即三乘本有各别决定性人）二方便正性定（即此人已入见道以去）不定亦有二种。一本性不定（本三乘种姓人。一人身中有三乘种姓故）二方便不定（前解己圣道已。然始回心向大等。入方便故）故云随等。余如前释。
    问。若尔此则唯是一不定性。如何得有五性差别义苑云。因前随于诸乘串习成性故。兹问也。
    答。则由此义安立五性。何者。谓。修六度串习行已。位到堪任。成菩萨种姓。若习小行。到于忍位。成声闻性义苑云。即他成己。诸性极成。故次辨云。权乘六度修至堪任。其性方成。故性离□垢。不能现起上烦恼缠。就此成性也。若习下行着功成。位登种姓地也净影章云。约行谓六度。外凡位中。修行有相六度。虽少观空。微故不说。内凡位中。修学破相六度。观空破悭。以起檀行。乃至观空破离痴见。而起慧行。如地持说。善趣菩萨。数退数进。名为不定。种姓已上。坚固胜进。名为决定。又种姓声闻。于佛一化。决定住小。不能入大。涅槃之后。心相生时。方能闻大。俱舍云。声闻种姓。暖顶二位。容转成佛。若得忍位。无成佛理。菩萨利物。必往恶趣。忍超恶趣故。不成佛（前二虽通性义。而不定故。唯约忍说）此依小论。下引大乘。证成性位故智论云。□顶忍等。名为性地。善戒经云。若得世第一法。是名第二行。故知。前三善根。属种姓住义苑云。引证种姓位。智论（第七十五）云。性地者。声闻人。从□法。乃至（复古云。以至此位必不退故）世间第一法（通取四法。已成名性）善戒经（出第八卷。即与地持并菩萨地。同本别译）云。声闻亦有十二种行。（梁摄论第十一。瑜伽四十八。孔目等。亦有此住）有声闻性。是名初行。若得世间第一法。名第二行。乃至阿罗汉果各第十二行（瑜伽云。当知。菩萨十二种住。随其次第。类声闻住。如诸声闻自种姓住。当知。菩萨初住亦尔。如诸声闻趣入正性离生加行住。当知。菩萨第二住亦尔。乃至如诸声闻具一切相阿罗汉住。当知。菩萨第十二住亦尔。若依景疏云。初是在未发心时本有种性。二在七方便。三在见道乃至初果。摄论真谛师疏。亦有此释。然与章主。用意自殊）章意可知。若依俱舍论。得顺解脱分善根位。方说有性。故彼论云。顺解脱分者。谓。定能感涅槃果善。此善生已。令彼有情名为身中有涅槃法。独觉准知义苑云。唯俱舍说。位不同彼。顺解脱分者。却在资粮位中。谓。随涅槃解脱故也。与夫智论善戒之殊者。但约初习修成之别。亦不相违（今谓。善戒实约初习。而今章所举。智论善戒。约种姓成。俱舍约初修也）折薪云。上是三中声闻。此是愚法今解。言感涅槃果善者。所造功德。回求涅槃者。是也。此善生已等者。论次文云。若人闻说生死有过涅槃有得。毛竖悲泣。当知。此人已殖顺解脱分善也（宝师云。准世亲意。种解脱分善。名有涅槃法。未种者。名无涅槃法）顺决择分善者。谓。□等四善根。此能感圣道（圣道名决择。感圣道故。名为顺也）然瑜伽等。名习所成者。据发心已。所熏成种就显相说。非谓初修不名习姓。故杂集（第十三）说。有四顺解脱。一依凭顺解脱。谓。从善法欲。乃至为求解脱。皆名顺解脱分。是习种姓前后胜劣。准例可知。独觉种姓。麟角部行（义苑云。今既例声闻。即是部行。禀教之类者。未稳）有无定性不定性中性习二性。广如瑜伽独觉地说。如应可思。
    由此则立三乘种姓。若于三行。随一修行。未至本位。尔时立为不定种姓。若于三行。随一修行。未至本位。尔时立为不定种姓。或于三行。全未修行。尔时立为无有种姓。由此当知。诸乘性种。皆就习说义苑云。三行者。谛缘度也。未至本位者。堪任善根。（复古云。及忍位等也）既未臻行位。则进退未定。故属不定性耳。既无行解。乃悠悠之徒。断善根之类也。由此下。以上无性之无习。验彼有性之有习也。今解。三行随一等者。如俱舍云。顺解脱分唯闻思所成。通三业为体。虽然最胜唯是意业。而此且愿摄。起身语亦得名为顺解脱分。有施一食持一戒等。深乐解脱。愿力所持。便名种殖顺解脱分。遇佛出世。植此善根。独觉菩萨。随应可知。问。约修未修。立为无性定性不定性者。为一人具三。为三类各一。答。经化论异说。唯识等说。五姓法尔三种人别。是不了义。般若等经。说见道前有回心者。不许道后。又佛性论（叙萨婆多等诸部说）云。众生有三。一定无佛性。永不得涅槃。是一阐提。犯重禁者（谤大乘因。依量时。且如一期石女等）二不定有无。若修时即得。不修不得。是贤善共位以上人故（如地或时转为金宝等物）三定有佛性。即三乘人（犹如一河三兽渡水。得浅深异。义亦不然。如  先为刹底利。后作婆罗门。或人或天。无决定相故）一声闻从苦忍以上。即得佛性。二独觉从世法以上。即得佛性。三者菩萨十回向以上。是不退位。得于佛性。即不信皆有佛性故。准此等说。约一众生。亦论□妙等界不同。故涅槃云。是七种人（恒河边喻）若不修身等（身戒心慧四法。）之时。名为常没。若修之时。到彼岸等。又云。恒河七人。不离佛性水。又如楞伽明五姓中。无种姓人。亦当得佛。定性二乘。趣寂之后。要当发心等。思之。问。庄严论说五种姓。（三乘定及不定四。同瑜伽）第五姓中说有二种。一时边。（应云暂时。梵云涅迦罗阿波利匿缚喃达磨若时边等者。应云迦罗案多阿波利等故）二毕竟。涅槃（师子吼品）云。若不修时名常没。等（时边有性）又云（迦叶品）其心不能生善法故。虽有无量诸佛出世。不闻不见。是故名没。（毕竟无性）又云。是七种人。或有一人具七。或有七人各一等（慧日论云。第一人中。无性毕竟没。有性暂时常名常没。虽俱言常。有永暂别。如三种常。或七众生。总言常没者。言总意别）既言或七各一。应当别有毕竟没者。答。于同时论。各一也。前后谈。一具七也。横竖绮互。义说二类人也。故台家云。若一向权。如恒河七。（以别破通）佛性论云。佛说众生不住于性。永无般涅槃者。为令众生舍此法（僧背大乘）故。若随一阐提因。于长时中轮转不灭。故作是说。若依道理。一切众生。皆有佛性。若永不得者。无有是处。是故佛性决定本有。离有离无故（涅槃三十六云。善男子。若说一切众生定有佛性。是人名为谤佛法僧。若说一切定无佛性。此人亦名谤佛法僧）岂但据理及行少分。
    问。若愚位无习。则无性者。后纵起习。何得为有义苑云。性习相从。决不可以一有而一无也折薪云。此难先无后有也复古云。无固为无。习何为有今解。问。上既难言。愚位未习。亦无彼性等。与此有何别耶。答。前问性定有无。今问习定有无。谓。愚位无习。后纵起习。习何为有。故知别也。答中准知。
    答。有习非是无习位故。是故有习常恒有。无习自恒无。既不以无习而作习。亦不以无性则为性。以分位差别故义苑云。明性习有无。（今谓。唯习有无而语性非）谓。有则齐有。无则双无。以分位等者。出其有无之相也复古云。有习无习二位不同。是故有性无性自恒差别。
    如涅槃言。三种人中毕竟死者。喻一阐提无佛性也。善男子。一阐提辈。若遇善友诸佛菩萨。闻说深法。及以不遇。俱不得离一阐提心何以故。断善根故捡涅槃经现病品（第十一卷。及第二十四德王品。第三十一迦叶品。□有此意）云。迦叶。世有三人。其病难治。一谤大乘。二五逆罪。（演义云。一谤方等经。二犯四重禁。三作五逆罪。此三未必拨无因果。拨无因果。即一阐提）三一闻提（但是约于长时未来果善。探言无耳。谓。抑令恐怖便发大心。未作阐提。令其莫作。故皆诱物。何定言无）如是三病。世中极重。悉非声闻缘觉之所能治。譬如有病必难治。若有瞻病随意医药。若无瞻病随意医药。如是之病。定不可治。当知是人必死不疑。又云。譬如病人。有其三种。一者若遇良医妙药。及以不遇。必当得差。（写供养此经。即定性大乘者）二者若遇即差。不遇不差（不定二乘）三者遇与不遇。要不可差（谤大乘人。五逆。一阐提者。即是定性二乘。及与无性）善男子下第二十六（高贵德王品）文也。义苑云。断善根者。为无行性。既无行性。纵逢善友。亦不发心复古云。三种下至断善根故。无习则无性也。一阐提至不复名一阐提性也下。有习名有性也。
    一阐提辈。亦得阿耨多罗三藐三菩提。所以者何。若能发于菩提之心。则不复名一阐提也。善男子。以何缘故。说一阐提得阿耨多罗三藐三菩提。一阐提辈。实不得阿耨多罗三藐三菩提。如命尽者等。乃至广说此亦德王品文与上连次之说也。义苑云。三心既发。即非阐提。验知。阐提定无发心也。善男下双征上二。皆由行性有无。使之然矣复古云。发心即是习故。不名阐提。是有性也。善男下复成无性也清凉云。是知。阐提不作佛者。（会玄云。若只作阐提。实不作佛。）以作佛非阐提故。（演义云。今言阐提作佛者。以发心之后方能作佛。从其未发心前。名阐提耳。亦如女身不得成佛。今言龙女作佛者。龙女能作当佛。正作佛时。忽然之间。变成男子。岂是女身。作耶。阐提成佛。亦复如是。此约成佛。若约佛性。理本有之。会玄云。以发心之后。实非阐提故。仍从旧名。云阐提作佛。故涅槃云。一阐提辈。亦得阿耨多罗三藐三菩提。所以者何。若能发菩提之心。则不名一阐提也）乃抑扬当时耳（演义云。言阐提无者。抑挫令其发心。未作阐提。令其莫作。若言阐提有者。显扬理性。令不自欺。若已作阐提。令速回心。若速发心。得佛无异。是故言有。未必总有果行。言无未必总无理性。故生公云。抑扬当时。抑扬当时。诱物之妙。岂可守文哉。）又云（涅槃第三十六。南经三十二迦叶品）或有佛性。（不善修恶）一阐提有。善根人无。或有佛性。（修善佛性）善根人有。一阐提无。或有佛性（理性善。恶无记。）二人俱有。或有佛性二人俱无。（演义云。然有人执此经文谓。一分善根人。及一分阐提。无有佛性。善根人无者。是无性不断善人。阐提人无者。是断善无佛。二人俱有者。俱是有性。此释违经。故涅槃上文云。如来佛性。则有二种一有。二无。乃至一阐提佛性亦尔。是则上从乎佛。下至阐提。皆有有无二性。无全无性）即知。无有无种性人折薪云。问。此当终教中义。何得引此耶。答。推本唯一真如。即是终教。今但证由习故有性尔今谓。会始归终。盖乃章之定格也。
    当知。此中就位前后。有无恒定不相由也。义苑云。据位结三乘有无兼之五性。言不相由者。斥前愚位前后相由之难也。复古云。位之前后。性之有无。理常自定。各不相由也。
    二约终教。即就真如性中立种姓故。则遍一切众生。皆悉有性义苑云。此教就真如立种姓者。良以。真如不守自性随缘动转之处。便为物性。故经云。真如一法界。一泯未□存。能随染净缘。遂分十法界。（义含通圆。今在终教）复古云。良以。真如随缘成种种味。故言。法身流转五道。名曰众生。论曰。真如内熏力故。能令众生厌生死苦。乐求涅槃。真如熏无明。成净用等。要问曰。若依三乘终教。则一切有情众生。皆悉成佛。由他圣智显本有佛性及行性故。除其草木。故曰遍有情皆悉有性也。孔目曰。佛性者。诸佛所师。所谓法也。真如平等。犹如虚空。于诸凡圣。无有限碍。名为佛性。
    故智论云。白石有银性。黄石有金性。水是湿性。火是热性。一切众生。有涅槃性。以一切妄识无不可归自真性故义苑云。引证也。于中白石下是能喻物之别性。一切众生下是所喻法。众生之本性也（今谓。约能所喻非矣。谕直指法。）言黄白石者。金银之□也。一切妄识者。本识之。生灭也净影远云。（起信义疏）言法性者。此之真有自体名法。恒沙佛法满足义故。非改名性。理体常故。大智论云。白石银性。黄石金性（集成记云。智论三十六云。法性名为本分种。如黄石中有金性。白石中有银性。如是一切世间法中。皆有涅槃性。诸佛贤圣。以智慧方便持戒禅定。教化引导。令得是涅槃。法性事理可知。今捡。现本第三十二正有此文）水是湿性。火是热性。（第三十一云。复次一切诸法性有二种。一者总性。二者别性。总性者。无常苦空无我。无生灭。无来无去。无入无出等。别性者。如火热性。水湿性。心为识性）一切众生有涅槃性。论言一切世间法中。既通三世间而作语。今意别在众生世间。故改易耳。又第三十二云。譬如一切色法皆有空分。诸法中皆有涅槃性。是名法性。若得证时。如法性则是实际。实际者即是涅槃）故言法性。（大乘义章云。若言般若不说佛性者。经说佛性。亦名般若波罗蜜。亦名第一义空。又大品中宣说真如实际法性龙树释言。法名涅槃。不戏论法。性名本分。犹如黄石金性。白石银性。一切众生有涅槃性此与佛性有何差别。而言不说。此意所谓。设随性相。佛性法性。分二别而体无差别）今详。大师引证有明凭据。故依智论云。存非情数中。名为法性。依宝性论云。在有情数中。名为佛性。（俱终终教）是故贤首和尚起信义记。只曰论云。后迨宗密注疏。私改易称智论。（亦圆觉疏云。法界性与如来藏。体同义别。在有情数中。名如来藏。在非情数中。名法界性。如智论明佛性法性之异。摄其二义之别。归于一体之同。方显究竟圆实。准此。圭山克约圆教。尚存此义。谬之甚矣。然折薪云。吾宗若真如法性等名。通一切法。遍于染净。通情非情。若一心如来藏佛性等。唯在有情。诸祖皆云智论云等。天台谓智论本无此文。然智论实无此文。今云何通。清凉圭山皆云。纂灵记说。贤首于文明年中。亲问日照三藏。凡所引文。多云智度论说。而金錍中亦云如有人引智度论云等。如是则知。然师亦知贤首闻日照所说。理无疑也。又愿庵熹评。金錍云。此副妙乐云文义四句。无文有义。智者用之。妙乐若是。金錍必非也。清凉疏钞云。皆问日照三藏。乃西域相传耳。而纂灵记及刊定记。皆言智度论说。又智论慧影疏云。龙树遂造千余卷论。以释。此论但什法师。以秦人好简。裁而略之。十分取一。得此百卷。故知。梵本恐应有此文耳。竹庵朋之。今谓。以藏和尚所据的出净影章疏。隋朝远师既在千三藏之前。明知清凉误矣。又长水云。智论下引证。今则一往随名定义。故有斯文。若知三名一体。情与非情。俱佛性也。只是真如一法。随相异名。既名随相异。则法性语通。佛性语局也。以佛亦即是法。以法未即是佛。由此佛性法性。同而不同。应知。名虽有异。其体元同。更有会通。恐繁不录。然复古云。此在无情数中。即诸法自性也。在有情数中。名涅槃性。涅槃即所证佛性也。论文甚明。或谓。今学者遍执论文。□无此义者。误矣。四明斥云。藏师虽用圆名。而成别义。何者。彼云。真如随缘。作一切法。而真如体性。常不变。却谬引释论云。无情唯有法性。而无佛性。此则名虽在圆。而义成别。又云。终教虽立随缘不变。而云在有情得名佛性。在无情但名法性。不名佛性。既分二派。徒云不变。正是变也。既违金錍。那名圆理。乃至广破如教行录。今谓。礼公错认圭峰所改注疏。谓为藏师。谁名圆理。既约终教。虽成别义。何妨之有。况释论等。已有所凭。且言无情不名佛性。但约名而分异。□就体论。同而无差。谓。法性即佛性也。故孔目云。其性平等。犹如虚空。于诸凡圣。无所限碍。名为佛性。既无限碍。偏云佛性者。据觉时语。今对声闻淳限人。说有其佛性。为彼先向无余。不求作佛。今回声闻。□堪作佛。故说佛性。教兴如此。佛性义者。当三乘义。定知。此破徒致劳耳）清凉疏云。问。法性身土为别不别。答。经论异说。略有十种。一依佛地论。唯以清净法界而为法身。亦以法性而为其土。（依论正立）性虽一味。随身土相而分二别。（论自。解妨。谓。与身为性名法性身。与土为性名法性土。）智论云。在有情数中名为佛性。在非情数中名为法性。假说能所。而实无差。（为论引证佛者是觉人。有灵知之觉。今第一义空。与之为性。故名佛性。非情无觉。但持自体。得称为法。今真性与之为性。故名法性）唯识云。虽此身土体无差别。而属佛法。性相异故（基疏云。以佛义是相。谓。有为功德法所依故。众德聚义故。二身自体故。法是性义。功德自性故。能持自性故。诸法自性故。体为土义为身。及义林章云。以义相为身。以体性为土。以觉相为身。以法性为土。但依一如差别义说）谓。法性属佛。为法性身。法性属法。为法性土。性随相异故。云尔也。（基公意云。属佛是相。属法是性。直语所依名土故。云体为土。义以能依名所依。为法性身。故云相义为身。今疏意少异。谓。佛有觉义故。名属佛。土无觉义。但持自性故。名属法。性随相异者。身土约相则有二差。随所依性。则无差别。今以无差之性。随有差之相故。云性随相异也）二或唯大智而为法身。所证真如为法性土。无性摄论云。无垢无挂碍智为法身故。三亦智亦如而为法身。梁摄论及金光明皆云。唯如如及如如智独存名法身故。此则身含如智。土则唯如。四境智双泯而为法身。乃至。八通收报化色相功德。无不皆是法身收。此上犹通诸大乘教。（演义云。上之八门。不出事理无碍实教之宗。故通诸大乘。即同教一乘义也。故此下二方是事事无碍法界。别教一乘宗也）九通摄三种世间。皆为一大法身。具十佛故。土亦如之。此唯华严。十总前九义。为一总句。是谓如来无碍身土（准此。贤乎总依智度宝性二论故。但云论。而刊定清凉圭山。直称智论。因是^2□溪破无此说。然清凉既云大乘终教之宗。金錍云。何以非圆理。逼切责之耶。若由彼云通同教一乘。以为征逐者。能同可尔。今据所同。故佛地唯识随相分身土别。是素权说。虽不契圆。岂为难哉。倘斥观师执一佛界灵知真性。以心为总。三生佛属事。九界尚阙性德。木石不具佛性。以论三因俱遍之义。则明。非关此文约终教立）金刚錍云。仆曾闻。人引大智度论云。真如在无情中。但名法性。在有情内。方名佛性。仁何故立佛性之名（释文云。然其所宗真如。分为两派。不能无疑。此正据贤首清凉妄引大论等。柏庭义解云。以其师承之说故。不能无惑。而再咨之也。此岂非正斥清凉承之于师。云尔。其文本出起信疏释归敬三宝之文云云。然则文出于其师。又言本于今家所承之智论。其固执也宜矣。若以佛性法性为一。则不应分情无情异。若以为异。则无情果不可名佛性耶。今谓。荆溪但斥清凉者。其破可然。若依观首。则文在宝性智论。而义约终教。如何一律而混。强云师承耶）余曰。亲曾委读。细检论文。都无此说。或恐谬引章疏之言。世共传之（善月解云。乃分二意。先折其无文。则曰亲曾委读等。然大论百卷之文。既无此说。或谬引他家章疏之言。世共以论文传之耳。若直谓无文。亦未足折其异论。茍有其义。何必求文。今谓。噫。由清凉圭山师承独称智论。遂令荆溪劳之。委细读诵寻检百卷之论。何也。今依宝性智论其说彰灼。请勿诬焉）泛为通之。此乃迷名而不知义。法名不觉。佛名为觉。众生虽本有不觉之理。而未曾有觉不觉智。故且分之。令觉不觉。岂觉不觉。不觉犹不觉耶。反谓所觉离能觉耶。（义解云。次泛通其名义。以示无方之说。则曰泛为通之。然彼以有情名佛性等者。盖见有大经之文佛名为觉。法名不觉。遂谓觉即有情。不觉即无情。因托大论以行其说。所谓迷名而不知义也。殊不知。彼文乃一往暂分之义。所以法名不觉者。以三义故。一者从性。则理非能所。体绝觉知。故名不觉二者从迷。即文所谓众生虽本有不觉之理。是也。三者形夺。盖法即真如之性。佛是觉智之修。以修夺性故。一往得不觉之名。不可二皆名觉故。佛名为觉。反上可知。故曰故且分之。意令众生以能觉之智觉不觉之理。既觉不觉。则不觉全觉。岂此不觉。犹守迷而不觉。抑谓所觉离能觉邪。茍不离者。不觉即觉矣。一往乍分。终归一致。非谓以觉不觉分情无情也。释文云。佛性法性真如等名。□是圆诠。名异体一也。可谓其迷名不知义欤。法名不觉。即本觉之理。佛名为觉。即始觉之智。智为能觉。理为所觉。而此本觉谁人不具。何法不然。但由迷情流转。无真不俗。失于圆闻。一向不觉。条然相乖。由佛说故。此性可修。佛若不说众生不知故。一往分之。令其以能觉之智觉所觉之理。既能觉所觉。能所相即。修性一如。不觉即觉。觉即不觉。佛性法性。不可隔异也。今谓。此乃专就圆理会通名义。然清凉尚言。假说能所。而实无差。佛地唯识。所谓体性是一。义相分异。又云。大乘实教宗。谓。终教是也。况藏和尚乎。呜呼。不自晓彼所建之旨。妄诬罔他之咎。归乎谁欤）乃至广攻。（嗟乎怪哉。千百年间。莫或正之。命乎运矣乎。将乏人也欤）余察。錍主错认谓起信疏据圆证释耳。特不知彼约终教谈（三乘权教台宗别理）若将圆理反拒终别。犹奏金石以破蟋蟀之鸣。无乃可哉。余不俟辨。可知也。
    如经说言。众生亦尔。悉皆有心。凡有心者。定当得成阿耨菩提。以是义故。我常宣说。一切众生。悉有佛性文在第二十七（师子吼品）云。譬如有人。家有乳酪。有人问言。汝有酥耶。答言我有酥。实非酥。以巧方便。定当得故。故言有酥。众生亦尔义苑云。良以。众生包性德而为体。揽智海以为源。是以凡有心者。必当作佛（终圆莫辨太通漫矣）今解。此文若约圆教。一切唯心。心外无法。全色是心。是以洞见法界。生佛依正。一尘一念。无非法界。果上融通。□由众生因中本具。因果不二。融三世间。故经说云。众生佛性。犹如虚空。今既此中义约终教。即是权教。缘了不遍局在有情。由经带权。色心不即。于情无情。分为两派。如净影云。能知性者。谓。真识心。以此真心觉知性故。与无明合。便起妄知。远离无明。便为正智。若无真心觉知性者。终无妄知。亦无正知。如草木等。皆智性故。无有梦知。亦无悟知。此能知性。局在众生。不通非情。故经说言。为非佛性。说于佛性。非佛性者。所谓一切墙壁瓦石。又经说言。凡有心者。悉是佛性。此等皆是能知性也。所知性者。谓。如法性实际实相法界等。如经中说。第一义空名为化性。或言中道名为佛性。如是等言。是所知性也。此所知性。该通内外。故经说言。佛性如空。遍一切处（今谓。此等正当今家终教之义。然清凉执谓圆义。故彼疏云。若以第一义空为佛性者。唯是正因。而非了因。但为了因所了。若以智慧为佛性者。即是了因。钞云。然涅槃云。佛性者。名第一义空。第一义空名为智慧。此二不二。以为佛性。然第一义空。是佛性性。名为智慧。即佛性相。第一义空。不在智慧。但名法性。由在智慧故。名佛性。以性从相。则唯众生得有佛性。有智慧故。墙壁瓦砾。无有智慧。有无佛性。若以相从性。第一义空。无所不在。则墙壁等。皆是第一义空。云何非性。故论云。故色性即智性故等。明体本均。今分性相故。分二义。疏结正义云。今此经宗。宗于法性故。以法性而为佛性。则非内非外。随物迷悟。强说升沈。以无障碍法界为宗。则法性即佛性。知一切法即心自性。若以心性为佛性者。无法非心性。则不隔内外。然迷一性而变成外。外既唯心。何有非佛。所变无实故。说墙壁言无佛性。以性该相。无非性矣。如烟因火。烟即是火。而烟郁火。依性起相。相翳于性。而相即性。如水成波。波即是水。境因心变。境不异心。心若有性。境宁非有。况心与境。皆即真性。真性不二。心境岂乖。若以性从相。不妨内外。若以外境而例于心。令有觉知。修行作佛。即是邪见外道之法。故须常照不即不离不一不异。无所惑矣。问无障碍宗。法性即佛性。真性不二。心境相即者。应是圆解。岂属终教。答。清凉释中。虽言性相相从不二。但有即名即义不成。何以知者。彼云。知即心体。灵知真心。异乎木石者。通能所证也。了别即非真知。瞥起亦非真知心体离念。知之一字。众妙之门。亦是水南之言。以此明知。弃妄心外。别立灵知真心。为究竟谈。果是九界永阙性德。才知正因遍。而不知缘了周遍。将以何可为圆欤。盖是学得荷泽知解。来底之大患也。哀哉）又云。问。法佛之性。本有法体（本有法体。与彼法佛。体无增减。唯有隐显净秽为异。如矿中金与出□。体无多少。亦如冻水与消融时。体无增减）有相云何。如妄想心。虽未对缘现起烦恼。体是一切过恒沙等诸烦恼性。真心如是。虽未从缘现成诸德。体是一切三昧智慧等一切德性。是诸德性。同体缘集。不离不即。不异不脱（问。本有法体。即论性恶性善。与圆性具。有何别耶。答。详此释意谓。性有生死。名为染性。性在涅槃。名为净性。此二约缘。就实论性。性外无缘可随变动。以不变故。古今一味。名为非染净性。体谓真如性。相谓真如中具过恒沙功德法。以此准知。虽言性德。然妄心只云烦恼性。而独于真心云诸德性同体等。故只知性具善也。不知性具恶。性恶融通故。有言无旨。即义不成。岂称圆理。清凉又云。然心是总相。悟之名佛。成净缘起。迷作众生。成染缘起。缘起虽有染净。心体不殊。心佛与众生。体性皆无尽。以妄体本真故。亦无尽。是以如来不断性恶亦犹阐提不断性善者。皆亦此也。圭山长水亦作此计。执为圆谈。宜矣）此等释义。皆当终教。台家山外（孤山显性录。及从义纂要。寓言记等）亦据金錍云只是一一有情。心遍性遍。心具性具。凡圣因果。依正摄尽之文。不许独头之色具三千义。若就圆理。生佛依正。一念具足。一尘不亏。直下现成。本来同体。只据众生惑于知见。妄自分别。所以色心派分。依正角立。分情非情。此乃众生情想。诚非佛性有殊。佛祖正要就迷点示众生。所以多约有情之心。示佛性遍。又欲从于近要。成内观义故。且约惟心而说。山外不达此义。但见一文一义约心论遍。便谓。不应言独头依报自三千性也。思之。
    问。如有难云。若诸有心。悉当得菩提者。佛亦有心。亦应当得。若言佛虽有心。更非当得。是则无性众生。虽是有心。亦非当得义苑云。有心相涉难也。若诸下。将众生有心当得。难佛有心亦然。若言下。将佛有心非得。难众生有心亦然今谓。前始教中。会涅槃文（凡有心者。悉皆当得菩提。一切众生。悉有佛性）云。据理性及行性中少分一切（枢要依佛地论云。就真如法身佛性。或就少分一切有情）无性有情。现无涅槃法故。不名佛性。由之就位前后。有无恒定。如前段通。今乘彼便故。设此问。一切当得。例已得佛。更应当得。反言已得更非当得。例已无性。应非当有。钓锁例难意可知也。
    答。经中已自为简滥故。但云众生有心。不云佛也。以处处受生名众生故。不同佛也义苑云。此之料拣。意谓。佛心成道。更不再成。但论众生有心。使其修成。焉得混佛而伸难欤（此解只得答例佛难。而不能通例无性难也）今解。涅槃经中。凡有可滥。皆已自简。但云众生。不简无性。以不云佛故。除佛一人。何以知者。有性无性。总名众生。以处处受生故。佛虽有心。无有生死。故不同也。故天台曰。中阿含（第三十四）云。劫初。光音天下生世间。无男女尊卑。众共生世。故言众生。此据最初也。若揽众阴而有。假名众生（大品经云。无有法可名众生。但假名故。法鼓经云。一切法和合施设。名为众生。十二门疏云。六大五蕴。积成众生故。云众生。起信记云。诸识生灭相集而生故名众生。智论云。萨埵名成众生。或名大心。唯识基疏云。梵云萨埵。此言有情。有情识故。今谈众生有此情识故名有情。无别能有。或假者能有此情识故。亦名有情。又情者性也。有此性故。又情者。爱也。能有爱生故。下文云。若无本识。复依何法。建立有情。有情之体。即是本识。言众生者。不善理也。卉木众生。亦应尔故。是初教义）此据一期受报也。若言处处受生故名众生者（旧华严云。不转爱天。于转一切众生处处受生法门。而得自在。探玄云。第四禅果实天有八。五不转爱者。自留惑故。转他众生之爱。令他灭惑不于三界处生。般若灯论曰。谓有情者。数数生故。名为众生。此上是通大乘实教之义也）此据业力五道流转也（妙乐云。新译恐滥。称为有情。虽简无情。三义都失）折薪云。处处受生者。即胎卵湿化（集成引地论云。依止差别。即胎卵湿化也。晓法师曰。变易生者。众皆化生）是受生之处故。云处处。虽二种生死不同。界内界外之别。然不离四生中摄。虽等觉圣人。尚有补处一生在。亦是无有生死摄。唯佛一人。生相皆释。今云众生。义该九界。唯除一人也。若龙树释论云。众为四衍众。生为四种生。此单解二字。通摄十界。又梵云仆逋善那。此云众生。即五蕴和合众中故。云众生。此通凡圣。但假实为异。或云。法身流转五道。名曰众生。唯局于凡。今实唯拣佛一人。自等觉已还。皆此众生摄也（今谓。此依终教。故起信云。一切众生不名为觉。记云。即金刚已还一切众生。未离无始无明之念。故不得觉名。又不增不减经云。众生界不异法身。法身不异众生界。即此法身过于恒沙。无边烦恼藏所缠。从无始来。生死趣中。往来生死。名为众生。乃至即此法身。离一切使缠。名为如来等。亦此也。若约融摄。则亦通于佛。故无差别论疏云。以佛菩萨是众生数故。不异法身者。会末归本故。法身不异众生者。摄本从末故。如探玄云。佛是大心众生。又瑜伽宗所谓愚童有识菩提萨埵。即凡夫二乘。及无上纯白净妙众生本性不思议心。皆准思之）。
    问。若并有性。如何建立五种姓中无性者耶义苑云。蹑前一切众生皆有佛性。而难五性之殊也复古云。性若并有。经论云何建立无性今解。前始教中。就一不定性而难五性之殊。今因五性并有性。而难一无性。故与前别也（义苑未稳。准答中知）。
    答。论自有释故。宝性论云。向说阐提无涅槃性。不入涅槃者。此义云何。为欲示现谤大乘因故。此明何义。为欲回转诽谤大乘心。依无量时故。作是说。以彼实有清净性故文在第三卷一切众生有如来藏品。全如章引。次文云。不得说言彼当毕竟无清净性义苑云。向说下（论中自问）难无性。为欲下答无性。此明下征所以。为欲下释成正意。以彼等者。结答上文。未乖有情也复古云。毁谤大乘。是地狱因。为转此心令不生谤故。约长时不得成佛。非谓永无清净佛性。
    又佛性论云。问曰。若尔云何佛说众生不住于性。永无般涅槃耶。答曰。若僧背大乘者。此法是一阐提因。为令众生舍此法故。若随一阐提因。于长夜时。轮转不灭。以是义故。经作此说。若依道理。一切众生。皆悉本有。清净佛性。若不得般涅槃者。无有是处。是故佛性决定本有。离有离无故义苑云。此问但是蹑前实有清净佛性而起（今谓。不然。章主既解云。此论前文。广破无性。乃至末云。三者失同外道。此过由汝邪执无性义生。故起此问也）若尔者牒前。云何下难前。可知（前论云。破小乘执者。佛为小乘人。说有众生不住于性。永不般涅槃。故于此生疑。起不信心。所以生疑者。由佛说故。若依毗昙萨婆多等诸部说者。则一切众生无有性得佛性。但有修得佛性。所以然者。如经说有众生不住于性。永无般涅槃故。又阿含说佛十力中。性力所照众生境界。有种种性。乃至□妙等界不同故。称性力。一切众生有性无性异故。有佛性者。则修种种妙行。无佛性者。则起种种业恶。是故学小乘人。见此二说皆有道理。故起疑心）若僧下示谤法之过。乃贬斥之谈也。御物之意。若依下显了之说。称实同归。言离有离无者。谓。佛性中道。体离过非。相非生灭耳（彼论云。小乘诸部。解执不同。若依分别部说。一切凡圣众生。并以空为其本。皆从空出故。空是佛性。佛性者即大涅槃。若萨婆多等说。则不信皆有佛性。各偏一执。故不相信。今则本有。离有空也）折薪云。此宝性佛性二论。同据如来藏经故。所说多同也。
    解云又此论前文广破无性。乃至末云。三者失同外道有本定有。无本定无。有不可灭。无不可生。此等过失。由汝邪执无性义生。乃至广说言前文广破无性者。检彼论文。初明有佛性者问（分别部及大乘性宗）执无性者答（萨婆多及法相大乘）次有问（空性二宗）答（有相二宗。瑜伽显扬。并有问答）第三四五。各但有问（空性两宗）略无有答（瑜伽显扬。具有问答）第六有问（有相二宗返问难答。瑜伽显扬亦有六答）皆如前引。今指彼文。故云前文广破等也。次言乃至末者。即论次文云（彼分别部。及兼性宗。更难无性。出三过失。然今章略初二失。故云乃至末等）又若汝谓无佛性是定无者。如火定热性。不可转为水冷性。佛性亦尔。有无应定。皆不可转。或不可转者。汝立此定。为由因故定。不由因故定。若由因故定。此定不成失。何以故。本时未是定。由因方定故。若说不由因而定者。则无穷过失。是故我说此性亦复不定。不由因故。是义应成。如汝说定等。共无因二者不平等过失。如人谓石女生两儿。一白。一黑。亦如兔有两角。一利。一钝。若人不由因说。此不平等义。亦应得成。如汝所说。此若不成。汝亦不立。三者言乃至广说者。引前文了。却指先所引论后段文。恐重沓故。云乃至广说。折薪云。夫实教所说佛性者。顺因缘门。非偏在有。非偏在应（复古亦同）故知。二部所执有无诤论。共不应道理故。破小乘品最末后总结云。是故佛性定本有。离有离无故。今章欲宝性论一道明义故。先引后段。解云下却是前文故也问。鞠彼论文。小宗两部。生疑不信。互执诤论。何以为实教义。故权实论（唐开善寺法宝造）云。或信世亲菩萨破无性之说。谓瑜伽为邪执。或信慈氏菩萨破有性之论。谓佛性非真译。不知佛性论破有部等无。瑜伽论破分别部有。非是世亲菩萨指瑜伽为邪执。慈氏菩萨斥涅槃之佛性。岂是实乘耶。答。良以有部相宗共立无性。空部性宗许皆有性。随其所应小大兼含。何以知者。既有论云得大乘性竟。后应更失。憎背大乘。是阐提因。本有清净性等故。岂唯小乘立破。故要问曰。佛性论初约小乘及回心初教说。若后破执成正义则是终教。
    问。前始教中。决定说有无性众生。此终教中并皆有性。云何会通义苑云。权实有无。极相违故。成斯问也。复古云。始终二教。各有所依之经。二义差别。如何和会。
    答。亦论自有释故。佛性论第二卷云。何故复有经说阐提众生决定无般涅槃性。若尔二经便自相违。会此二说。一了。一不了故。不相违义苑云。何故下（论何故二字无）尚同前问。一了下方是答辞。言复有经说者。深密等经（今谓。如涅槃经说毕竟死者。及前所引佛说。众生不住于性。永无般涅槃）备分五性。第五决无佛性也。有乖涅槃皆有（今谓。论依如来藏经。彼云。故经中说。一阐提人。堕邪定聚。有二种身。一本性法身。二随意身。佛日慧光。照此二身。法身者。即真如理。随意身者。即从如理起佛光明。为怜愍阐提。阐提二身者。一为令法身得生。二为令加行得长。修菩提行。又宝性论云。华严性起中言。次有乃至邪定聚等。众生身中皆有如来日轮光照故。作彼众生利益。作未来因。善根增长诸白法故。无差别疏解云。此亦论中自引华严。成立真如为佛性起行之因。是故一切众生恶有佛性也）故云二经自相违。究其答意。了则称性故。皆有心。不了则熏成种姓故。或有或无（论次文云。言有性者。是名了说。言无性者。是不了说。故佛说。若不信乐大乘。名一阐提。欲充舍离一阐提心故。住阐提时。决无解脱。若有众生有自性清净永不得解脱者。无有是处。故佛观一切众生。有自性故。后时决得清净法身）复古云。此论主宗一性。故作此问。意在释通。了者。终教所依之经。说一切皆有清净佛性者。了义说也。不了者。始教所依之典。言有无性者。是权施不了说也。是故如来所说不相也。
    解云。若小乘中。但佛一人有佛性。余一切人皆不说有。若三乘始教中。以渐异小乘故。说多人有性。犹未全异彼。故许一分无性。是故论中判为权施不了说也义苑云。解论中不了之所以。故形对小乘。明其益物渐次。言一人有性。则属于小。许多人有性。则当于权。权故不了。了则齐成岂有二经之相违耶。
    问若依终教。一切众生。皆当作佛。即众生虽多必有终尽。若如是者。最后成佛。即无所化。所化无故。利他行阙。行阙成佛。不应道理。又诸佛利他功德。有断尽故。
    义苑云（问若依下）蹑前皆成佛道。以疑生界尽期（义如下）蹑前问中终尽之辞。便疑后佛无机。故云即无所化也（所化无下）蹑无所化。疑乏悲门。既乏大悲。岂成佛道。纵尔言成。亦非其理也（宋本章文。有何以故佛心者大慈悲故十字）佛心者大慈何以故。悲故（今谓。义苑开作别科。恐不可稳。以起信疏云三难故。折薪亦非）又诸下大圣因于众生。而起大悲。因于大悲。而成菩提。今既无生。利他之德。有其断尽集成云。问。若下七据权进退难三。初生界有尽问。于中自有三问。故起信疏曰。如是三难。若为得通。如其下。二生界无尽问。依如下。无性善成问复古云。生界虽多。而皆有性。终竟有尽。若如下。立理进难。若许俱成。二利行中利他为上。生总成佛。则无他可利。无他可利。则无妙行。无行而成。理不应故。又诸佛如来利他功德。无有断尽。生界若尽。则断尽矣今解。此三问难。□依佛地论而起。其初难者。彼言。诸有情界。无有一切尽灭度时。由法尔故。无始时来。一切有情。有五种性。如余经论广说其相分别建立。前四种姓。虽无时限。然有毕竟得灭度期。诸佛慈悲。巧方便故。第五种姓。无有出世功德因故。毕竟无有得灭度期。诸佛但可为彼方便。示现神通。说离恶趣生善趣法。彼虽依教得生善趣。必还退下。如是展转。穷未来际。不能令其毕竟灭度。虽余经中。宣说一切有情之类。皆有佛性。皆当作佛。然就真如法身佛性。或就少分一切有情。方便而说。为令不定种性有情。决定速趣无上菩提果故。明知。初难因之得起也。第二难者。彼文亦云。于一切行。成就大觉者。显示世尊入种种行殊胜功德。谓。随所化有情所宜。现同类身令彼入故。穷生死际。常现起作一切有情利益。穷未来际。无有尽期等故。成次难也。第三难者。彼文又云。受用变化二身功德。虽性无常。无断尽故。无尽究竟。一切如来。本发弘愿。为有情故。求大菩提。若诸有情尽得灭度。尔时诸佛有为功德。何不断灭。诸有情界。无有一切尽灭度时故。诸佛利乐有情功德。无有断尽。蹑之架前。作第三难验文可见。
    如其一切尽当作佛。而言众生无终尽者。即为自语相违过失。以无终尽者。永不成佛故。又如一佛度无量人。于众生界有损以不。若有渐损。必有终尽。有损无尽。不应理故。若无损者。则无灭度。有灭无损。不应理故义苑云。牒前尽成。结属相违。是故若言众生毕竟无尽者。则违一切众生尽成之语（如说我母即是石女。自语相违）若但众生界无终尽者。又永不成佛故。又如下。诸佛度生。损与不损。非理难也。总标度生。若有下。开有无两关而难。初难有损非理。若无下难无损灭度非理复古云。众生总许作佛。而云无尽。则自相违也。又如下问生界损不损否。若有损。云何有损。而云无尽。不成理故今解。又如下。此据文殊般若而成斯问。准下答中。其义可知。
    依如是等道理。佛地论等。由此建立无性有情。离上诸过。此义云何义苑云。指上六重难端。是以论主欲遣斯过故。立一无性有情。长守生界。未知此义还肆教宗否。故云此义云何复古云。依上诸义。佛地瑜伽等（庄严论等）论。立无性者。其义善成广钞云。三分半众生。决不成佛。名不减。始末而言。具佛性者。久近之间。皆得成佛。名佛界。无姓之人。毕竟不出生死。名生界。趣寂种姓。久近之间。皆入寂故。非生界非佛界。是故生界佛界。不增不减。故离上过。善成立矣。此亦若为可得通耶。
　　答。若谓众生由有性故。□全成佛。说有尽者。是则便于众生界中。起于减见。众生既减。佛界必增。故于佛界。便起增见。如是增减。非是正见义苑云。答前初难生界有尽也。良以。众生成佛。性离有无。若乃情生增减。非为正难。故结云非正见。故圆觉云。以轮回心而辨圆觉。彼圆觉性。即同轮回。故非正见复古云。若谓下牒难。是即下总非。既云增减。是外道说。故非正见起信疏云。此所设难。并由妄见众生界故。妄起此难。若尔汝于有性。既起减见。即于佛界。必起增见。此增减见。不离汝执。故非正见也。
    故不增不减经云。舍利弗。大邪见者。所谓见众生界增。见众生界减。乃至广说魏留支译。义苑云。证成非是正见。何以增减却属大邪见耶。良由此解不异断常故。云大邪见也问。依法相宗。于众生界有一分减。而无增义。谓。无性无有毕竟入涅槃者。若有定性入无余依。第八识尽。不堕众数（护法释云。彼能感生烦恼尽故。后有异熟无由更生。现苦所依。任运灭位。余有为法。既无所依。与彼苦依同时顿舍。显依真理无余涅槃）慧日论等会云。彼经约众生界理性而言。真如之理无增减故。又解彼云众生界不增减。而不说云众生不增减。界言总说众生界际。非约众生而说。故不相违。岂非众生性无而相有耶。答。权情未亡。隔执莫息。十行品说。于众生数。心无所著。不离多众生。着一众生。不增众生界。不损众生界。不尽众生界。不长众生界。不虚众生界。不二众生界。何以故。菩萨深解。众生界如法界。众生界法界无有二。无二法中。无增无减。无所依倚。不作二相。探玄具作二释。一约相释。寄始教显。二就实释。正约终教。谓。众生界者。是如来藏也。以性通相融故。得事随理而无碍。谓。事已同理。同真理不失事。现事相而即真。是故无二。故不增不减经云。众生界无二无别。即此法身。以惑污故。流转五道。名为众生。又云。法身即众生。众生即法身。法身众生。义一名异。又云。若有言众生界法界有二有别者。我说彼人名一阐提也。今章云乃至广说。意而防之。审焉。
    设避此见。故立一分无性有情。为不减者。彼终不能离增减见。何以故。彼见于诸有性者□成佛故。则便起于断见减见。诸无性者。不成佛故。即便起于常见增见。以彼不了众生界故义苑云。此下三科。皆答损与不损非理难。设避下纵宝性论立无性有情。以离增减之见（今谓不稳）既无增减。即遣有损无损非理之难。彼终下夺破宝性。据实返答。何以故者征。其实性权立之因。以彼下释成过失。以彼下正出称实返答之义。乃了则离见也（今谓。纵夺宝性等者。此皆谬矣）今解。初牒彼救。故起信疏云。问。我所说义扶此经文。何者。若诸众生。悉皆有性。□当解脱。则众生有减。今立有此无性众生。常在世间故无增减。今牒彼救之计。故云设避等也。复古云。设避下是牒难。彼终下总非。何以下征释。有情俱成。则后不复有成佛者。则断见减见。无性不成。常在生界。是常见增见（折薪云。以不减为增。非加添为增也。）有如是见者。由不了生界也。
    是故经云。一切愚痴凡夫。不如实知一法办。不如实见一法界故。起邪见心。谓众生界增。众生界减义苑云。引证返答准知经云者。即不增减经连次之文也。上言乃至广说。在文可□。
    又文殊般若经。云假使一佛住世。若一劫若过一劫。如一佛世界。复有无量无边恒河沙诸佛。如是一一佛。若一劫。若过一劫。昼夜说法。心无暂息。各各度于无量恒河沙众生。皆入涅槃。而众生界。亦不增减。乃至十方诸佛世界。亦复如是。一一诸佛。说法教化。各度无量恒河沙众生。皆入涅槃。于众生界。亦不增不减。何以故。众生定相。不可得故折薪云。此经二译。一云。文殊师利所说般若波罗蜜经。唯有一卷。是僧伽波罗译。一本二卷。题中加摩诃字。曼陀罗仙译（亦名无相法印经。亦名大乘法印经）今引此初卷中文也。众生定相不可得故连次经。云是故众生界不增不减义苑云。答前后佛无化难也。初举一佛经时。复有下例余佛经时。说法下明诸佛以法度生。然虽动经时劫。说法度生。令诸众生皆入涅槃。而众生界未尝增减。何以故。了众生相即寂灭相故也。乃至下。上是举一佛例多佛。此是举多佛例一切。义不异前也（复古云。上约一方说。乃至下。例明十方也）何以故下。三科答自语相违难也（今谓。不然。此是经文自征释耳。岂得彼佛可通相违难耶）既言众生无有定实之相。则尽与无尽。体无有二。何相违之有乎（义苑分科。有所不稳）复古云。何故尔所时界。多佛度生。而不增减。众生既无定相。将何以增减。法身被染。故曰众生。从缘成立。性本自空。譬如虚空一切世界。若成若坏。常无增减（出现品文）以义从名。假名众生耳。故经（亦出现品）云。若成正觉。与不成正觉。亦无增减。何以故。菩提无相。无非相。无一。无种种。能成所成。皆无有相。复何增减（晋经云。若成未成。皆悉平等。菩提无性故。无增无减。一性无性）。
    义意言。说众生界犹如虚空。假使无量胜神通者。各无量劫飞行虚空。求空边际。终不可尽。非以不尽不名游行。非以游行令其得际。当知。此中道理亦尔。非以当得令其有终。非以无终说有无得。是故诸难无不通也详曰。义苑以义言说众生界之六字。皆属上句尾。故犹如下方云约喻以明也。复古更以犹如虚空四字。亦属上故。据出现品释之。如次上引。（今谓。二记未稳。违信疏故）折薪云。义言下喻况。此义吾祖举喻。非经文也。集成云。义言下二喻结成（今谓。此之两记为是。宋本但云义言。而无意字。例如孔目引楞伽云。七识境界。声闻等者。不能觉知。不如实知人无我故。以见阴界入法等故。义言若达人无我。则达法无我。七识则与如来藏同。今亦可准）起信疏云。当知。经意明一切众生一时成佛。众生界不增。佛界不减。故彼经云。众生即法身。法身即众生。众生法身。义一名异。解云。况众生界。如虚空界（折薪。集成。能得是义）设如一鸟飞于虚空。从西向东。迳百千年。终不得说东近而西远。何以故。以虚空无分齐故。亦不得云总不飞行。以功不虚故。（晋经性起品云。譬如鸟飞虚空。经百千年。所游行处。不可度量。未游行处。亦不可量。何以故。虚空无分齐故）当知。此中道理亦尔。大有灭度令有终。上下无终尽。有不灭度故。众生界甚深广大。唯是如来智所知境。不可辄以狂心限量斟酌。起增减见。既其无尽。是故三难无不能离今言义意言者。如佛地论云。此义意言。如来镜智等。此亦例知。然有人引梁摄论云。意识觉观思惟。名意言分别者。此解不然。以彼约加行意言观故。此乃所诠义。所以之意。探玄解鸟迹喻云。显义意者。如鸟行空。身过后迹处不可说。相状亦不可见。然有鸟行。不可言无。非以有鸟行故。令有迹相可取。非以无迹相故。总无鸟行。寻鸟求迹。迹不可得。问。如空中鸟。已行未行。及正行处。俱无有迹。岂可言下无所诠义。答。有所行空处故。有所诠义。小乘言教。显如言义。大乘言教。显离言义。若无鸟行。何以得知虚空无迹。故知鸟行能显无迹。非无能诠。所况可知。又佛意正在离言之义。就鸟得说。所说常离也此中应思。义苑云。虚空喻众生。胜神通者喻诸佛。飞空空不可尽。喻度尽生而众生界莫减。（复古云。飞行求空。喻说法度生也）非以下远离二相也复古云。非以当得成佛。令生界有尽。非以生界无尽。说有无性不成佛故。是故结成义宗。生界离尽不尽。诸难皆遣也问。前初难意。约相而起。何约性通耶。答。倘只就相。小教尚明。宁有斯疑。故俱舍（婆沙等说）云。三界无边如虚空。无量无边佛出于世。一一化度无数有情。令证无余般涅槃界。而不穷尽犹若虚空。盖如言之义。都无所有。而谓实有故。不能励心舍相求实。而谓佛智缘所执相故。谤佛也。如探玄云。小乘看此众生。唯是一聚五蕴实法（三界众相实无增减）初教唯识所现（俗有增减。真无增减）若约终教。□是如来藏缘起。举体即如。乃是众生故。众生即法身等。义一名异。不可一概而混矣。上来第一总答三难。别通初难。次下超通第三难。后还通第二难。随义便耳。
    又为成诸佛利他功德无断尽故。立有一分无性众生者。是则令彼诸佛但有变化利他功德。亦即断彼随他受用诸功德也。以无菩萨证诸地故义苑云。此下答前佛德有尽难。先纵宝性离过后夺返答。云是则者。指上宝性立无性有情承受佛化。资成佛德。虽权化之德。未圆真实之德耳。故次显云亦即断等。言以无下。出其无实德之义也折薪云。既前总通诸难。今但别责前所立以破之。然前四难。今别破前二难者。以后二难中。自语相违但遮救而已。损否违理。但立理以斥。皆总答中已通。唯前二难是所立义故。今反质破也（今谓。不然。此下别超通第三难。牒难返质。逐斥。义苑为第四难是也。又若意谓下。返通第二难。审焉）复古云。登地即见报身。今无登地之机故。断报身利他功德。以彼无性。但以人天。而成就之今解佛地论云。诸有情界。无有一切尽灭度时故。诸佛利乐有情功德。无有断尽。由法尔故。有五种性。又云。受用变化二功德。虽性无常。无断尽故。皆如前引。是则且纵化身之德。亦即返质云。谓他受用德应断尽故。何以故。佛地又云。如实义者。他受用。谓。诸如来。为令地上诸菩萨众。受大法乐。进修胜行。随宜而现。既是无性。无地上机。故未圆利他德也。
    又化用中。亦但有□断灭彼细。以无人得二乘无漏故。又今已后诸佛。无有一佛得说三乘等教。以无得圣机故。即断诸佛同体大慈也义苑云。非谓独无实德。抑亦据彼变化利他之德。尚不极成故云断灭彼细。何以故。以无一人得小乘果故（复古云。且凡夫二乘。见彼化佛。以彼无性。但是凡夫。即无二乘。变化利他。有□无细）又今下。若立无性有情。要离增减者。即无证圣之机。无机叩圣。圣即无谭。同体大悲。自兹而废（复古云。应但天乘梵乘。诸佛不说声闻等法。以无所化机故）或曰。上但问无生界则佛德有尽。今既答斯难。何以但广破佛性权立无性有情耶（今谓。问既不稳。答亦可知）答。若无性有情才破。实义方彰。便见生界之无尽。成彼佛德之无穷也。思之今解。佛地论曰。成所作智（增上缘力。击发镜智相应净识）令现三业化用。当知。四智能起作用。就强多分说平等智起受用身。成所作智起变化身。又云。地前大众。见变化身居。此秽土。为其说法。地上大众。见受用身居佛净土。又云。若为地上所现一分细相。摄受用身。若为地前所现一分□相化用。摄变化身。（此约地前地上。说为□细。今章只就地前。亦约凡圣。以分□细。故云化用中等）又云。前四种性虽无时限。然有毕竟得灭度期。第五种姓。毕竟无有得灭度期。诸佛但可为彼说离恶趣生善趣法。故今云但有□断彼细等。又云。佛善了知三乘有情。随彼堪能。调化方便。如实为说。令彼趣证无相法故。又云。谓。无种性无涅槃法。不乐涅槃。无有出世圣道种子。于证真如。有毕竟障。闻出世法。都不信受。毕竟不得三乘涅槃。非圣法器。暂时毕竟不生出世功德智影。如浊秽水不能发生月等影像。准此。有性终有灭度。但有无性。既非圣机。后佛与谁得说三乘圣道。又云。如来地中。平等性智相应无缘大慈。普于一切有情诸法无我真如平等性。转恒常现行。救度一切。故名大慈。既无得说三乘等教。岂不断彼同体之慈乎（上通第三难竟下却答第二难）。
    又若意谓悉有性故。必皆有尽。恐最后佛阙利他行故。立一分定无性者。然彼后佛。终于利他。行不圆满。以其所化无一有情得圣果故。但佛菩萨二利之中。利他为最。何有不令一人得圣。而于自身得成佛耶义苑云。又若下且按定权立无性后夺破云然彼下。弹权立无功。何者。原其利他之为他也。令其造诣终趣菩提。以此功勋庄严化主。今既生无胜进故。利他之行。全亏也。虽双修二行。既悲行为先。岂有无益物究竟之心。而成已之道果。是为不可也复古云。不能度一众生。令得圣果故。利他行阙。阙利他行。而自成佛耶今谓。义苑。复古。□云利他行全亏者。非此中意。何者。上第二难。乃言所化无故。利他全阙。今意不然。既立一分无性。诸佛方便成熟彼故。虽利他行而未全亏。但为不令生得圣果。是故终于最胜。行不圆满。而自取大觉。不应理也。
    又本皆发弘誓愿云。令诸众生悉得菩提。是故令得故。本愿不虚。而众生界。不可尽故。本愿不断。若不尔者。违本愿故。行愿虚故。尽行成佛。不应理故义苑云。又本下约本愿总标。是故下约度生不尽而顺释若不下返质非理。言弘愿者。四愿之一耳复古云。诸佛菩萨初始发心。即有此愿。由有此故。得成菩提。今皆无性。不能令得故。本愿虚也。有性俱成。生界尽故。本愿断也。若不下虚发度生之愿。无生证性。行愿虚矣。不能如实修行。而自成佛。理不应故今解。佛地云。如来功德。常无断尽。不应无益常住世间。本期度生求佛果故。由先所修大愿力故。能起一切智所变化利众生事。由先愿力所任持故。相好庄严。穷生死际。一切能作。明知。生界不尽故。愿行亦不断尽也。若不尔者。愿虚行尽而自成佛。岂应理耶。皆顺论斥。盖据共许极成之义。所以离过也（演义云。或师计云。一切如来。因地发愿。度尽众生。生界不尽。不取正觉。现见众生沈论九有。故知。诸佛未合有成。成则违誓。难云。若尔今十方世界。诸佛出现。何得言无。答云。皆是菩萨应成佛耳。此师之计。最为孟浪。谤无诸佛。理实难容。若尔云何通于违誓之义。古有多释。一云。本拟度生。未期成佛。积行淳着。行催自成。如拨火杖本欲烧草。不欲烧杖。拨草既多。任运烧尽。故三论师说。为不自在佛。不欲成佛。而自成故。有云。成佛若不化生。可违本誓。成竟亦化。岂违本誓。难云。化生之义。虽许得存。尽竟方成。其义何在。岂得不违。如实义者。诸佛皆有悲智二门。以大悲故。穷未来际。无成佛时故。菩萨阐提。不成佛也。以大智故。念念速成。又欲化尽诸众生界。自须速成。方能广化。不惧违誓尽竟成言。又了众生之本如故。化而无化。是则常成。亦常不成。亦常化生。而常无化。悲智自在。何局执耶）。
    是故虽欲避上诸失。建立无性。不谓彼过还堕此宗。是故无性。非为究竟了义也义苑云。避失成非也。谓。虽防六失无性功翻落权乘却为不了。故云还堕此宗。然此问既返覆。答亦盘回。有不次者。盖随义便故也复古云。此上诸过。是法相宗。立此以难性宗。故云不谓彼过。彼即性家也。还堕此宗。即相宗也。以能立过。设难之家为此。受难之家为彼也集成云。结过如复古。即不觉自毁之谓也今谓。此责前指上问。云佛地论等。由此建立无性有情。离上诸过。故云虽欲避等。其上诸过者。即上所谓佛性论等。广破无性。乃至失同外道。此等过失。由汝邪执无性义生。故始教中欲避上过。设三难等。以谓佛地由此建立无性。离上诸过。今云彼过者。即彼性论所破。有宗邪执无性义之失耳。非谓受难家也。还堕此宗者。谓。彼诸过不翅归于萨婆多等。抑汝相宗欲避诸失。还堕此有宗。非指设难之家。明法相教。立无性有（枢要立二量云。所说无性。决定应有。有无二性。随一摄故。如有性者。或圣所说故。如说有性。今违彼量云。所说无性。应非无性。离有离无随一摄故。如中道者。或了不了教随一摄故。如阿含等。且止傍论）决定非为究竟大乘了义之说也。
    问。夫论种姓。必是有为。如何此教约真如为性种姓耶义苑云。若云种姓必藉熏修。克彼真如。毕竟离相。焉得此宗以离相之真为种姓之有折薪云。以始教中就有为中立于种姓。在第八识。含藏种子。名持种依。方是种义分。既约真如以立。彼宗但为迷悟所依。无内熏力故。以此问也。清凉（夜摩偈赞疏。并演义）云。彼虽说真如为迷悟依。非即心境持种。以真如不变。不随于心变万境故。但是所迷耳。后还净时。非是摄相即真如故。但是所悟耳复古云。此亦有宗以事难理也。不达有为皆从真起故。有是问今解。问意谓。前始教中。本性种者。瑜伽云。六处殊胜相。梁摄论云。梨子耶中解性和合等。必是有为。如何今约终教。即就真如性中。立种性耶。然上来遍众生中。独就无性明佛性竟。而未辨性种之体故问也。
    答。以真如随缘。与染和合成本识时。即彼真中有本觉无漏内。熏众生为返流因。得为种性义苑云。良以。真如具有随缘不变二义。不变故体离起灭。随缘故内熏众生。为还源之本。故为佛种复古云。即起信云。心生灭者。依如来藏故。有生灭心。所谓不生灭。与生灭和合。非一非异。名为阿梨耶识也。即彼下论云。此识有二种义。一者觉义。二者不觉义。乃至即是如来平等法身。依此法身说名本觉。又曰。依法力熏习。如实修行。灭相续心相。显现法身。故为返流因。为性种性也。
    梁摄论说为梨耶中解性。起信论说梨耶二义中。本觉是也义苑云。或曰。摄论解性。前始教中。亦揽此为成圣之因。岂不权实相混耶。答。前据无始种子。此论本觉真熏。文同而义异也（未稳。前约会取莫殊）折薪云。问。前始教中。引此文立种性必具性习。约有为无常法中说。今何引此。立本识通不生灭之本觉耶。答。今文有二义。若今文特云摄论说为梨耶中解性者。意云。此即起信梨耶中之本觉。但梁论说为解性。约生灭识中以明尔。此约会取也。所以得知梁论唯生灭者。彼论云。此闻熏习。为与阿梨耶识同性。为不同性。乃至此闻熏习。即非本识。已成此识对治种子故。释曰。此闻熏功能。是本识对治。与本识不同。虽不同性。以不相离故。恒与俱起。若起信所明即非可坏。非不可坏。不唯生灭识也。二者如下引摄论。云多闻熏习。从最清净法界所流等。此本觉解性。即多闻熏成种性。在本识中。既从清净法界所流。即知。亦是真如内熏义也。自有纵夺。此是纵义复古云。梁论称解性。即是起信梨耶中本觉。二论共证也（楞伽心玄云。无始无明。与如来藏合。为习气海。亦闻熏与习海合。为一无漏因。梁论云。多闻熏习。与本识中解性和合。圣此为因是）。
    又彼论中。如来藏具足无漏。常熏众生。为净法因折薪云。此是义引。若四镜中云。二因熏习镜。谓。如实不空。乃至具足无漏。常熏众生。又真如熏习二义中云。自体相熏习者。从无始世来。具足无漏法。用熏习者。备有不思议业。作境界之性。依此二义。恒常熏习。以有熏习力故。能令众生厌生死苦。乐求涅槃等。
    又宝性论云。及彼真如性者。如六根聚经说。六根如是。从无始来。毕竟诸法体故。解云。以真如通一切法。今简去非情故。约六处众生数中。取彼毕竟真如理。以为性种性文在第四卷（如来藏品）论自举偈中第二句。引彼经也。义苑云。摄论解性。起信本觉。与如来藏。宝性真如。六根聚经毕竟法者。皆是真熏佛性之义。故此教中就真如谭于种姓也。解云下（复古云。章家示经义也。经取诸法中唯真如是不可破坏故。云究竟为体）处通十二。情与非情（经云六根。何须拣耶）今论种性故。局有情。拣退色境之处也。其内六处。以真理为体。故云约六处众生数中取彼毕竟耳。折薪云。吾宗若真如。法性等名。通一切法。若一心。如来藏。佛性等名。唯在有情（今谓。错认圭山谬解。而滥终圆。伤哉）今谓性约内六处。即在众生中也（更举智论。据纂灵记亲问日照之说。以会金錍之破。而清凉约三藏释之等。皆如前辨了）今文约以性从缘故。拣去无情也。如下圆教通依及正。通三世间。收一切等。约二性互融说之。若谓无情实有开觉性者。无情变情。此大邪见。今解。前始教中。显扬。瑜伽。以内六处中意处为殊胜故。赖耶解性。是属有为。梵云萨埵。是有故。有妄分别。亦云有情。若阿萨埵。是非有故。名义俱别。故中边论云。本识变似情者。谓。自他身五根性现。基疏云。即是五根众生数性。情即根是。名萨埵故。今终教中依宝性论。既以经云六根如是。又经云。即此法身。流转五道。名为众生。众生法身。义一名异（性虽一味随相有别）无差别疏云。宝性论中。自引华严。成立真如为佛性。起行之因。又起信中。真如内熏众生。令厌求等。涅槃云。第一义空名为智慧。密严经。如来清净藏。亦名无垢智。性起品。一切众生心中。有无师智无相智等。皆约真如本觉性德之智。为出世法作正因义（净影疏云。觉者解也。非是修习生用为解故名解也。斯乃异于木石等。神知之灵为解。又复对于无明闇故。名之为解是）又经示法身德。别分九喻。第八世界未成喻。喻法身种性德。在六处空聚未生芽故。如六根聚经说。无上依经亦有此文。□以真如为体。若瑜伽说。六处殊胜等。约有为性。不同此教。（此约真如一分德故。尚当终教）新华严（唐经第八回向品文）云。譬如真如遍一切身。又云。譬如真如性常觉悟。又云。譬如真如无有少分而能坏乱。令其少分非是觉悟。善根回向亦复如是。普令开悟一切诸法。其心无量。遍周法界。清凉疏云。如遍非情。则有少分非是觉悟。况经云佛性除于瓦石。以性从缘。则情非情异。为性亦殊（今谓。纵约终教。终教却为始教）如涅槃等若二性互融。则无非觉悟。既二性相即。缘复即性故。无少分非觉悟者。况心为总相。又融摄重重哉。今谓。观师虽既约圆云二性融等。而缘了不遍。灵知真心。不具九界性德。况心为总相。永失无差之旨。皆如前来已辨斥了。今依大师。正约实教。则金錍征破。功为唐捐。弗劳作气。而将自溃。于呼。后之袭虚者。请。勿怒臂拒辙。蛙见轻海。可不慎欤。
    此与瑜伽所说名同。但彼约始教。以理从事□相而说故。约事中明性种故。地持云。种性□相。我已略说。此之谓也持地。瑜伽□次文云。诸余实义。唯佛世尊。能决定知（瑜伽云究竟现见）既说□相。不明实义。实性论中。毕竟诸法体。为真如故。义苑云。指滥。为彼瑜伽亦明六处殊胜等。但彼下据教义拣。可准知也。
    宝性论中。约此终教。以事从理。深细而说故。就真如明性种性。是故佛性论云。自性清净心。名为道谛。又涅槃经云。佛性者。名第一义空。第一义空名为智慧。此等□就本觉性智。说为性种义苑云。宝性下定教。以事下显义。佛性下证成。言自性等者。正是以真如为佛种姓也。何以故。道是出世因故。此是无作四谛之道也（复古云。道谛即所修之道。皆从真流也）涅槃亦然。为第一义空。是中道理。名为智慧。是成佛种性。何以故。智慧有修发之相故。即同佛境界智也。此等下总结上义故。理为性种。其义极成矣清凉云。师子吼品（北经二十七）云。何为佛性（有六问中。一问体相）佛性者。名第一义空。第一义空名为智慧。所言空者。不见空（一切生死）与不空（涅槃）智者见空及与不空等。见一切空。不见不空。不名中道。中道者名为佛性。以是义故。佛性常恒。无有变易。无明覆故。令诸众生不能得见（荐福释云。然佛性有二。一性得。二修得。名第一义空。名为智慧者。即性得中道智慧觉性。如密严云。如来清净藏。亦名无垢智。华严无相智等。在于众生身中等。非是从缘智慧。名智慧也。从所言空下。明修得性。修得觉性。观第一义空。不见空与不空。离有无相。故从智者见空下。明见中道人。智者即佛菩萨也。下文云。一切诸法。皆是虚假。随其灭处。即是第一义空等。故知。第一义空。是不空如来藏。非空如来藏。诸佛菩萨。真俗双观。有无齐照故。名中道。又准下文云。佛性云何为空非空。第一义空故。以其常故。云何非空。非非空。能为善法。作种子故。准此不是空如来藏。上即荐福意。亦有深理。会玄云。荐福寺法宝大师疏释也）今正释者（与上少异）初即双标空智。以第一义之该通心境故。明即是智慧拣异瓦砾非情。从所言空者下。经自双释二义。所言空者。牒上第一义空。以空有双绝方名第一义空故。云不见空与不空。智者见空及与不空下。释上智慧（经文稍略。若具应云所言智慧者。能见于空及与不空故）此中者字。非是人也。只是牒词。此中言见。非约修见。但明性见。本有智性。能了空不空故。若无本智。谁知空不空耶。今以即智明空故。名第一义空。即空之智。方是常恒不生不灭（古德引下经二文。今观所引。正证是空如来藏义。云何非空已下。方证名为智慧义。空智相成。方为真佛性义。则知。二藏亦不相离）以佛性妄法不染故。名为空。具恒沙德故。名不空。要空诸妄。方显不空之德。故不相离。思之今谓。清凉只晓性具于善。而不达于理恶本具性得圆融故。修性隔而缘了狭矣。若约实教。犹自可也。吾恐彼为圆教。释之必矣（凉疏又云。若以第一义空。为佛性者。唯是正因。而非了因。但为了因所了。而非生因所生。演义云。此二不二。以为佛性。然第一义空。是佛性性。名为智慧。即佛性相。第一义空不在智慧。但名法性。由在智慧故。名佛性。以性从相。则唯众生得有佛性。有智慧故。墙壁瓦砾。无有智慧故。无佛性。若以相从性。第一义空。无处不在。则墙壁等。皆是第一义空。今谓。性相别论。虽云不二。但有即名。即义不成。故孔目云。若法性外。有修生者。缘起可增。非偏本有修生。如先屡辨）。
    其习种亦从真如所成故。摄论云。多闻熏习。从最清净法界所流等文在梁论第三。曰。出世最清净法界流出故。释曰。出七种苦谛。灭三种集谛故。名出世。谓。三无性真如。本无染污。后离三障垢故。名最清净。三乘道。从此法生故。名为界。是闻熏习从最清净法界流出故。不入本识性摄。此显法身为闻熏习因。（折薪。集成。□引十二部经。从最清净法界流出之文者。非今证成耳）义苑云。明习种亦真也。良以。非真流之行。无以证真。无有证真行不从真起故。此习种揽彼真成。多闻熏习者。具足三慧。谓。闻思修也。此三慧由真熏有力。方发慧行故。云清净法界所流等。首楞严云。从闻思修入三摩地。依而证入也。今如上已引心玄义。
    又起信中以真如体相二大为内熏因。真如用大为外熏缘。以与无明染法合故。是故三大内外说熏。以熏力故。无明尽时。冥合不二。唯一真如也集成科云。上来广明性种三。初示相。二引教（约终教引宝性涅槃）三结。次略辨习种后通明性习（今引起信）今文斯也。义苑云（但约习种）谓。如来藏无漏性德。众生本具故。得内熏。诸佛菩萨善知识等师教之缘。亦不离真故。得外熏也。此之三大。既熏染识心。与无明合故。觉心初起。心无初相。已还离微细念。故心即常住名究竟觉。故冥合不二。亦始觉合本觉。无复始本之异。唯一究竟觉也。以习种性义宽通故。作此释。无谓初心即成究竟复古云。论真如熏习义有二。一者。自体相熏习者。从无始来。具无漏法（二者。用熏习。备有不思议业。作境界之性。依此二义）常恒熏习。以有力故。能令众生厌生死苦。乐求涅槃（自信己身有真如法。发心修行）故为内熏也。用大者。即是众生外缘之力（如是外缘有无量义。略说二种。一者差别缘。二者平等缘）乃至见报应之身。熏习真如。灭无明等故。云外熏缘也。随事业二识。见报应等故。与合也（问。三大义中。体相二大。是内熏性种。其用大是习种。亦从真流故。若尔用大报化之用。与他众生成增长缘。何为习种耶。答。如论中云。用大谓能生一切世出世间善因果故。彼疏解云。谓。随染业幻。然此用大是报化二身□细之用。令诸众生如成世善。终成出世善。故为习种）无明下论云（此体用熏习。分别复有二种。一者未相应。谓。凡夫二乘初发意菩萨等。二者已相应。谓。法身菩萨。得无分别心。与诸佛自体相应。得自在业。与诸佛智用相应。唯依法力。自然修行）熏习真如灭无明故（复次染法。从无始已来。熏习不断。乃至得佛后。则有断。净法熏习。则无有断。尽于未来）以真如法常熏习故。妄心则灭。法身显现（起用熏习故。无有断。复次真如自体相者。一切凡夫。乃至诸佛。无有增减。毕竟常恒。自性满足一切功德。所谓自体有大智慧光明义故。遍照法界义故。乃至满足无有所少义故）名为如来藏。亦名如来法身（虽实有此诸功德义。而无差别之相）等同一味。唯一真如（净影章云。谓。一佛性体用分二。废缘论性。性常一味。是其体也。随缘辨性。性有净秽。是其用也。对果分二。一法佛性者。本有法体。与彼法佛体无增减。唯有隐显。净秽为异。如矿中金与出矿时。体无多少。亦如冻水与消融时。体无增减。如胜鬘说。如来藏中。具过恒沙一切佛法。如来藏经众生中。具足如来一切种德。马鸣论说。从本已来。具足性功德法。华严经说。一切众生心微尘中。具无师智等。当知皆是法佛之性。二报佛性者。本无法体。唯于第八真识心中。有其方便可生之义。如矿中金有可造作器具之义。非有器具已在现中。如树子中未有树体。唯有方便可生之义。若无生性。虽用方便。佛不可生。如焦种等。如涅槃说。众生身中。未有德体。如树子中未有树体。如是等言。皆是报佛之性。向言。法佛之性。本有法体。如妄想心虽未对缘现起烦恼。体是一切过恒沙等诸烦恼性。真心如是。虽未从缘现成诸德。体是一切三昧智慧神通解脱陀罗尼等。一切德性。是诸德性。同体缘集。不离不即。无有一法别守自性。用不离体。体用虚融。名为不二。问。依净影释。既论性善性恶体用虚融。则此应似圆而非终教。答。克远公意。虽但明性备具正因。而性阙缘了。故云报性本无法体。况彼性染。唯与染性同体。性德永与善性虚融。明非圆融。非熟教而将属谁乎。若约圆者。天台言。无明法法性。生一切法。三种世间。三千性相。皆从心起。如丹药法法于铜等。因缘和合。有成金用。无明为缘。法性为因。明闇和合。能生诸法。唯见理具。则识真如常熏内具。诸论教道。不见此实。虽内外熏以立种义。不了新熏本有之意。是故种子但同冥初。故是教道非真实说。今观此等。染净虽殊。即理无别。和合尚无。离二焉有。不有而有。三谛宛然。当知。此是同教一乘。又义海门云。明佛性者。谓。觉尘及一切法。从缘无性。名为佛性。经云。三世佛种。以无性为性。此但一切处。随了无性。即为佛性。不以有情故有。不以无情故无。今独言有情者。意在劝人为器也。常于一尘一毛之处。明见一切理事。无非如来性。是开发如来性起功德。名为佛性也。此盖为恐有人滥乎终圆。是故特兹缕述之耳）。

华严一乘教分记辅宗匡真钞卷七毕
华严一乘教分记辅宗匡真钞卷八

　　  日域京西华严寺住持僧凤潭撰
    　

    三约顿教明者。唯一真如。离言绝相。名为种性。而亦不分性习之异。以一切法无二相故义苑云。此教唯明绝待幽灵。众生诸佛。同一本际。本是离言。宁分性习之别也。一切下出所以复古云。唯真如者。以无生灭等相。总镕染净。一一白白。皆悉真故。唯是一法界大总相法门体。离言说相。离名字相。离心缘相。毕竟平等。无有变异。不可破坏。唯是一心。故名真如。亦不下。论云。此真如体。无有可遣。以一切法悉皆真如故。亦无可立。以一切法皆同如故（评曰。一一白白者。乃据伪释论所引实际经说。嗟乎。法真不辨真伪。妄援证之。更举金刚三昧经等。而语拙义鄙。徒乱圣圣说也）探玄云。若依顿教。众生佛性。一味一相。不可言有。不可说无。离言绝虑。如无行经等说故。孔目云。约顿教明成佛者。唯有一门。所谓无相。何以故。由成一行三昧故。乘彼一味真如所成故。不可说有诸异相门成佛。亦如此一切俱离。是名佛也。种性准思。
    是故诸法无行经云。云何是事名为种姓。文殊师利。一切众生。皆是一相。毕竟不生。离诸名字。一异不可得故。是名种性。以此准之。上来约三乘说毕文在上卷（罗什译）义苑云。云何下征。文殊下答。准前可解（复古又引大本维摩经。亦据伪论。故不可用矣）上来下通结。始终与顿教。并属三乘耳复古云。今明佛种性。中间三教。首标三乘。今结三乘。则三乘至此其义明矣准此。如觉疏云一乘顿教。钞云。唯顿教圆教。是如实了义者。若言三乘中菩萨一乘者。此无有违。然清凉圭峰。称圆极教者。验失祖规也。
    第三约一乘有二说。一摄前诸教所明种性。并皆具足。主伴成宗。以同教故。摄方便故义苑云。前之四教。阿含施设虽异。若究终归毕竟。融通性海。故云摄前等。言具主伴者。谓。一乘同教也（三乘参于一乘。法兼具德）若是三乘之同（一乘垂于三乘。同趣一实）犹未明主伴折薪云。凡同教者。开方便门。示真实相。故方便为伴。真实为主。故云尔也。正是法华同教之大乘也复古云。摄前等而言主伴成宗者。此有二义。一依镇国曰。以别该同。皆圆教摄。即此同中必有别义。如事理无碍必有事事无碍。犹彼江水入海亦碱全收诸教。作别教释也。二依孔目横依方便（进趣法门即有二义。通说一乘。一由依究竟一乘教成。何以故。从一乘流故。又为一乘教所目故。二与彼究竟圆一乘为方便故。说一乘。非即圆通自在义也）即是圆通究竟法。从彼所流。无异事故云。虽约诸义差别不同。皆是同教一乘义也。何以故。为成普法故。普法所成故。是故摄成主伴。孔目又曰。若据同教说。即摄前四乘所明道理。一切皆是一乘之义。文虽是同。而义皆别者。在此一一主伴成宗也。搜玄云。如法华经。三界之中。三车引诸子出宅。露地别授大牛之车。仍此二教同在三界。作见闻境。又声闻等为穷子。是其所引。故知。小乘之外。别有三乘。互有相引。主伴成宗。此是一乘为主。三乘为伴耳。然是法华同教摄也集成云。太一曰谓。此经宗通有同别二教。主伴成宗。又曰华严是主。余经是伴今详。法华各赐等一大车。薄须涂熨。慧悟是同。是约同教一乘也。七宝大车。其数无量。主伴具足。摄德无尽。及召分身。一月万影互为主伴。皆是同中显别义也。故义海尘是法界普遍一切是为主也。即彼一切各各别故。是伴也。然伴不异主。必全主而成伴。主不异伴。亦全伴而成主。即主即伴。亦同亦异。当知。主中亦主亦伴。伴中亦伴亦主也（三要印破。宾主句分。直须自己击节始会）。
    二据别教。种性甚深。因果无二通依及正。尽三世间。该收一切理事解行等诸法门。本来满足。已成就讫。故大经云。菩萨种姓。甚深广大。与法界虚空等。此之谓也义苑云。二据下略标难思。因果下广示其相。言因果无二者。谓。因门摄法。与果门摄法。无余。具有四句。通依下明三种世间融通。该收下彰缘起十对。此等法门。法尔圆具故。云本来等。大经下证成。种性与法界而融。同指虚空。而显相也折薪云。初牒甚深。因果下释深义。前终教唯辨因性。又唯在有情。今果德尚具。岂况因种有为。尚通依报无情之中。岂况正报中。有一分无性众生耶。尽三世间者。恐人疑云。因果无二。通依及正。唯约佛菩萨为言。岂通一切耶。故今云尽三等也。理事解行。是因等于果也。本来下释成复古云。孔目云种性义者。是其佛因。其义广大。因果无二者。各摄法尽故通依下孔目曰。非偏解行比证（非偏在位）因果等（非偏本有修生故）又曰（第三卷云。地者位也。今十地者。摄佛因位一乘三乘声闻人天等。并在其中。为五乘人所观）普贤证位。佛果摄用。无碍自在。一切皆尽（又云。十信终心。乃至十解位。十行十回向十地佛地。一切皆成佛。乃至一切身故。此据别教言）又说。从因感果（下即初卷）依一乘教。具一切因缘。理事。教义。人法。因果等。又总虽有因缘。乃至一即一切。一切即一。卢舍那佛普贤行因成就因果。与三乘等别。又问云。普贤因果法门体性。不与世间道理事同。因何从凡夫世间。得成普贤解行果。答。普贤因果。不从凡夫世间克得。何以故。若未成则不说普贤。若已成则旧来如此。道理时事。皆悉不同凡夫之法本来无物。无物能成（以性夺修）普贤对凡。旧来非有。无所可成。唯普贤望普贤说成。说不成。可准知之言故大经等者。晋经云。菩萨种姓。甚深广大。与法界虚空等。一切菩萨。从三世诸佛种性中生。探玄云。以此位最劣。约种为名。十住十行。无大善决定者。是最劣故。未辨此大用也。又以自利增故。又以约种未现行故（通三乘故）文中六句。初一句总（搜玄方轨云。初总标种性义。即性习二种性体也）谓。五种姓中。简去余性故。云菩萨性（谓。依一乘。该摄余性。皆但菩萨。若约余乘。设为菩萨。非此性故）下五句别显种性义（而下明五决定。无大善者。如下引孔目）一者甚深者（观相善决定义）是幽邃义。真如法性。离相性故。出生胜德。不可尽故。彻同佛果故。二广大者（真实善决定义）是包含义。普遍义。无边义（论非一切世间境界。出世间故）三与法界等者。是胜善义（此有六义故。地论云。大法界故。一切佛根本故。法相义故。真如观胜诸凡夫二乘智故。说乘法地故。白法界故）谓。大白法界等故（论通三乘文同义异）又具足人法。教义。因果。理事等一切法故也（别教一乘。然与地持。瑜伽。及地论说。名数虽同。体义巨殊）四与虚空等者。是因善义。谓。成无常爱果因故。如虚空。以在地前。略无常果因。或与上别（甚深广大。谓。三因性普遍义故。与法界等。解脱自在。是修缘因。与虚空等。般若清净。是修了因。性修圆融。智行复由性德。全体而发。彻照性故。思之）五（除大善）是不怯弱义。以从佛种中生故。亦是释种姓名义。又亦得诸佛从菩萨性中生。又是释上诸句。谓。何以得知深广等法界等耶。释云。以是三世佛种性。能生一切菩萨故。
    若随门显现。即五位之中位位内六决定义等。名为种性。亦即此法名为果相。以因果同体唯一性故。广如经说。余可准知（折薪科云。若随下约行布。亦即下显圆融。义苑科云。明圆融行布无碍。复古。集成。科云。别教二。初据别下正显。二若随下别示。如释中知）折薪云。若随下五位不同。每位之内取六决定为种性。此约行布。亦即下显圆融。即因是果故也。以行布教中如地持说。决定有三。一种性地名为决定。定为佛种。二解行地名为决定。定能初发心。三初地已上。名为决定。定能证故。若唯行布。则六决定在信地。唯属性不得名为果相。以相属果证故也。今行布既圆融。位位内六决定义。正名种性时。即称果相也义苑云。若随等者。明大缘起因果。圆融行布无碍。行布故五位不乱（谓。住行有五。回向唯三。地上具六。显位高下增微故）圆融故。位位内修六决定（集成云。此约通义故。云位等）今解。五位是相。六义其体。故为种性。何以者。依孔目云。如地经说。六决定义。是其地体。返将不满数目体。十地不同。是其地相。翻用满数目相。以此验求知。慈悲欲今易解。是佛别意也。准此。若随下同教。亦即下别教（苑薪约布融相性者。并非）复古云。五位即住行向地及果位也。六决定者。一观相善决定。二真实善决定。三胜善决定。四因善决定。五大善决定。六不怯弱决定。此六何以名决定。有六义故。得名决定（探玄九云。谓。圣智证真。决择楷定。顺理离过。复名为善。即地持三决定中证决定也。通论有六义。余文如次）一约行体。决定坚固不退故。二望所证。决定已证。三约烦恼。决定能断。四约所信。决定不疑。五约所化。决定能度。六望佛果。决定能成（已上探玄）由六义得名决定。孔目云。此六决定是十地体。通十地故。亦通十住已来。经十住中有五决定。十行亦同。除大善。十回向有三决定。谓。观相。及大善。不怯弱。此之废兴。显位高下增微故。通义可知。此义通彼修生及本有。普贤性起在此位中。何以故。同是证故。非彼三乘及小乘所知。探玄云。大海十相（十地品说。一渐次深。二不受尸。三余水入失本名。四同一味。五无量宝。六无至底。七广大。八大身居。九潮不过限。十大雨无溢）别喻十地（菩萨行亦如是。欢喜地。大愿渐深。乃至。法云地。能受诸佛大法明雨。无厌足故）总一大海以喻佛地。又云。地有二分别。所尽大虚。以譬果分。能尽十相。以喻因分。是故通能所依为种姓也（至相云。作大经本。所显义门。相即容融。理事自在。所有教义。一即一切。一切即一。如帝网喻无尽。不同若诸教网主伴相显。有定相者。即违大理）言广如经说等者。折薪云。即地经云。诸佛子。菩萨愿善决定（此是总名。下六别句。既分总为别。故六句皆云善决定也）无杂（观相善决定）不可见（真实义决定）广大如法界（胜善决定）究竟如虚空。尽未来际（因善决定）遍一切佛刹。护一切众生（大善决定）为一切诸佛所入三世诸佛智地（不怯弱善决定）然此经在证位故。以善字拣于地前。虽有决定。而非至顺于理。不得称善。但由经宗对故。得地前亦即果相尔。
    问。云何种性约就诸教差别不同。答。此亦有二义。一约法辨隐显相收。二约机明得法分齐折薪云。唯所依心识。与今文有之。然为门不同。大意相似。由此二门是所依故。下八皆依此立。以今例之。下八应亦有问答。但文略尔。为门不同。准此以知义苑云。意谓。成佛须同。何故有兹别异。标意总答。法随机异也。
    初义者。由此种性缘起无碍。具五义门。是故诸教各述一门。随机摄化。义不相违义苑云。义依法现。机藉义成故。上五门称根差别。此中缘起。亦法界大缘起耳。
    何者。一是随执非有门。如小乘说义苑云。征而释之。谓。随小乘之部执。佛性皆无。如小下指教折薪云。以小乘执一切无佛性。虽说佛一人有性。然非彼大菩提性故。云非有也（此依上文。楞伽玄云。一就执非有门。小乘随于法执。总不说有大菩提性）二随事亏盈门。如始教说义苑云。三无二有故今谓。三乘始教。说多人有种性异小非有。对彼为盈。若对于终。尚浅为亏。以随事而隔理故。未全异小。故许一分无性。望后为亏。以不遍情也（心玄义云。如瑜伽等中有为无漏。为菩提性等）。
    三从理遍情门。如终教说义苑云。齐成佛道故也今谓。真如性中立种性故。有心齐成。以彼法性通一切法。简去非情。不遍草木瓦石故也（涅槃。楞伽。佛性。宝性论等自明）。
    四绝相离言门。如顿教说。五性备众德门。如圆教说（心玄义云。四相想俱绝门。如无行经解佛种性。皆离名离相。离见离念。具如彼说。圆教如此经广说）。
    义虽有五。然种性圆通。随摄遍收。隐显齐致也心玄义云。于一佛性。融通隐显。有其五义义苑云。义虽有五者。分相也。然种性圆通者。该摄也。是以分相。则前四为方便。后一为真实。该摄则法本融通。本末交彻耳。
    二明得法分齐者。或一切皆无。唯除一人。如小乘说。或一切皆有。唯除草木等。如终教说。或亦有亦无。如始教说。以许一分无性故。或非有非无。如顿教说。以离相故也。或具前四。如一乘摄方便处说。或即因具果。通三世间。如圆教说。余可准知义苑云。法虽平等。得之由人。故分分齐也。五教皆上句明得法。下句指教（今谓。上句约机明得法之人等佛性有无）言一切皆有等者。谓。此教中明五性众生悉皆成佛故。上云一切众生有涅槃性。既论熏修种性故。拣去无情（约能诠教而释。今谓。此约所被机。众生皆有。除非情）若云色性即智性故。说无情成佛者。斯乃以缘就性。融即之谈。非此所要（此据清凉。彼教圆释。今既约终教机。以缘就性。一切皆有。将性从缘。局在有情。如俗所谓四海皆兄弟。焉非此所要乎）学者须知。勿乱分齐也（不觉自丑逼令。人陋）今解。言如一乘摄等者。如同教说。故孔目云。一乘有二。一者正乘。二者方便乘。于眷属经中。欲显圆通无尽法藏一乘教义故。于方便之处。示一乘名。令进入者易得解。故若横依方便进趣法门。即有二义。通说一乘（今既约机明得法分齐。乃依方便进趣。故云具前四。下指教者。如眷属经中方便处说。故云如一乘摄方便等）一由依究竟一乘教成。何以故。从一乘流故。又为一乘教所目故。二与彼究竟圆一乘为方便故。说一乘。又云。若据同教说。即摄前四乘所明道理。一切皆是一乘之义。文虽是同。而义皆别。摄下诸教。是也。言或即因具果等。别教一乘。
    第三行位差别者。于诸教中。皆以三义略示。一明位相。二辨不退。三明行相义苑云。圣人之大宝曰位。若无此位。行无由成。故此次前种性修习之后也。言差别者。约总则五教差别。约别则当教差别。以诸位不同故。于诸下开章总示今解。位之与行。各卷舒差别。约卷则差即无差约舒则无差即差。双融无碍。故次佛性遍通门明之。何者。心玄义立行位卷舒门。然有二义。先位后行。位中有五。一舒。谓。比证观圣因果位别。始从十信。浅深次第。乃至究竟。如经论说。二卷。五位相收。十信满心。具后四位。后摄诸位。如华严说。又说。十地差别。如空中鸟迹。楞伽初地即八地。乃至何次。思益不从一地至于一地故。三俱。以前二说不相离故。即舒常卷。即卷恒舒。自在双现。四泯。谓。卷舒相夺。同真一味。俱不存也。五圆。谓。前四义不相离故。无碍俱现。或即位非位。非位即位。卷位即舒。舒位即卷。同一圆明无碍法。二行者。亦有五义。一舒。谓。十度次第修。二卷。谓。一念具万行。三俱。谓。二义双现。四泯。谓。行契真而俱尽。五圆。谓。一行具前四。无碍圆明俱现（准此。位相者。比等所观入证位之差别。行相者。即位中能观修证行之不同耳）。
    初者。依小乘有四位。谓。方便。见。修。及究竟义苑云。言初者。牒位相也。有四下列位。方便有七种。谓。总相念。别相念。五停心（列位不次）并暖。顶忍。世第一。亦分远近之异。见则须陀洹道。修谓二果向已去。及究竟乃罗汉功圆折薪云。言方便者。方者因义。依理起行曰方。作用权巧曰便。言因义者。即修观行。为趣圣因故。言见者。即见道。谓。见照烛推度为义（复古云。小乘义者。见谓推度为义。谓。能推度见谛理故。名见道。见即是道。属主受称。有云。八忍名见。八智名道即见之道。依土得名）即苦法忍等前十五心无漏圣智。名之为见。言道者。通圣行故。游履出生为义。言修者。即修道。谓。修行者数数修习生空。根本无分别智。进入后位故。以为名。言究竟者。究即穷也。竟即尽也俱舍疏云。广明加行就中四。一明身器清净。二明五停心。三三贤（别总念处）四明四善根（暖顶忍世第一）广如彼明（光宝晖疏。不暇缕述）今总为方便位（婆沙俱舍。亦有三贤名顺解脱。四善根名顺决择。而分资加位。然为拣始教五位故。云有四位）不相违也。
    又说小乘十二住。以为究竟。及说三界九地十一地等。广如小论说检小乘论。未□兹说。今依孔目（苑薪。复古）云。从小乘位十二住。即合四果等。共成十二住第十二住。则同是佛本据瑜伽（四十八）及梁摄论云（既非小论说。而大乘明小乘住。故言说小乘等。不云小乘说。然瑜伽中。声闻地无是说。故知非回心教。但菩萨地。说愚法位。类同菩萨耳）一声闻自种性住（景师疏云。即在未发心时。本有种性）二入正未越次取证方便住（在七方便）三越次取证住（在见道乃至初果）四得不坏净味圣戒转上漏尽住五依增上戒增上意学出生住（定学。此在进断欲界修惑方便道中）六七八得真谛智增上慧学住（第六在断上三品惑。第七在断中三品惑。第八在断下三品惑。此三是慧学）九观察生无相三昧住（已得四根本定。与彼无色。为加行道）十究竟无相住（是三无色。以有真无漏。舍一切相。名无相住）十一解脱学处住（从断非想九无碍。及得灭定）十二一切种阿罗汉住（是即阿罗汉果。真谛师疏亦尔）言三界九地者。孔目云。就二乘中约地。谓。三界九地十地十一地等义苑（折薪。复古）云。一五趣杂居地（欲界乃至）九非非想地。即无色界问。依俱舍等。无漏九地。除欲界非想。加未至中间。若有漏九地者。岂为圣道行位地。答。如声闻地。约所断。则且见道中。法忍法智。观欲四谛。断下见惑。类忍类智。断上二界。若修道中。以向果道断九地品故。从所断。立其地位。约所依。则四善见道。通依六地或七地（妙音师说。更加欲界）修道。通依四根本。下三无色。八近分。及中间禅故。总从所依而论位地。亦不相违。言十一地者。俱舍云。欲。四静虑。未至。中间。并四无色。名十一地（第二十八云。依十一地。除七近分。谓。欲。未至。八本。中间）然义苑除中间而加灭受想地（折薪。复古。集成。并同。及台宗集解。集注等。皆亦然耳。一盲引众盲之谓欤）未详何据。广如下指说处。即毗昙等论也。
    不退者。此中修行至忍位。得不退故也。俱舍云。若得忍时。虽命终舍。住异生位。而增无退不造无间。不堕恶趣（是位不退）探玄云。成实。暖顶已上。悉名正定。永不退故。毗昙。忍心已上。方得不退。若依地论。见道已上。方名正定（佛性论曰。声闻不退。至苦忍）折薪云。言忍位者。即第三善根也。忍者印也。谓。修行者至此位。印四谛下所诠之理。亦名决定。谓。诸修善。来至此处。决定不退故。问前明回心。声闻种性至忍位。今明愚法。不退亦至忍位。如何会释。答。若如下佛性论声闻不退至苦忍。即种性与不退同位。此约回心说（此解不然。忍善与苦忍。何以同位耶）若种性是顺解脱分。不退是忍位。如愚法劣故。先成种性。后方不退也。
    其行相亦如彼诸论说义苑云。谓。谛缘伏断。或定或慧。种种现相等复古云。即愚慧胜劣行相。如毗昙等论前引心玄。行相皆约能观造修之别也。
    问。何故小乘行位等相。不广显耶。答。此中意者。以义差别。显教不同。而小乘异大。理无疑故。不待说也义苑云。原其分教。盖为混滥故。指陈圣意。且小乘异大。居然不同。更何分判。故此略明折薪云。此问答虽见于此。实通前后诸科意复古云。文皆可见。故下断惑分齐中。但标起而已（有云。准此。净影及嘉祥等。但约二藏分判诸教。以为恒式都可无用着矣）。
    若依初教。亦以三义显。初位相者。此中有二。一为引愚法二乘令回心故。施设回心教折薪云。回心教亦名始教之初。直进亦名始教之终探玄云。此约教中说声闻法。尽理不尽理故。开为二。非谓声闻亦有差别义苑云。言施设等者。谓。转彼小心。令希大果。故明位相。多分影同。令其欣趣。有不同者。贵图胜进故也复古云。施设下。谓。大乘经中。有将大小二乘地位和合而说。如干慧等地。是大小杂列作十地也（台家通教。三乘共位）又如大小二乘同说见修等。皆为引令二乘回心。施设此法也。故云引愚法等。此教通于三乘。
    亦但有见修等四位。及九地等。名同小乘孔目云。约初回心教门。约三界九地十一地等已外。即成其佛。约位。见修已外。即成其佛。约行。学位已外。同无学罗汉位。即成其佛复古云。又说。见谓见道。通大小乘（小乘义如上引）大乘义者。真见道得无分别智。亲证谛理。非比智知。相见道（及三心等）以后得智修道。修谓修习。道谓圣道。于此位中。勤修圣道故。名修道。等者名同小乘故（今谓。等者等取十二住等。及等取十一地等。可准例前）。
    或立五位。谓。见道前七方便内。分前三种。为资粮位。以远方便故。后四善根。为加行位。是近方便故。余名同前对法杂集具明五位。折薪云。资粮者。谓。初发心欲求小果。须修善法资助己身也。此属外凡者。圣尚远故。云远方便也。谓。依理起行曰方。作用权巧曰便。言后四善根者。起暖等四。以定资慧。修四谛观。加功用行故。近方便者。近见道故。谓。进道有则。曰方。起行合真曰便言余名者。见修究竟。以资加余故。准前可知。
    又亦为说干慧等十地。第九名菩萨地。第十名佛地者。欲引二乘望上不足。渐次修行至佛果故。又彼佛果不在十地外。亦同在地中者。以引彼故。方便同彼。以二乘人于现身上得圣果故。不在后也孔目云。回心教门约地位。谓。干慧地等十地第十地中即成佛。所以同十地成佛者。为佛下同因位故。作此说。乃至约生死最后分段身上。即成其佛。此约化身。若约报。分段身后。即成其佛义苑云。又亦说下胜进。又彼下出胜进所以。干慧等十地义。见古今立教中。言又彼佛果等者。释其干慧第十佛地之意。所以其佛不超地中。盖为引小故。云以引彼故方便同彼。何以故。以二乘人下释。是故二乘证圣。既即现身故。佛果不超地外。方为引摄耳折薪云。第九下文有二意。初引彼望上不足。显二果证不同。令舍小取大。此与清凉意不同也。又彼下。直进十地外别立妙觉。今方便引故。以二乘唯分段身故。云现身证果（若显扬论等。说证果迟速。谓。极速三四生等。尚亦分段故）佛既同在十地中故。亦显现身证果。方便引彼也。此与清凉谓同是无学应供得二涅槃等同也。又若以清凉谓名字异故。亦同贤首前义。由名异故。望上不足也（强会清凉。然非贤首意耳）复古云。欲引等者。此乃三乘杂列。从初至十。示胜劣故（谅钞九云。三乘初心。通名干慧。即是大乘三贤之位。小乘即是五停心等。孔目云。诸乘优劣。杂类不同。并对引接。又回心法。对彼五乘。亦有始终不等。接引前机等）又彼下。既二乘在现身得果故同彼说在地中得佛。是方便善巧也今解。前义谓。第七是声闻果。第八当缘觉果。第九为菩萨佛（四阶菩萨。当教彼果）然彼三果属衍门因。第十即大乘果故。彼二乘望上佛地。皆唯因而果不满足。是故欲引渐次修因令至佛果也。又彼下即孔目义。如上已引。前义于因位上。更立果位。后则下同因位。二义炳如。然折薪。复古。知逾迂矣。
    又此位相及行相等。广如瑜伽声闻决择。及杂集论说复古云。位相即上十地等。孔目云。地者位也。行相者。谓。五乘人所观行相也（十地章具云。生成佛智住持故名地。地者位也。今十地者。摄佛因位一乘三乘声闻人天等。并在其中。为五乘人所观。普贤证位。佛果摄用。无碍自在。一切皆尽。何以故。十地之法。摄众生中最初门故）今谓。究孔目意。谓。位相即所观也。行相者能修也。况此中文指回心教。何云五乘等耶（瑜伽第二十一至三十四。声闻决择。及对法杂集论第八。广明其相。是也）。
    问。何故瑜伽等所明声闻行位相。而不同。彼毗昙等耶。答。不同相者。有二义意。一为显小乘愚于诸法。不了说故。二为方便渐渐引向大乘故。是故所明行位等法。皆悉方便。顺向大说故。不同也。此既非是愚法小乘。又非菩萨。即知是彼三乘教中声闻乘也义苑云。瑜伽等据三乘而说。毗昙约愚法而明。未穷此理。故此而问。有二义意下。示义正答。初一随根。后一引摄故。此既下进退揩定。且退非愚法声闻。进非大心之士。定属权乘分位。故云即知等也折薪云。答中初义拣。后义收。此拣收意。皆约瑜伽等中。初欲显其不了。故不同彼。二欲引彼故。顺向大乘故也。是故下释成复古云。吾祖就声闻藏中。准诸经论。曲开三种。一诤论声闻藏。谓。契经四阿含。调伏五部。对法二十部。互相违诤。所说不同。不妨圣果。是故总名诤论藏（孔目二云。若小乘中。但有诤论。为小乘宗不得法空故。不尽法原故。教不满故）二称实声闻藏。如瑜伽声闻地。及声闻决择。诠示声闻行位果等皆悉称实。与理相应。不同婆沙及诸异论以补处所说。非诸异论所能诤故。是故总名称实声闻藏（孔目云。三乘即为显示。不成秘密。小乘对大乘。则名秘密。何以故。因缘方便覆相。不显真实理故）问。此中所说。既与小乘诸部不同。岂声闻人有两种耶。答。此约教中说声闻法。尽理不尽理故。开为二。非谓声闻亦有差别。三假立声闻藏。如大乘经中。为引声闻令回心故。所立法门。亦同声闻名数而说（孔目云。由声闻机浅。方便成信。渐入佛法故。不顿说。为小机不胜。名秘密教）如无作四谛及道品等（孔目云。道品有三。一小乘道品。回心亦同。二直进道品。谓。六波罗密。三一乘道品。谓。无尽道品。小乘道品名。与回心初教同。何以故。二处见修不别故。名虽不异。义即全别。小乘唯在观中。大乘通其观外。理智复别。小为人无我智。回心为法无我智。问。何故直进菩萨道品。不与回心同。答。回心为引愚法小乘故。名同小乘。直进菩萨。若同小乘。分别更增。于理不便。故省之耳）如诸大乘经中说。不能繁引。既非菩萨所学。是故名为收立声闻藏。问。此中名虽同小乘。义实是大。何得总说为声闻藏。答。只为此义。名为假立。问。诸声闻人根熟。回心所学。即是菩萨藏收。此假立名。于彼何用。答。但声闻回心有二种。一胜。二劣。胜者。一往入大。不藉此藏。劣犹怖大。是故方便。同彼名数。令易信受。故立此门。今即称实藏收今谓。准孔目探玄。则此中问。以称实对诤论藏。难其不同。答中二义。如次称实及假名藏。如何但云今称实收耶（有云。假立藏即菩萨行位者非。
    二为直进人显位相者。彼说菩萨十地差别义苑云。不涉小乘而来。故云直进（要问云。杂摩。思益。仁王。胜天王。迦叶。佛藏等。为直进菩萨说。仍直进有二种。一大乘中直进。二小乘中直进菩萨。此二处教。亦有同异。准摄可知。今唯大乘初教收）复古引孔目云（具云。又约初教直进位。一约位。从十信位等。乃至从欢喜地等。满足十地已外。即成其佛。此由佛境界分段身。非同菩萨地分段身故）复约位。从欢喜地。尽第九地。于第十地。即下（诸本作不）退成其佛（次云。此亦为对声闻下位。于下身中。成佛故。故非此说）故问。与回心教。于第十地。下同因位。有何别耶。答。前为方便渐引向大。意在声闻。此亦虽对声闻下位。意在菩萨。为引小乘中直进菩萨。以根有利钝故。
    又以十地说为见修。及通地前。以为大乘十二住义。何以故。为影似小乘故折薪（凉疏六）云。见属初地。从二地去为修道（演义云。且约地分。见属初地故。从二说）今由小乘初果是见道。二果已去是修道。今亦立此名同尔。故云影似（若凉疏三云。通达位即是见道。谓。初入地二种见道。修习位。始从初地第二住心。乃至金刚无间心位。名为修道。具如唯识疏等）复古云。又以十地者。约位见修等同小乘故。及通下（下孔目文）约大乘十二住。于第十二最上菩萨住后。即成其佛（义苑引大疏三云。瑜伽四十八云。言十二住者。一种性住。二胜解行住。三极喜住。乃至。十无相无功用住。十一无碍解住。十二最上菩萨住。十三最上如来住。言十二住。就菩萨说。加后如来。为十三住。第二即是三贤。第三已去。如次十地也）影似小乘十二住故。
    又彼地前有四十心。以彼十信亦成位故。此亦为似小乘道前四方便故。是故梁摄论云。如须陀洹道前有四位。谓。暖。顶。忍。世第一法。菩萨地前四位亦如是。谓。十信。十解。十行。十回向义苑云。又彼下。总将资加二位。影同方便四位。是故梁摄下。证成前义折薪云。所以信亦成位者。正欲影似四善根故也探玄云。此十信法。于始教中。自是位。如梁论云梁论云。有五种人。于三阿僧祇劫。修行圆满。释曰。愿乐行人自有四种。谓。十信。十解。十行。十回向。为菩萨圣道有四种方便故。有四人。如须陀洹道前。有四种方便（彼疏六云。暖顶忍及第一法。名须陀洹四方便）此四人名愿乐行人（如佛性论云。地前修四种行。及仁王经谓。四轮王。十信成位等。皆如前辨）然义灯云。或如小乘五停心观。总相念处。别相念处合四善根。为四方便。如四十心者。并非今意。
    又亦为似回心教故。以信等四位为资粮位。二回向后别立四善根。为加行位。见等同前义苑云。又亦下。通将大乘五位。影彼小乘五位。何以故。欲回彼心（今谓。前回心教。欲回愚法。今欲摄回心二乘。更入后教故）故。作如是说复古云。地前立资粮加行。似小乘见道前开七方便故探玄云。此当解行位终。第一僧祇满。依佛性论。至此位满。方名不退之位。依瑜伽论。此中犹自堕地狱中。有说此犹属资粮位。以于回向后。别说四善根为加行故。有说此通二位。以于第十回向之中摄加行故。有说此总加行。以住心已还。属前二善根位。满心已还。属后二善根故也。已上约初教说（唯识甚疏云。对法八说。所有资粮皆加行道。有加行道。而非资粮。此四善根。非资粮道。加功万行方行。初位亦名加行。近见道说。独此得加行名。又云。前顺解脱分。既初发心求究竟果故。远从彼以得自名。此顺决择分。邻近见道。欣远之心。不如始业故。从邻自名。
    问。何故此教所立名数。多分影似小乘等耶。答。为随方便影似引彼。有胜方便故。若全异彼。难信受故。若全同彼。不名引故义苑云。名数相影有不同者。故云多分。谓总同而别异也。为随下总答。若全下出同异之相。引摄之意也复古云。全同全异。俱不成引。同而且异。方成引义。故云胜方便问。若引二乘。可须似彼。如为直进。何假似小。答。有二意故。亦稍似小。一始教中直进之人。机□浅故。不能尽受大乘深法。是故所示位等法相。亦似小乘。而义理仍别。二凡以大乘似小说者。皆通二义。一为引小。二为机浅。是故说此为始教也义苑云。一以下义含与夺。与故机浅似彼。夺故而义理仍别。所以别者。谓。造修伏断显理皆殊也折薪云。初标二义。一以下释。然第二义中便云。凡以等者。但是结通二义。非是牒释。然恐文脱。合云二亦以此引小故似小乘。方可云凡以大乘等也集成云。答中易简云。初义正就菩萨答。次义通约大乘初门答。复古释后义曰（彼云。答义理仍别者。小乘即实。初教即空等。次文如引）既为浅机。又复引小评曰。复古义长今解。初标直教二意似小（以对回教多。分影似小乘故。云亦稍似小）一始下释。一单约直教答。意谓。直进菩萨既由机浅不受大尽故。所示教亦似小浅。而名数虽稍似浅。义理其深故。与迂教别。二凡下总约始教答。意在直教亦似回教。凡之言。皆之言。显与前释殊。其通二义者。初回教似小。一为引愚法二乘。如瑜伽等说入无余依者。诸识皆灭。俱不成就故。定种性趣寂不回。欲令彼畏。未登忍前。引向大故。二为愚法不愚法者（不定种性回心二乘）皆亦机浅故。又顺小乘。许彼涅槃尚为究竟。谓。定性不回。不定性者并回向大。故下文云。一切二乘。亦回亦不回。此约始教（具如下辨）然今直教。亦通二义。为似回教。一为引小乘直进菩萨。二为小大直进菩萨并皆机浅。如前所引孔目云。于第十地。亦为对声闻下位。于下身中。成其佛故。又云。约行究竟无学。即成其佛等。及次下引瑜伽说。于菩萨位。为似二乘。立三种成就。皆具上意。是也。然直回两教。虽通二义。而今答意。正在直进二义。诸记盲摸。徒泣岐之谓欤。
    即如何义等者。如瑜伽说。云何已成就补特伽罗相。谓。诸声闻先已串习诸善法故。若时安住下品成就。尔时便有下品欲乐。下品加行。犹往恶趣。非于现法证沙门果。非于现法得般若涅槃。若时安住中品成就。尔时便有中品欲乐。中品加行。不往恶趣。于现法中。证沙门果。非于现法得般涅槃。若时安住上品成就。尔时便有上品欲乐。上品加行。不往恶趣。于现法中。证沙门果。即于现法。得般涅槃。
    义苑云。言云何已成就者。问其进修之人也。谓诸下约三品成就以答。言下品。是七方便人故。有犹往恶趣之说。未能证入等。中品者。初登见道。加行不退。即能证入。犹未究竟故。不般涅槃。上品者。修道已上。终至无学。非唯证果。亦般涅槃耳折薪云。声闻三品。下品义当四善根位。言犹往恶趣者。即前二善根。忍世第一。方不退往恶趣。然未得初果。名非沙门果等也。中品义当见道。虽有七返生死。然不往恶趣。证初果故。名沙门是。尚有七返生死故。非现法得涅槃。上品义当修道。至无学道复古云。上言以大似小者。经论中何等法义是耶。故引此以示之。已成下（瑜伽第三十七。成就六种。所成就补特伽罗。能成就补特伽罗。已成就补特伽罗等）已于凡夫地。遇佛教法。起行进修故。下品等应是顶位已还人也。以忍位不往恶趣故。欲乐加行者。即彼顶前诸位所修四谛观行等。顶位人。纵造业。入恶趣。必不起大邪见。断善根故。暖位不容久留诸趣。后必生人天。遇佛法。证涅槃故。云非于现法等。中品者。应是忍位世第一位人也。以忍位不往恶趣。世第一位虽是异生。必能为等无间缘。引入见道正性离生位故。上品者。此应见修位人也然此有多种人。且如欲界现般那含人。谓。此那含。于现在身上。般涅槃故。此是最利根人。只于现在欲界身上。得三果已。不生上界。便能进断上八地七十二品俱生修惑。证阿罗汉涅槃果故（今谓。中品为忍位者。不拣三忍。太通漫矣。上品为见修。及苑薪中品为见。上品为修者。特失旨之甚矣。既已成就补特伽罗。岂可唤作见修道无漏圣人耶然诸记私准下菩萨三品故。谬耳）集成云。诸记而海东记准对法论曰。下成就者谓暖法。中谓顶法。上谓忍法。当知。此中三品成就。是暖顶忍三善根也。世第一法唯一刹那。不相续故。不入三品成就也。未敢详定今据瑜伽伦记。景云（憬兴疏第十五）声闻人中。三品俱在见道已前方便地中。望入圣道及以尽漏。有其迟速一者。已修解脱分善。乃至暖等。仍于恶趣。未得不生。即于现身。未能入圣得果尽漏。第二人者。住方便中（上忍已去）已免恶趣。现得入圣。得沙门果。更受生死。未能尽漏。第三人者。住方便中。现能入圣得果尽漏。是现般人。基云（慈恩略纂）此中下品。准犹堕恶趣。即中下忍以前。中品即于现身得证果。不堕恶趣。即增上忍以去人。若以前人。无恶趣业。不堕恶趣。即于现身得果者。亦是此中收。此中且约七生人得为论故。云非于现法得般涅槃。若约增已四生乃至六十劫。为有修习者。即于现身。亦入涅槃。不作此论。若异此者。第三人摄。第三人皆为有余人。应准知。此初人。若准初下品菩萨。即合见道已前皆是。今准文义。皆不然。故别说。测云。旧人判云。下品人者。在四善根位。中品人者。在有学位。三藏云。下品人者。于三生中。第一生中。种解脱分善。第二生中。生在暖顶二位。即此位堕于恶趣。不得此身证沙门果。亦不得涅槃。第二中品人。在增上忍已去。乃至那含。即是第二生也。此人现身虽证沙门果。要须经生故。不得涅槃。第三上品人者。是六十劫中修行成果。此是波罗蜜多声闻利根。于一生亦证预流果。乃至入涅槃。如舍利子等。
    如说声闻。独觉亦尔。何以故。道与声闻种姓同故。乃至广说伦记云。言亦尔者。三藏云。有三品。亦有四生。亦有百劫。得解脱者。亦如声闻说。景云。初下品人已修解脱分等。未免恶趣。于现身中。未能入圣得果尽漏。复迳多时。修习入圣。在无佛世。得阿罗汉。第二人住方便道。已得恶趣非择灭。即于现身入圣得果。未能尽漏。入圣已作七生人等。复受生死。于最后身。在无佛世。得阿罗汉。此前二人。是其部行。与声闻同。如此文中推同声闻。第三上品。是一类百劫满已。于最后身。出无佛世。依第四定。起不净观。乃至尽漏。基云。其独觉中。必取那含果。或已百劫修习满讫。起三十六心。趣独觉果等。
    于菩萨位。为似二乘。亦立如是三种成就。故彼论云。若诸菩萨。住胜解行地。名下品成就。住净胜意乐地。名中品成就。住堕决定究竟地。名上品成就。若菩萨住下品成就。犹往恶趣。此尽第一无数大劫。乃至广说。余二大劫。配二成就。如是等文。类别非一。皆具上意耳。准知之瑜伽论曰。云何能成就补特伽罗。谓。略有六种菩萨位。菩萨六地。能成就有情。一者胜解行地。二者净胜意乐地。三者行正行地。四者堕决定地。五者决定行正行地。六者到究竟地（伦记云。能成就人中。云六地者。即是师位。摄十二住以之为六。下四十九卷有文云。初一胜解行地。即是地前四十心位。若性种性。在十信前是所成就。不入师位习种姓者。僧祇位。与解行住其体是一。是故地前但有一也。二者净胜意乐地。在初地初得无分别智名胜意意乐三者行正行地。谓。从二地终于七地二地持戒。三地修定。四五六地修慧。第七地中修于无相有功用行是故皆名行正行地四者堕决定地。谓。第八地。五者决定行正行地。谓。第九地。六者到究竟地。即第十地。憬兴疏亦同此耳）若诸菩萨。住胜解行地。名下品成就。尔时便有下品欲乐。下品加行。犹往恶趣。此尽第一无数劫边际。炽然无动。极善清净。觉品善法。当知一切皆未得相应。若时菩萨住中品成就。尔时便有中品欲乐。中品加行。不往恶地。此尽第二无数劫边际。炽然无动。觉品善法。已得相应。极善清净。觉品善法。未得相应。若时菩萨。住上品成就。尔时便有上品欲乐。上品加行。不往恶趣。此尽第三无数劫边际。炽然无动。极善清净。觉品善法。当知一切皆悉成就伦记景云。住胜解行地名下品者。四十心位。是习种姓。与解行住。体一不殊。性种即在十信已前。非已成就故。此不论（义苑云。即是三贤。此教所谈贤位有退故。次云犹往恶趣者。何据不取十信耶。故知未尽）住净胜意乐地名中品者。举初括后。故略不言二地至七地。行正行地（义苑直云即从初见道至于远行地终者。太□）住堕决定到究竟地名上品者。此举初后。括其中间。故略不明九地决定行正行地（义苑云。八地至毕竟位其行不退故。云决定者。未稳）基云。菩萨下品。其实已离恶趣业。不受恶趣生。然为利益有情时。故往彼生。因即起染。受彼报趣。故初劫时。有生恶趣。如金翅鸟入海□龙。□龙既讫。上飞空里。因取龙故。脚下有泥。其实无。意本在本取龙。取龙之时。因遂泥污。菩萨亦然。因利有情。遂被染系。故初劫时有生恶趣（上约位分三品。下约八义释三品差别）次约八义。分别人相。相者。一欲。二加行。三恶趣。四僧祇。五炽然。六无动。七极善清净。八觉品善法。此八人种要摄为四。初欲及加行。品数分别。恶趣一种。离未离分别。僧祇一种。多少分别。炽然等四。成不成分别（三无数大劫。如下具明此中诸记解释甚□。未能详尽故今缕述耳）义苑云。如是下例余分品。故云上意也今谓。上意即指直进似小。
    二不退位者。依佛性论。声闻至苦忍。缘觉至世第一法。菩萨至十回向。方皆不退也。当知。此中声闻缘觉。非是愚法。是故皆此始教中三乘人也义苑云。声闻。谓。见道位中。苦谛之下忍智起时。即证生空。更不退转。缘觉为根稍利故。方便终心。即便不退。菩萨。谓。加行智起。勇猛趣求。即无有退也。当知下通妨。谓。有妨云。二乘菩萨。历然不同。何以皆就一处而论不退耶。故此通云当知等也问。法相始教。立四不退。谓。信位证念（玄□二凉疏一）今章主无信不退（探玄四凉疏三）此中正论位不退。然声闻不退。即是忍位（瑜伽第二十一。及景疏。唯识。对法。亦皆同尔）何为苦忍。况佛性论当终教说。岂成此证耶。答。大乘声闻。如瑜伽等。是随转门。今约实义。如佛性论。可为定量。方知。愚法至忍位方不通。不愚法至苦法忍。其理条然。然彼论破小乘品。为破萨婆多等计。乘便兼明权教不退之相。是始教义。故彼论云。菩萨十回向以上。是不退位。得于佛性。若约终教。则初住是不退故。迟疾可思。问。菩萨不退。为回向初。为终满耶。答。既言以上。不云第十等。故探玄四云。至十回向以上。方得不退。若尔何故探玄第七。云此当解行位终第一阿僧祇满。依佛性论。至此位满。方名不退之位。岂不第十向终乎。曰。不然。三贤为解行位。此解行终。总云位满。非谓第十回向已满。或初向住满拣初入故。然或地前总属退义。非此所论（次下义苑有会。可见）折薪云。当知下。此中声闻缘觉等者。由彼叙破小乘所执。既是毗昙等诸部所立。恐人认为愚法。今以义取故。当始教三乘人也（探玄四云。问。彼论中。是叙萨婆多师说岂是大乘耶。答。虽是萨婆多说然彼宗说。有十回向名位故小乘无此位也）义苑如上。此结大乘不退之相也。
    又亦可菩萨地前。总说为退。以其犹堕诸恶趣故。如瑜伽云。若诸菩萨。住胜解行地。犹往恶趣。此尽第一无数大劫。如是等也义苑云。前据佛性。上贤不退。此约瑜伽。三贤皆退。何以尔者。谓。前约胜行。此论见真故。各成不退之义耳如梁摄论云。愿乐行人。自有四种。比观人。未得清净意行以未证真如。未得无分别智故。又未至菩提不退位故。非清净意行。如世第一人。未得无流心。说为不清净。无流心所缘法相。无有忘失故。得无流心。说为正定位。有流心有忘失故。不得受正定名。菩萨亦尔。未入初地。不得正定名。此不清净意行人（弥勒问论云。菩萨未证初地正位。虽量劫修习善根而未能得不退转位未得毕竟无怖畏处无方便智故。堕声闻辟支佛地以此准知。以不退堕于二乘地为不退相故下终教文云。故十住初。即不通堕下二乘地等。是也）明知。地前总说为退。是贤首意也。若约他家。憬兴。慈恩。如上已引。海东晓云。上说胜解行住菩萨。或时有堕那落迦者。此约住前菩萨说也（此当约终教会。余思可知）。
    三明位中行相差别者。如瑜伽云。胜解行住菩萨转时。何行何相。或时具足聪慧。于其诸法。能受能持。于其义理。堪能悟入。或于一时。不能如是。或于一时。具足忆念。或于一时。成于忘类。于诸众生。未能了知调伏方便。于自佛法。亦未了知如实引发善巧方便。为他说法。教授教诫。勉励而转。勉励转故。不能如实知。或时虚弃。如闇中射。或中或不中。随欲成故。或于一时。于大菩提已发心。而复退舍。由意乐故。欲令自乐。由思择故。欲令他乐。或于一时。闻说甚深广大法教。而生惊怖。犹豫疑惑。如是等类。名胜解行住伦记云。胜解行中云从发心乃至名解行住。出其行位。测公述两释。一云。十信已上。皆名发心住（憬兴云。地前四十心如前）一云。十解已上。方名发心（义苑云。正明三贤造修之行相也。言转者。从种性转。入此中也。复古云。言转时者。转入诸位转起诸行之时也。何行者。所行之行。云何何相者。得位相状若何也）何行何状何相者。三藏云。行则是状。状则是相。名异义一也。测述两释。一云。住别有三时异故。问行状相。如次配之。一云。见相名行。自证名状。证自证分名相。今勘旧论。但问有何行相。又下答中无别解三。今依三藏本言。解中有二。初别明胜修未成（后明胜德未具）文有九番（今章略取要证成。然诸记多错私解。义苑云。或时下示相。总名顺决择分善。具足聪慧于其诸法能受能持者。谓。四寻思观。寻思名义自性差别假有实无也。于其义理堪能悟入者。谓。如实遍知名等四离识。及识。非有。名如实智故也。或于下顺解脱分善也。故唯识云。所修胜行。其相云何。略有二种谓。福及智。又云。且依六种波罗蜜多。通相皆二。大乘法师解云。并名为福。皆名为智。与智俱行。助成智业皆名为智。与福俱行。助成福业。并名为福。此依助伴。通相出体。既以六度而为其体故。此中亦不出六度之相也。或于一时不能如是非定也。或于一时具足亿念而定也。或于一时成于忘类下非施也。如实引发下而施也。或时虚弃下非智而智也或于一时于大下精进非精进也由内意乐下智慧也。或于一时闻说下忍辱非忍辱也。亦是五怖畏故如是等类者。通结菩萨六度之相。皆有进退之相者。唯识云。此位未证唯识真如。依胜解力。修诸胜行。止观力微故也。此皆臆见。折薪具举论文。更引判三品忍之文云。章中撮略引。恐要知本末。故具引之）初由思择。方能修作。未能任运成辨胜修。胜修是定。因定所生神通等果。亦未能得者。未得根本定故。第二信他已下。明信他故作。未自了知。第三成就狭小闻下。明五根未满。成就狭小。闻所成智等者。是慧根未满。或时忘失者。念根未成。苦迟通行者。定根于大菩提无猛利乐欲者。此显欲无减。炽然精进者。明勤根。无有甚深牢固净信者。是信根劣。四于三处有忘失念。五聪慧下。念慧不定。言或于一时具足忆念或于一时成忘念类者。基云。有忆得不得故。名忘念类。非全忘故。言类也。第六于诸有情下。不如实知自利利他种种方便。第七或于一时于大菩提下。明二利行进退不定。由思择故欲令他乐者。自利则易。利他事难。要由思择。第八于诸菩萨有违犯下。明数有犯犹豫疑惑（章引此段。文甚撮略。论具云。于诸菩萨所有违犯。多分遍知。非数遍知无余永断。由于毁犯。数现行故。或于一时。于菩萨藏法毗奈耶。他所引夺。或于一时。闻说甚深广大法教。而生惊怖。其心摇动。犹豫疑惑）第九于诸有情。远离大悲憬疏多同。核此等文。今章但举第五至八。余皆影略。故云如是等类。等言等取于余。可知。即以此住有漏种现及无漏种诸善为体。而犹未证真寂之理。但印持决定。而起诸行。故名胜解行住。
    解云。此是十二住中第二住相。其第一种性住行相更劣。及地上行相。皆如彼说义苑云。指中间而例初后也。如上行相。望前则胜。望后则劣。何以故。比证不同故孔目云。直进菩萨一人即有十地。并说见修后方得成佛。及说大乘十二住。一种性住。二解行住。乃至。十二最上菩萨住（与瑜伽名有少异）瑜伽（四十七）曰。谓。诸菩萨住种性住。性自仁贤。性自成就菩萨功德善法。于彼现行亦有显现。又云虽具种性。由四因缘。不能速证阿耨菩提。谓。先未值遇佛等说无倒道。又虽遇善友。倒执修学。又虽无倒修。而于加行方便。慢缓懈怠。不成猛炽精进。又虽猛精进。然诸善根。犹未成熟。菩提资粮。未得圆满。未于长时积习所有菩提分法。如是菩萨。虽有种性。因缘阙故。不能速证无上菩提。若具因缘。即能速证（集成云。由种性住文云。如种性品所说。种种性。种种相。于此菩萨种性住中。亦应广说。故今引此云云。及净胜意乐住等。文在第四十七以去。怕烦而不录耳）。
    若依终教。亦说菩萨十地差别。亦不以见修等名说。此亦三。初明位相。二又仁王下明不退。三其行下明行相义苑云。此熟教故。不影似小乘。但直明菩萨十地之差故。不分方便见修之异耳折薪云。亦说者。由前直进说十地故。致亦言。此是示同。亦不下拣异。亦字应是而字。恐传者笔误尔（今谓。不然。此意谓。回教亦但有见修等名同小乘。故孔目云。就二乘及回心并约见修。即至究竟。成佛罗汉。其直进教。则无但以见等名说故云为直进人。彼说菩萨十地差别。今终教中。亦说十地差别。所以亦无但以见等名说故。不同回教也。噫。自不晓文意。辄以为错何耶）由前始教为引二乘等故。于十地亦分见修。今终教所以不分者。下文云。初地已上。断于所知一分□故。于于烦恼障。不复更留。是故不分见修。至初地时。正使俱尽。既不引小故。于烦恼障。不分分别俱生见修之惑。故此中不分见修也（璎珞但说四十二贤圣。不说见修。弥勒问论说。声闻先断见惑。复断修惑。而菩萨初地顿断见修道中一切烦恼。如起信说。初发意菩萨。远离执取计名者。皆斯意也。如断惑章）今谓。此中非论于见修分与不分。而拣于不说十地差别。但有以见修等名说同小乘而已。验知。苑薪并谬解矣。又复古引孔目云。约大乘终教。有其十门。显十地故（今谓。彼十门中。更明一念成佛等。何云显十地故耶）亦不下不假似彼故。
    又于地前但有三贤。以信但是行非是位故。未得不退故。本业经云未上住前。有此十心不云位也。又云。始从凡夫地。值佛菩萨。正教法中。起一念信。发菩提心。是人尔时名为住前信相菩萨。亦名假名菩萨。名字菩萨。其人略行十心。谓。信进等。广如彼说探玄云。又三贤总为趣圣方便。不分资粮加行近远此约终教。故云但有三贤。义苑云。又于下分行位之别。三贤名位。邻极亚圣故（义苑依名号品凉疏谓。有义云。有四义故。信不入位。一进退不定故。二杂修十心。无定阶降故。三未随法界修行广大行故。四未得法身。显佛种性故）复古。集成。并引探玄云。若约终教。此信但是十住位之方便。自无别位故。本业经（贤圣名字品）云。未上住前。有此十心名字。谓。一信心。二念心。三精进心。四慧心。五定心。六不退心。七回向心。八护心。九戒心。十愿心。增修是心。一劫二劫。乃至得入初住中。心心有十增。成百法明门。名入习种性中。故知无位。但是方便行也（义苑云。未上下先定其非位。何以故。但十心杂修故也）又准六种性六忍六慧等文故。亦是诚证。又仁王但言三贤十圣。不言四也。又此经中后四位。皆有入住出。已列十名。辨十义等。唯信位中无此故得知也。又本业经但有四十二贤圣。不说五十二。是也（若依天台。四教义云。璎珞经说五十二位。楞严璇疏。亦同彼说。非今家意）问。若尔何故仁王经说十信。为种性住。仍只立三贤位耶。答。此有相摄故。如是。何者。义准有四句。一以本位摄方便故。唯有三贤。则没信名。唯论住位。引文可知。二以方便摄本位故。即十住名十信。没十住名也。故仁王经云十信十止十坚心。则不论十住。但名十信也。三开方便异本位故。则如住前有此十心为方便等。四于方便处。假设正位。如前始教说。问。信既实无正位。何故始教说为位耶（终教渐胜翻名行为）答。为始教机□智浅。行位不分。影似小乘教故。说四位（故得称位）终教机细智深。克实分异（要分行位之殊故。便称行也）故也（问。若非位者。何以十住疏云。七依仁王。五十二位。是终教耶。答。此即上三开方便。异本位义也。故钞曰。此之十心是习种性中。为十住因。开因异果故。加此十。问。终教信行非位。始教为位者。若法相宗。以西明等据梁摄论菩萨道前有四方便。为十信位。慈恩大云。但以为行。故破彼了。会云。魏梁隋唐同本异译余本总无故。笔授谬矣。璎珞经说。十信一劫二劫。乃至十劫。既数不定。况彼六种璎珞。但三为地前。故知未上住前。是未入僧祇位等。具如义灯中辨。已是始教。何故不许为位耶。答。彼互立破。纵似同终教。而实始教。名义虽同。宗意各别。或彼复分通熟教。亦无有违。今依孔目。彼约终教有十门中。云一者约位。从十信行。乃至欢喜等十地。则虽云约位。望后位故。既言十信行。正拣异乎位者。着矣。然长水失本家耳）义苑云。又云下（即释义品之文）正明信相。言始从凡夫地者。悠悠中也。值佛菩萨发菩提心者。方名十信观行菩萨（如合台家名字。五品观行。六根相似十信）是人下示其行相。言信想者。谓。希欲观想。言未有其所证故。次云亦名假名等也。谓。信进等者。更等取念心愿心回向心。是名菩萨能少分化众生已。超过二乘一切善地。一切诸佛菩萨。长养十心为圣胎故云乃至广说。
    又仁王经云。习忍以前。行十善菩萨。有进有退。犹如轻毛随风东西等。在此修行。经十千劫。入十住位。方得不退故。十住初。即不退堕下二乘地。况诸恶趣及凡地耶二明不退。义苑云。仁王云习忍者。彼经说。从习忍至金刚顶。皆为十三法师依持建立。经文牒释繁广。此忍之相即发无上菩提心。常修三界一切念念皆不净故。得不净忍观门。住在佛家。修六和敬故。无有退。今此忍前行十善者。正当十信。未获所证故。有退。谓。值胜缘则进。值劣缘则通故。喻随风东西耳（上就经释）在此下定其未入僧祇。入十住位下。克不退位。同初习忍。准知。复古云。习忍即伏忍。当习种性也（钞云。习种性者。十住）经云善男子其法师者。是习种性菩萨。彼经五十二位。亦即五忍。经云。善男子。初发相心。信恒河沙众生。修行伏忍。于三宝中。生习种性。修信进等十心。此之十心。是习种性中。为十住因。开因异果故。说十心。今文云忍前行十善。即开信异住也。在信位中。即有退堕。登住初心。即不退故云耳也言经十千劫者。摄论云。十信菩萨。经一阿僧祇。地持云。善趣菩萨。经无数劫。入种性地。又云。中上根者。经亿四千大劫。软根者不在数（长水笔削云。利根精进不精进。劫数不定。钝根精进。极迟一万劫。不精进。此乃困而不学。何足以议其劫数耶。今取第三。故云一万劫。今谓。修行十心。若经一劫二劫三劫。或经十千劫。或无数不劫。如是劫数。乃不定故。知是行而非位也）。
    设本业经说十住第六心有退者。起信论中。释彼经文。为示现退也。为慢缓者。策励其心故。而实菩萨入发心住。即得不退也。
    义苑云。设本下纵难释通也。谓。有难云。本业经中。第六正心住。犹有退转。何以上云故十住初即不退堕。此是据经纵难。起信下约论释通云。为慢缓者。策励其心故。故示现退也。若乃克实。则初住即便不退复古云。纵本业契经（贤圣学观品）作如是说。诸善男子。若一劫二劫。乃至十劫。修行十信。得入十住。是人尔时。从初一住。至第六住中。若修第六般若波罗蜜。正观现在前。复值诸佛菩萨善知识。所护故出。到第七住。常住不退。自此七住以前。名为退分（佛子。若不退者。入第六般若。修行于空。无我人主者。毕竟无生。必入定位。佛子。若不值善知识者。若一劫二劫。乃至十劫。退菩提心。如我初会众中有八万人退。如净目天子。法才王。舍利弗等。欲入第七住。其中值恶因缘故。退入凡夫不善趣中。不名习种性人。退入外道。若一劫。乃至千劫。作大邪见及五逆。无恶不造。名为退相）是故起信论云。修多罗中。或说有退堕恶趣者。非其实退。但为初学菩萨。未入正位。而懈怠者。恐怖令彼勇猛。如净目天子。法才王子。舍利弗。各入第六住。其间值恶知识因缘故。通入凡夫不善趣中。恶缘即乞眼等（智论十二云。如舍利弗。六十劫中行菩萨道。欲度布施河时。有乞人。来乞其眼。舍利弗言。眼无所住。何以索之。若须我身及财物者。当以相与。答言。不须汝身及以财物。而其来唯欲得眼。若汝实行檀者。以眼见与。时舍利弗。出一眼与之。乞者得眼嗅之唾而弃地。又以脚□。舍利弗思惟言。如此弊人等。难可度也。不如自调早脱生死。思惟是已。于菩萨道通回向小乘）今解。若依相示。慈恩意。据法华论。以彼身子。因值乞眼婆罗门时。退菩萨道。回向小乘自调行故。为实行人。故立信不退。所谓十信第六心也。及义灯中。大品经堕顶菩萨。堕声闻辟支佛地者。或本二乘。在于顶位。回心向大。亦名菩萨。故说此等退堕二乘地（以此当知。大品同梁摄论。将四善根配四十心。故以十住名顶善根。前六住位。为堕二乘地。如舍利弗等。是也。其第七住。既得位不退。尚凡夫位。有畏堕故。顺古解耳。然西明及青丘学记。有两释中。一云。鹙子。十解示退之□等。智周摄释云。鹙子权行。诱引实人。并从旧解之。）皆为实退（瑜伽论说。下品成就。犹往恶趣。中品成就。上忍已去。不往恶趣。故说地前。总为退位。如前始教中辨）若依台宗。戒疏明别教阶位（五十二位）中云。旧云。法才王子六心中退即云十住第六心。难云。十住云性地。性以不改为义。云何退作二乘。其犹一善。性是不改。不作一阐提。不妨退大向小。终是难通。止观师说（摄山止观寺崇诠师）是十法信中六心退耳。比释论师。及金刚般若论师。皆作此解。是信习十心中六心耳。七心已上永离二乘。尔时设为利弘经。不无轻漏。而度物心不失。恒有菩萨之名也（昔者睿岳源信聘问宋法智曰。别教初住。已断界内见惑尽。至第六住。岂有更退作逆罪人。四明云。若常途别教。皆云。初住断见。更不起诸重过。况见惑名数虽多。乃一位断。思惑乃历诸位方尽。此常所谈别教分齐也。今记主既见身子六住尚退。复起重罪。遂以义求。自有机缘见思俱断。至六住时。思既未尽。见亦余残。所以能牵恶道。此是记主约义斟酌之辞。故云恐是尔前见思同断。不可将见行别教难也。若据起信论。示退乃克。就圆人辨之。泽山咸云。四明乃以别途位次言之。深合祖意。此是四明答日本难。或作权说者。或作借位者。皆非文意。今文既以退大向小为难通。验知。止观师及二论师。指在六住。度物心不失者。正是见思同断之义。别途断位。已无疑矣。今谓。推四明义。无有典据。若依法相新译论等。莫妨实退。何者。渐登初地。创断界内外见惑故。以三贤犹是凡位。虽第七住得位不退。而说退堕二乘地。是故克论。名别义通。亦不相违。盖以台家通别二教。是入今家始教摄故。此义逾通。请勿坚守株而已）今家正据起信。终教即为权退。况圆教乎。上来经论诚证昭然。明信但是行。而非位。登初住位。方得不退。理莫可疑也。
    其行相者。起信论中说。三贤初位中。少分得见法身。能于十方世界。八相成道。利益众生。又以愿力受身自在。亦非业系。又依三昧。亦得少分见佛报身。其所修行。皆顺真性。谓。知法性体无悭贪。随顺修行檀波罗蜜等。广如彼说三明行相。义苑云。此是解行发心之行相也。于初位中。破无明。分证法性。故云少分得等。能于十方等者。显其化用由体而兴。又以愿力受身者。谓。三心大愿。显现胜身故。不同凡愚随业系缚。受种种身。又依三昧等者。言其未得自在也。是故定善则□胜相。散心只见应躯。故不同地上长居受用。每觌报身耳折薪云。三贤初位等者。即信成就发心中文。又依下即真如用大中文。正云初发意菩萨等心所见者。以深信真如法故。少分而见知彼色庄严等事。无来无去。离于分齐。唯依心现。不离真如。今云依三昧者。以心即定故。其所终下解行发心中文。前约十住。此当十行已去复古云。即彼论信成就发心菩萨行状。三贤初住者。信满入住也。少分下论云。菩萨发是心故。则得少分见于法身。能于下以见法身故。随其愿力。能现八种。利益众生。所谓从兜率天退。入胎等。乃至。入于涅槃。又云。亦非业系。以有大愿自在力故等。又依下论云。谓。诸菩萨。从初发意。乃至菩萨究竟地心所见者。名为报身。身有无量色等。又云。复次初发意菩萨等所见者。以深信真如法故。少分而见。其所下论云。于真如法中。深解现前。所修离相。以知法性体无悭贪。乃至。以知法性体明。离无明故。修行般若波罗蜜。然是解行发心中文。位当行满入向。深解现前。即十解中之解也所修离相。即十行中之行也。知法性无悭等。显所修离相。总是地前初僧祇中行相故问。四明判论。合通于衍三教以生灭门。明初发心住。能少分见于法身。八相成道（涅槃云。十住能少分见法身。见不了了。天台判为圆位。妙乐云。唯华严。起信。明初住八相。最为显著）岂非圆位耶。藏师立义。望于天台。乃是别教一途之说。未是通方别教。且如贤首。学通性相。位继四依。菩萨弘教。各逗机宜。盖是一类之机。宜闻一途之说。所以作此申通。未必四依有不了也。此与今家同异如何。答。由彼本宗于同教一乘。是故属圆位耳。其实是当终教正位。圆则寄显之故。教证二道。源出十地论。大师判为通终圆两教。别教四门。若不论摄者。岂称熟教。初住八相。尚如教中。许十信位八相成道。况初住乎。又况终教乎。胡为可限于圆位欤。思之。
    又梁摄论中。十信名凡夫菩萨。十解名圣人菩萨等。其地上行相。倍前准知论曰。菩萨有二种。一在凡位。二在圣位。从初发心。讫十信以还。并是凡位。从十解以上。悉属圣位义苑云。十住以解为体。圣者正也。冥同天理故。又无漏正法得之于心。故名圣也。由是证知。此位菩萨。分有所证。验彼十信名凡。定当观行耳。
    是故当知。此中行位。与前始教。浅深之相。差别显矣义苑云。将此教中之地前。采初教之地前。扰劣天隔也。
    问。此教岂不通引二乘。何故行位。不似小乘说。答。此后诸教。并皆深胜。所引二乘。亦是纯熟高胜机故。不假似彼也义苑云。答中所引等者。谓。定性二乘。无性阐提。悉皆成佛。故不分品位。各令证也。故不似彼此教亦有二机。一直入者。二自前渐入。然行相俱同。所以非为引小及机□浅。似彼说等。以机熟胜同一觉故。于初地中或十地后。一念证果。名成佛故。问。准孔目约终教有十门中。于第十地。即成其佛（如梵网说）为对声闻。现凡身证。及依同性经。声闻十地。为招引小乘同大乘等者。岂非引二乘何耶答。此虽引小。而其所引既高胜等故。不假似彼。非谓一向不引二乘。安须征之也。
    若依顿教。一切行位。皆不可说。以离相故。一念不生。即至佛故。若见行位差别等相。即是倒故准起信论。心真如门是顿教分齐。故彼疏云。举如体离言。以明观智境者。即绝言理。正当顿教。依言真如。依言辨德。以明生信境者。是终教义（有人云。顿教二义。今章亦尔。初约离言。若寄言下。二约寄言。即依言门。故知。顿教亦有二义。今谓。不然。此迷义苑。复古。等科故。错认依言为顿教义者。非矣。盖夫泯绝无寄。无言说理。犹如饮水冷暖自知。则顿教之正意也。多分当三乘中遮情之义。而其表德多为终教。不可执混一乘遮表。然下若寄言显等者。既寄显门。非此正意。例如圆教寄终教显。以无言说之教。显无言说之义。即毗耶杜口。默绝显理。是斯正意。故孔目云。无名之教。显无名之义。义当顿教等。是也。有名之教。目无名之义。此当熟教。即今下章。寄此言显。意在于此。诸记科释。不得兹旨。至次下辨）义苑云。若依下约教遣拂以离相故者。出所以。一念下示证入。若见下斥情见。决不可以立位也复古云。如十地品中。十地如空中鸟迹。岂有差别孔目云。若约顿教。即一切行位。皆不可说。以无相故。此据三乘方便说（彼十地章云。约顿教明者。唯有一门。所谓无相。何以故。由成一行三昧故。乘彼一味真如所成故。不可说有诸异相门成佛。亦如此一切俱离。是名佛也）古德云（此依演义。师谓是圆顿。今属三乘教摄）一念妄心不起。云何不得名佛（故违磨碑云。心有也旷劫而滞凡夫。心无也刹那而登妙觉。嗟乎。凉密师资。读此等文。都以禅宗属乎顿教。盖此是后人之制造。而实非祖语。南宗岂可如许打葛藤耶。何况即阴而真。则妄全性起。岂但弃妄不起。得名为佛。思之）又心本是佛。念起故为众生（观师唯将心法为生佛本故。失三无差之义。反执谓圆理。不达经论且约近要故也。若为三乘教者。正今意也）故念不生。即是佛也。法数章（孔目第二）就维摩默然无言义。当顿教默绝万法（阴入界等染净诸法。并皆同此。若无维摩默不二理。即一切法不成。所以知之）故对法论云。不待名言及余根境。是名实有。即显待名言根境是假有也（又云。渐由依教。是安立门。顿教不籍名言根境。是非安立门等）是故见相差别。即名颠倒（下引思益云。妄想生死涅槃二相是）大疏等皆言顿教无位者。即其义也。故佛境界章言。若据顿教。举心皆不当理（今检孔目。现无不字。故彼具云。又佛境界有其因果。若小乘得因非得果。三乘初教。得果已舍因。亦即空故。若终教时。即是真如。无有差别。若据顿教。举心皆当理。若据一乘。一即一切等。今详。熟教虽即真如无差别相。尚是因果渐证之义。若据顿教。举刹那心。皆当显理。即顿显义。岂云皆不而可也哉。故知。复古就错本解。其实今证不成。审）。
    若寄言显者。如楞伽云。初地即八地。乃至云。无所有。有何次第。又思益经云。若人闻是诸法正性。勤行精进。如说修行。不从一地至一地。若不从一地至一地。是人不住生死涅槃。如是等也义苑云。谓。寄托无次第之言。显彼离相绝阶差之教（今谓。教之言非。正应云义。如上引孔目。以无名之教。显无名之义者。顿教正意也。今既寄显。谓。寄渐教依言真如有言说门。诠显顿教绝言离相不可说义。觌文可知。复古亦依义苑云。寄彼不次之言。以显无位者。俱未尽也。失能所寄显义矣）故楞伽云。初地即八地。此语略而未周（下皆依演义第五文）故彼经第四（四卷经四。及入楞伽第九）长行云。大慧。于第一义。无次第相续。说无所有妄想寂灭法。颂中有七偈。后二偈明不立地位云。十地则为初。初则为八地。第九则为七。七亦复为八。第二为第三。第四为第五。第三为第六。无所有何次。解云。初之七句。约义配同。最后一句。据理都泯。十地则为初者。同证如矣。初则为八地者。初地不为烦恼所动。同不动矣。第九为第七者。第九同第七。无生忍矣。七亦复为八者。纯无相观。与八同矣。第二为第三者。同信忍矣。第四为第五者。同顺忍矣。第三为第六者。第三地中。获三慧光。第六地中。得胜般若。同慧义矣。无所有何次者。颂上经文于第一义无次第相续等（已上演义）今此文中。上句略举约义同中一句之要。下句则据理都泯（义已略周。正意在于下句。又行愿记云。如此超间意。显圆融之行不依行布位次。今谓。凉密有顿圆滥失）莫见寄言便认有位（会解记等云云未稳）复古云又云。不立地位者。以第八句中一切俱拂故。云正意在下句。平等理中。佛亦不立。复何更有次第证耶。故云无所有有何次。即经长行云于第一义等。若尔如何祖师复说顿教无位之位。而指起信论翻妄四位。凡贤圣果次第说耶（此依圭山觉钞而问。非矣）答。彼钞注曰。傍断。譬如逐鹿者不见山。斩蛟者不见水。志在蛟鹿。忘于山水。傍观之士。言其登山有高下。入水有浅深。行者忘心唯知寂灭。世尊说彼断惑有□细。得位自高下。法尔必然。无位之中。有此位故。论结四位云。而实无有始觉之异。本来平等。同一觉故。问。起信岂亦顿教乎。答。以起信三重因地。凡贤圣果四位。圭山释义。总属顿教与圆觉一体。又云。今用论者。分齐一也。良以论中从生灭门入真如门。生灭是能入之假。真如是所入之实。以假从实。故属于顿。又此论虽有四法。正以一体。摩诃衍为宗故。故当顿教（已上皆承凉密之臆见。而非俨藏意）若尔何以复云正终兼顿。当知。此约众生心生起染法。如来藏随染故。云欲究妄本。约凡以标心。义判要彰动末。先明静体故。正终而兼于顿也（从义补注云。以今家意。观夫他说。当知。彼但得其理性无位之义耳。不见无位之位之说也。无位之位既无。立教化物安在。今谓。贤首克家。尝斥清凉宗密。而为不肖之徒。今也特有顿圆相滥之失也。然汝山外辈。尚昧己宗。堕于邪计。况他说乎。更何言焉）言又思益等者。姚秦罗什译（经于精进下。有一名之字）集成云。问。不从一地至一地者。何有依位渐证。答。似反而符也。何者。此于位中。取彼无位之位。非异位外取彼到灭言如是等者。彼经具云。所以者何。诸佛不得生死。不得涅槃。乃至。以是因缘。当知。佛不令众生出生死入涅槃。但为度妄想分别生死涅槃二相者耳。此中实无度生死至涅槃者。或等余处说也。
    若依圆教有二义。一摄前诸教所明行位。以是此方便故义苑云。初依教开义。一摄下列而释之。谓。前之四教所明行位。或大或小。或渐或顿。并是随机阿含施设。皆为此教之前相故。此中同时该摄耳复古云。摄前诸教者。即知。前四皆圆中四教非圆中别有四教也诸门摄前。义皆同此今解。孔目云。若据同教说。即摄前四乘所明道理。一切皆是一乘之义。文虽是同。而义皆别。是也。然旧不约同教。而论该摄。下更依别教何也。
    二据别教有其三义。一约寄位显。谓。始从十信。乃至佛果。六位不同。随得一位。得一切位。何以故。由以六相取故。主伴故。相入故。相即故。圆融故此亦三节。一约寄位先明位相。二约报明位者。次辨不退。三约行明位者。后明行相。准前诸教中。三义可尔。就初约寄位中。旧解纷纭。未得平稳。且折薪科分为三。初总明一位即一切位。二（是故经下）义引贤首品（演义云。五位互摄。如贤首品中乃至则得灌顶而升位等。此即义引为证）及明以初摄后（玄文云。初发心时便成正觉等。今谓。此章。探玄。皆谓。一位中即摄前后诸位。不可偏限唯初摄后）三（又以诸位下）释成圆融因果平等（今谓。此别举相是门。等于余门。验知。释成等者。非也）若复古科初（谓始从下）总辨相摄（玄文云。谓。圆融门。一位即摄一切位故。钞云。谓。四十二位之中。随举一位。即摄一切。如初发心住即摄余九住及行向地等。今谓。此总举相入相即六相主伴圆融诸门。岂止相摄）引证可知。二（又以诸下）此别明五位互摄（玄文云。信该果海。一一位满。即至佛故。钞云。此别明五位互摄。如贤首品中得灌顶等。如初住摄于初行初回向初地。第二住摄第二行乃至第二地等。第十住满。则摄十行满乃至十地满。第十住满称灌顶位。第十地满亦灌顶成佛。十行智度圆。十地智度满。海幢比丘顶。出诸佛说法。灌顶住后。即明佛者。即其事也。前唯约理行圆融。此兼明行证相似。复古至下全举演义之文作释。今谓。此大谬矣。此别明相是门。非相摄门。如下当辨）此皆不取。今准旨归中摄位益略科之云。初总明一一位中。摄一切位。自在无碍。圆融诸门。二（经云下）别明诸位具摄相资门。三（又以诸下）别明全位相是门（具如下解）不可必袭清凉。迷文起尽。失乎章旨（与旨归中相是相资。前后不次义理莫爽）初总明者。义苑云。初约教标位。谓。始下正名行布圆融。行布故。六位不同（若前开十信。后合等觉。若后开等觉。前合十信。皆六位也）圆融故。随得一位。得一切位。何以故者。征圆融之相。由以下就义释通。每一故字。即为一义。初六相义。二主伴是十玄义。三相即约体。四相入约用。五圆融约法界。总以融通故。诸位历历而相收也。复古云。寄彼三乘次第六位。显此教中一得一切得也（折薪云。寄行布以显圆融）何以下释相收（凉曰。六位不乱。而以更收）今谓。孔目云。约一乘者。十信终心（不言位也）乃至十解位。十行。十回向。十地。佛地。一切皆成佛。此据别教言。又依六相总别义。即是一乘。随相别布义。即是三乘。此约教分说。其实一乘之法。尽其三世。已通究竟。此据证说（然圆觉钞云。一信位者。然约圆顿之宗。此位是万德根本。初心同佛。方名信故。不信因心是如来藏。非菩萨故。发心毕竟二不别。如是先心难故。故华严特开一会。六品说之。此经。起信。皆开为一位。权渐教中。多不开者。彼但信教。便名为信。未必悟解故。如轻毛随风。不定故。十千劫方入初发心住。今谓。圭山不晓约行摄位寄显门故。正约圆宗。谓开为一位。华严寄同终教故。但约行非信为位。终圆已尔。始教却开。何云权渐多不开等耶。何况起信。何处明信未满得不退位耶。更究圆觉。无文彰说以信称位也。嗟乎。违教乖祖之甚矣）。经云。在于一地。普摄一切诸地功德故。是故经中十信满心。胜进分上。得一切位及佛地者。是其事也义苑云。据经示义。初据经。是故下示义复古云。即初地经文（应云初品。即净眼品之文）此与演义第三用意少异（玄文云。初地云。一地之中具摄一切诸地功德。演义云。此约当位之中自一摄十。以一例诸。位位皆然）彼但当位之中自一摄十。此证一得一切得。五十二位正当彼中总摄诸位故。此云得一切位及佛地故。是故下义。引梵行品文云。若诸菩萨。能与如是观行相应。于诸法不生二解。一切佛法。疾得现前。初发心时。即得阿耨菩提。知一切法即心自性。成就慧向。不由他悟今解。准旨归云。然有二门。一全位相是门（如今次文）二诸位相资门。即一位中具一切位。如十信中有十住乃至十地。如贤首品说。十住等中。各摄诸位。皆具二门。如海幢比丘处。及十住品等说。又云。在于一地。普摄一切诸地功德。余广狭无碍。乃至帝网等皆具。准思可知（凉疏演义。如上引。复古非）是故下义。引贤首品故。孔目云。但不退已后。即明得彼普贤之法。约熟教比之。即十信满心已去。即是其位。其普贤位中。对彼解行法。及彼得义。唯有自分胜进两义不同。又探玄云。若约圆教有二义。若依贤首自法。一切皆无位。若约寄法。则同终教。然信满入位之际。通摄一切后诸位。皆在此中。无不具足。此则约行摄位故也（又云。若就始教。以随□相浅信为位。终教机细智深。□实分异）以信为道元功德母。诸位行相。皆信而成故。上总云。信能转胜成众行。究竟必至如来地。斯之谓也。又云。在于一地。普摄一切诸地功德。是此一乘圆教法也。三乘中则不得如此。下有二百颂半。明无方大用分。以信满成此贤首位故。同普贤等广大三业。该因及果。遍一切处。尽一切时。常作无边法界大用。此为恒式。当相而论。不依诸位。今约信门之中显现。则属信收问。此中既是十信菩萨。现成佛者。为是暂时化现。为实成耶。答。若三乘初教中。总无化现成佛。以未得不退故。若终教。十信满心。胜进分上。入十住初。则得不退故。能暂时化现成佛。如起信论说。若一乘圆教中。实则不依位。寄终教位相以辨之。于信满不退之际。则明得彼普贤法界行德。具摄因果。圆融无碍。若以因门取。则常是菩萨。若果门取。则恒是佛。终教化现。但于一位。依一世界。化现一佛。此中具十地等。摄一切位也。如文无悕望之功用。能一念顷游十方。若斯之德。自非因位穷满。孰能具此。故知定是实行满也。不同彼是劣位人也。
    又以诸位及佛地等相即等故。即因果无二。始终无碍。于一一位上。即是菩萨。即是佛者。是此义也言佛地等。等取一切功德。谓。法界行德也。义苑云。明因果交彻。于一一位上者。彰其融通自在。是故以因取。则皆因故。即是菩萨。以果取。则皆果故。即是佛。纯杂无碍。隐显齐成耳复古云。言相即等。等于相收相入也。一一位者。此别明五位互摄（次举演义。如上已引是大错焉。故弃不述）今解。如旨归云。全位相是门。即一切位是一位故。十信满处。即便成佛。是故孔目云。若依一乘圆通之教。由义自在。总别相成故。无前后始终。浅深近远等别。故探玄云。于此信满。入普贤位。具有二义。若约果。则下文贤首佛刹等。或唯约人。贤首即是菩萨故。或唯是法。菩萨即是贤首法门故（或人法合目。依主释之）复云。于信满不退之际。则明得彼普贤法界行德。具摄因果。圆融无碍。若以因门取。则常是菩萨。若果门取。则恒是佛。又旨归云。发心益者。谓。信位满称彼佛境。发此大心。此心即是普贤法摄。是故融通。即遍如前等无尽时处等法界。故经云。初发心菩萨即是佛。悉与三世诸如来等。广如发心功德品偈颂中说。法界缘起理数常尔。余皆例知。
    二约报明位相者。但有三生辨不退者。义苑云。对昔因而显现事故。云约报等孔目云。依一乘教。具一切因缘。理事。教义。人法。因果等。又总虽有因缘。乃至一即一切。一切即一。卢舍那佛普贤行因。成就因果。与三乘等别。普贤因果。不从凡夫世间克得。何以故。若未成则不说普贤。若已成则旧来如此。道理时事。皆悉不同。又云。若一乘义。十信地见闻。终心成解行。十信终心。胜进向十解。得究竟证。又见闻供养章云。若别教言。见闻已去。即是一乘。又一乘法义。出出世证。余时见闻。及比解行。探玄云。约别教。娑婆是见闻解行处。中间诸土。唯解行处。末后佛土。通解行满及证入故。是故信满位处。亦名贤首故也。复云（入法界品）。依圆教宗。有其三位。一见闻位。乃至。三证入位等。故旨归云。谓。依此普法。见闻如来及此遗法。所种善根。成金刚种。不可破坏。要必成佛。如性起品云。乃至不信邪见众生见闻佛者。彼诸众生。于见闻中。所种善根果报不虚。乃至究竟涅槃（具如别处）。
第0段     一成见闻位谓。见闻此无尽法门。成金刚种等。如性起品说复古云。亦名见闻生。故曰三生。未起解行前皆见闻生性起品。彼经说亲近如来。见闻所种善根。皆悉不虚。出生无尽觉慧。乃至到无功用智地。即引喻云。佛子。譬如丈夫食少金刚终竟不消。要穿其身出在于外。何以故。金刚不与肉身杂秽同处故（晋经云。要从身过。至金刚轮际。然后乃住）今谓。金刚种等者。等余二喻。彼经喻中有三。初吞少金刚喻。探玄云。谓。微少善根。性不可尽也。二少火能烧喻。谓。少善根性能灭惑。三药王多益喻。合中以佛合药树。见闻等。明佛在世作六根境。示现微妙色等。故知。举初等取后二喻也。探玄又云。一见闻位。即是善财次前生身。见闻如此普贤法故。成彼解脱分善根。故旨归云。又如善财。前生曾见闻普法。成金刚种。遂令今生顿成解行。又云。才从地狱出。闻此普法。即得十地者。明是此法之深益也。如性起品者。今准旨归云。依此普法。见闻如来及遗法。所种善根。成金刚种。如性起品云。若有得经卷地。如来塔庙礼拜供养。彼众生等。具足善根。灭烦恼患。得贤圣乐。佛子。乃至不信邪见众生。见闻佛者。彼诸众生。于见闻中所种善根果报不虚。乃至。究竟涅槃。断一切恶诸不善根。具足善根。不可言说。过思议故。探玄云。明深饶益。秘密藏经。骂药服之得力等。骂沈烧已还香等。骂佛犹胜敬外道等。同明如来法不思议也（集成云。唐经曰。佛子。我今告汝。设有众生。见闻于佛。业障缠覆。不生信乐。亦种善根。无空过者。乃至。究竟入于涅槃。演义曰。此明深益。乃至。骂化。犹胜敬诸外道。若尔岂无骂罪。骂罪非无。今语远益。故法华中。跋陀婆罗等。骂常不轻。千劫处阿鼻地狱。受大苦恼。毕是罪已。还遇常不轻菩萨。复蒙教化。涅槃中喻以毒涂之鼓。欲闻不闻。无不死者。故菩萨之名。起自闻谤之日。谤尚远益。况深信耶。况解行耶。况证悟耶。弘持之者。勉思此文）。
    二成解行位。谓。都率天子等。从恶道出已。一生即至离垢三昧前。得十地无生法忍。及十眼十耳等境界。广如小相品说义苑云。由昔因种胜故。今生造解成行也。谓。兜率下指人以示相。从恶道出者。谓。此天子。当时闻法。由戒缓故。堕阿鼻狱。因乘急故。从恶道出。生兜率天。天鼓发声。即便忏悔。顿超十地。故云即得离垢等晋经曰。又菩萨摩诃萨（唐经曰。我为菩萨时）于兜率天。放大光明。名曰幢王。普照十方世界微尘数刹。遍照彼处地狱众生。灭除苦痛（探玄云。以余大相业用难明故。说最下足下相轮之用）令彼众生。十种眼耳鼻舌身意。诸根行业。皆悉清净（以彼众生宿有见闻普贤法种。复遇舍那法界光触故。得十眼普贤之益）彼诸众生。见光明已。皆大欢喜。命终皆生兜率天上。生天上已。闻天妙音。名可爱乐。此音声语诸天子言。以不放逸故。于诸佛所。种善根故。遇善知识故。卢舍那佛威神力故。于地狱命终。生此天上（天上益中。有四因缘。得生天上。初不放逸者。厌恶对治。二宿植胜善。三曾遇善友。四今佛加持）如来足下千辐轮中。有妙光明。名普照王。于彼海王随形好处。悉放四十广大光明。一名清净功德。普照六十亿那由他佛刹微尘数世界。随众生境界。随众善根。随众生意。乃至普照阿鼻地狱。其中众生命终。皆生兜率天上（广辨中。先广前光救恶道。后后广前声益天处。下皆略超）生天上已。闻天妙音。作如是言。善哉诸天子。卢舍那菩萨。今住离垢三昧。应当敬念（广天上饶益中。正劝报恩。依劝兴供）乃至。是故诸天子。应当速发阿耨菩提心。令意清净。住威仪戒。悔过一切业障。烦恼障。报障。邪见障。以法界虚空界。众生界等善身口意业。以众生界等身。众生界等头。众生界等舌。悔过四障（正教发心悔过法。后以法界等。教忏悔方便。此是普贤广大忏悔。甚深忏悔故。称法界也）诸天子。譬如明净金玻□镜。与十世界等。于彼镜中。见无量刹。一切山川。一切众生。地狱。饿鬼。若好若丑。形类若干。悉于天现。彼诸影像。不来入镜。一切业报。亦复如是。若如是知。是名清净真实悔过（经云。众罪如霜露。端坐观实相。此之谓也）说是法时。微尘数界兜率天子。皆得无生法忍。无边阿僧祇欲界天子。皆发阿耨菩提心。六欲天中一切天女。皆舍女身。悉为男子。得不退转（明闻法获益。余得忍益。或当初地。或是八地。六欲此二地前益）尔时诸天子。广闻普贤回向善根。悉得十地（得位益。当机天子。以是普贤诸位相摄善巧法。是故创得出地狱已。闻此普法。即得十地。明与三乘渐次教不同也）诸力庄严。具足三昧（行成益）等。犹未能见离垢三昧之少分也（谓。虽得十地因满。简不同果故。云犹未能等也）尔时诸天子。于一一毛孔。化作众生界等妙香华云。供养卢舍那佛。时彼香云普熏尘数世界。其蒙香者。身心快乐。诸罪除灭（八万四千）此诸烦恼。皆悉除灭（明展转传通。成无尽行）菩萨摩诃萨。安住白净宝网转轮王处。放曼陀罗自在光明。遇斯光者。皆得菩萨十地（探玄云。遇光得十地者。此中有三重益。初明佛光普照诸天子。令得十地。二此天子毛孔所出香华盖等。复益众生。令得轮王。亦是十地。三轮王放光。照余众生。亦令得十地。此三位之益。皆悉齐等。同时顿成。可知）今言至离垢三昧前者。探玄云。离垢三昧有二位。一约因终。如第十法云地菩萨所得。离自二障微细垢故。二约果初。如此文。是将现成佛。在此天上。住此三昧。能利众生。令离垢故。如是众生。遇此光明。顿得十地。身犹未转。令本身肉眼而得普眼。是法力故也。是则三祇可以念屈者。明一摄一切也。尘劫不可穷一位者。明一切摄一也。如是迟速。无碍自在。是此圆教。非余宗也。孔目云。若约解行法分齐克。唯未得离垢三昧。其离垢三昧。是未受职之前定义苑云。此即地中之正受耳。复古云。离垢三昧前者。地论说得离垢三昧现在前。又此是果定。而有二分。今得十地故。言前也。集成云。文超法师（贤首门人）由此三昧有其两重。一因满所得。即天子获者是也。二果满所得。约果满三昧边。是故云未得少分也。问。因修得者。与果满得者。有何差别耶。答。因修得者。离微细碍微细着垢故。名离垢。得法正受故。名三时也。果满得者。离因垢故。名离垢。所作究竟故。名三昧也。解云。章含二意。现前在前皆通。
    又如善财始从十信。乃至十地。于善友所。一生一身上。皆悉具足如是普贤诸行位者。亦是此义也义苑云。即寄位修行相也。一生下。谓。因位穷终。最后之善友故。清凉云。入普贤之玄门。曾无别体（今谓。因位穷终。即证入位。善财来生。而非此生。思之）复古云。初见表十信。至释种童女。得法云地。最后见普贤菩萨。与诸佛等。普贤等。至觉位。清凉曰。非唯前后理观圆融。行布亦足（今谓。尚兼一别。何夸行布具足）弥勒言。余诸菩萨。无量劫修。善财一生皆得。故言具足诸行位也探玄云。二是解行位。顿修如此五位行法。如善财此生所成。至普贤位者是。问。此善财是何位菩萨。答。经无正断。位相难明。或有判为地上菩萨。设后发心。即是四种发心中后二位也。又是论中。三发心内。证发心也。或有说是实报凡夫。但有信心。能求善友。今更准释。应善趣位中行人。依圆教宗。有其三生。若尔善财定是何位。谓是何位。以在信是信位。在住是住位。一身历五位。随在即彼位遍一切故。如普贤位。余义准宗思释。
    三证果海位。谓。如弥勒告善财言。我当来世成正觉时。汝当见我。如是等。当知此约因果前后。分二位故。是故前位但是因圆。果在后位故。说当见我义苑云。证入生也。谓如下约人示相。即是善财摄德成因之友。既摄前差别之德。以成一因。便表果居后位。故云我当来等。当知下约义以释。准前可知。虽后位属其果海。为对因位以明故。并皆报位摄也探玄云。三证入位。即因位穷终。潜同果海。善财来生是也复古云。弥勒等者。经（入法界品）云（此举唐翻章引晋经）善男子。我愿满足。成一切智。得菩提时（晋经曰。我于彼中命终。下生成正觉时）汝及文殊。俱来见我。今见弥勒。但是因圆。见成正觉。即是果满也探玄云。汝及文殊。俱见我者释有三义。一云。我当来成佛时。亦说此华严。彼时亦有文殊善财所说之法故云也。二云。我成佛时。汝当文殊俱来助我。宣扬法化。三为表法（清凉云。善财表行。文殊信智。成正觉时。俱证此故。文殊古佛。善财当佛。慈氏现佛。三世圆融。浩然平均。故云俱见）谓。善财。何故上于佛会。俱求诸善知识。而不求佛者。以善财此生是修因之身。未成果故。不至佛所。非谓不求。但成果隔因故。说当见佛。以是满位故。无仰推等也今谓。此且约修因身速成行故。云成果隔因。所以约报明者。意在于此。其实则约普门该摄说者。一生皆具。故探玄云。此普贤法。圆融相摄。一位即一切故。一生皆得（如千年之鸟不及朝生之凤）又云。圆中通成后诸位。若约因。得普贤三业。遍周法界。约果。遍尘世界。成等正觉。如贤首说。若约寄法。则同终教。然信满入位之际。通摄一切后诸位。皆在此中。无不具足。明普行位。体及相用。广大无边。始终俱括。应在信门该摄诸位。成佛妙果。是此所明也。故至相云。如经一生。得见闻若熏习。二生成其解行。三生得入果海。同一缘起大树。而此三生。只在一念故经云。初发心时。便成正觉。譬如众流入海才入一滴。即称周大海。无始无终。三乘多劫。不及在一乘中一念故。自防遗忘集云。未入地狱已前。名见闻生。自狱而直生天上。空音满耳。随悔宿愆。得离垢三昧。名解行生不离天处。见佛法身。名证入生。何以故。天子故。分段身故。经云。少作方便。疾得菩提。斯之谓也。如孔目云。善财。一生皆得者。依华严经疾得成佛。有其五种。一依胜身（此亦有四。一依世界性等十世界身。轮王之子。现身成佛。如普庄严童子等。二者依天子胜身。从三恶道出。生兜率天。现身成佛。三者依阎浮提胜功德身。如善财等现身。究竟普贤之行。后生即见佛。四者依法华经龙女之身。南方成佛。义当留惑之身疾得成佛）一生即得。从见闻位后一生。至离垢定。后身即成佛。二依见闻。迳生疾克。三依一时。疾得成佛。四依一念（契普贤法）疾得成佛。五依无念。疾得成佛。广如彼辨。
    三约行明位。即唯有二。谓。自分胜进分。此门通前诸位。解行。及以得法分齐处说第三明行相者。问。约行之言。与下行佛。为同异耶。答。旧有二解。一云。此总约普贤行德。行佛但信行。故探玄云。普贤愿行者。是一乘无障碍。普遍五位之行愿也。又云普贤法界行德。但就信门。于中显现故。说不尽。或唯约普贤当体。如此品所说。此约一乘因分说（此章约行）或总不可说。此约果分离言之处。准此。随得一位。名为自分。得一切位。为胜进分（此亦有二。故章云此门通前等）故折薪云。自分即约当位。胜进有二。一约趣后位。二约趣佛果。此门下此有二义。初唯上因圆。谓。每得一位自分。即胜进彻于解行位也。及以下。二彻入果海位。以此为分齐尔。如上云胜进分得一切位及佛地等（探玄明七重二分中。是当后二。如下当辨）二云。约行之言。亦指十信。何以知者。以信是行非位故。即至下拣云。是行佛非位佛是。故孔目云。若一乘义。十信地见闻终心成解行十信终心胜进向十解得究竟证（此章云及得法分齐。是也）明知。今家但以信满成佛。为自极证。更无增进（当章专明）准断惑章。云约行。谓。十信终心断。此亦应尔（自法。寄位。如上已引探玄二义）普贤当体。法界大用。遍一切处等。此为恒式。信门中显。即属信收。具如成佛妙义（新罗见登撰）今谓。此约自分及胜进行。以明二位。既通前诸位等处。则初义为优矣。言即唯有二等者。探玄云。然此二分通说有七重。一约一行。生熟分。二约二行。如先施行已成后修戒等三约二利以分。四就行位。以得位为胜进（此章既言约行明位。然复云此门通前诸位等。则知亦通余）五约比证以分。六约二位。谓。前位已成为自分。趣向后位为胜进（义苑云。谓。自分即据其当位。胜进即趣后高深。折薪云。自分同苑。胜进有二。一约趣后位。二约趣佛果。如上已引。此就胜进。通望因圆果满为二。此是约六七重通释。集成云。自分如初发心功德。胜进如明法。故镇国曰。前明当位所成之德。今辨趣后胜进之行。又曰。自分已圆。将趣十行。说于明门。以为胜进。自分如十行胜进如十藏。此但约此重耳）言此门通等者。义苑云。此门下指人位此门者何。谓。约行（自分胜进）明位（一位一切位等）折薪云。此有二义。初唯上因圆。谓。每得一位自分。即胜进彻于解行位也。若指事钞意谓。前诸位者。即十信。乃至佛果始终六位（上寄位显）以位有二分故。解行者。谓解行生（上约报明位中解行生行）此乃通前诸位解行行位说也（复古云。行行之中。皆有此二者。七重二分。如应可配）及以得法等者。折薪云。二彻入果海位。以此为分齐齐。如上云胜进分得一切位及佛地等。指事钞意云。谓。互位满（由胜进分摄上诸位成正觉故）皆名为得法分齐处（此乃别通十信乃至十地满处说。不同于住行等位位各有二分。总明相摄。今即五位互摄之意。复古应准此知）复古云。得法分齐处者所得三昧也。如善财于弥勒处。得解脱门。名入三世一切境界不忘念智庄严藏。未得三昧。是善财自分。得三昧已。则是胜进。二位不同（如普庄严童子。初逢须弥仙云佛。即得十种三昧。探玄以为自分。后逢眼王如来。得念佛等四定。更听法界自性离垢庄严经。得二种定。探玄云。初见佛得四定。为胜进之初。闻经得定。为胜进之终。准此可知得法分齐处）有人云。谓。诸位中解行。则是自分。及以得法处。即胜进分。此违摄益中云界内见闻。出世得法。出出世证成。又探玄童子得法有三种等。岂限果海。
    如普庄严童子等也探玄三云。此童子得法是何位者。义准上下经。有三种成佛。一约位（寄分真即佛位）以六相方便。即十信终心。胜进分后。入十解初位。即成佛。以此是三乘终教不退之位故。以一乘六相融摄。即具诸位。至佛果也。故童子见初佛。为信位自分。闻初经。为信位胜进（自分之终）见后佛。当解位初自分（胜进之始）闻后经。为解位初胜进以摄诸位皆具足故。二约行（寄观行即佛）总不依位。但自分胜进究竟。即至佛果。三约理（寄理即佛）则一切众生并已成竟。更不新成。以余相皆尽故性德本满。相皆尽故（以性夺修）复古全引。折薪云。等取兜率天子善财童子。其身在于世界性等以上处住。当是白净宝网转轮王位。得普见肉眼。见十佛刹尘数世界海等此中若折薪科。以依上云如普庄严童子。此下解世界性等。具引晋经（第四舍那品）童子所居为世界性等。等于香海等。当是下会同小相品中兜率天子处说也（推此等解。今章以上处住之言。太不便也）准复古科（指事集成并同）约行明位二。初行中二位二位内行相二。初解行位（二信满位。至下当解。其身等者。此是瞿夷所居十世界海。即举初世界性。等于第二世界海。乃至第十世界相。便是第十法云地。知识位内之行。此意能顺孔目探玄。如下所引。又准下摄化分齐。乃举世界性等十世界海竟。云此等当是万子已上轮王境界。今亦言以上处住。当是白净等。则前后符顺。然折薪意。且由解行生位。以十世界。为其所居。乘上文便。义用普庄严。复古为好矣。其瞿夷所居者。第五十七说。初知娑婆境。次知十方。故文云。我悉了知如此娑婆世界。知十方世界世界性。乃至世界相中事。亦复如是。问。童子所居。有何别耶。答。四胜身中。以普庄严名世界外胜身。其界外者。后摄化处云。于三千界外有十重世界海等。及前回心章云。解行身遍于五位法。准此。十世界海。亦通诸位。然今此所举。既是瞿夷所居。当第十地所依境界。如都率天子至离垢三昧前故。曰当是万子已上白净宝网轮王位等。而如普庄严童等者。彼指信满已去。解行生位始终分齐位内诸行。宽狭且殊）义苑云。其身等者。谓。依正并显。言依报即世界性上。显相弥多。论正报则位显轮王福分不少。皆表其胜也。得普见者。彰其智用。穷于无尽耳。折薪云。世界性者。即唐经世界种也。晋经云（乃往久远）有世界海。名净光普眼。中有世界性（其形如须弥山天宫庄严）名胜妙音（尘数世界以为眷属）彼世界性中。有香水海。名清净光。彼香海中。有须弥山。名炎华庄严幢。彼山有林观。名宝华枝。彼林东有城。名炎光（彼林中有道场。名宝华庄严。前有大莲华。尘数如来。出兴于世。其最初佛。名须弥山云。处莲华上。白毫放光。灭除众生烦恼盖障。发菩提心）彼城有王。名爱见善慧有（三万七千夫人婇女）二万五千子（探玄云。问。涅槃中一切轮王。皆定千子。何故此中乃不同耶。答。彼是王四天下之轮王。约三乘说。此是王世界性之轮王故。宽大深细于彼。如白净宝网等。以恒沙金轮王福所感。此约一乘说。不同也）其第一子名功德胜。次名普庄严童子（探玄云。又王及长子是福分。童子为慧分。是故为入道之器。德周法界曰普。普德交饰为严。普即严。普严之童子。普严即童子。并通二释。离染贞洁。表为道器。故云童子。如文殊等）于宝华枝（探玄云。辨对缘修成自分行中。初见佛得定。为自分之始。后闻经得定。成自分之终）遇一切功德本胜须弥山云佛（于彼众海中说经名现三世一切诸佛集会。世界尘数修多罗。以为眷属。随诸众生所应解故。童子闻已。宿世功德因缘故。得一切法具足三昧。乃至法眼清净三昧）等（彼佛灭度后。有佛出世。号一切度离痴清净眼王。童子见已。即得念佛三昧。乃至甚深法乐三昧。时佛说经。名一切法界自性离垢庄严。有微尘等修多罗。以为眷属。童子闻经。即得三昧。名一切法普门欢喜藏。及入方便海。探玄云明复更见佛成胜进行中。初见佛得四定。为胜进之始。闻经得定。为胜进之终）闻经获得一切法具足三昧等（上以义略引尔）释曰。此言世界性上住者。等于香海须弥山宝林王城也复古云。世界章云。一世界性十世界相。谓。积种成性等。此当万子轮王已去所居。若晋经寄当十地。如兜率天子。从恶道出。即得离垢三昧前。得十地无生法忍位。一乘义章曰。若证得普贤位。在六相方便十地位中。何以故。依十地证义会普法故。今章既云及以得法分齐处说。则知。普庄严等位皆十地按。探玄释诸世界海中云。依一乘有二。一约果分。十佛自体国土海（若圆教中。通三世间。以舍那佛有国土身等。是故世界悉是佛身。又有众生形世界等。是故众生即世界。此并依正混融无碍故。相即自在故也）此当不可说。寄缘说十。如第二会说。二约摄化处有三类（上下浅深。此据孔目十世界章）从须弥山界（孔目云。纵三千大千世界已去）及树形等（无量杂类世界）己去。乃至一切众生形世界海。为第一类。二（寄解行位）三千界外（孔目云。如瞿夷所居成化之处）别有十世界（如第五十七卷）一世界性（谓。积世界成性。积性成海等。名性者。有二义。一望前诸界。摄诸流类。积结成性。二望后海等。有为因义。故亦得名性）二世界海。乃至。十世界相。此等当万子轮王已去境界。为第二类。三（寄证果位）十莲华藏庄严世界海（等已去。尽佛境界）具足主伴。如帝网等。是佛境界。为第三类。三处佛身。同是十佛也据斯等文。复古为好矣。言当是白净等者。晋经（小相品）云。若见盖云者。即得白净宝网转轮王位。探玄云。初明见此法界法门之盖故。得一恒沙轮王善根。皆如白净宝网等。此是世界性中万子已去轮王。如爱见善慧王等。非是金轮千子王四洲等。谓。一恒沙个白净宝网轮王善根。暂见此盖。顿得成就若准唐经（光明功德品）云。种一清净金网转轮王一恒河沙善根。凉疏会云（先涌释清净金网）是则多个轮王。大一轮王之多善也（则以旧经弹于新经）梵本亦然（成宝网义）而言清净金网者。准璎珞上卷（铁铜银金。地前四位）金轮在十回向。初地已上。皆是□璃轮。而增宝数为别。是知。旧译为宝网。胜金网也。故彼经云。欢喜地。百宝璎珞。七宝相轮。四天王一万子为眷属（二地八宝。三地九宝。乃至。六地十二宝）宝数一一增至第七地。十三宝相轮。八地但云大应宝相轮（不增宝数）九地云白云（香幢云）宝相轮。十地云百万神通宝光璎珞无畏珠宝相轮。若顺晋经。白净之言。则当九地。即前香幢云自在光明（若有闻香者。成就香幢云自在光明善根。晋有白字。此前有云字。二经合成璎珞白云宝）若然彼但是所等。则金网无失（谓。晋经得十地。有九地已下白净宝等诸轮王善。彼云白净等。即等于金银轮等。若是能等为金网。则十地非金。若以所等为金。金等何失）复古云。今章与孔目。皆云十地。但据晋经天子所得位判。清凉由二经不同。以义会通。故有是说（孔目云。小相功德。一时之问。即令无量众生。从三恶道出。生其天中。感空中声自然教授。于此一身。即断八万四千烦恼。自分胜进。皆悉具足。兼及自他俱证十地离垢三昧。探玄云。地狱众生。皆得生天。成就十地十眼耳等。毛孔香华。亦得十地白净转轮王等。又孔目云。璎珞十数。即是单别。不具一切圆故。入三乘摄。六决定义。知佛慈悲。欲令易解。将不满数目体等。准此。璎珞偶虽同名。不可强会当第九地。思之）普见下一乘义。在普见肉眼位中。见十方界。经云。菩萨住金网轮王位。放摩尼髻清净光明。若有众生。遇斯光者。皆得菩萨第十地位。成就智慧光明。得十种清净眼等。又菩萨业报清净肉眼。乃至。如颇梨镜清净光明。照十佛刹微尘数世界等探玄云。如在欲界。已得初禅。身虽未转。得彼天乐。如是众生遇此光明。顿得十地。身犹未转。令本身肉眼。而得普见。是法力故也。是则三祇可以念屈。明一摄一切也。尘劫不可穷一位者。明一切摄一也。如是迟速。无碍自在。是此圆教。非余宗也。今于十眼中。肉眼最□。释其分齐。余眼深妙。可以类知）。
    若三乘肉眼。则不如此故。智论云。肉眼唯见三千世界内事。若见三千世界外者。何用天眼为。故知不同也义苑云。举劣显胜也。折薪云。大品经。而菩萨行般若时。肉眼得见三千大千国土。智论问云。大千国土。百亿须弥山诸铁围等事障碍。云何遍见。若能见者。何用天眼。答。不以障碍故见。若无障碍。得见大千界。如观掌中无异。问。佛为世尊。力皆周遍。何以但见大千国土。答。若肉眼能遍。何用天眼。以肉眼不能及故。修学天眼（然凡夫肉眼。见百由旬。二乘亦尔。菩萨肉眼。如大品说极远见大千）今但义引示。此明佛肉眼尚只见大千内事。今轮王能见十佛刹等故。不同三乘也探玄解云。彼约三乘渐次教说故。不同也。
    又彼能于一念中。化不可说不可说众生。一时皆至离垢三昧前。余念念中。皆亦如是义苑云。谓。示智用难思。摄机成大益故。皆至离垢定前耳。一念既然。余念皆尔。故云念念。斯乃益物无穷。方见普贤之行折薪云。又彼下。义引前轮王放光。众生蒙益得十地等。是也（见盖得益。轮王所化广多之文云。菩萨安住如是转轮王处。于百千亿那由佗佛刹微尘数诸世界中。教化众生。乃至放曼陀罗自在光明等。然彼文中。无于一念中之语。故义引示耳。又至离垢前之言。在彼更前兜率天子得益之中。以其三重顿同故。此亦义引）言余念念下。即次前肉眼所见经连次云。亦于念念中。见百千万亿那由他佛刹微尘等如来。譬如锭光颇黎珠。照十佛刹微尘等世界。此珠白净宝网转轮圣王善根所成复古引孔目云。若约解行法分齐克。唯未得离垢三昧。其离垢三昧。是未受职之前定。又云。当知白净轮王之位福分非少。若起利用。即令无量众生发不退菩提心。及在十地无生法忍地。唯未得离垢三昧少分之力故。云至前定也。
    其福分感一锭光颇□镜。照十佛刹尘数世界中。当知。此是前三生中解行位内之行相也。以约因门示故义苑云。前智。此福。二足齐彰。是以定为福体故。众德咸成。言感一锭光等者。谓。此菩萨福智既备故。一即具多。若彼玻□明鉴。远近齐照。当知下克位。以约因门示故者。拣彼果海位是不可说示耳折薪如上。复古。集成。引一乘义章云。白净宝网转轮王位时。有定光颇梨镜（经文前言譬如明净发光金玻□镜与十世界等后文乃云譬如锭光玻□珠照十佛刹微尘等世界此珠白净轮王善根所成故知此镜以玻□珠为体也）光明照十佛刹微尘数等世界验知（白净宝网转轮王之位）福分不少也。如是身土化用福分是解行生行相。以此照前。约行明位。是位内行相矣。以约下。以因果该彻。圆通之法。在因为因。在果为果（下亦孔目）总别相成。无有前后始终浅深近远等别。今云解行者。就因门示也。
第0段     若约信满得位已去。所起行用。皆遍法界。如经能以一手覆大千界等。手出供具。与虚空法界等。一时供养无尽诸佛。作大佛事。饶益众生等。不可说也。广如信位经文说。又云。不离一世界。不起一坐处。而能现一切无量身所行等。又于一念中。十方世界。一时成佛。转法轮等。乃至广说义苑云。谓。行成入位也。所起行用等者。谓。显一证一切证故。行用无方。如经下示福分。又云下明体用。谓。不离是其体。能现等是其用。又于下现微细八相等事（是贤首品第一。海印三昧门文。即明信满示现八相）复古云。言得位。即信满不退际上。以终教三乘至此入住。名为得位。今以一乘同彼而说。引彼三乘令入一乘故。三一义章云。但不退以后。即明得彼普贤之法。约熟教比之。即十信满心已去。即是其位。其普贤位中。对彼争行法。及彼得义。唯有自分胜进两义不同。故下文问答。备拣终教三乘。皆遍法界。已得普贤法故。经引晋经贤首品十种三昧中第四手出广供三昧门偈也（又云下第十寂用无涯三昧门意而文在第九回向及僧祇品。又于一念下。复是贤首品初。圆明海印三昧门）折薪云。若约下通举贤首品中意也。彼有十三昧门。皆明所起之用。一圆明海印三昧门四千出广供三昧门十寂用无涯三昧门。经十三昧所起行用。皆遍法界。故通举之。如经下别举第四手出广供三昧门。以显相也。此一三昧。晋经有十七偈（初偈标。次十五偈别显。后偈通结）如下通指上十三昧门也（又云下。兜率赞品云。如来等正觉。不起一座悉。能遍十方一切诸世界。第九回向文云。不离一处。悉能示现一切佛刹。僧祇品云。未曾离于一座处。而能遍游十方界）言一时成佛等者。故得法分齐。直彻佛位也（即贤首品海印门偈云。菩萨希望一切断。于一念顷。游十方。示现十方。如满月。无量方便化众生。于彼十方世界中念念示现成佛道。转正法轮。入涅槃。现分舍利。为众生）集成云。然信满得位有开有合。合者。晋经贤首品云。菩萨于生死最初发心时。一向求菩提。坚固不可动。探玄曰。是起信三种发心中。当最初信成就发心。故云初也（探玄云。若终教中。信满入位。则为不退。如起信论信成就发心不退故。及此下文。深心净信不可坏等。以圆同终故。入位已后。方说为不退信也）同下文十住初发心住。及发心功德品。此约信终（探玄又云。信满心得不退故。依此信发心故。知此心已入住。然约能入方便故。属信终）彼就住初故。无二也。开者。镇国（贤首品清凉疏）曰。此初心与下文十住初发心住。及发心功德品。各何别耶。此中发心。该于初后。取其成德。乃是信终。取其为本。乃在初发。虽如轻毛。功归初篑故。十住初发。即是此终。成彼初发。此终为能发。彼是所发。此正是发起之发。义兼开发。彼是开发之发。义兼发起。其发心品。正显十住初心之功德耳。以斯甄别。非无有异今谓。开义总非俨藏祖宗之旨。独出清凉臆见。认终执圆。三一相滥。奚足取乎。何以知者。探玄云。唯约信门当相阶降以辨。则此信但是善趣位。如轻毛等。如璎珞本业及仁王等经说。此约三乘。今约普贤德。谓。约彼信门。显此普贤德。此约一乘因分说。是故圆教中所明信位。与彼三乘中十信义别不同也。
    是故当知。与彼三乘分齐全别。何以故。以三乘行位。是约信解阿含门中。作是说也复古云。与彼下。建立一乘十义差别后结判云。此上十证。足为龟镜。其别教一乘所明行位因果等相。与彼三乘教施设分齐。全别不同。广如经文。略如下辨。行位因果。则此复拣者。会成前义。此中正拣终教三乘。岂有前后义异。文句全同。祖师不明辨而示后学。圣言宁容有失。何以下征。三乘行位者。种性章（孔目第二）云。三乘教种性差别。略有三说。一约始教。二约终教。三约顿教。真如章云。真如有二门。一者一乘真如。二者三乘真如。次释云。三乘真如复有二门。一顿教门。二渐教门。又次云。渐教门者。略有三门。一终教门。二始教门。三所知门。又此下问答。正以三乘终教对拣。则所拣三乘。通诸教甚明矣。良以长养彼根器故。施设行布十地等行位。令生信解。阿含此云净教。乃至佛果并是教佛。一乘义章（孔目首卷）约诸教说行位竟。顿教末文结云。此据三乘方便说。章初（今章上卷）云。今依大乘云。昔日但有言教。无实行果。故云三车空无。又云。临门牛车。亦同羊鹿。但有其名。以望一乘但是教故。是故经云。以佛教门出三界苦等。妙趣（孔目第四）云。又诸三乘经论所明位地及差别次第法相门等。并约信解门中。作如是说。故大论云。随一方化仪也。若据行法。则不如是。行解亦入。解门彼亦通。拣诸教也。问。顿实二教。岂皆权耶。答。既皆一方化仪。非无尽说。是故前四皆方便权施也。行法分齐云。若修菩萨道。为回声闻。初教许行。为引初教。终教许行。为引渐教顿教许行。为引顿教。圆教许行。当知。顿实皆是所引。唯圆教究竟。非所引也。又云。据佛别意。唯一乘可行。余不可行。何以故。非究竟依故。是故前四皆是此经方便。枝末法轮。并非根本究竟正乘也。
    问。前终教中。不退际上。亦得如是八相等用。与此何别。答。彼于此位示成佛时。于后诸位皆不自在。以未得故。但是当位暂起化故。此即不尔。于初位中起此用时。于后诸位。并同时起。皆已得故。是实行故。该六位故义苑云。用同一位而起故。蹑终以难圆。请试陈之。答其位同而用别。是故终教虽不退位中。以三昧定冥同真际。依证起用。八相示成。由分显故。于后诸位。未得自在。言以未得故者。谓。与之则当位当教分用。夺之则阿含施设故。云未得但是暂化耳。此则不尔下。明其圆教。一证一切证故。同时起。皆以得故者。言其实证。初心正觉是实行欤。一含多德。该六位焉折薪云。于后诸位等者。彼论云。然是菩萨未名法身以去。过无量世来。有漏之业。未能决断。随其所生。与微细苦相应。即当位中用尔复古云。终教三乘。信满入住。亦得八相等。与今一乘何别。此如起信等说。答。彼终教但于信满入住。得位证如。能起化用。示现成佛。于后诸位。并未得故。皆不自在。不同一乘一得一切得。一起一切起。并皆自在。妙趣云。华严中信解行等诸位。以信一言成其信位。位中所含。即通成解行理事一切法门等。
    问。义既不同。何故一种同是信满胜进分上。起此用耶。答。为欲方便显此一乘信满成佛。令易信受故。于彼教先作是说义苑云。蹑上终圆之异。还疑信成就发心位中同时用起。良以一乘之道。高不可仰。深不可窥。故寄彼乘。同位发用。令其信伏。后趣上乘。故作是说复古云。三三义异。权实宗差。何故同此起用。良以信该果海。理圆难信故。佛菩萨于彼三乘终教。信满之处。说能作佛。巧令闻者易信斯经也。
    问。既一位中有一切位。及信满心即得佛者。何须更说后诸位耶。答。说后诸位。即是初中之一切也。如初后亦尔十玄门云。问。若一地即摄一切诸地功德。一即一切。初即摄后者。一门即具。何用余门耶。答。若无余门。一门即不成故。初心即成佛。成外无别修。其相如虚空。非谓不具诸功德。众流入海。才入一滴。即称周大海。无始无终。故知。善财发心。得入此缘起大海。一念岂不成佛耶义苑云。牒上圆融。疑后行布。故云何须更说。行布是教相施设。圆融是理性德用。谓行布不碍圆融故。上一位中有一切位圆融不碍行布故。说后诸位。即是初中之一切也。如初下以初例后也。意谓。初既具后。后亦具初。前后相收。方显融通位相矣复古云。后亦尔者。所说初一切。即后中所具一切也折薪云。清凉约经明文有四说。一或始具终二或终具始。三诸位齐致。四或诸位皆泯。释曰。上四义中。一即初中一切。二即后中一切。三即诸位各摄一切。是经明文。非约初义说要问答曰。若但言十信作佛。不论十地终心作佛。则是三乘教。何以故。由法义道理不具故。若具五位及九位作佛。则是一乘圆教摄也。何以故。由具教义等。具足说故。小乘佛。三乘佛。并是阿含佛。一乘佛是义佛也。
    问。若初即具后。得初即得后者。亦可后亦具初。既不得后。应亦不得初耶义苑云。若初下印初具后。亦可下难后具初。既不下例难。初后得则初后皆得。不是则后初皆不得。何以故。初后不相离故折薪云。初句牒前初中一切也。亦可后亦具初者。此句案定初后互具。既不下正难。意云。既初后互具。初若得后者。方得其初。既不得后。应亦不得初耶复古云。以后例前可见今解。斯难意谓。若初信满具后功德。得初一位。即得后一切位者。如初后亦尔。则亦可后位亦具初功德。虽仅得初。即得后位。既不究竟得后极际。其实应亦不得初一切位耶。以如得初得后。得后亦得初故。例难如是。
    答。实尔。但以得初时无不得后故。是故无有未得后而不得初也义苑云。初印许问辞。故云实尔。但以下答初具后。是故下答后具初也折薪云。答云实尔。正如所问。才不得后。亦不得初此纵也。但以下夺。但以今宗既初后圆融。得初时无不得后故也。是故下结答。意云。若此宗。初不得后。前难得成。既得初时。即得于后。何有前难。所以无有未得后而不得初义也。由此一重问答。方成上信满成佛义究竟也复古云。实尔者。理实如是若无十。一不成故。余文可知今解。但以等者。譬如才入一滴。无不得即称周大海。即是一念始终具足。故经云。初发心时。便成正觉具足慧身。不由他悟。是故不入即已。才入则无有未称遍大海。而不得一滴也。
    问。若尔云何得说诸位阶降次第。答。以此经中安立诸位。有二善巧义苑云。由上前后互具。则降次难分故。有斯问初总标。一约下别列。但以下双融无碍。言安立诸位者。据其因门缘起说故。不同诸教权设安立耳折薪云。初后互具。义则杂乱。何有经中六位次第等耶复古云。若初后皆具一切。义实夷齐。云何经中复说阶降今解。安立寄显之义。故断惑章云。既云安立。故知寄显也。
    一约相就门。分位前后。寄同三乘引彼便故。是同教也。
    二约体就法前后相入。圆融自在。异彼三乘。是别教也义苑云。一约相就门者。谓。约其差别义相。就彼教门。不乖诸说故。云寄同三乘等。二约体就法者。谓。约其实体。就于本法。实德圆彰故。云前后相入。是别教也。此犹分相。但以下显其该摄。融通准知折薪云。一约相就门者。初约行布门。约相就义门故。有前后次第。二约体就法者。体即体相。亦是诸地体相尔。前相就门。有出入次第之义。今此诸位体相就法。法无次第浅深。但圆融自在尔复古云。约相者。且人法行位。皆有体相用三。若就十住。约法说者。十住之中。教义二分。吾祖乃言。义中以平等法界为体。十住行位为相。应教所诠为用。教中以六决定为体。十住不同为相益机为用。就门者。以住行向等为门。却以住向地等相。就于六位之门故。有前后阶降次第不同。寄同三乘。引彼之机。令舍权三而入一实也。此中所同即终顿三乘。能同即别教一乘。寄同三乘（今谓。不然。既言此经中安立诸位。则所同岂止终顿。何者。大师释十住品已去十地中。皆约始终教以释。故探玄云。地前约比位。寄显普观圆满自在行德。于其地上。约证位寄显三乘差别行德为显教相不同故尔。便是寄显不同故也。又云。为地前摄一乘别教普贤之法。地上寄位。同于三乘。故隐彼自在之相。同余经而说等。准此明知。所同通于始终三乘。以寄为耳。况乃可堂更引凉疏圭峰并贞元疏。但同顿实。以后三教。合为一乘实顿不融。并为同教一乘。强为和会云。但彼合二教归圆。此引三机入一。但少异耳者。此救皆非至相贤首之玄趣也。思之）故所拣三乘正拣终顿。但异权三。不足为别教也二约体者。如十住以平等法界为体。今以行位等为体。以就圆融普法。是故前后圆融。异彼三乘。是别教也今解。约相就门者。探玄云。以法就机说。令行位有分齐。故通同别二教（同中同别）约普贤位相。此有二分。一阿含位。如十住品说。于中有二。初明摄体位。后辨随相之位。此约比位。寄显普贤圆满自在之德。谓。若于地上得普贤德。则与三乘教便不别。若是三乘行位。则于地前实不自在。显此一乘即不如是。故于地前。即便自在得普贤德。二证地位。如十地品说。此约证位寄显三乘差别行德。一乘地前。有普贤德。一乘地上。亦有普贤行。行相甚深。大地品说。此如普贤行品说。又以一乘十地甚深故。通摄三乘等。总为十地。仍以六相陀罗尼门融显无尽。成普贤十地。自在之义孔目云。又华严经文前之五会。及十明已后。尽不思议品。即以一乘别教从三乘说。十地文中。即用一乘圆教。从三乘教。以显一乘别教说。又十地已前四会中六决定文。何故不依十数而说。答。为六决定是本分义深。体略难解故。寄三乘之教。却显一乘玄趣。令其闻者一往易解也。经文善巧二文。交络二义。显宗分齐。极善妙也。又云。同教者。经云。会三归一。故知同也。所言同者。三乘小乘同一乘故。又言同者。从多别义。一言通目。故言同。又会义不同多种法门。随别取一义。余无别相。故言同耳。通之与别。义无别趣。若不通目。有情随言取义。以定根性。无由以近会其远旨。所以佛教存通目者。依其论道及施设道。以生智灭惑。显理成果之便巧也。据斯圣巧。一言之下玄复玄耳。又佛性论明。其通观通灭诸惑。通证诸理。通成诸行。通克诸果。此约一乘同教言。同教之中亦有同别一乘三乘。同一善巧。是其同也。各为机别。即是别也。余并准之。次言约体就法者。探玄云。以机就法。显德量无限。唯明别教。为一乘玄妙。前显位相差别。即相。今会缘入实。即体故也。今寻上下文。约一乘圆教。始终相摄。圆融无碍。得始即是终。穷终方原始。一由陀罗尼门缘起相摄故。二由普贤菩提心遍该六位故。即因是果也。三由法性无始终故。发便心入始。即正是终故也。是故文云。初发心时。便成正觉。具足慧身。不由他悟。初发心菩萨。即是佛故。悉与三世诸如来等。此明行满入位时。即得普贤位故。一位即一切位。乃至佛果。无不圆备。理圆智备。内自开觉。因果圆融。相即无碍故。致然也孔目云。别教者。别于三乘。故经云。三界外别索大牛之车故也。又别教一乘。佛及普贤愿行等法。始终皆齐。无有前后。仍于诸法义。随举为首。余即为伴。宜可准之。
    但以不移门而恒相即。不坏相即而恒前后。是故二义融通。不相违也复古云（清凉玄谈）不移门等。行布不碍圆融。不坏相即。圆融不碍行布。行布是教相施设。圆融是理性德用。相是即性之相。性是即相之性。是故不相违也今谓。凉疏语涉融即。全无即义。应准前辨。思之。
    问。若是信等初门。即一切者。何不信位初心即得。而说满心等耶。答。若自别教。即不依位成。今寄三乘终教位说。以彼教中信满不退方得入位。今即寄彼得入位处。一时得此一切前后诸位行相。是故不于信初心说。以未得不退。不成位相。但是行故义苑云。蹑前具后。难初信心。决谓。若初具后。应是初心。何故第十满心方论具后。约本乘寄位以答。是以本乘则初心正觉。念念皆成。寄位则十信道圆。行成入位。虽寄彼位。成乃顿成。故云一时得等。既同彼位。故约满心方得位名折薪云。答意云。直论别教。初信亦具。既位位皆具一切。不必须到满心。故云不依位成。非是别教不约位说也。今且寄三乘终教故。约满心尔复古云。答。若直自宗别教。则不依位成。一乘义章云。若依一乘圆通之教。由义自在总别相成故。无前后始终。浅深近远等别。又要问云。若须成佛。则数数成。新新断结。亦不住学地。若对不成机。则常不成。犹如大海。于诸位中。无有溢满等。今寄下义皆可见探玄云。若约圆教。有二义。若依贤首自法。一切皆无位。若约寄法。则同终教。然信满入位之际。通摄一切后诸位。皆在此中。无不具足。又云。以圆同终故。入位已后。方说为不退信也。又云。若一乘圆教中。实则不依位。寄终教位相以辨之。于信满不退之际。则明得彼普贤法界行德。具摄因果。圆融无碍。若以因门取。则常是菩萨。若果门取。则恒是佛。又云。以信满成此贤首位故。同普贤等广大三业。该因及果。遍一切处。尽一切时。当作无边法界大用。此为恒式。当相而论。不依诸位。今约信门之中显现。则属信收。又云。十信行法。于始教中自是位。为机□智浅行位不分。影似小乘故。随□相说信为位。若约终教。但是十住位之方便行。自无别位。机细智深。克实分异。设第六信有不退心。但是作此不退之心。以非是位故。未得不退也。信满入位则为不退。圆中通成后诸位。余如彼述。
    问。若尔应云住位成佛。何名信满。答。由信成故。是行佛非位佛也。余义准也义苑云。蹑前得入位处名佛之义。虽登初位。功由行成故。约功能但名信满折薪云。十信满心。即是初住入心故。起信云。成就发心为解位。今应言住成。何云信满也耶。此贤首品所说者。是十住位故。唯行成也复古云。今但是信行成就故。非位佛（更引要问。前引故略）今解。信终住初故。无二也。非谓十解以前十信。今谓。由十住位之方便行成故。是行佛。亦是寄分行位。非由位成故。非位佛。实则尚不依位。何况行成乎。故普庄严。一生见闻。二生成解行。三生得入果海。而此三生。只在一念。善财从文殊发心。经历一百十城。而一念得见普贤。才入一滴。即称周大海。无始无终。准思之。
    第四修行时分者。若依小乘。自有三人。下根者。谓。诸声闻极疾。三生得罗汉果。谓。于一生种解脱分。第二生修决择分。第三生漏尽得果。极迟迳六十劫义苑云。上来功成。历位且位。必涉时故。此次之。若依下约教。辨三根。中下有迟速。上根唯三祇。言谓于一生等者。小乘资粮时也。解脱即涅槃分即是其因。此时种因故也。随顺决择分者。加行之时也。决择即见道之智分。亦因也。此时加功用行。随顺趣入故也。漏尽得果者。谓。无学究竟之时也。此是其疾。若有迟延者。经六十小劫俱舍论（第二十三）云。顺决择分。今生起者。必亦前生起顺解脱分。诸有创殖顺解脱分。极速三生方得解脱。谓。初生起顺解脱分。第二生起顺决择分。第三生入圣。乃至得解脱。譬如下种苗成结实。三位不同。身入法性。成就解脱。三位亦尔。又婆沙（一百七十八）云。声闻菩提。加行狭少。谓。极疾者三生便得。又云依狭少道。而得解脱分。第二生中修决择分。第三生中得解脱。余不决定（若依流支入楞伽疏云。罗汉极利。一生三生。极钝六十劫。此据金刚仙论）毗昙亦同。若依正理（第六十一）云。初生殖顺解脱分。次生成就。第三起顺决择分。即入圣道（大乘瑜伽声闻地说同此）饰宗云。经言三生。据极速者说。据极迟者。即六十劫。不同俱舍者。正理据依根本地。起顺决择分。必此生中即能入圣道。俱舍据依未至。以起圣道。此生未能入圣。以未至地劣故。折薪复古（台四教仪集注亦引）引柝玄（宋敬云述）云。一生种解脱分者。谓。第一生修声闻资粮。作五停心观。别相念观。总相念观等。名随顺解脱分善。第二生修声闻加行。作四谛一十六心减缘减行等。名顺决择分善。第三生起智断惑。入于见道俱舍云。顺解脱分者。谓。定能感涅槃果善（所造功德回求涅槃）此善生已。名为身中有涅槃法。若人闻说生死有过。涅槃有德。毛竖悲泣。当知此人己殖顺解脱分善也。如见得雨场有芽生。当知穴中先有种子。顺决择分善者。谓。暖等四善根。此能感圣道（圣道名决择。感圣道故。名为顺）言极迟迳六十劫者。婆沙（第三十一及一百二）云。依广大道。而得解脱。名不时解脱。广大道者。谓。若极迟声闻乘。经六十劫。而得解脱。如舍利了（智论二十六曰。诸阿罗汉。如舍利弗等。极多六十劫。不久习戒故。有失。萨婆多论曰。佛三阿僧祇劫。修菩萨行。舍利弗六十劫中。修劬苦行）柝玄云。声闻利者三生。钝者六十劫。初二十劫修资粮。次二十劫修加行。后二十劫入见道（上引流支疏云。极利一生三生。极钝六十劫。南山业疏。依旧俱舍云。一生种解脱分善根。乃至。第三生证。斯利根也。若有钝者。乃至六十劫）然毗昙章云。且依小乘。声闻乘有二种根。一速成者。于三生中。得声闻菩提（俱舍如上）此以疾证圣果为利。而实其间通利钝也。二迟缓者。经六十劫。此说刀兵等小劫（俱舍军钞云。问。六十劫百劫。取何劫量。答。准菩萨三无数劫取火灾劫二乘亦取火灾劫数成六十劫等。若取增减劫者。即如今有人种解脱分。向后至坏空劫中第九劫。即满六十劫。三洲六天。未有有情。何处得果。准此取火灾劫数。成六十劫等也）此迟证圣果为钝。而实其中通利钝也。又俱舍光记云。声闻三生。独觉四生。非要利根。亦通利钝。若极利者。要经六十。故婆沙云。非如声闻极利根者。经六十劫。非如独觉极利根者。唯经百劫。（遁麟云。以麟角独一出世。胜于部行。要长时修。方乃证果）佛时长故。其根最利（慧晖钞云。皆通利钝时多少不同者。由厌心胜劣故。有时长短。若三生是利者。佛时最长。应是钝根）玄□要集（镜水栖复撰）云。利根疾则三生。钝根迟者六十劫（此由证果边。且为利钝耳）潞府（开元义忠）三释。一云。经三个父母生。第一中发心。修声闻解脱分善。死已更受第二生尽。此一生身上。修行入加行。加行死已。入第三生身。得无学果。二云。经于人天。三返大生。名三生也。人中一度死。天中一度生。又天中死。人中生。名第一生。第二第三亦尔。受三个大生了。方得无学果。三云。经于三个化佛。第一生逢拘那含佛。修解脱分善。第二生逢迦叶佛。修决择分善。第三生逢释迦得圣。六十劫者。增减劫也（此解未稳。如上所引晖钞辨了。谓。取火灾劫量为胜。或大乘与彼不同者恐未稳欤）又云六十劫。此是练根。乃非钝根者。三生是钝根。即非练根也（俱舍正理）欲显三乘圣果非率尔成折薪云。问。上文小乘但有四位。不分资加。回向中方分五位。今此既分解脱决择二分。岂不相违。答。此正违前说。但恐前据一部。与此不同。亦未可指定今谓。前明位相。约修合为一方便位。今通创发殖种论生。故分二善。何违之有。知据一部者。非也。
    中根者。谓。独觉人。极疾四生得果极迟迳百劫。上根者谓佛。定满三僧祇劫义苑云。中根独觉。根利时迪故。涉四生百劫。上根是佛劫满僧祇。方显殊胜耳折薪。复古。□引折玄云。中根中利者四生。第一生修声闻资粮。第二生修声闻加行。第三生别修缘觉资粮加行。第四生入见道。便证无学。钝根者经百劫。第一二十劫修声闻资粮。第四二二十劫修声闻加行（今谓。入独觉已。百劫修行练根。如下具辨）第三二十劫修缘觉资粮。第二十劫修缘觉加行。第五二十劫方入见道。证无学果旧婆沙俱舍谓。独觉极速四生。极迟百劫（光记云。独觉极疾。四生修加行。极迟百劫修加行。声闻三生。独觉四生。非要利根。亦通利钝。若极利者。要经六十。要经百劫。故婆沙三十一云。非如声闻极利根者。经六十劫非如独觉极利根者。唯经百劫。慧军钞云。四生百劫。皆通利钝由厌心胜劣故。有时长短。问。独觉先断无所有处下八地惑尽。第二生依第四定入见道。二生即得果。如何论说四生。答。前世品说。独觉一说是凡夫修。一说是前三果人。准次前文。得上忍犹不可转。况前三果人许转。总说三生及四生。其得声闻及独觉果。亦不可定配也。玄□要集云。问。缘觉之人。自观因缘。而得悟道。如何言遇四个化佛。练根得果。答缘觉无别教文。初业还依缘起。约初练根时。事须遇佛。不约得果言等）复颂曰。独觉增减时。麟角喻百劫。论曰。独觉出现。通劫增减。然诸独觉有二种殊。一者部行。谓。有部党。二者麟角喻（唯一出世如麟一角）部行独觉。先是声闻（光云。先是得前三果人又解。先是初果。前解为胜）转为独胜。有余师说。先是异生。曾修声闻顺决择分。今自悟道。得独胜名。麟角喻者。要百大劫修菩提资粮。然后方成麟角喻（百劫数量。如前声闻六十劫处辨了。准知）又云。麟角佛无转。一座成觉故（宝云。麟角如佛。不可转也。一座便成自乘觉故。晖钞云。部行通九地证。麟角及佛。第四定证。麟角三十四心。部行一百六十心。晖疏云。麟角与佛。于□等位。性必无转。谓。此二圣依第四禅一座成觉故。无容转也）论曰。言一座者。始从□位。终至菩提。不起于座。第四静虑。是不倾动。最极猛利三摩地故。堪为麟角及佛所依。有余师说。从不净观不起于座。乃至菩提。又瑜伽说。云何独觉道。谓。由三相应正了知。谓。有一类。安住独觉种姓。经于百劫。值佛出世。亲近承事。成就相续。专心求证独觉菩提。于蕴处界缘起处非处谛善巧。勤修学故。于当来世。速证得独觉菩提。如是名为初独觉道（遁伦记曰。景云。此正明修习入圣前方便道。初人百劫修蕴等善巧。百劫满已。于最后身。伏无所有以还修惑。依第四静虑。起不净观。乃至究竟。此人取后二果。基云。第一初发心时。值佛。修百劫已成果麟角。今论别说经百劫已。值佛世。又解。百劫中虽修行。未修蕴等善巧。经百劫已。值佛出世。方修蕴等善巧。在后身方成道麟角。今谓。后解恐违。习中过百劫已。出无佛世之文也。玄□及慧日论。成立麟角不值佛义。教理明证。要集云。百劫者。或增减。或成住坏空等劫。亦不遮一二劫乃至九十劫已来。得独觉果。修道恳求。极数者说。若懈怠者。更经无量劫。不得二乘果也。若依小乘。此说刀兵等小劫。或取火灾劫。如上已引。行贺弘□。及义苑等云。成住坏空。各二十劫。合八十劫。以为一劫。数此成百。修此百劫。方成麟角。有人会云。声闻根劣。经六十劫。尚是小劫。缘觉利根。要经大劫。亦不违也。了义灯云。问。先修声闻顺决择已。回作独觉。更得百劫修行练根。为麟角不。答。有二释。一云。不得。此回趣者。必不定性。是钝根。故。又复瑜伽杂集俱云此类是部行故。一云。准彼论文云或未起顺决择分。或未得果。亦得百劫修行练根。说余生故。然但说成部行类者。据从此已回作独觉。不生练根者。若尔何须云在顺决择。趣独觉者。方成部行。同顺解脱。俱得百劫。二位齐故。答。在资粮位。有未定生百劫练根。理即无难。在顺决择。已定生时。去谛观近。据难偏说。今谓。前解意谓。声闻回趣独觉。必钝根故。应定百劫练根。方成麟角。然瑜伽等说。顺决择分。回趣独觉。成部行等。玄□云。入四善根。作独觉者。乃成部行。时余少故。然对法论明有四种。一者。未起顺决择分。从顺解脱回趣独觉二者已起顺决择分。从四善根入。三未得要。四已得果。对法疏意。未得果者。即返显未起顺决择分也。已得果者。入见道去。回趣者也。又清素记云。或未得果者。本性直进。先发独觉心。但至自乘四善根位之类。而余三类。皆从声闻回心入故。已定生时。不得百劫练根方成麟角。后释意者。对法既明四类回心。谓。从顺决择回趣类中。多分成部行类。或有少分百劫练根。成麟角喻。故别谓之未得果。谓。□等虽去谛观近。而特留修行。百劫练根。方成麟角。故对法明余生顺决择分谓。为趣大乘及独觉乘更生。既许经生。故知也。况说四类云。若先未起顺决择分。亦不得果。如是方成麟角。所余当成独胜部行）复有一类。值佛出世。亲近善士。听闻正法。如理作意。于先所未起顺决择分善根。引发令起。谓。暖顶忍。而无力能即于此生。证法现观。复修蕴等善巧故。于当来世。能证法现观。得沙门果。是名第二独觉道（景云。亦是本性独觉。遇佛发心。多生修道。乃至能起自乘前三善根。不能入圣。但修蕴等善巧。即便命终。于后身上。或伏无所有以还修断烦恼。于五地中。随依何地。入谛现观。越证那含。方取罗汉。或时此人住前三善根。命终受身。于后身上。更起忍等。入谛现观。得初果已。总断九地修惑。那含。方取罗汉。或时此人住前三善根。命终受身。于后身上。更起忍等。入超证罗汉。基云。第二道先值佛。为说法。不满百劫修或九十劫。乃至一劫。修习已。于□等位中。修习蕴等善巧。于此身。不能证极果。或证初果或家家七生一往来一间等。于后身上。得独觉果）复有一类。值佛出世。亲近善士。听闻正法。如理作意。证法现观。得沙门果。而无力能于一切种。至极究竟。毕竟离垢。毕竟证得梵行边际。阿罗汉果。复修蕴等善巧故。依出世道。于当来世。至极究竟。毕竟证得阿罗汉果。是名第三触觉道（景云。亦是本性独觉。遇佛发心。修方便道。乃至入圣。证法现观。得初学果。或证第二。未能尽漏。而便命终。或作七圣。或作一来。当无佛世。依二果身。不取那含。越证罗汉。基云。第三道值佛修习已。于此身得初果或七生家家一间一往来等果。后修蕴等善巧。于当来世。证独觉无学果。景云。此后二人。□是部行。极少不减四生。极多不满百劫。以不及初人故。今谓。四生者。瑜伽论中一说。初生殖顺解脱分。次生成就。次生修顺决择分。第四生得果。一说。三生修顺解脱分。第四一生修顺决择分。入圣得果。然俱舍云。部行独觉。先世声闻故。义灯云。问。修习声闻顺决择已。回作独觉。为更修习独觉乘中顺解脱。为即至彼顺决择。答。有二释。一云。虽在声闻或暖顶忍。何位回趣。即是独觉暖顶忍位。以所断证皆悉同故。不尔。得果方作独觉。岂更修彼资粮加行。一云。更修独觉资粮加行。证断虽同。修行有别。三四生修有远近故。不尔。二生修彼声闻顺决择已。即于彼生。成独觉耶。不同得果始回作者。已断惑故。得现观故。未见文断。取舍任情。对法疏意。已同初释。初为胜也。问。不还圣为更回趣耶。答。论不彰说故。略纂云一来一间等。不取不还。然第三类云。证法现观。得沙门果。义灯云。随前三果。准瑜伽说。则不还亦回。而非此生。然以不还果不生欲果。证独觉果。要在欲界。将证独觉果。更来欲界故。瑜伽且据显说。问。阿罗汉圣。转余乘耶。答。舍劣进胜。若尔应果必在佛世。支佛定无佛世证罗汉已。亦出无佛世耶。答。断证虽同。侵余习气故。义灯云。若阿罗汉出无佛世。但修善巧。断余习气。练根成胜。无惑可惑。瑜伽虽不显说。对法既言已得果。类通可知）云何独觉习。谓。有一类。依初独觉道。满足百劫。修集资粮。过百劫已。出无佛世。无师自能修三十七菩提分法。证法现观。成阿罗汉。复有一类。或依第二。或依第三独觉道。由彼因缘。出无佛世。无师自能修三十七菩提分法。证得最胜阿罗汉果。当知。此中由初习故。成独觉者。名麟角喻。由第二第三习故。成独胜者。名部行喻（义灯问。从凡超入独觉见道。及起修道。断惑如何。答。随彼练根及不练根。俱先世道伏无所有。入见顿断。唯非想地九品别断。得成独觉。大乘未见正文。准有部说。必无出见八十一品断修惑者。以利根故。不制果故。有义。修惑见道满已。八十一品各各别断。然不出观。不止息故。故不立果。二说前胜。以性利根非渐次断。俱舍钞云。麟角一座成觉三十四心。其部行一百六十心。光记云。独觉成道。不唯三十四心。得见谛已。具起上八地七十品无间解脱一百四十四心。应言。独觉极速疾者。一百六十心取果。一百五十九是向。一心是果。向中唯得不还。不闻更得余果。又伦记如上）言上根者等者（复古云。第一无数劫修大乘资粮加行。第二无数劫入见道。乃至七地满心。第三无数劫从八地初心。乃至十地满心。生色究竟天上他受用土中。更百劫于顶寂定中。学诸相好。千劫于金刚定中。学诸威仪。万劫于大寂之定中。学诸化行。然升大宝华王座上。放十道光明成得正觉。此解非矣。大小滥中甚矣）俱舍光记云。若据佛乘。极疾三无数劫。及余九十一劫。修加行。若极迟者。三无数劫修加行。此据修者。余即不定。或有殖已经一劫。或无量劫。不能入圣。佛时长故。其根最利阿含。俱舍。智度论等。皆说。于三阿僧祇劫。修六度行。百劫修相好业。及婆沙论四阶菩萨。□如下明。
    此中劫数。取水火等一劫为一数。十个一为第二数。如是展转。至第六十。为一阿僧祇。依此以数三僧祇也义苑云。示上劫之数量。谓。辘辘小劫。八十增减。坏劫之中。前十九劫坏有情。后一劫坏器界。此中本数。则是八十增减（今谓。唯住二十增减。成坏空三。无有增减）之终。有水火灾。然后十十倍增。至第六十。为一僧祇。余二例此。故云依此等复古云。水火等一劫者。要问云。依小乘教。世界成坏大劫。满三僧祇（定得成佛）则将一成坏劫。为一数劫。数此十劫。为第二。如是数至第六十为一阿僧祇。所以说六十者。孔目（第四时劫章）云（阿僧祇时者。谓。大乘小乘二乘不同）小乘以六十劫为大劫阿僧祇。小乘经此三僧祇得作佛今解。俱舍曰。成坏及空。虽无增减二十差别。然由时量与住劫同。准住（二十增减）各成二十中劫。如是各二十中劫。积成八十。总此八十成大劫量（凡劫多种。谓。一增减是刀病等。为一小劫。二十增减。为一中劫。即火灾劫。八十中劫。为一大劫。即火水等一劫。是六十四番之随一个大劫也。今章云水火等一劫。是也。要问云成坏大劫。亦尔。若依大乘。六十四转为一大劫。是风灾劫。今章下云水火等大劫。是也。故慧晖云。此论八十中劫为一。积至三无数。大乘即积风灾劫六十四个八十劫为一。至三无数）问。经说三劫阿僧祇耶（此云无数）积何劫成三劫无数。答。累前大劫为十百千。乃至积成三劫无数。解脱经说。六十数中。阿僧祇耶。是第五十二一数（婆沙一百七十七有七种说。此论但举一说。当彼第三说）如彼经言。有一无余。数始为一。一十为十。十十为百。十百为千。十千为万。十万为洛叉。十洛叉为度洛叉。十度洛叉为俱胝。乃至（第五十一）二跋逻欃为大跋逻欃（第五十二）十大跋逻欃为阿僧祇耶。于此数中。忘失余八。若数大劫。至此数中阿僧祇耶。名劫无数。此劫无数。复积至三。经中说为三劫无数然孔目。今章。云至第六十等者。此据旧翻婆沙俱舍云。有六十数处名一阿僧祇。于余经中说。何者为六十。有第一数处。名第一。乃至（第五十一）十婆洛沙名摩诃婆洛沙（第五十二至五十九中间八处忘失等）十摩诃洛沙（第六十处）名阿僧祇。中间八处忘失。如此大劫。次第数至第六十处。说名一阿僧祇（然折薪等依新俱舍解。非）。
    问。何故下根返迳时少。而上根等乃多时耶。答。能于多时。修练根行等。以为难故。是故多也义苑云。下局三生。上经无量。此极相违。故成此问。根胜时延。方显难行之行耳。
    又依婆沙等。菩萨成佛有二身。一法身。二生身。法身者。谓。戒等五分。修此法身。具有四时。一三僧祇劫。修有漏四波罗蜜时。二于百劫。修相好业时。三出家苦行。修禅定时。四菩提树下。成正觉时净影章云。或分为二。生身法身。分之为二。父母所生相好之形。名为生身。方便修起戒定慧等五分功德。名为法身。大智论中明。迦旃延子所说修成。略有四阶。第一先于三阿僧祇劫。修习有漏六波罗蜜。不习无漏。不断诸结。以其不习无漏道故。即无习种性种解行。乃至法云圣位差别。第二度于三祇。次于百劫。修相好业。是中亦未修习无漏。断诸结缚。第三分中。于最后身。修世八禅。以有漏道。举上厌下。断除欲界至无所有。一切烦恼。第四分中。修习谛观。断非想地见修两惑。有十六心（谓。见道中八忍八智）断除见惑。有十八心（谓。非想地九无碍道。九解脱道）断除修惑。通合具有三十四心。毗昙如是。成实与前大同（四分所修）少异（第三分中所修八禅。但能伏结。不能永断。第四分中。所修圣道。总观谛空。通断三界见修两惑。不同前宗别观谛有。局断非想）法砺律疏云。如萨婆多说。成佛乃有四阶。第一三僧祇劫。修有漏四波罗蜜。除禅定般若。为种智因（义苑云。四波罗蜜。即六度前四也。折薪。复古云。婆沙第十。并第十四云。一切诸佛。悉于三阿僧祇劫。修诸方便四波罗蜜。即前四度也。令检婆沙一百七十八云。四波罗蜜多。谓。施戒精进般若。如实义者。得尽智时。此四方得圆满。外国师说。有六波罗蜜多。谓。于前加忍静虑。迦湿弥罗国诸论师言。后二即前四所摄。谓。忍摄在戒中。静虑摄在般若。对此辨之。砺疏。今章。苑。薪。复古。□皆直取初四度。不同评家及迦湿弥罗。而余更检婆沙一百七十八。有三说中。第二师说。并俱舍云。六度满于四位。初施位。一施度满。第二无忿位。戒忍二度。第三精进位。一精进度。此即三祇劫。修前四波罗蜜多。是也。第四无上位。定慧二度。修习圆满。然净影。天台。清凉。通取六度。同外国师。演义据之云。三僧祇耶。别修六度。各有满时。会解记等。引台疏云。尸毗王代鸽檀满。普明王舍国尸满。羼提仙人为歌利王割截无恨。忍满。大施太子抒海。并七日翘足。赞弗沙佛。进满。尚阇鹊巢顶上。禅满。劬嫔大臣分阎浮提。七分息诤。智满。此据智论。大乘之说。四教义等。准此例知。若依小乘萨婆多宗。则俱舍及婆沙一百七十七说云。最初发心。逢释迦佛。为陶师子等。第一劫满。逢宝髻佛。第二劫满。逢然灯佛。第三劫满。逢胜观佛。又云。初无数劫。供养七万五千佛。第二无数劫。供养七万六千佛。第三无数劫。供养七万七千佛。若时菩萨普施一切乃至眼髓。但由悲心。非求胜生。齐此施度修习圆满。被折身支。心无少忿。齐此戒忍圆满。勇猛遇见底沙如来赞等。便超九劫。齐此精进修满。后至金刚喻定邻次成佛。齐此定慧圆满。此是婆沙有三说。中之第二说也。一说云。即五停心。别总念住位。所修有漏四波罗蜜。谓。施戒进智。俱舍二说。一从不净观。一座成道。一云。三僧祇满。即下忍位。三祇满后。百劫修相业。菩提树下。修四善根。自有漏观。一座不起。修无漏观。入见道时。三十四心。断结成道。复古云。未入见道故。尚在四加行位。入见道发真无漏。断结成佛。此未稳也。俱舍既言。经三无数。及经百劫已。起彼□等。明知。从天没已。出家苦行。修暖等善。一座成觉。余准思之）第二百劫中修相好因（义苑云。此教偏修福分也。若依俱舍。一增一减。为一中劫。积成百劫。婆沙云云。修相异熟业。九十一劫中逢六佛。初毗婆尸。即胜观佛。最后逢迦叶佛。问。此章精进修满。在三秖内。然俱舍十八。释迦精进。能超九劫。九十一劫。妙相果成。则大小集说。是同异耶。答。其超九劫。虽百劫内。而逢弗沙佛。翘足赞等。在三祇中。何以知者。小乘既说。三僧祇耶。四波罗密多修习圆满。明逢底砂。精进逢满。由此验知。于第三劫。逢弗沙佛。翘赞等故。以极精进。次后于百劫内。便超九劫。九十一劫。修相成道。大乘亦然。如下引于心地观经等。皆翘足等。在僧祇内。如后始教。言相业者。探玄六云。涅槃经二十四说。下。中。上。上中。上上。五心中。各修十善。即为五十。始修五十终亦尔故。有百福。百福严一相也。第八又引涅槃。及依瑜伽五十三云。名百福行。复由百行所摄律仪。谓。少分离杀生乃至邪见为一十。乃至十门各十。总说为百行所生福量亦尔。又大婆沙一百七十七有四师说。俱舍亦具。恐烦不录耳）第三最后身出家已后。修有漏四禅四无色定。断下八地烦恼（义苑云。六度复一。亦智分偏修。折薪云。即第五度。婆沙俱舍云。经百劫已。生兜率天。从天没已。出家苦行。从不净观。或从四加行。一座成有漏观。修暖等善根也）第四菩提树下。修三十四念。次第成佛（折薪云。是第六度。于此四时。圆六度故。成五分法身。演义钞云。谓。三僧企耶别修六度。皆是有漏。未入见道。直至菩提树下。三十四心。一时断结。以见谛十六心。八忍八智。及非想一地修惑。分为九品。各有九无间九解脱。成其十八故。有三十四耳。广如俱舍等。会解记云。准俱舍婆沙。意谓。下八地修惑。初修禅时。先已断竟。唯非想一地九品见思全在故。入无漏见谛时。与见惑一时顿断也。然决择记。以大乘义解者。非此中意）。
    生身者。但百劫修相好业。于最后身。伽耶城净饭王家。受生报身。于摩伽陀国。而登觉道。余如彼说复古云。父母所生身（折薪同）三祇行满。百劫修因。然后菩提树下而登正觉（指事钞云。修此法身。具有四时。生身亦尔）今解。孔目云。若依小乘。三十二相八十种好。属其生身。人天中佛亦同报身。但有我无我别。故此章云但百劫等。以前四阶□属法身。但取百劫修因所成三十二相等身。为报生身。非唯父母所生身。故净影云。或分为三。小乘法中宣说。如来事识为体。于事识中。戒定慧等五品功德。说为法身。王宫所生相好之形。名为报身。如来猕猴鹿马化。说为应身。要问答曰若依小乘。二佛。一生身佛。二化身佛（下佛身开合义云。生身。化身。此约小乘说）□修生慈悲爱行成也（义苑云。王宫降生修行成道。不易此身。故云生身。随类变现故。曰化身。折薪亦云。猿猴鹿马等为化身也。三宝章等。如下当辨）应知。生身开为报化。故砺疏云。无漏五分法身。以为法佛。父母生身。及报生四阴。以为报佛。化作佛身于余方施化。为应佛。若据大乘。此之三种。皆是化佛。谓。行因所感五蕴假者。为报生身。乘此报体。于净饭家受生报身酬修因法故。前法身约所证法（复古云丈六五分者。未详何凭）此生身者。即能证之假者。而非父母生身是止色蕴。及报生四阴。总名生报身也。然但如章云伽耶城者（在摩竭陀国故）恐写误欤。正应云迦毗罗城或舍婆提（以迦毗罗与室罗筏悉提。旧名舍婆提故。智论云。佛多住王舍城舍婆提。知恩故。迦毗罗婆城。近佛生处。以报生地恩故。多住舍婆提。以法身地恩故。多住王舍城。故知。总别二名之异）案。玄□云又言伽耶。是佛生处。是迦维罗国之都城。与摩揭国俱中天竺。相去极近故。言不远。是也。
    若依始教。修行成佛。定迳三阿僧祇义苑云。明时定。虽三祇同小。而数理量乃延促不同。故示之复古引孔目云。三乘大乘佛。唯一方化仪。经此三大劫。修道得成佛。彼则正约终教。以拣小乘。今章开于始教故。二处少异（此解不然。彼亦约始教故。何以知者。下章说言。就化身说。是权教故）今解。瑜伽（四十八）曰。但经于三无数大劫。便证无上正等菩提。不过此量。如下引解（集成云。问。此教二乘。是何时分。答。显扬第七云。声闻菩提。极少三生修行而得。独觉菩提。由百大劫修行而得。无上正等菩提。由三大劫阿僧祇耶修行而得。又如瑜伽论第二十一说。此章以三生等。与愚法二乘齐故。但就菩萨。以明经劫之时量耳）。
    但此劫数不同小乘。何者。此取水火等大劫。数至百千劫。数此复至百千。为一俱梨。名第一数。数此俱梨。复至俱梨。为第二数。如是次第。以所数等能数。至第一百。名一阿僧祇。此即十大数中第一数也。依此数满三阿僧祇义苑云。初拣。二征。此取下示相。言水火等。更等于风。三灾重覆而论。故言大也折薪云。前小乘中。亦取水火等大劫（今谓。不然。若小乘宗。自言大劫。然大乘宝为八十中劫。故前云水火等一劫。今始教去。取水火等六十四个八十中劫为一大劫。如前已引晖钞辨了。此章前言一劫。今言大劫。不同小乘显然。可知矣）但直以一大劫为一数尔。今此大劫数至百千。从此复倍百千（洛叉即为一亿）为一俱胝。即是百千个百千方是一数也。又前小乘。十十数之。此即倍倍数也。然此倍倍增至百数。名一僧祇尔今详章段。非但正论始教劫数。为欲明行时限。虽劫名同。显三祇别。泛尔举数。辨大小殊。略但为二。一者小乘。二者大乘。此依孔目（时劫章云。阿僧祇时者。谓。大乘小乘二乘不同。小乘以六十劫为大劫阿僧祇。大乘义从拘梨已去。成一百句。名一受。一受已去。名一阿僧祇。此是大数二数中第一数也）兹拣异之。故未复大乘开四教。若细分别数法。具如探玄约小始终圆（至下当引）今章至次仍此教中之文。方就始教。明行时劫。故孔目云。约时依大乘三僧祇外。即成其佛是。不审诠义起尽。何以可获章旨。噫哲尚多差舛。而后学惑宜也。今姑为俾其易晓谕故。特将图揭示。如列于左。冀莫厌繁。是为幸矣。
    ○阿僧祇图（华严有三译异。智论二说。婆沙总有七师说。今出前三。余略不列。俱舍但当其第三说。然寻检现本晋经。总计有一百二十一重。而唯僧祇至第一百。其阿僧祇至一百三。然今章云至第一百名阿僧祇。则恐有异本欤。或举其大数也。或顺智论莫强凿焉。若依唐经。通有一百二十三重。亦阿僧祇即一百三。若贞元经具存一百四十三转智论一说。标一百一十五重其阿僧祇。当第一百。苑公音云。洛叉。经云万也。俱胝。此云亿也。又按此方黄帝算法。总有二十三数。谓一乃至万亿兆京垓秭依沟涧正载。从万已去有三等。今此阿僧祇品。用中上数法故云一百洛叉。为一俱胝。俱胝当此亿也。阿庾多兆也。那由他京也。余皆配知。今按此经十百千万十十变之。从万至亿。百倍变之。从亿已去。皆以能数复数。至与能数等变之。此依唐经）。
    （小乘大劫。成住坏空。各二十劫作十。中劫如上已叙言六十四转者。婆沙一百三十三云。问。此灾起先后云何。答。火水风三如次先后。然非三种邻次而生谓。七火灾先次第起。然后方有一水灾生如是经于七七火劫及七水劫。复七火灾。从彼无间。一风灾起故。风水劫皆次火生。火劫从三以数起故。由此善释遍净天寿六十四劫。俱舍疏曰。问。何缘七火灾后。有一水灾。答。谓。顺极光净天筹八大劫故。谓。火水灾坏第二禅。既极光天寿八大劫故。第八灾方有水灾。坏第二禅也。问。何缘八七火灾后。方有一风灾答。谓。顺遍净天寿六十四大劫故。谓。风灾起坏第三禅既遍净天寿六十四劫故。第六十四灾方是风灾坏第三禅也。宝疏云。然此天若劫成时即生。容有具六十四劫。若后生者。皆不具也。若有定业。应移他界。晖钞云。今据全说。若定受业。不满六十四劫。移就他界中受。若不定业。容顺后受不定受。具如彼明）。
第0段 　　○探玄（第十五阿僧祇品疏）云（若具应名十大数品）阿僧祇。此云无数。即数之极故。诸圣教中通有四说。一准俱舍论。数至六十重。名一阿僧祇。此约小乘（始教回心教中准知）二依智论第九（现本第四）数过十重已后。名阿僧祇（论云。一一名二。二二名四。三三名九。十十名百。十百名千。十千名万。十万名亿。千亿名那由他。千万那由他名频婆。千万频婆名迦他。过迦他名阿僧祇。如是数三阿僧祇）解云。此既云过迦他。亦即通过后诸数。故名阿僧祇。此约始教说。三依智论第六（现卷第五）引此品文。还有百数。至阿僧祇等。此约终教说。四依此品。百数僧祇。始是初数。如是次第。以所数等能数。至第十。名不可说转不可说转等。方为数极。是故前教数极。乃是此中初数。故知此门极广。约圆教辨也。所数之德。通因陀罗网等。能数之数。总有百二十转（凉疏云。此有百二十四。晋经亦尔。更检别本。演义云。若兼取一十百千万等下数法。则通有百三十七数。由前易故。略不说之。俱胝以下并是上等数法。倍倍变故）初百千百千者。谓。百千个百千。故云百千百千。皆以所数等于能数。不同智论皆以十亿为量。名一俱梨者。新名俱胝。或翻名亿（晋经光明觉品曰一亿世界。唐经曰十千世界。又曰。照此三千大千世界百亿阎浮提等。探玄四云。西国数法。有三种亿。一百万。二千万。三万万。下文百千百千名一俱胝。俱胝者。此云亿。是千万为亿。此中据千万一亿。对法云云。凉疏云。百亿者。此方黄帝算法。数有三等。谓。上中下。下等数法。十十变之。中等百百变之。上等倍倍变之。今此三千。若以小数计。有万亿。今约中数。从千已上。百百变之。则有百亿。故唐三藏译为百亿俱胝。测公深密记第六云。俱胝相传释有三种。一者十万。二者百万。三者千万。由此三千以俱胝数。或至百数。或至千数。或至百千。唐三藏译是千万也。故至百数。又依俱舍。译洛叉为亿。此译俱胝为亿。总由俱胝之数不同故也。演义云。故唐三藏下引证。既译百亿为百俱胝。俱胝存其梵言。亿是此语故。二义同也。次引测公三种俱胝。证百亿为百俱胝。或至百数者。即三千有百亿。是也。以千万为俱胝故。或至千数者。以百万为俱胝。谓。小数数之。中千有百万个小千。方是一亿。今大千有千中千。故为千亿。或至百千者。即以十万为一俱胝故。中千已有百俱胝。千个中千方为大千。大千则有百千俱胝也。故云唐三藏译。是千万为俱胝故。三千有百俱胝。俱胝即亿。又依俱舍下会释俱胝不同。论释水轮。洛叉为亿也。阿僧祇品云。一百洛叉为一俱胝。则俱胝义当于兆。良以俱胝有三等故。俱舍洛叉云亿。当十万之亿。下云一百洛叉为一俱胝。则当千万之亿也。复古等所依用也。今谓。于呼。清凉胡为自劳和会。核夫唐三藏译。实以十万为亿。将何言是千万为俱胝耶。何者。瑜伽第二云。大千有百俱胝四大洲等。杂集十一云。十百名千。百千名百千。洛叉即亿。百百千百亿名俱胝。太贤梵网古□云。瑜伽且依十万为亿。梵网千万。准此。小千有百亿阎浮等。中千有十百亿界。大千有百个百亿。故云百俱胝等。明知。非但百亿即百俱胝。唐梵兼举。以违杂集既言百百千名俱胝故。亦非俱胝为亿。千万之亿。以洛叉为亿。十亿是度洛叉。百亿是一俱胝。百个百亿。是百俱胝故。更望俱舍。为有相违。强劳和会何也。然依相宗。则如纂并伦记云。俱胝者。俱舍以十相乘。洛叉当一亿。度洛叉当十亿。俱胝当百亿。然西方有四种亿。一十万为亿。二百万为亿。三千万为亿。四万万为亿。今瑜伽显扬。数百万为亿。十亿为俱胝。故言百俱胝为一佛土。华严光明觉品千万为亿。名为百万亿。智度论第四十万为亿。句百亿。又淄州沼公。最胜王疏云。俱舍十万为亿。大智度论第五以千万为亿。华严经阿僧祇品以万万为亿。此数有三。谓。小中大。俱舍。智论。华严。如次小中大数。又俱舍神泰疏云。以诸经论亿数有四种。一以十万为亿。三千世界。即有万亿阎浮提。故摄论本云于万亿阎浮提。同梁摄论于万俱胝赡部洲。二若以百万为亿。即有千亿四天下。三若以千万为亿。即有百亿四天下。如华严光明觉品等金光明梵网等说。四若以万万为亿。即有十亿四天下。故诸经论说大千界。依本行集十二中。百百变之。准此验知。观师未晓奘译依何。迂矣）此（光明觉品）恐不可以百千是十万。十万为一亿。此即亿个亿。方名俱胝。亦俱梨个俱梨。方名一不变。余皆准此。又云。初一百二转答初僧祇问（品首心王菩萨。举十大数标问）后十八转。答后九问。其中或此土名。或存梵音。皆是数名。可知。于后十八中。初十七是因数。后一不可说转转为果数。以极即越数之表。同于果海越绝故也。
    仍此教中就释迦身。以分此义。如优婆塞戒经云。我于往昔。宝顶佛所。满足第一阿僧祇劫。燃灯佛所。满足第二阿僧祇劫。迦叶佛所。满足第三阿僧祇劫。我于往昔。释迦佛所。始发阿耨多罗三藐三菩提心上总泛尔约大劫数。简异小乘。今别正就始教。而显胜前劣后。章段可知。义苑云。约佛明劫。以显遇圣进修之时。不局水火之数也折薪云。上约数增。显胜前教。此约化身分劫。显劣后教也。以终教约实报说故（言优婆塞戒经者。曩无识译）宝顶佛即尸弃佛（与七佛中之一。名同而别）也。新云宝髻。言释迦发心者。智论云。释迦先世曾作瓦师。名大光明。尔时有佛。名释迦文。弟子亦名身子目连。佛及弟子。至瓦师舍。尔时瓦师布施草座。灯。石蜜浆三事。供养便作愿言。我于当来五恶之世作佛。举今释迦无异也。若准俱舍颂云。于三无数劫。各供养七万。又如次供养五六七千佛（婆沙一百七十八曰。初劫逢事七万五千佛。最初名释迦牟尼。最后名宝髻。第二劫逢事七万六千佛。最初即宝髻。最后名燃灯。第三劫逢事七万七千佛。最初即燃灯。最后名胜观。于修相异熟业九十一劫中。最初即胜观最后名迦叶波佛。时四波罗蜜多。先随分满。相异熟业。今委圆满）三无数劫满。逆次逢胜观燃灯宝髻佛。初释迦牟尼。释曰。谓。于第三劫满。逢胜观佛（此即毗婆尸佛也）第二劫满。逢燃灯佛。第一劫满。逢宝髻佛。此唯第三佛。与今不同。法苑中会云。或正满时为言。在于胜观。若已满为言。在于迦叶。则经论有致矣（只就小会）今详。更有二义。俱舍约小乘教说故。满在胜观。则贤劫第一佛也。戒经约始教化身说故。不同也。亦是施设回心教。引二乘故。不可全同全异。所以第三佛别也问。第三劫满所逢迦叶波佛。与彼修相百劫最后迦叶佛。为是别耶。答。随机异说。虽智论等说相好百劫第九十一劫贤劫。而说三祇修六度竟。更住百劫。种相好因。是小乘教。今大乘中。非过三祇别立百劫。第三祇中义分小劫故。说迦叶佛所满足第三祇劫。故要问云。依小乘教。从发心初。次第修行。临欲成佛。十地终心。百劫别修相好别业。是实非化。若依三乘始教。是化非实。若依终教及直进菩萨。并从发心以来。一切并修。十地终后。无别百劫修相好业。现十地后修相好业者。为回声闻。由声闻人偏修智分。不修福分。今现别修。显彼信心无慢敬爱故也。孔目又云。三乘大乘佛。唯一方化仪。经此三大劫。修道。得成佛等。思之。
    又依本业经。亦有百劫修相好业。但是变化。非实修也折薪云。然本业中两处说百劫。初第一卷中云。等觉性中有一人。名金刚幢菩萨。住顶寂定。以本愿力。住寿百劫。修千三昧。以入金刚三昧住寿千劫。学佛威仪等（但言百劫。无修相好及学威仪。不说是化）卷末云。圣位中二种业。一慧业。二功德业。从初圣以上。而现受生。以变易故。不必造新。以愿力故。住寿百劫千劫。变化（即变易身。应是实修）生一切（彼说多分是终教收。以说修相。即始教义）复古云。第三无数劫。从八地初心。乃至十地满心。生色究竟天上他受用土中。更百劫于顶寂定中。学诸相业。千劫于金刚定中。学诸威仪。万劫于大寂定中。学诸化行。升大宝华王座上。放十道光明。成得正觉（此顺始教。然可堂既就前小乘上根佛解。未然）今谓。纵于百夭万劫。学相好威仪等。唯是一方化仪。岂为实修。如起信云。一切菩萨。皆经三祇。瑜伽云。但经于三无数大劫。便证菩提。不过此量（伦记远师云。以不思议经中百二十数。作一僧祇量。又解。百二十数中。初有百三。为初劫量。次有十四。为第二劫。复有三数。为第三劫。景师云。人引璎珞经云第十地满。更经多劫。学象王步等。方得菩提证三祇外更经多劫。以小乘三祇满后更经百劫修相好业。此事不然。此处论文言。但经三无数大劫。不过此量。璎珞经就第十地中。义分无数小劫。于中修习象王步等。犹是三祇数内。而无有过。神泰。文备。并云。璎珞前译。而今三藏不信等）而学化相中。且望百劫修边。是影似小（不无余修。指事依彼经佛母品云。一切贤圣。入是数量。修一切法门时节久。近得佛果。其数百劫。乃得等觉。盖虽不云修相。既云百劫等觉。影似小乘着矣）今解。章家义引成证。是化非实。是回心教。如要问等上已引竟。请勿更异求焉。
    又由以一偈叹弗沙佛。即超九劫。但九十一劫。即成佛也折薪云。今章弗沙佛。合引智论中偈。余处皆引俱舍婆沙中叹底沙佛偈。虽然弗沙底沙。梵音楚夏。而二偈大同。亦须分黑白尔（义苑及台家观音玄记。四教集解。集注等。皆引俱舍婆沙新旧并同。复古。集成。举智论偈。俱舍。婆沙一百七十七云。如契经说。过去有佛。号曰底砂。或曰补砂。彼佛有二菩萨弟子。一名释迦牟尼。二曰梅怛俪药。尔时彼佛观二弟子谁先根熟。即如实知慈氏先熟。能寂后熟。复观。二土所化有情。谁根先熟。释迦所化。应先根熟。便告释迦。吾欲游山。汝可随去。尔时彼佛。取尼师坛。随路先往。既至山上。入吠琉璃龛。结跏趺坐。入火界定。经七昼夜。威光炽然。释迦须臾亦往山上。处处寻佛。如犊求母。展转至彼龛室前。欻然见佛威仪端肃。光明照曜。专诚恳发。喜叹不堪。于行无间忘下一足。瞻仰尊颜。目不暂舍。经七画夜。以一伽陀赞彼曰。天地此界多闻室。逝宫天处十方无。丈夫牛王大沙门。寻地山林遍无等。如是赞已。便超九劫。于慈氏前。得无上觉。光记云。底沙此云圆满。是星名。从星为名。应师音云。此云明也。圆满主度。婆沙三说。解此偈者。光师多解。恐烦不叙。智论四云。过去久远有佛。名弗沙。乃至弗舍佛。欲使释迦菩萨疾得成佛。上雪山。于宝窟中入火定。是时释迦。作外道仙。上山采药。见弗舍佛放光明已。心欢喜信敬。翘一脚立。叉手向佛。一心而观。目未曾眴。以一偈赞佛。天上天下无如佛。十方世界亦无比。世界所有我尽见。一切无有如佛者。七日七夜。谛观世尊。超越九劫。于九十一劫中。得阿耨三菩提。凉疏云。弗沙。亦云勃沙。此云增盛明。达胜义故也。又涅槃经第十三云。如我往昔。为半偈故。舍弃此身。以是因缘。便得超越。足十二劫。在弥勒前成佛。章安疏云。出曜佛藏等经。皆云超九劫。或云。根缘不同。佛为增减说之。然天台妙经疏九。嘉祥玄论云。涅槃经说超九劫。辅正记云。恐文误也。净影远公涅槃疏云。经言超九劫。今何说十二。释言。释迦发心。在弥勒后。足十二劫。彼三祇中超三劫。值弗沙佛。复超九劫。余经就彼但说九劫。今通论说十二。问。婆沙等中。修相所逢六佛。谓。昆婆尸。尸弃。毗舍浮。拘留孙。拘那含牟尼。迦叶佛。其弗沙佛。何劫所值耶。答。小乘其超九劫。属彼百劫。由前三祇逢底沙佛。极满精进。如前辨了。如伦记云。真谛云。成坏空劫。皆无佛出。唯于住劫。有佛出世。于二十劫中。前十劫中有佛出世。前十劫中。前之五劫亦无佛出。如彼过去。庄严劫中。末后三佛。即毗婆尸佛。即于九十劫中初劫出世。如尸弃佛。毗舍浮佛。即在三十二劫中出世。已后无佛。乃至第九十一劫。即是贤劫之初。第六劫中。始有拘留孙佛最初出世。第七劫那含经佛出。第八劫中。迦叶佛出。第九劫中。释迦佛出。第十劫中。弥勒佛出。从弥勒后。无量劫中。空无佛出。真谛辄判。不应道理。大乘不然。谓。二十住劫皆有一增一减。方成一小劫故。若诸众生。机根成熟。有见佛缘。一一小劫。有千佛出。不说三僧祇后。别于百劫。修相好业。而言释迦三僧祇已满。更于九十一劫。值彼三佛修相业者。此是顺小乘不了义说。小乘中明。三祇遇佛。数量全少。大乘不尔。如涅槃说。初依菩萨供五恒佛。初地至六地。是第二依。值六恒佛。七八九地为第三依。值七恒佛。第十地为第四依。值八恒佛。又三祇后。无别百劫修相好业。然本业璎珞等经。云更经多劫等。但是第三僧祇数摄。西方现判。今时正当住劫二十小劫。于初劫减时。四佛出世。增时一佛出世。即初劫已有五佛出世。自余诸佛。于后十九劫。前彼分布。出现于世。长阿含云拘留孙佛。于四万岁时出等者。从住劫初。人寿无量减。至四万岁时。拘留孙佛出。三万岁时。拘那含佛出世。二万岁时。迦叶佛出世。一百岁时。释迦出世。从此渐减。迄于十岁。至刀兵劫。如弥勒下生云近刀兵劫。过十岁已。梦命渐增。至八万岁。弥勒出世。既依西方判。今正当住劫初劫）心地观经云。佛往昔在凡夫入于雪山求仙道。折心勇猛勤精进。为求半偈舍全身。以求正法因缘故。十二劫超生死苦（如涅槃经）昔为摩纳仙人时（第二僧祇）布发供养燃灯佛。以是精进因缘故。八劫出生死海（如四分律）昔为萨埵王子时（第三僧祇）舍所爱身投饿虎。自利利他因缘故。十一劫超生死因（如金光明）流水长者（亦第三祇）大医王。平等救护众生故。济鱼命得生天上。天雨璎珞。来报恩等。七日翘足赞如来偈（第三劫着）以极精进。超于九劫（佛本行集第三云。昔有佛出世。号曰弗沙。彼佛在杂宝窟。我见彼佛。心生欢喜。合十指掌。翘于一足。七日七夜。赞叹彼佛。佛言。是人过九十四劫。当得作佛。见真理佛言。是人过九十三劫。当得作佛。毗婆尸佛言。是人过九十一劫。当得作佛。元晓劫波章云。弗沙与见真理佛。并取今所住劫。故云九十三。毗婆尸佛。除所住劫。但取百大劫。故云九十一劫。今谓。随转小门。随机异说。故云超九劫。九十一劫等。如上已叙）准此。大乘实乃三祇超四十劫。故贤劫经云。释迦从弥勒前。超四十劫。得成佛等。适化逗物。随机出现。说教异轸。请。学者勿劳强算海沙耳。
    问。三无数劫。修诸实行。应成报身。何故乃就化身说耶。答。由此始教就下机故。有二乘故。此身是彼所知见故。是权教故。作是说也折薪云。答中有四所以。初句即前机□浅义也。此约直进。次由二乘。次释迦为实报故也。此约回心。第三句复释第二句。第四句释第一句今解。言权教者。如瑜伽说。若正修行最上上品。勇猛精进。或有能转众多中劫（如超九劫或四十劫）或有乃至转多大劫（如金光明超登十地）当知。决定无有能转无数大劫（起信例知）。
    若依终教。说有二义。一定三僧祇。约一方化仪说故折薪云。今此不辨阿僧祇之数量者。应同始教之数（今谓。不然探玄即拣。智论引此品文。还有百数。至阿僧祇等。此约终教说。前教数极。乃此初数。约圆教辨）但有二所以（定三祇中）故异前教。一约化仪。二约实报故也。若据璎珞经中。亦有其数。如彼经云。一切菩萨行道劫数久近者。譬如一里十里石。方广亦然。以天衣重三铢。人中日月岁数。三年一拂。此石乃尽。名一小劫。若一里四十里亦名小劫。又八十里石。方广亦然。以梵天依重三铢。梵天中百宝光明珠。为日月岁数。三年一拂。此石乃尽。名为中劫。又八百里石。方广亦然。以净居天衣重三铢。即净居天子宝光明镜。为日月岁数。三年一拂。此石乃尽。故名一大阿僧祇劫。今此教中应亦取此以数三僧祇。章中不别明。且依前义约一方化仪者。此娑婆界一切菩萨。皆经三无数。约他方则不定故。云一方复古云。劫章中文。与此同（孔目文云。三乘大乘佛。唯一方化仪。经此三大劫。修道得成佛。今谓。祖既云唯一方化仪。则正指始教。分通终教。然会公前自判云正约终教。今复谓与此同者。未尽章旨故也）如上已引。念劫成佛中（要问答云。依小乘教。世界成坏大劫。满三阿僧祇。定得成佛。依三乘教。若据一三千界等。如今所引）又云。若据一三千界（探玄三云。若小乘中。但有此一娑婆世界。若三乘有二。一化身化境谓。此娑婆等。二他受用身化境。谓。十八圆满净土等）定三僧祇成佛。此依华严一百二十数说僧祇义（探玄十五云。依智论。遇十重已后。名阿僧祇。此既云过迦陀。亦即通过后诸数。故名阿僧祇。此约始教说。依智论六。引此品文。还有百数。至阿僧祇等。此约终教说）就此一类世界也（要问次文云。若通余世界。亦不定三僧祇。如胜天王经说。此如今章次下所引）今解。探玄云。瑜伽论（四十八等）说。一切诸佛。要经三阿僧祇劫。修行成佛。无增无减。彼约三乘。据一方化仪。唯就此须弥楼山世界说。是故宝云经云。我为浅近众生。说三阿僧祇劫修行（上与三乘始终二教。为证权说）然我实于无量阿僧祇劫所修行也。此是约会三乘归一说（是约一乘同教。即如法华寿量品说。若约佛德无限。亦当终教。如章次引）此文约一乘该通十方因陀罗网等。及树形等诸类世界说。
    又此教中修实行故。成实报身。不约化说。法华经云。我实成佛以来。于无量无边百千万亿阿僧祇劫。又云我说于燃灯佛所得受记等。皆以方便分别故也言修实行者。复古云。从真流故。如起信性无悭贪。随顺檀等（孔目云。若依终教。知法性无贪。修其度。即顺真如德）今解。孔目又云。义离三轮相。修其六度。复云。熟教已去。究竟法空。会事从理。要问答云。若依三乘终教。一切成佛。显本有佛性及行性故。又云。若依终教及直进菩萨。并从发心以来。一切并修十地终后。无别百劫修相好业。依一乘教。分与终教相同（同教一乘。如引法华）又云。依三乘教实行修道。皆悉成佛。若对异机。现不成佛。若约正理无成不成言成实报身者。要问又云。依小乘教。无他方佛。假使有者。是此方佛。往彼变化。依三乘教。十方净土。并是实报。无有变化。若权起不定。始终令机知化。即属化摄。若色究竟处。及菩提树下。二佛相对。有其两义。一以化显报。则菩提树下。显莲华藏世界海中佛是报故也（梵网璎珞）二以报显化。举色究竟处成高大身。显菩提树下是化义也（楞伽。宝性十地论等）又云。若三乘终教。如三千等同类世界现成佛者。并是化佛。摩醯首罗天身亦是化作。由权显阎浮菩提树下是化故。莲华藏世界所有佛者。是实报也。通体相用。十方净土所现佛者。是报佛也折薪云。故法下既尔许劫前。已成佛道。则知。今约释迦论成。非实报也又经云下。燃灯记释迦。今始成者。约化身。方便说尔。反显实成在久远世也（此依法华未得章旨）复古云。然灯授记。即金刚经文。诸经（大般若经九十九卷。及本行经。大婆沙等）所以异说者（法华与金刚经等）方便分别。引彼器也集成云。故法华者。观此义判。始为三乘报身。他宗盛传。已是一宗至要。执石为宝。如之奈何。况镇国钞曰。经云。我见释迦成佛道已。经不思议劫。所以疏中牒此言者。遮天台师之谬释也。谓。彼学者多云。华严虽则玄妙。而有二事不如法华。一兼别义。是故不说声闻作佛。二说如来始成正觉。不说本师寿量久成。故今疏中指此经文。即是此经说久成处。若以此后不得该前。则法华寿量。不能该于我始坐道场于三七日思惟等迹。然彼师皆以久成为本。始成为□。今经云。本则非古非今。若就□门。则能今能久。生公亦云。是以极说长寿言伽耶。是之。若伽耶是者。非复伽耶。伽耶既非。彼长安独是乎。长短斯非。则所以长短存焉。诚为妙悟。不说声闻得作佛者。约不共义。既无厌舍。曾何弃之。况一成一切成。无一众生不具佛智。善须得意。莫轻释经。释曰。久名二意。如应思之（今谓。清凉未达己宗。况他台家。虽斥^2□溪。却成自害而已。何况生公为据。不足凭之。皆由不究俨藏两祖之奥故。惹得如许谬会。徒为他之笑柄者矣。寔可悲哉。然折薪。集成。特昧久成三身。曷可抗于彼义乎。而今正依贤首。会通二意。如上卷中屡已辨竟。不劳再述也）又四分疏记（萧山了然正源记）云。天台宗于法华。则判华严为别教。以兼一□非纯圆故。贤首宗于华严。则判法华为终教（今谓。此是圭山盲判。而吾祖章疏。何处判为终教。若尔更何立为同教耶。诬之甚矣）以不可说法界。性海圆融。未尽圆理（此皆不允）问。上来大师屡以法华全称同教一乘。及摄化章云。常在灵山。此约一乘同教。何故此中成教证耶。答。今意非谓经是三乘终教故引为证。以能同名分同所同故。故孔目云。文虽是同。而义皆别（如台家云名别义圆）又云。露地别车。髻中明珠及大王等。即是一乘（归今一实）宝珠系汝衣里。及穷子等。即是三乘（会昔三权）要问答云。依一乘教。分与终教相同。是也（然至圭峰。由昧干此。认昔日权。妄谓今法华中化城可废。有三可会。不晓唯有一乘但化菩萨。迂矣）今试具应会文解。经云。如来秘密神通之力。一切世间天人。及阿修罗。皆谓今释迦牟尼佛。出释氏宫。去伽耶城不还。坐于道场。得阿耨菩提。然善男子。我实成佛已来。无量无边百千万亿那由他劫一尘一劫。我成佛已来。复过于此百千万亿那由他阿僧祇劫。台疏解云。佛于三世。等有三身。于诸教中。秘之不传故。人天等谓今佛始于道树。得此三身。故执近以疑远。然我实下。明破执遣迷。以显久远之本。成佛已来甚大久远。伽耶近谓即破。破近显远。略有十意（一破□显本。二废□显本。三开□显本。四会□。五住本。六住□。六住□。七住非□非本。八覆□。九住□用本。十住本用□）如玄义此文正用破近显远。破近谓情。废近显远。废于近教也。又云。如是三身种种功德。悉是本时道场树下先久成就。名之为本。中间今日寂灭道场所成就者。名之为□。诸经所说本□者。即寂灭道场所成法报为本。从本所起胜劣两应为□。今经所明。取寂场及中间所成三身。皆名为□。取本昔道场所得三身。名之为本。故与诸经为异也（相待如是。绝待可思）非本无以垂□。非□无以显本。本□虽殊。不思议一也。肇师之言。意在寂场之本耳。寂场本□。诸师皆是□中不思议一耳。远指本地不可思议。以为其本。从个本而乖□。将个□而显本。本□虽殊。不思议一。如此本□。何得不异众经。何得不异诸师。准此等释。彼宗圆教。其深独妙。即是吾家海印教义。一乘同教之绝妙门也。然则至相。贤首。岂贬为终教乎。自叱吾头面目可爱骂唤奴。则非狂何耶。今此中意。但以本修实行时。成实报身。寿命无量阿僧祇劫。常住不灭。复过上数。分与终教相同义别。相同边则是为此证。其义别则非今引意。莫混^2□玉一概而执。然经又云。自从是来。我常在此娑婆世界（本时同居）说法教化。亦于余处（本时三土）百千万亿那由他阿僧祇（终教数法）国。导利众生诸善男子。于是中间。我说然灯佛等。又复言其入于涅槃。如是皆以方便分别（方便分别。分与终教相同。可知）准此明知。中间今日。虽非实说。方便分别。成实报身。既说定三无数大劫。以□推本。本报岂殊。报身说不灭。必约法身。报身了达无能生灭（久成三身。虽显露开。未彰灼说十身帝网六大四曼）如孔目云。为回声闻。初教许行。为引初教。终教许行。为引渐教。顿圆许行。今于终教。引圆证同。请深察焉。
    亦云。无百劫修相好业等。何以故以小乘中偏修智分。不修福分。是故临成佛时。更于百劫。别修彼业。始教引彼。亦同彼说。仍是化也。此终教中。论其实行。从初发意。即福慧双修故。成佛时无别修也折薪云。小乘三祇修行。望菩提智果。修成一切智。故更有百劫修行福分也。始教引彼虽同。而异今此胜机。修实行故。全异彼也复古云。小乘唯求出离。不肯化生。故有罗汉（罗宾周）□沙。是无福也。今此胜机。无别修也今解。要问答云。十信已来即成佛则成菩萨行。亦无别时修别相好业。何以故。现十地后修相好业者。为回声闻。由声闻人偏修智分。不修福分。如前亦引（始教相宗。立无别修。当直进教。故要问云终教及直进等）。
    二不定三僧祇。此有二义。一为通余杂类世界故。如胜天王经说义苑云。初义谓。界类不同。时劫亦别。故不止于三也复古依要问云。若通余世界。亦不定三僧祇亦指彼经（胜天王经）以诸类世界时劫不同故凉疏云。然瑜伽（四十八云。略有二种无数大劫。一者。日夜月半月等算数方便时无量故。亦说名为无数大劫。二者。大劫算数方便超过一切算数之量。亦说名为无数大劫。若就前说无数大劫。要由无量无数大劫。方证无上正等菩提。若就后说无数大劫。但经于三无数大劫。便证菩提。不过此量。当知决定无有能转无数大劫。准此论文。后说则即当此章前定三祇。彼前说者。即今不定三祇之义也。问。彼论当始教义。岂证终教。答。熟教及直进教。文相且同。而义硕异。不可一律而论。思之）起信（而实以一切菩萨皆经三阿僧祇劫故。今谓。文同义殊。然推凉意。恐雷同之欤）等（璎珞杂集）约三乘教一方化宜一类世界。定说三祇。今约一乘该通十方。及树形等界。故云刹海尘数。是以实云经言。我为浅识众生。说三僧祇劫修行。然我实经无量阿僧祇劫修行（今谓。要问与此章。以通余界胜天王经。及宝云说。总为终乘。然云约一乘树形等。则混终圆耳）演义云。且如娑婆一劫（谓。三十日夜为一月。以十二月为一年。自八万岁。减至十岁增等。亦然。八十中劫。为第一数。至第六重等）方知。安养得为一日。则安养世界。乃经三无数日耳。更方袈裟幢刹未经岁月。况于后后以劫为日之刹耶。是则不可以此一方类。定于成佛时劫之数（折薪引竟云。故曰不定也）二异类刹者。即于一界即具诸界。互不相见。时劫亦殊。安知修短。故朝菌不知晦朔。况识春秋。况于大椿之岁耶二者不定。复有二意。一为通余类世界故。如胜天王说。即前树形等刹是（折薪云。彼经第一发起序中。面门放光。照十方无量世界。还入面门。东方过此十恒沙佛土有国。名庄严。佛号普光。为纯菩萨。说一乘正法。乃至余九方皆尔。清凉指此等国。云即树形等刹尔。世界既其不同。其中劫数。皆不定故也。然指事钞所引彼经第二卷云。胜天王白佛言。我闻。如来三阿僧祇劫。修行成佛。云何今说无量劫修。佛言。不也。大王。何以故。菩萨摩诃萨修阿耨菩提。无量功力之所能辨。非尔许劫时。如得入法平等理。称为成佛。今谓。清凉折薪所指。约同类界。举十方国。而不言余杂树形等刹。非今证意。此中引意。但由彼经既遮于定三祇劫之说故。明章主只指云不定三祇如彼经说。何以知者。如要问云亦不定三僧祇如胜天王经说而已。故摄化章云。树形等异类世界者。唯是圆经不共说。不通三乘终教。推此指事为是。思之）二据佛实德无限故。如宝云经。若瑜伽说。有二种无数劫。若依初义（日夜月等）经无量劫。若依后义。但三僧祇。然依此释。不同宝云（今谓。始教虽亦有定不定二名。同终教说。□而论。则但为一义。俱约一方化仪说故。言但经三祇。不过此量。决定无转无数大劫故。不同实教有定不定。验知。两教名同义别。请勿乱辙）宝云不言为浅近众生说于大劫。为于深胜说日月劫。明知意殊。是则瑜伽亦是一方所宜说耳（凉钞用舍任情。可拣）。
    二据佛德无限量故。如宝云经云。善男子。菩萨不能思议如来境界。如来境界。不可思量。但为浅近众生。说三僧祇修集所得菩提。而实发心以来。不可计数也。解云。此中不可计数者。是不可计数阿僧祇劫。非但三也凉疏如上已引。彼约一乘。演义云。宝云经者。经（第六卷文。梁曼陀罗仙译）云。善男子。菩萨不能思议如来境界。如来境界不可思议。但为浅近众生。说三僧祇修得菩提。而实发心以来。不可计数复古云。先示意。次引经证。起信亦云。为懈慢众生。说无量阿僧祇修（属终教摄）为怯弱众生故。说一念成佛。是知。普机之外。皆浅近之器也问。如探玄云。此是约会三归一说。若尔凉疏所云约一乘者。何为相违。答。不尔。始教但定三祇。圆教时皆不定。终教有定不定。然观师执分不定。为全不定。其名虽同。而义云泥。岂混为一。然所以约会三者。如次下文云。渐劝三乘向一乘故。不相妨也。问。与胜天说有何别耶。答。其不定等。二经是同。而前经约菩萨所修。后经据佛德量。所望稍异。然瑜伽说不过此量。探玄云。据一方化仪此须弥楼界说。胜天王说非尔许劫。为通余异类界故。义准为证。今宝云经。发心以来。非但三祇。而实不可计数阿僧祇劫。如来境界。不可思议也。奢切转用。如应可知。
    问。何故前教定三僧祇。此中乃有定不定耶。答。前教生故。此教熟故。方便渐渐劝彼三乘。向一乘故。作是说也义苑云。前教机生故。限三祇而安心趣向。此教根熟故亦不定而胜进一乘。是知。圣人巧便也。如此折薪云。方便渐渐等者。以一乘亦说树形等刹。亦有不可数劫。今虽三乘。意在彼三乘向一乘。故似一乘。然但似而未是。故非同教属终教也。若约点彼三乘即一乘者。即三一和合说。属同教故复古云。机有生熟。是故说不同。□细二教虽异。总劝三机。向后一乘也集成云。方便等者。此约一乘同教。今谓。不然。以融三乘顿教故。
    若依顿教。一切时分。皆不可说。但一念不生。即是佛故。一念者。即无念也。时者。即无时也。余可准思义苑云。时无别体。依法而立。此教法既离相故。无别时分。初正明。一念者下释相复古云。皆不可说者。地章云。顿教者。唯有一门。所谓无相。何以故。由成一行三昧故。乘彼一味真如所成故。不可说有诸异相门（成佛亦如此）一切俱离。是名佛也孔目（第四时劫）云。若顿教义。即不可说。若一乘义。即无尽劫。
    若依圆教。一切时分。皆悉不定。何以故。为诸劫相入故。该通一切因陀罗等诸世界故。仍各随处。或一念。或无量劫等。不违时法也。余义准之义苑云。初标。二征。三释。谓。诸劫相入等者。即大劫与小劫相入。长劫与短劫相即。体用无碍。念念圆融。重重涉入。如帝网珠。以此之时遍彼之处故。云该通耳。仍各下示其行布历别之相也折薪云。悉皆不定者。对终教说。以彼具定不定故。此悉不定也。何以下征释。既通因陀罗网世界。又时无别体。约处以明。仍各下。上约圆融。此明行布。故不违时法也。又十世隔法异成门意复古云。谓。诸劫既乃即入。不可得而分其定量。又乃该通同异类刹。事非一准。要问云。依一乘义。成佛时节。并皆不定。为十方世界时节不同。因陀罗世界等。并据当分报位。说有为诸劫相作及相入等。故无定时。仍不违时法者。所谓或无量劫等也清求云。又时无别体。依法上立（此依旨归。本在婆沙一百三十五卷）法既无尽。时亦无穷。况念劫圆融。不可克执（演义云。别教一乘融摄以说。如毗目仙人执善财于。时经多劫。处历无边。故不同以长短思也。若显超胜。一生顿圆。若约甚深。多劫莫究。故云不可定执。贵在入玄）孔目云。若一乘义。即无尽劫。何以故。为依一乘一切众生已成佛竟。复为众生新新成佛。亦不住学地。而成正觉。据此不限时分。故无尽也探玄云。唯佛所知。无极之数。所数之德。谓。普贤因德。及佛果德。并通因陀罗网等。又云。此中有不可说个阿僧祇劫。约一乘该通十方因陀罗网等。及树形等诸类世界说。又旨归云。常恒之说。况念劫圆融。岂可辨其时分。今略举短修分齐。析为十重。初唯一念（谓。一刹那遍无尽处）二尽七日。三遍三际（尽前后际。各无边劫。如不思议品说）四摄同类（一切无边劫中一一劫内。各摄无量同类劫海）五收异劫（谓。一一劫各摄无量异类劫海）六念摄劫（于一念中。即摄无量前后同异劫海。）七复重收（一念所摄劫内。复有诸念。复摄诸劫。念念不尽。劫劫因陀罗网。）八异界时（如树形等。无量无边异类世界时劫不同）九彼相摄（即彼界所有时劫。亦各别相收。或互相摄。念劫无尽）十本收末（如华藏界中。以非劫为劫。劫即非劫。念等亦尔等）广如彼辨。圆极可仰。此之谓也。

华严一乘教分记辅宗匡真钞卷八毕
华严一乘教分记辅宗匡真钞卷九

      日域京西华严寺住持僧浚凤潭撰


    第五修行所依身者义苑云。标章也。然则上文。虽论行位履践时。宜究其所依。岂离身品。故此次之复古云。所依身有二种。一者分段。分谓分限。段者形段。即三界苦果身之与命。有定齐限。无所改易故。名分段。唯识论云。身命短长。随因缘力。有定齐限故。名分段。即以惑业苦三为体如演义释。二者变易。谓。改□为细。易短为长。改转不定故。名变易。故论云。由悲愿力。改转身命。无定齐限。故名变易。诸乘修行。不离二身故。就此以明诸教不同。分段即烦恼为缘。变易以所知为缘（今谓。此解但局小始二教所依之身。云何不论终圆。谓。前四住地。能与分段生死为因。无明能与变易为因。及自性无明同体所依身等。广如胜鬘。楞伽。无上依经。地经。宝性。佛性等诸经论。至下当辨）。
    若依小乘。但有分段身。至究竟位。佛亦同然。是实非化净影章云。四住能与分段为因。小乘解劣。但断四住。地持云。声闻种性。烦恼障净。非智障净。胜鬘云。声闻缘觉。断除四住。不断无明孔目云。小乘约生死最后分段身上。即成其佛。又生稠林云。若在二乘。无有别人。但有实生种类众同分等。其义即实复古云。但有下。以此教唯断烦恼。究竟位方尽故。是实下。佛德章云。若依小乘。实佛报身。生在王宫。临菩提树成佛。摄生化用及德。皆在其中。
    若始教中。为回声闻。亦说分段至究竟。佛身亦尔。此是化非实也义苑云。此教声闻。虽希心廓落。留意大乘。但以烦恼未除故（且约有学回心）受身□显故（始教无学。未如实断。但折伏故。如弥勒论。以终教中未许实断故也）亦说分段如来随机影似。同受此身。而非实报今谓。此教声闻。若回心后。要受变易。今为令回愚法趣大。方破法执。而所被身尚分段故。见佛身相。亦同鹿苑。般若等经。是回心教。此章且望未回前身耳。佛身亦尔者。折薪云。似小乘故。同前也。如下引对法论。得菩提时。顿成罗汉及如来故。俱非实报故。易前教尔（今谓。不然。下寄对门。大小优劣。为生胜乐。此回心教。似同彼故）复古云。引彼就下而说。义与小乘同。但佛身是化耳若依地章云。约初回心教门（有其八义）一约地位。谓。干慧等十地。第十地中。即成佛。同十地成佛者。为佛下同因位故八约生死。最后分段身上。即成其佛。此约化身。若约报。分段身后。即成其佛准彼。今章但望分段身上成佛边故。言化非实。不论约报边故。要问曰。修道所有总别业者。依小乘教。从发心初。次第修行。临欲成佛。十地终心。百劫别修相好业。是实非化。若依三乘始教。是化非实。是也。若尔约报边。是何义。余考彼意。如相海章云。若小乘人。但立二佛（生身化身）故知。此章与要问中。由回心教影似于彼但立二佛故。云化非实。异前教尔。然相海章更云。或立三佛（谓。法身。报身。化身此之一义。当回心教。何以故。由小乘人不立法身（生报身外。更开法身）此依摄论。据此。则地章约报等者。约立三佛（分段身后。受变易身即成其佛。三中报佛）不相违也。
    若直进中有二说。一为寄显十地之中有功用无功用□细二位差别相故。即说七地以还有分段。八地以上有变易复古云。然诸教皆有直进回心。凡夫直入菩萨乘。谓之直进（义苑云。不经小圣。径发大心。故云直进）先入二乘。或至无漏。然后发心。皆曰回心。小乘中亦有直进（要问如前）寄于二身。显二位差别。非实受二身也。以七地已还。修随相有功用行。八地已去。修无相无功用行。欲显二行□细异故。故说有二身也（义苑云。谓。七地已前。皆属有为。功用修习。据此为□。故言分段。八地已去。无为法尔。功用沈踪。据此为细。故言变易。此解未称）折薪云。此中二义。初一是相宗正义今约作实位说。二是吾祖自意。以相宗不许分段至金刚位故也。前七功用故□。八地已上。无功用故细。谓。初五地观心犹劣。有相观多。无相观少。第六地中。由观染净平等故。多住无相。第七地中。断微细生灭相故。无相恒然。而有加行故。前七皆有功用故□。第八不动地。无分别智任运相续相用。烦恼不能动故。以任运故。功用不能动。以相续故。相不能动。此地所证。名相土自在真如。现相现土。皆自在故。言细也。欲显此义故。约分段变易而说（义苑云。因移果易故。言变易。亦变□为细。易短为长。故言变易者。此依长水。恐是未稳。二死章云。改□身为细。易短寿为长年。今依法相。唯识云。谓。诸无漏有分别业。由所知障缘助势力所感。殊胜细叙熟果。由悲愿力。改转身命。无定齐限。故名变易。变易生死。虽无分段前后异熟别尽别生。而数资助前后改转。亦有前尽余复生义。述记云。变是改义。易是转义。谓。由大悲救生大愿得菩提力故。改转旧鄙恶身命。成今殊胜身命。转先□劣身命。成今妙细身命。前有定齐限。今此齐限不定。如资色界广果天。身过五百由旬。命过五百劫。或减于彼。乃至欲界人天亦尔。云云）二就实报。即说分段。至金刚以还。以十地中烦恼障种未永断故。留至金刚故。既有惑障。何得不受分段之身。十住经中。十地已还。有中阴者。是此义也义苑云。初据惑正立。二既有下约惑质定。三故十下引经证成复古云。实报即业惑等所感身。如分段身。以惑业苦三为体。唯识论云。分段生死。谓。有漏善不善业。由烦恼障缘助势力。所感三界□异熟果等。今说行者所依之身。故云实报。此教既留烦恼（七地以前。既留现种。八地已上。但留种子）至金刚位。受分段身。以烦恼发业受分段故折薪云。言金刚已还者。即等觉位中。亦有分段。问。金刚位后。受变易否。设尔何失。二俱有过。若言受者。下引论云。留惑至惑尽证佛一切智。则烦恼种尽。便成佛也。此后应别不受变易。若言不受者。即分段身成佛。何易回心教。答。此有二义。若据本业经。说等觉性中住顶寂定。以大愿住寿百劫。修千三昧已。入金刚三昧。同一切法性。复住寿千劫。学佛威仪等（瑜伽伦记云。泰师云。璎珞经者。前秦世竺佛念译。而今三藏不信。文备师云。璎珞经不在目录。不堪用证）则知。金刚已后有千劫。应于此时受变易身。（今谓。不然。以前章云但是变化非实修故。若不尔者。千劫受变易身者。为断烦恼而受耶。明知臆说也）若直据今文。金刚已还。未断障种故。便成实报。故异回心教中约化身说也言十住经者（异本作十地经然无有文。依指事钞。引十住断结经。正有文说。此本为正）断结经（第十三卷竺佛念译）云。尔时世尊。即入无形现三昧。普见五道中阴众生亦复见彼中阴形质。从一住地。至于十住地（此应贤位十住。故说鹙子第六住退。然既有补处。则是等觉地。明知十地。故纂灵记云。古译十地。亦云十住。或云十住地）见彼有得一生补处。坐树王下。降伏无数百千魔。身黄金色。众相具足义苑。复古云。既有中阴知是分段也。亦名中有身问。基疏云。中阴经中（上下二卷。竺佛念译。对弥勒说。观音说偈）说佛处中阴二十年。亦化无色界众生者。大众部经。非大乘义（近代旭公注经。判作大乘）例此。断结。中阴。及与璎珞。三经。□佛念译。既彼相宗皆不肯信。何堪成证（鹙子六住退等例尔）答。由极违彼立故尔。然非彼一向不览。何以知者。既为大众部经。故法苑云。然中阴经说者。非大乘宗。大乘宗者。此是化众生。定非真身。无业果故（义灯亦云是化现也）今家用为自始教证故。纵有于他不极成。更为何所妨。况至次下。委会违乎。问。倘有中阴。必受分段耶。答。如孔目云。中阴身是其报分。其阴大分。受经七日。于中不定。或一日。乃至经劫。佛亦于中出世教化入般涅槃。如十住经说。又如梁摄论。佛二十年中。处中阴身。变易生死。本教兴意。为显佛法渐渐深远将变易死。在分段后。显其终教渐渐甚深。据理论之。变易生死。只是分段细相。所以知之。中阴本立为分段身求生方便故立中阴。如十住经说。今意思之。
    问。八地以上一切菩萨。于烦恼障。永伏不行。以无漏智果恒相续故。如阿罗汉。既无现惑。何得更受分段身耶义苑云。前实报论其分段通贯十地。故约八地以上菩萨。永伏烦恼现行。与罗汉而无殊应当变易。焉得更受分段之躯复古云。八地下以于俱生中六七识惑。七地已来。寄有现行。八地已去。永伏不起。又如末那烦恼。寄至七地。八地已去。唯有所知等。故引为问。前说分段至金刚位故。须问释今解。问意如唯识基疏云。八地已去菩萨。已永伏烦恼障故无容复受当分段身。虽诸菩萨。愿力受生。伏烦恼种。分段之果。定不能生。二乘生死。非由悲愿。若有惑种。生死后续。故断种时。生死永尽。菩萨生死。但由悲愿。必假现惑。助愿方生。故伏现时。永断生死。烦恼若伏。业势便尽。故无容复受当分段果。观知分段报终。恐废长时修菩萨行。遂入无漏胜定。胜愿之力。冥资故业。今身转变。如是数数定愿资助。乃至证无上菩提。经三大劫。又所知障障大菩提。为永断除。留身久住。今准彼释。既受变易。虽有惑种。岂容受于分段身。至金刚心耶。此知。依相宗意。作难云尔。
    答。若是凡夫。即以现惑润业受生。圣人不尔。但留惑种。用以受生。故杂集论云。一切圣人。皆以随眠力故。结生相续。又梁摄论云。异凡夫故。永伏上心。异二乘故。留彼种子义苑云。种子现行。拣异凡圣受身。故无违伏惑耳。随眠者。种子也。结生相续者。分段生死也。又梁摄下。双拣凡小可知复古云。随眠即是种子（正应云惑种）故九烦恼中（孔目烦恼行稠林章云。有九烦恼。出佛性论。次文如引）一随眠贪。二随眠嗔。三随眠痴（婆沙五十曰。微细随增随缚。是随眠义。俱舍疏曰。随逐有情。眠伏六识。增昏滞故。故名随眠钞云。有部。贪等即随眠。大众及经部。现行名缠垢。种子名随眠。大乘眠伏藏识现行名缠垢。种子名随眠。是始教义终义例知）四贪嗔痴等极重上心惑。方是现行也又云。有二烦恼。谓。随眠烦恼上心烦恼故指随眠。为种子也言圣人不尔者。唯识基疏云。异生现行润。六行不伏。爱等现有。既得生上（枢要曰。六行所伏。不伏润生贪等。唯伏散境贪等）圣者种子润。瑜伽对法说。初二果亦以现行润生（约生自地。及六行所伏）唯不还者。以种子润。五十九说。见谛（唯第三果无漏道圆。势胜烦恼。无漏道缺。惑现便强。故异生初二果。通种现润）唯以随眠润生（若生自处遍没等者。以此生地治道未满。如初二果。亦以现润。论略不说）成唯识云。然不还者。对治力强。正润生位。不起烦恼但由惑种。润上地生（约生他地）又云。不还润生。爱虽不起（以不爱彼当生处故）然如彼取。定有种故（杂集论五云。已离欲圣者。对治力强故。虽未永断。然此处不复现行。彼由随眠势力。令生相续。中有初相续刹那。唯无覆无记。以是异熟故）问。既初二果润通现行。故杂集云已离欲圣。何故今章言一切圣皆但种润耶。答。凡通现种。无唯种润。圣虽通现有唯种润今意据之。又如枢要会。云。何故异生润。现种俱润。圣人但种。种强彼耶。答。圣业决定。业强可唯藉种。异生业不尔。故通现行。问。若尔者。初二果业亦已决定。应唯种润。答。凡生苦逼。善业微。必藉现行。方可润。圣生苦少。善业胜。由此唯用种子润。无漏亦可资有漏。故不同凡夫。又凡夫不觉生多少。可藉烦恼现种皆助润。圣人智业多少定。由此唯用种子润。此章同彼（有人不解。妄谓章主为破外计。且自问答者。非矣）又梁摄论者。论曰。若不留此随眠欲。则同二乘涅槃。若不除上心欲。则与凡夫不异（折薪云。论释上心惑云。由见倒及想倒。见修所破烦恼恒起。上心四恶业。感恶道报。据上心感即现行也）。
    解云。圣非现润。彼复留种。如何不受分段身耶。若言八地以上。智障为缘。受变易者。所留惑种。即便无用。何不于此第八地初。永害一切烦恼种耶。彼既不尔。此云何然义苑云。解云下约其双拣凡小。定其受身。若言下牒难返质。留惑为何。彼既下挟彼顺此。却成正义复古云。圣人下释成当受分段。若言下夺其惑种无用而不断也。彼既下反质。而结成本义折薪云。由彼宗既约八地已上一切菩萨。皆受变易。又有三义。约所知障为缘故。彼文云。一为发起缘。论云。既未圆证无相大悲。不执菩提有情实有（由所知障。执是实可求可度故）无由发起猛利悲愿。二为所断缘。论云。又所知障障大菩提。为断此障。留身久住。三为所依缘。论云。又所知障。为有漏依。此障若无彼定非有。故于身住（今既留身。此身有漏故。必由有所知障）有大助力（即此所知障于其身后）由此义故。今遮云若等也问。据枢要中云。故留烦恼。本拟润生。八地以去。无分段死。不藉烦恼助润。何故不断耶（八地不断种便无用）答。如初地怖烦恼（渐悟菩萨）即伏而受变易。亦如二乘有学回心。即受变易。虽无分段。不断烦恼。烦恼虽非亲助润变易。如分段生。远势亦有。又惑种在。变易时长。不假数资。若无惑种。变易时促。如二乘无学愿数数资。又由菩萨意乐菩提。十地练根。不假断烦恼。烦恼在不障得地。故名留。准此。第八地初。不永害种。何为无用。答。既故留种。本为润生。菩萨正由愿资。傍由种助。故说留之。若即断之。于生无力。惑因亡。果随尽故。既不断之。亦不润生。岂非无用。故唯识云。复于十地修道位中（论已不简八地已上）唯修永灭所知障道。留烦恼障。助愿受生。非如二乘速趣圆寂。故修道位。不断烦恼。将成佛时。方顿断故（梁摄论曰。留惑至惑尽。证佛一切智。释曰。诸菩萨。留随眠惑。为助道分。不同二乘速般涅槃由此事故。修道究竟。得习气灭尽及证圆智。
    若约回向菩提声闻。已断烦恼者。彼即可以所知障。受变易身。通诸位也义苑云。若约下纵。其回心受身变易。自属所知。亦非烦恼种子（复古云。已断烦恼者。既无惑障。许受变易也）折薪云。彼宗云。二乘有学位人。不得变易。无学位人。得有变易（定不定中。且当定性故。演义云。变易入无余竟。方始受之。何得三果便受变易。小乘三果。七地已还。未受变易也）回心声闻得。定性不得（法华摄释云。渐悟之相。古德两释。一云。得圣而有学无学。显二差别。并能回趣。一云。无学回心。亦名渐悟。有学回心。要取无学。方学大行。受变易等。评曰。后释违教。佛地论云。回向菩提。或于学位。即能弃舍求声闻愿或无学位。方能弃舍。若虽回心。要取无学。岂不违此有学之位弃舍之言。又云。学位回心。即伏烦恼。起定愿力。资现身因。令于长时生死相续。名不思议变易生死。言即伏惑。明非无学。无学断故。准此。学人得受变易）今则约无学位中回心者说。又显扬论。问曰。声闻无学。永无后有。云何能证阿耨菩提。论自答云。依变化身住（即变易身也）能证菩提。非业报身（即分段身）则知。无学断烦恼者。回向菩提也问。有学回心。既受变易。何故此章但约无学。言已断烦恼者耶。答。此中非谓有学不得变易。然如初地怖烦恼。即伏而受变易。亦如有学回心。虽无分段。不断惑种。远势亦有。变易时长。不假数资。既惑种在。不同八地已上。智障为缘。受变易者。今则便纵唯所知障为缘受者故。约无学尔。即枢要中。四句分别。唯定胜无惑助。如二乘无学回心（今章许之）虽有惑种助（即伏烦恼。起定愿力。资现身因）无胜定资。亦不长时。如二乘有学回心（虽既有学受变易身。有惑种助。故今不论）有惑助及胜定资即变易长时受。如十地菩萨。故愿留之。不同二乘断之不得。非故留也（准此。今章上谓。八地以上。惑种尚留。不资分段。便为无用。今遮妨云。若约无学回心。既无惑种。有胜定资。是即可许智障为缘。受于变易。若约有学回心者。既有惑种助故。此不便也。然有人不解此意。妄会佛地之文云。章主且据古德后释。或伏惑之言。兼含断义者非）言通诸位者。复古云。二乘中回心。即入十信故。通诸位也。折薪云。下明回心入十信位。故通诸位。谓。信住行向地等也问。渐悟（迂回二乘）回心。必入十信。即受变易。何待住行向地等。为通诸位耶。答。有学回心。即伏余惑。而受变易。经二大劫。或虽是悲增。有惑种助。非此可论。今则无学回心。受变易身。地前可知。亦通地上。故胜鬘经约三乘人说。为三种意成身枢要解云。或通说不定性差别胜位。基疏云。虽地前已得。且说胜者。应知。此章云通诸位。是也。问。演义云。言渐悟菩萨地前许受变易者。此法性宗（今谓。相宗亦许渐悟回入十信。即受变易。若约终教。地前留惑。受分段身。初地以上。受变易身。若约回心。二宗渐悟。皆说地前）若法相宗。顿悟八地方受变易。渐悟初地许受变易（今谓。不然。彼谓。顿悟菩萨。略有二类。一者智增。初地方受变易。二者悲增。八地必受变易。若渐悟者。地前地上。通得变易）有何凭据。作此判耶。答。凉钞未稳。然集成会云。此谓。寄位顺教意也（又有人妄会云。钞意。性宗。变易明别尽别生义故。定性二乘。无余还生。故云地前变易。相宗但立增寿变易故。无学同虽地前受。而初二果。或初地受。故云渐悟初地。亦不相违此等救彼。转失宗义也）如探玄云。若三乘中（始教顿悟。智悲□增。及终教正意）地前必是分段之身。地上方有变易身。除回心二乘地前亦有（地前地上）准此。亦言所以通诸位也。
    问。若尔何故有圣教。说八地以上。唯所知障。为依止故。受变易身。答。此等为欲寄对二乘。显其优劣故。作是说义苑云。蹑上八地已上。亦依烦恼种子。受分段身。此与仁王圣教（即下第四仁王中义也）八地已上义。极相违故。兹问也。总答复古云。为寄对显优劣耳。非实受此身也。
    然此寄对依诸圣教。约位不同。略辨十门折薪云。此十门。从果位。逆至初心位。就中第四门。正答今问。欲显十门逆次胜劣故。不于第一中答也。
    一说罗汉即同于佛。更不分位。如律中说。佛度五人已。即云。通佛有六罗汉。出于世间。又同座等。当知。此约小乘教说义苑云。一说下明因果同成。位无差别。何以故。此教所谈于佛现老比丘相故。如律下示出处（即四分律受戒犍度。及五分律第十五云。如来。二月八日成道。安居已前。入定思惟。夏日已后。往鹿野苑。调五人根。八月八日。弗星出时。阿若憍陈如。初入见道。证预流果。其余四人。渐次见谛。其后五人皆得罗汉。即言世间有六罗汉）度五人者。谓。始于鹿苑。先度陈如等即云通佛有六者。皆比丘故。又同座等者（此如别译杂阿含经第十三。及华育经。付法藏经。摩诃迦叶。头陀既久。须发长。衣服弊。来诣佛所。时诸比丘起慢。佛命令就佛半座。共坐。乃至。昔迦叶以生死座。命吾同坐。吾今成佛。以正法座。报其往勋。对佛坐时。天人咸谓佛师）同踞解脱床故。当知下结教。
    二亦于佛地。分出阿罗汉。如对法论说。得菩提时。顿断烦恼障及所知障。顿成罗汉及如来。故此中虽约烦恼。尽边。名阿罗汉。而亦为生诸声闻心胜欲乐故。寄于佛果。以分大小义苑云。初分大小。如对下引文（杂集十四）释成。此中下约惑引摄。言得菩提等者。谓。从初留惑。终至果满。其所知障。最障菩提大智故。于地地中。分分而断。直至菩提。方究竟尽故。比云顿也。惑灭果成故。云顿成罗汉及如来故。或曰。二障双断。应独成佛。何言罗汉。此中下约惑示引摄之意云折薪云。上佛亦是罗汉。今于佛地。一人二号故。云分出（对法唯识。以三乘果。总俱称曰阿罗汉。是不生义。而双成罗汉如来。分望烦恼尽边。称不生名。为生胜乐）此中下言含纵夺。纵同罗汉。夺引二乘。故云百亦生等也复古云。寄断二障已。分大小也。而言虽者。亦止言断惑障成阿罗汉。而不说彼亦断智障。是亦为生彼心中胜欲乐也。
    三第十地名阿罗汉。佛地超过故。非彼也。如涅槃中说四依言阿罗汉者。住第十地。此寄因异果。以分大小。此上二门。约始教中回二乘教说义苑云。初分大小如涅槃下指所说。即四依品也（第六卷文云。佛复告迦叶。是大涅槃微妙经中。有四种人。能护正法。为世间依。安乐人天。何等为四。有人出世。具烦恼性。是名第一须陀洹人。斯陀含人。是名第二。阿那含人。是名第三。阿罗汉人。是名第四。阿罗汉者。断诸烦恼。舍于重担。逮得已利。所作已辨住第十地）此寄下示其所以。令其因位生不及之心。欣趣大果故也。兼取上门。皆属引摄折薪云。上于佛地而有二名。今约因极之位。名为罗汉也。因同小乘。果唯是大。故名寄因等也集成云。初二三地。寄须陀洹。为第一依。四五六地。寄斯陀含。为第二依。七地寄阿那含。为第三依。八九十地等觉。寄阿罗汉。为第四依（涅槃经云。四依。谓。欢喜地为初依矣。六地为第二依。八地为第三依。法云地为第四依）上生经疏云。依涅槃经第六卷。行四依中。初依在地前。逢五恒沙佛。第二依在前六地。逢六恒沙佛。第三依在七八九地。逢七恒河沙佛。第四依在第十地。逢八恒河沙佛二乘罗汉。虽亦得果。而非究竟。更望佛为因故。寄第十地。显阿罗汉。由惑尽边同第十地。渐引向大。以寄因极必归果故也。复古云。此上等者。对二乘说故。知是回心教也（问。第三门。以阿罗汉。寄第十地。则既是十地分段身义。是为寄显门。然返将八地变易。属于寄显。而其十地分段之义。为实义耶。答。故留烦恼。润生摄化。正当始教实义。则十地分段。岂可不尔。而今以对二乘。示二生死。非彼正意故。云寄显耳）。
    四七地以还。寄同罗汉。八地以去。是菩萨位。如仁王经云。远达菩萨。伏三界习因。业果灭住后身中。住第七地阿罗汉位。此寄因中自在未自在位。以分大小。此约始教直进中说。此中既寄声闻。至第七地故。烦恼障及分段身。俱至此位。八地以去。寄是菩萨。行位胜前。是故唯有彼所知障及变易身义苑云。初分大小。如仁王下引经示相。初示小相。八地下示大相。言远行菩萨者。即第七地。从初地住心远行。至此功用边际故。伏三界习者。谓。烦恼习漏。现行永灭。因亡果丧。约此以同罗汉地。权教大乘。悲增者留惑。只至此地故。分段身但齐于此。便亡因果耳。此寄下约位功用无功用。而断大小也。此约下依教显寄对。据二障论二身也折薪云。上罗汉同十地。今同七地未自在位。仁王经正云玄达菩萨。阿僧祇劫中。修无生法乐忍。灭三界习因。住后身中（吉疏云。六地断正使。七地断习也。住后身者。三界系业。分段之躬。名住后身也。测疏云。玄谓玄远。达即通达。远至功用边。名之为玄。创入无生忍。名为达也。灭三界等者。灭三界中业果细习。住后身中者。住分段生死中最后一身。至第八地。即成变易报也）无量功德皆成就。无生智。尽智。五分法身。皆满足。住第十地阿罗汉梵天位（此第十地即第七地也。此是约十三法师中文。故云第十地尔）此经是什师译本。若不空译本。与今稍异。彼却云远行菩萨。即今玄达也。而不明言住阿罗汉位。但云示入声闻常随佛智（寄显引摄。对文可见）此中正示答前问也复古云。远行即七地。伏三界习等。以此地已还。寄灭三界色心烦恼。及彼果报。又七地已去。寄菩萨位细于二乘。寄灭色心习气。又俱生第七识惑。七地已来。寄有现行。又末那烦恼。寄至七地。八地寄灭色心二习无明。又八地俱生内六七识惑永伏不起。又以六识烦恼。寄至四地。末那烦恼。寄至七地。八地已去。唯有所知障。二障二身。以显二位不同。故在直进中也（唯识法相。此谓正意。而所以不言引摄者。盖由教权机浅故尔。今家不然。还为寄显。意在引始归终也）。
    五初二三地。寄同世间。以得世间四禅等故。四地寄是须陀洹等。以得道品故。是初出世故。五地寄是声闻罗汉。以得四谛法故。六地寄是辟支佛。以得十二缘生法故。七地以去。寄是菩萨。以得无生法忍故。此如本业经说。上来唯约三乘教说。以未分出一乘法故义苑云。该罗众行。显位阶差。初三地寄同人天。四五地寄同声闻。六地寄同缘觉。七地已去寄同三乘菩萨。既云已去。该后诸地。盖就彼权乘通相。寄对说故尔也。此如下指经料拣（文云。欢喜地中。住中道第一义谛慧。乃至作五神通。第二地中。自行十善。教人行十善。第三地中。修世间禅等。第四地中。修三十七菩提分法。第五地中。修四谛观等。第六地中。达十二因缘等。问。检彼经中。不有七地以上寄同菩萨。今依何说。答。既前六地寄同世间二乘已意。明其后位。寄同菩萨。理无可疑。故知。章家亲获经意。复是文外之巧旨也）。
    复古云。前三地修四禅八定。寄同世间。即人天也。四地寄须陀洹等三果。即出世间也。五地已下。寄出出世间（未允。既云唯约三乘故）五地修四谛。六地修十二缘生观。七地已去。寄菩萨。以同得无生忍故。通以十地寄三乘说。前六寄同凡小。后四通寄大乘。未分出一乘者。融一同大故也。
    六世间二乘。同前至六地。第七地寄三乘菩萨。以未自在故。八地以去。寄一乘法。以得自在故。如梁摄论等说。此约一乘三乘等分相而说义苑云。此章寄对大同前。又但于八地已去。约无功用道。寄同一乘。显前七地皆属有为功用。未得自在。例皆三乘也。如梁摄下指文示相（梁论十八云。二乘善名出世。从八地。乃至佛地。名出出世。出世法为世法对治。出出世法为出世法对治功能。具如前录）复古云。于菩萨位中。为显自在及未自在二位别故。
    七于初地。八过之中。已过世间及二乘故。如地论等说。此约三乘中比证分齐说义苑云。约其证入超凡越小。谓。初地之人。真俗双证故。不同世间修禅伏惑。亦不同二乘三昧偏折故。如地论下指文拣显。既言比证。定知。唯地上有证。二乘之徒皆比观也言八过者。谓。地经说。初地胜德。超过地前。有八种胜。论为八过。一入位过。经言过凡夫地。入菩萨位故（论为总句）二者家过。谓。入菩萨故。喻生贵家。三种过。言种性尊贵。无可讥嫌故（作贵家子。得其姓故）四者道过。言过一切世间。入出世道故。五法体过。言住菩萨法中故（大悲为体）六住处过。言住在菩萨正处故（不舍世间。不染世间。善巧住故）七者业过。言入三世真如法中故（生命住在）八毕竟过。经言如来种中毕定究竟阿耨菩提故。是名初地菩萨八过。复古云。此约地前比观（相似比知。未得真无漏故）登地现观（得如理智契冥真如）分齐不同故。初地过凡小也。
    八地前三贤位。已过二乘地。如上起信论说。又如仁王经云。习种性中有十种心。已超过二乘一切善地。此约终教退不退说义苑云。实教三贤。圆断惑染。不同二乘偏真趣寂。故云已过。如起信论者。指彼文明三贤之相也。又仁王下却属十信之人。故彼文云。善男子。初发信想恒河沙众生。修行伏忍。于三宝中。生习种性十心。谓。信心。精进心。念心等。是为菩萨能少分化众生已。超过二乘一切善地。此约等者。谓。起信约不退超二乘。仁王据退超过也折薪云。清凉云。十信未成位。但为住因故。仁王詺十住为十信故。以能成信詺所成住故（又彼第十九演义云。仁王不开十信。相在十住。信为能成。住为所成。又二十演义云。若终教。十信是信方便。自无别位。仁王十信。即十住故）但观祖语。自见诸记臆说（此斥义苑仁王据退）复古云。起信论信成就发心。十解菩萨。一发心后。远离怯弱。竟不畏堕二乘地。故知超过。仁王经行位中已引。
    九信满心后。即过一切小乘三乘等。如贤首品说。此约一乘说义苑云。谓。圆教十信功成。顿该佛地。□异三乘故。云即过等。如贤首品者。谓。谈德业该收。因果交彻。故结云此约等耳复古云。信满发心。即得成佛等。
    十初在凡地。创发心时。即过二乘。如智论说。罗汉比丘。知沙弥发心。推在前等。此通一乘及三乘说义苑云。初发大菩提心。遂即悲智双运。已超小圣折薪云。论（第七十八）具云。能一发心言。我当作佛灭一切众生苦。虽未断烦恼。未行难事。以心口业熏。胜于一切众生。一切众生皆自求乐故。爱其所观。阿罗汉辟支佛。虽不贪世乐自为灭苦故。求涅槃。不能为众生。菩萨心生口言。为度一切。是故胜。譬如一六神通阿罗汉。将一沙弥。令负衣□。循路而行。沙弥思惟。我当以何乘入涅槃。即发心。佛为世尊最上最妙。我当以佛乘入涅槃。师知其念。即衣□自担。推沙弥在前行。沙弥覆复思惟。佛道甚难。久住生死。受无量苦。且以小乘果入涅槃。师复以衣□囊。还与沙弥令担。语在后行。如是至三。沙弥问师。师年老耄。状如小儿戏。方如令我在前。已后令我在后。何其太速。答。如初念发心作佛。是心贵重。则位我师道中。如是人。诸辟支佛。尚应供养。何况阿罗汉。以是故推汝在前。汝心还悔。欲取小乘。而未能得。去我悬远。是故令汝在后。沙弥闻已惊悟。我师能知我心。我一发心。已胜阿罗汉。何况成就。即自坚固。住大乘法（指事钞云未详何凭者。非）。
    由有如是寄对门故。诸说前后。准此而知义苑云。结上十门。例余一切。故云诸说等也。此等寄对。虽答受身之问。其间亦有位超小圣。而依止身同。如本业七地受分段身等。准知。
    若依终教。地前留惑。受分段身。于初地中。永断一切烦恼使种。亦不分彼分别俱生。所知障中。亦断一分□品正使。是故地上受变易身。至金刚位。余义如下断惑中说义苑云。谓。其贤位愿智劣故。假惑受生。资其智愿。若至初地。大悲摄化。自在无方。不假更留惑种。即受变易。亦不分等者。谓。妄惑无体。焉可指陈□细品类。故起信束六染为二碍等。若尔何故次云于所知障中又断一分等。斯乃以通规而格其无断而断也。此之□品正使。即是无明耳。故深密以无明为□重故（终教十地。断所知障。旧有二说。一云。初地顿断一切现行智障故。云断□品正使。而未断种。以对细种。名一分□。二云。谓。智障现种。十品不同。地地渐断于彼现种。而未断习气。今为初地断□。以对后地细故。今谓。二说并非今意。似滥始教直进教义。故知。义苑亦不稳）今详。孔目（惑稠林章）云。但经论中。约见修及九地十一地等。明断惑不同及□细者。皆初教摄。依十地位。显别无明。不论□细（俱生所知障品修所断中。不论□中细三品）者。如十一无明及二十二无明等。皆直进教摄。但诸教中。约十地显断□细分齐者。即属终教摄净影章（十三住义。明诸住断障分齐中）云。如地持说。智障亦三。一者皮障（如似世人皮中之患）□品无明。障彼菩萨□品法身。二者肤障。中品无明。障彼菩萨中品法身。三者骨障。微细无明。障彼菩萨微细法身。初至欢喜断尽皮障。欢喜乃至无开发住断尽肤障。无开乃至如来住时。断尽骨障准此。初地断尽皮障□品。故云断一分□品正使。以对后二细品故也。
    问。若于地上。不留烦恼。云何大悲同事摄生。答。若于地前及始教中。愿智力劣。故留烦恼。即助愿受生。今此不尔。愿智恒胜故。自在同生义苑云。菩萨受生益物。盖由烦恼惑种资持。既言初地永断故。今难云。云何大悲同事摄生。则全乖四摄也。答中。菩萨修因。务于兼济。若或教权位下。愿智未充。要资惑种。今此希奇无方设化。不复更存耳复古云。惑障润生。地上既不留惑。云何度生。答中。此教地上。愿智殊胜。自在同生。不同地前□初教中故须留惑也。
    问。如说。八地以还菩萨。略有二类。一悲增上。留惑受分段身。二智增上。伏惑受变易身。此义云何。答。如此所说。良恐未然。何者。若悲增上。其慧必劣。劣慧导悲。悲应滞见。滞见之悲。岂名增上。纵悲智齐均。尚不名悲增上。况以劣智导悲。而言增上。若智增上。悲劣。劣悲导智。智应滞寂。滞寂之智。何名增上。以诸菩萨从初以来。异凡小故。悲智相导。念念双修。如车二轮。鸟之两翼。何得说彼有增减耶言如说等者。如智度论（第四十。及四十三四）瑜伽唯识等具所说。义苑云。权教菩萨。初地已去。悲智不同。悲者留惑润生。受分段身。智者伏断进求。受变易身。若至八地。悲智无殊故。今但云如说八地已还也。彼既偏增。与今何异。故云此义云何。答中约实弹偏。故曰良恐未然。何者下征释偏失。先释悲增之失。失于爱见。纵悲下先纵悲智双运。次夺云尚不名增上。何况劣慧所资乎。若智增下释智增之失。失于沈空。合有纵夺之破。文略例前故也。以诸下明无住大行。如车下约喻显双修。言从初等者。谓。始自发菩提心。即悲智双运。由是有悲故。异小乘之滞寂。有智故。异凡夫之漂流。不同此二故。行成无住耳复古云。既滞见滞寂故。非增上。唯修智分。则堕二乘。修住相福。则堕凡夫。故菩萨发心已来。双修二行。岂互增减问。若准台宗。则智增是入空。悲增即出假。且有三根出假。通乎四教（止观六云。藏教菩萨。初僧祇位上根。第二僧祇中根。第三僧祇下根。若通教人。上根初心。中根二地。下根八地。或六七地。别教之人。十信上根。十住中根。十行下根。圆教初心上根。五品中根。六根下根。净名疏七云。出假有三。菩萨化物心重。自行则轻故。慈悲重者。不务断结。从念处相似空。即便出假。见思未断。二从见谛终不退转。即便出假。思惑未尽。三断见思尽。方乃出假。通教齐此乃无三界正使。犹有习气无知。若别教入无量四谛尘沙之假。故名入假。但别圆皆有入假之观。今取通教断分段尽。正是别教出假之位。故借通显。非用通也）三藏三根。通别上根。圆初心等。未断见思。应滞见等。其通别下中根者。既断伏见修。故留惑种。受分段身。岂应滞见。滞寂亦尔。答。若据通教浅未纯熟。及别教道。则非无其义。今则以实夺权。意在引始归终。故作斯会。既云念念双修。涉于终圆。思之。言如车等者。此之二喻。文出涅槃（第十三圣行品）意而易知。
    由此始终二教□细异故。有二生死。非则悲智互增上也义苑云。约教定二死。言始终等者。谓。但约烦恼之□。受其分段。所知之细。受其变易。非于悲智之互增矣。若尔非唯实教双修。抑亦权宗亦不可偏上也复古云。始教□故。地上受分段身。终教细故。地上受变易身。非由互增上也。
    若言彼智增者。有小乘习。怖诸烦恼故。就伏者。若于地前未证真如。可约本习。容有此类。以未纯熟故。初地以上。行解纯熟。同证同行。同修同断。如何得有如是差别。故起信论云。地上菩萨。种性发心修行。皆等无差别也。又此教中地上变易寄位。不同有其四种。亦如下指义苑云。牒救纵夺。谓。此救云。向弹不可论其悲智增上。且智增菩萨。有小乘习。怖畏旧习。以智永伏故。说增上。有何过耶。若于下约地前比观劣行以纵之。初地已上下。约证智胜行以夺之。与夫弹偏义成一揆。皆地上故。故起信下。唯证实教。可知。言亦如下指者。寄惑显位。第八门中明也。故彼文云。以四障习。寄显地上四位四定四德四报等折薪云。虽许智增菩萨。然从小乘中来。然此要是小乘（有学已还）未断惑时。回心向大者。则通于诸位故。得地前约其旧习怖诸烦恼。说为智增上。尚须地前容有此类尔（无学永断故。无怖惑理。既云永伏。明知方便学位也。然无学亦有智增者。今约本习。容有此类。故集成云。若言下印生夺熟。智论四十三云。菩萨有二种。一者慈悲心多为众生。二者多集诸佛功德。亦多集功德者。至一乘清净无量寿国土。好多为众生者。至无佛僧处。赞叹三宝之音。四十五又云。菩萨有先自成就功德。然后度众生者。有先成就众生。后自成就功德者。初地下可见）言起信论者。即证发心中文也。彼正云。而实菩萨种性。根等。发心则等。所证亦等。今章有修行之言。论有所证之言。能所互举也复古云。若于下印彼地前机生未证。容有此类。初地下夺其机熟已证。断无差别。起信论云。而实菩萨种性根等（因等也）发心则等（行等也）所证亦等（证等也）无有超过之法。以一切菩萨皆经三阿僧祇劫故。修行断证。皆无差别。集成云。又此下存略指广。生稠林章曰。据理论之。变易生死。是只分段细相等。
    若依顿教。一切行位。既不可说。所依身分。亦准此知。广如大般若经那伽室利分说义苑云。位既不立。身又不存。意唯灵寂耳折薪云。那伽室利分者。即第八会。当五百七十六卷。那伽室利。此云龙吉祥。此经说。妙吉祥菩萨。入室罗伐城分卫。遇龙吉祥菩萨。始终问答。皆说一切法。本性空寂。犹如虚空。无坏无断。如幻如梦等。菩萨万行。乃至乞食资身等事。亦皆空寂。一卷始末皆然。故今指彼也（彼文具云。龙吉祥言。颇有能证菩提者不。妙吉祥曰。亦有能证。龙吉祥言。谁为证者。妙吉祥曰。若无名姓。施设语言。彼为能证。龙吉祥言。彼既如是。云何能证。妙吉祥曰。彼心无生。不念菩提及菩提座。不愍念一切有情。以无表心。无见心等。能证无上正等菩提。指事钞云。以此经明无能证菩提者。即与顿教指证。行位身分。皆准此知）今解。孔目二云。三乘真如顿教门者。此如绝于教义。相想不及。广如大般若经那伽室利分说。此中引意准知（复古云那伽室利即文殊所问经者。不然。彼第七会。此第八会故耳）。
    若依圆教。不说变易。但分段身。至于十地离垢定前。以至彼位得普见肉眼故。知是分段也。又如善财等。以分段身穷于因位故也义苑云。此教所谈。不分变易分段身相者。谓。博地圆机。顿除障染。圆造难思。惑无渐破之殊。身无□细之异故。善财一生穷因究果也复古云。既云肉眼。知是分段也。善财一生故。非变易（别教一乘。不分段易。五相成身。谓。众生身。国土身等。然唯真言中。即身成佛。于诸教中。阙而不书者。对三乘教。而拣别耳。倘执一乘阙不书者。切请拭目当靓斯文。奚夫愚哉。又有人云。分段名同。而见闻生。果缚依身。业系分段。其解行生。是法门身。微妙分段。超过三乘天眼所见。即普见肉眼等。证入果海既绝生死。无有□细生死。十佛究竟微妙身故。如此解者。三生分段。隔分不融。噫。未亡三小胶习。徒弄圆文。自巧劳者。宜矣。
    问。何故此中不说变易。答。如世界性等以上身分。甚极微细。出过诸天。应同变易。但以此教不分生死粗细之相。总就过患以为一际。至信满后。顿翻彼际故。不说也。余准思之复古云。世界性等者。等取十重。如上引。普庄严童子（有父母生。知分段身）等（兜率天子。瞿夷。善财）在世界性等上住。已得十地。此教不分者。但以无明边域为生死边际。总属过患。故不分也义苑云。指世界性等微细身相。类同变易。何故唯论分段。但以下克教示迷悟。迷则一迷一切迷（业系分段。本具三道全性九界。逆修流转黑漆昆仑。云外走）故。总就过患。以为一际（计所执性。依他。圆成。如上谓之三性一际）悟则一悟一切悟故。信满顿翻彼际（分段法门。诸法本融。三道当相。即是三德。但翻其执。而非翻体。如云若不谓实。铁床非苦。变易非迁。石牛频吼月。木马乍嘶风。嗟。夫圆顿融。翻与谁举乎）。
    第六断惑分齐者义苑云。所论断惑分齐者。谓。依觉故迷。依迷示悟。既惑分□细故。智有优微。随教之异也断谓能断。惑谓所断之障。故净影。慈恩。立断障义。远公云。能惑所缘。故称为惑。能障圣道。说以为障然其惑障有别有通。别则四住（界内见思。台家谓之通惑）但烦恼障。通则五住（界内外惑。若但界外。谓之别惑）烦恼及所知障。体有宽狭。约教可知。能断亦尔。渐顿有殊。异体同体。伏除离断。汛灭融翻。皆约教别。思之。
    若依小乘。如余别说（宋丽本云。有云。若依小乘。若依三乘。有二种义折薪云。有云下如下问云。何前愚法小乘中。十使不通迷四谛等。又下以回心对拣愚法。即知。今文亦应有八十八使等数。□断惑得果之相。但传写脱尔（此依错本蔽锢未稳）今本既言如余别说。岂为脱落乎。复古云。但标而不释者。诸记皆云。此中脱一段。今勘高丽本。亦但有标。不应皆脱（未□桑本。故徒劬劳。惜哉）今谓。有四所以故。非脱也。一前行位中已有问答。释成小乘异大乘。理无疑故。不待说也。故但标小乘。显五教不同。不必释耳。若更备释。前文问答。即成无用。二师承有据。至相尊者。亦不说小乘烦恼。今章录彼文义。是故不释（孔目烦恼稠林云。一乘二义约三乘显。余宗准可知。其余宗者。谓。小乘等。今云如余别说。亦此也。然依宋本故。作斯会释）三大乘据用义显烦恼。中有二门。一异小乘门（孔目云。亦有二门无明。唯在直进教入位门摄。一十无明。二有二十二无明。乃至广论）二同小乘门。第二门中烦恼惑品。名数与小乘同（孔目云。同小乘者。复分为二。一者大惑。谓。具结缚使垢缠等五义。谓。九结。四缚。十使。九十八使。六垢。十缠等。广明名数。二者不具上五义。名小烦恼也。乃至二十九门广论。与小乘名同而义异。若小乘法。如所谓实。将为有体。若大乘初教。自性即空。但有名用。是名使及烦恼）今说三中。二乘惑品。即同小乘。义虽有异。名字是同。故不别释。四作者任放辨者。如探玄但有标五门而不释。或择一二。如十住中诸门分别（文云。种性略作三门。一释名。二出体。三诸门分别作五门。一约性习前后。乃至。五诸教□如别说）梵行无念理观（梵行品记云。宗趣者。以无念正行为宗。所成十住位。及速成佛等为趣。无念理观。略作五门云云）皆标五门而不开释等今解。若依小乘者。要问答曰。若依小乘。诸使缠垢等。是障名数。此障名通三乘始教（直进教）兼则通余教（三乘终教）何以故。谓。惑名同义有深浅故今言如余别说者（不依宋本）如十住记诸门分别五门中。云五诸教□如别说之例。
    若依三乘。有二种义。一约位灭惑。二寄惑显位义苑云。若依下分章。初是约人实断。二即别位浅深复古云。若依三乘者。中间三教为一三乘教也。以二义中皆具始终二教故。使行稠林云。烦恼行等者。略分二义。一约位显烦恼。即今寄惑显位相也。此中寄惑品。显位差别。彼约十地等断烦恼□细。以显诸教有异。但寄位显惑。寄惑显位。少有左右耳。二据用义显烦恼。即约诸教具明□细惑品。即今约位灭惑相也。此之二义。约三乘显（约位者。但诸教中。约十地显断□细分齐者。即属终教摄。二但经论中。约见修及九地十一地等。明断惑不同。及□细分齐者。皆初教所摄。若经论中。依十地位。显别无明。不论□细者。如十一无明。及二十二无明。皆初教中直进教摄。何以故。为顺十地终心。顿断诸惑故）彼文亦以始终二教为三乘也。
    初义者。若依始教。具足三乘断惑差别。由此是其三乘教故。障有二种。谓。烦恼所知义苑云。良由此教谈其显了三乘故。具足三乘惑相回心直进之殊也。障下指惑体。虽品品断除。要即唯二也折薪云。终教虽具三乘。然无三乘别断。以二乘一切烦恼。但能折伏而已。唯菩萨实有所断故。今云始教具三乘等也（有云。终教三乘。始终俱同□成佛故。不别说也）复古云。若依下由有回心直进二种人故。回心即是同小乘门。直进即是异小乘门。回心直进二种教也。是三乘教者。问。若据此文。岂非独以始教为三乘耶。答。上云若依三乘有二种义。牒释处云若依始教若依终教。岂容便相违耶。况释终教。亦先说二乘。岂无二乘耶（要问答曰。惑智二障。及烦恼所知障。八妄想。二十二无明等。天在三乘始教。兼则通三乘终教。五住地惑。皮肉心三障。十一障等。此在直进二乘位。兼在终教等。已上诸惑。一惑一切障。一断一切断。此属一乘教。准此。今章云始教具足三乘是三乘教等者。是正显门。至下终教。说二乘等。是兼通门。使行稠林云。又依终教。烦恼有十六门。一有二无明。谓。烦恼障。所知障。二又有二无明。谓。惑智二障云云。后判云。上十六门烦恼。义当熟教。分亦得通初教中直进教说。若在直进教。其体即空。若在终教。说其体即如等。问。要问中正始兼终。何故孔目正当终教。分通初教耶。答。约相显微。以论正兼。据义判。辨正当分通。□不相违。此章且依要问。准会可知）但教渐深细。言其不能为耳。岂彼伏惑。无观智乎。问答云。终教二乘心数亦不可说。则有二乘明矣。以此教亦有直进回心。当知此前拣小乘。后异一乘。中间三教。为一共教三乘。前后章文。皆作此说。非拣终顿。理无疑也。下文云。前约三乘中声闻。此约愚法。岂可云二乘□成佛而无声闻耶障有二种者。唯识九曰。烦恼障者。谓。执遍计所执实我萨迦耶见。而为上首。百二十八根本烦恼。及彼等流诸随烦恼。此皆扰恼有情身心。能障涅槃。名烦恼障。所知障者。谓。执遍计所执实法萨迦耶见。而为上首。见疑无明爱恚慢等。覆所知境无颠倒性。能障菩提。名所知障。具如甚疏释（已下虽有苑。薪。复古等释。而未稳。故不录）。
    先辨二乘断烦恼障。于中有二。先障名数。后断得果。初中烦恼有二。谓。分别俱生。总有十种。一贪。二嗔。三无明。四慢。五疑。六身见。七边见。八邪见。九见取。十戒禁取论（成唯识一）曰。然诸我执略有二种。一者俱生。二者分别。俱生我执。无始时来。虚妄熏习内因力故。恒与身俱。不待邪教及邪分别。任运而转。故名俱生。此复二种。一常相续。在第七识。缘第八识。起自心相。执为实我。二有问断。在第六识。缘识所变五取蕴相。或总或别。起自心相。执为实我。此二我执。细故难断。后修道中。数数修习胜生空观。方能除灭。分别我执。亦由现在外缘力故。非与身俱。要待邪教及邪分别。然后方起。故名分别。唯在第六意识中有。此亦二种。一缘邪教所说蕴相。起自心相。分别计度。执为实我。二缘邪教所说我相。起自心相。分别计度。执为实我。此二我执。□故易断。初见道时。观一切法生空真如。即能除灭（烦恼障。所知障。各有分别俱生。各有现行种子习气。广如彼明）言总有十种者。成唯识六曰。此贪等六（合一恶见故六。开有五见故十）性是根本烦恼摄故（论云。云何为贪。于有有具。染着为性。能障无贪。生苦为业。谓。由爱力。取蕴生故。云何为嗔。于苦苦具。僧恚为性。能障无嗔。不安恶行所依为业。云何为痴。于诸理事。迷闇为性。能障无痴。一切杂染所依为业。云何为慢。恃已于他高举为性。能障不慢生苦为业。云何为疑。于诸谛理。犹豫为性。能障不疑善品为业。云何恶见。于诸谛理。颠倒推度染慧为性。能障善见。招苦为业。此见行相差别有五。一萨迦耶见。谓。于五取蕴。执我我所。一切见趣所依为业。二边执见。谓即于彼随执断常。障处中行出离为业。三邪见。谓。谤因果作用实事。及非四见诸余邪执。四见取。谓。于诸见及所依蕴。执为最胜能得涅槃。五戒禁取。谓。于随顺诸见戒禁。及所依蕴。执为最胜。能得清净。无利勤苦所依为业。已上论文。一一如基疏释。
    于中四种唯分别起谓。疑。邪见。见取。戒禁取。余六通二种论曰。如是总别十烦恼中。六通俱生及分别起。任运思察俱得生故。疑后三见。唯分别起。要由恶友或邪教力。自审思察。方得生故（基云。要由恶友及邪教自分别三缘生故）。
    五识得起初三。亦通分别及俱生。由用意识中邪师等三因引故。得有分别起也识论六曰。五识唯三。谓。贪。嗔。痴。无分别故。由称量等。起慢等故（基云。五识但三。以无分别故。无慢等。慢等必由有随念计度分别生故。又由慢于称量门起。方胜负故。疑犹豫简择门起。见推求门起。故非五识。故五识无此等相行。故对法第七说称量等门。即等犹豫门等也）言亦通分别等者。问。准识论文（第一卷说我执分别起。及第二卷说法执分别处）□云。唯在第六意识中有。何故五识通分别起。答。如基疏云。显执所在。强思计度。间断非恒。唯第六有故。非余识。下二障中。五识所知障（且约十地所断。而五识烦恼障分别起者。亦尔）亦初地断。又云。此中说执。不言五识。若所知障五识。亦通十地中断（护法正意谓。执与障。宽狭有异。且约二执。唯第六有。若约二障。亦通五识）今亦应知。言由用意识等者。论曰。眼等五识。无分别故（无计度分别故）法见疑等定不相应。余由意力皆容引起（基云。见疑等者。等取随中诸惑。与此五识不俱起故。即忿等十全。余十少分。计度分别之所生者。五识皆无。非无见道所断诸惑。名无分别。就见道中。无缘邪友师。自分别诸惑。而实非无意识。所引见道诸惑。名无分别。对法等云。分别起者。见道断。既许五识中惑通见道断。则有分别之惑。然非自力生。为意所引生故。故论云余由意力皆容引起。余者。即见疑等余。佛地论说。五识虽无见等。由意识引。有非见所摄爱恚等起。二障所摄。今此意说。加彼自力分别惑余。为遮外计执五识中惑唯修道断故）义苑云。出分别之所以。邪师等者。更等邪教邪思惟。既因三引故属分别（已下复古依要问答。然彼通性相二宗论。此章但约法相论以判耳。思之）。
    意识具十种。四分别。六通二论曰。意识具十。又云。十烦恼中六。通俱生及分别起。任运。思察。俱得生故。疑。后三见（谓。邪见。见取。戒禁取）唯分别起。要由恶友。或邪教力。自审思察。方得生故。如上已引。
    末那唯四。但俱生。六中除嗔及边见。以嗔唯不善。此识有覆无记故唯识四曰。意以思量为自性故。即复用彼为行相故。能审思量名末那入（孔目云。西方名末那。此云染污意。此从过立名）未转依位（初地已前二乘有学）恒审思量所执我相。已转依位（登地无学）亦审思量无我相故（显通无漏。出世末那。无漏第七）此意相应有几心所且（初解因相应即染俱中。且约十根本惑等）与四种烦恼常俱。谓。从无始至未转依。此意任运恒缘藏识。与四根本烦恼相应。其四者何。谓。我痴。我见。并我慢。我爱。是名四种。彼有十种。此何唯四。有我见故。余见不生。无一心中有二慧故。二取邪见但分别生。唯见所断。此俱烦恼。唯是俱生。修所断故。又云。爱着我故。嗔不得生（基云。以此爱见顺着我故。无憎背嗔故）又云嗔唯不善。损自他故。又云。末那心所有覆无记此意相应四烦恼等。是染法故。障碍圣道。隐蔽自心。说名有覆。非善不善。故名无记（基云。梵云昵佛栗多。此云有覆。旧言隐没者。不善言故。今举相应心所。以显心王亦有覆相。以心性非染等。
    又以一类相续。缘第八识。刹那刹那执我故。无边见。又以后三见及疑。籍三因生。此识无彼故。又由相续故。非第六所引。不同五识。是故唯四识论曰。此识所缘。谓。即缘彼。圣说此识缘藏识故（所缘四诤。难陀解缘第八心王心所。火辨但缘彼识见相二分。安慧但缘藏识现行。种子。护法正义。但缘藏识见分。如下所出）应知。此意但缘藏识见分。非余。彼无始来。一类相续。似常一故。恒与诸法为所依故。此唯执彼为自内我。乘语势故。说我所言。又云。我所。边见。依我见生。此相应见。不依彼起。恒内执有我故。要有我见（基云。我所及边见。依我见后生。此识相应。不依彼起。任运缘内相续而生。不假他后起故。不起我所及边见也。若尔何故不与我所边见二种互相续生。以恒内执无有间断。不容余见互相续起。又前二见。通缘内外。此唯恒内执有我。故要有我见。而余四见。非此相应。已上依护示义。然复古引孔目。以不知彼同安慧义。第七人执。而无法执。即违护浅我法用别。二见俱起。然要问答及密严疏。亦同孔目。其意可知又义苑云。我所之边见者。非也。其我所者。谓。外等计分别起见。与边或别）又云。二取邪见。但分别生。此俱烦恼。唯是俱生。由见审决。疑无容起（基云。此中三见。俱分别起。瑜伽五十八。对法等。皆作是说。金刚喻定方能断故。任运起者。修道断故。此中身见能审决故。疑行犹豫故。不相应）言又由相续等者。问。此识但俱生。前五识亦俱生。而六所引此。亦应分别起。答。论曰。第七俱有所依。谓。第八识。藏识若无。定不转故后开导依。有义平等性智相应末那初起。必由第六意识（基云。由先念心世第一法二空观有漏心引生故。七应以第六为依。唯于此时。要由第六引。方生故。即准。余时起平等智。义亦应尔）亦应用彼为开导依。第七末那。用前自类。或第六识。为开导依。有义五识自他前后不相续故。必第六识所引生故。唯第六识。为开导依。第七八识。自相续故。不假他识所引生故。但以自类为开导依。有义如何异类为开导依。是故八识各唯自类为开导依。然诸心所非开导依。无主义故。然圣教中（基云。如解深密等。五识由意引。瑜伽三。五识引意。佛地经。庄严论说。平等智初起。第八初得净时。摄论依染污。对法依悲愿等。皆云诸识互相引生。岂非异类）说前六识互相引起。或第七八依六七生。皆依殊胜增上缘说。非等无间。故不相违。故自类依深契教理。今准此章上不同安慧。而后二义不相违也（复古亦引孔目。与安慧同。故知。非此中意）此中且约十种根本烦恼障故唯四。若约诸心所法。则论有二说。初及与遍行五数相应。总有九数（孔目同此）后说。更有四师说（一与十五俱。二与十九俱。三与二十四俱。四与十八俱。五遍。六遍。十遍。八遍染俱。如次应知）各如论中具明。恐厌繁故。略而不述。
    其第八识总不起。唯是异熟无覆无记性故论曰。此十烦恼。何识相应。藏识全无。又云此识唯是异熟性故。善染污等亦不相应。此识唯是无覆无记异熟性故（复古亦引孔目繁艿。并非此要）。
    此分别俱生。皆通三界。嗔唯欲界。以上二界烦恼皆是有覆无记性故论曰。此十烦恼。何界系耶。嗔唯在欲。余通三界。又云。嗔唯不善。损自他故。余九通二（此总言也）上二界者。唯无记摄。定所伏故（基云。除嗔余九。在上二界。定唯无记。不问俱生分别。皆尔）若欲界系。分别起者（十种见惑）唯不善摄。发恶行故。若是俱生。发恶业者。亦不善摄。损自他故（俱生者有二。发恶业。亦不善。余无记摄。其不善者。嗔性定然。贪痴慢三。少分损自他故）余（徐嗔身边二见。及余贪痴慢三一分）无记摄细（一由微细）不障善（二善位亦起故。如第七识俱者）非极损恼自他处故（三非极损自他。四瑜伽五十八说。数现行故。并此四因）折薪云。以上下释除嗔所以。若毗昙云。上界无相害故。有善欲故。性寂静故。心滋润故。所以无嗔也（毗昙是小大乘少同）复古举要问云。烦恼通不善及无记（以彼总论三界及定地故）为末那识及定地惑是无记故（复古略此二句者非）随烦恼通不善及无记（准前可知）若约违理不善。但是不善性（随惑非此要用）。
    其分别起者。欲界四谛各有十种。即为四十。上二界除嗔。谛别有九。即有七十二。并欲界。合有一百一十二。其俱生者。欲界具六。上二界除嗔。各唯五入。合有十六。通前分别。总有一百二十八也论曰。此十烦恼。何所断耶。分别起者。唯见所断。□易断故（欲四谛下各有十惑。上二四谛除嗔各九。合七十二。并前合有一百一十二。佛地论曰。有学离见所断一百一十二种分别□重烦恼）若俱生者。唯修所断。细难断故（欲界具六。谓。身边。贪。嗔。痴。慢。上二除嗔。各五合十。并前十六。通前见惑。总有一百二十八。故佛地曰。无学离见修断一百二十八种根本烦恼）见所断十。实俱顿断。以真见道总缘谛故（别解断中。总断分别）然迷谛相。有总有别。总谓十种。皆迷四谛。若集是彼因（是十因缘。增长此十）依处（性能随顺生此十故）故。灭道是彼怖畏处（性不随顺增长十种。但起迷揆犹豫等事。缘此二谛。起十惑故。又外道于此二谛。起种种分别故。皆迷灭道）故（其烦恼起。皆具此缘。基云。然于见道。迷谛烦恼。有总有别。总者。谓。十界通迷四谛。即一一烦恼。皆起之时。迷四谛理。此总行相。即此总迷见疑等。名通迷四见疑。随此见等起贪等。皆名通迷四谛贪等。贪等行相如见等。总迷可尔。又云。然立一百二十八烦恼。唯依数总别缘者说。今解。此章亦据数总及行相总。谓。四谛各有十等。是行相总。即见疑等。通亲迷谛。贪等通□迷谛故。虽有亲□。通迷四谛。是故每谛。下十上九。总有一百二十八者。此是数总别缘者故。若依数别。则便数增成三百二十四。故今数总。然折薪云。苦下十使。七亲三□。集下十使。五亲五□。灭道十使。三亲七□。乃至繁释者。此虽数总行相别。而非今章意。其行相别。分亲□数。与唯识别。未详何据。且如苦下二取为亲。不拣无明。集下亦取为亲。疑与身边为□。灭道二下。身边与嗔为□。大小乘教。未看是说。诸论皆说。二唯迷苦。八通迷四。大乘二取为□迷谛。疑灭道嗔。亦能亲迷。若谓行相总通谛十使者。此复不然。此总迷。见疑随此。贪等皆名通迷四谛见疑贪等。虽通亲迷通□迷四。与行相别。亲□数齐。何故配属。异于诸论。行相总别。大小亲□。杂滥之失。所以余不取者也）别谓别迷四谛相起。二唯迷苦（身边二见。多计诸有漏果法。为二见故。唯迷苦。唯于苦谛。不了行相增故。此同小乘唯果处起。若行相总者。于集灭道下。亦起二见。此二行相。深执取实我断常。不了三谛。此执三谛下烦恼蕴等为二见故）八通迷四（集灭道三谛。有别行相。不共无明。亲迷苦理。别迷三谛者。故得成八。小乘苦十。道八。集灭各七。除戒禁取。今者。大乘执集灭下见眷属戒等。为戒取故。如瑜伽五十八说。以上数别。唯苦有十。集灭道三各有八尔）谓。疑三见（身边邪）亲迷苦谛（下行相别。且举苦谛。此四行相。深取所缘。亲从不了苦谛理起）二取执彼三见戒禁及所依蕴。为胜能净（小乘二取为亲。大乘为□。谓。执前三见及俱时蕴。为胜能净。是见取。执彼俱戒及蕴。为胜能净。是戒取。此之二取。虽复行解能深执取。是迷理烦恼。然不亲迷无我理等）于自他见及彼眷属。如次随应起贪恚慢（于自见起贪。他见起嗔。于自他二见起慢。恃已见陵他见故。名随应。皆亦□迷）相应无智。与九同迷（若此九相应无智。随疑三见。是同亲迷。若随二取贪等。是同□迷）不共无明。亲迷苦理（不了苦理故。亲迷理。以上是迷苦谛）疑及邪见。亲迷集等。二取贪等。准苦应知（于集灭道唯有八中。除身边故。疑。及邪见。不共无明。亲迷三谛。然实有身边。别迷三谛。以说八故。略而不论。三取贪等。淮前苦说。以二见无故。不唯亲迷）然嗔亦能亲迷灭道。由怖畏彼生憎嫉故（无漏缘故。迷理生故。无嗔苦集理。但迷无漏之谛理。由彼亲迷二谛起故）迷谛亲□□相如是（未尽理故。委细说者。贪嗔慢三见疑俱起。是亲迷谛。若独头起。□远如前。以上见道）俱生二见。及彼相应爱慢无明。虽迷苦谛。细难断故。修道方断（身边二见。及此俱爱慢无明三。虽亲迷苦谛理。以行相细难断故。修道方断。与苦谛下二见等别。彼□行相故）嗔余爱等。迷别事生。不违谛观故。修所断（嗔及除前二见相应之外。余独行爱慢。及此相应无明。迷别有情。或境事生。不迷于理。不违四谛观。故修所断。简见道独行贪等。虽有迷于事。然违谛观故。见所断）。
    问。何故前愚法小乘中。十使不通迷四谛此中即通耶义苑云。问中由小乘。俱舍颂曰。苦下具一切。集灭除三见。道除于二见。上界不行恚（复古引显宗论本是俱舍颂也）故今难云。十使（○总谓十种皆迷四谛别谓别迷四谛相起）不通迷四谛也（须知。大乘亦有总别折薪有释。广如俱舍三界见修五部九十八使○亲缘六随眠○重缘四随眠欲界三十六。色无色各三十一。合六十二。并前总计。成九十八使。更加十缠。名一百八烦恼。具如俱舍随眠品光宝二疏。及晖疏钞）。
    答。此有二义。一以三乘中烦恼功力渐宽广故。障一切也。二又由迷等义通一切境故也。义苑云。答中二义。初约惑广。二据唯心境。由心变故。通迷也。意拣小乘心外有境也指事钞云。初言宽广者。谓。我见功力。起一切烦恼。及由无明起我见等。互相资起。障一切境。望前小乘。是广望后终圆。未极广。故云渐广。言由迷等义者。谓。迷谛相虽有亲□。通迷四谛境故（如上已引唯识）要问曰。若依小乘教。一惑一障一世一忍一智一断得一灭。依三乘教。初教名同前。义中深浅异。若据三乘终教。一惑一障三世一忍一智。非初。非中后。断得三世灭也。据一乘教。一惑多障多世。一数多数忍。多数一数忍。一数多数智。多数一数智等。则知。惑品于诸乘中。力用有大小宽狭不同。迷境亦别也。
    第二断得果者。先断分别有其三人有三类人。断分别惑。然瑜伽三十四说。列次前后（复古云。得与今章少有不次）第二十八及杂集全同今章。彼文云。问。谁于见道前后心位。得初果耶。答。若于欲界未离欲者。后入正性决定。得预流果。谓。次第者。虽少分离欲。亦名未离欲。彼后入正性决定。至第十六心位。得预流果。若倍离欲者。后入正性决定。得一来果。谓。先用世间道。已断欲界修道所断六品烦恼。名倍离欲。彼后正性决定。至第十六心位。得一来果。若已离欲者。后入正性决定。得不还果。谓。先用世俗道已断。决定至第十六心位。得不还果。
    一若从具缚入真见道。刹那顿断三界四谛分别烦恼。得预流果义苑云。第一类者。于初果向后一刹那间（此将第十六心为真见道。然大乘是相见道放学观故。非实断证。故知未稳）顿断三界迷谛分别一百十二品。即证初果（折薪亦云。言真见道者。拣异相见道也。即第十六道类智一刹那中。顿断三界分别见惑。入初果也。与苑俱非）复古云。凡言具缚得。具见修烦恼故。名具缚（杂集既言。虽少分离欲。亦名未离欲。今意可思）入见道时。于刹那中。顿断三界分别烦恼。证预流果。此人入见道。断迷理惑时。名初果向。出见道（前十五心）后（第十六心）只得初果（若依小乘。次第证者。谓。真现观十五心间。断见惑得。第十六心获预流果。为真见道。而不立相见道。今望大乘。第十六心是相见道。依真假说。非实断惑。然小教中。实无有彼真见道缘非安立谛。今章但约实断故。偏言真见道。而略不论相见道耳）是故俱舍云。具修惑。断一至五。向初果（今谓。此颂说超越证。非次第者。今章次断。何以成证）此中断五品修惑。一人断一品。则有五人。并具缚一人。共六人（六人皆是超断初向）皆入见道。名初果向。出见道后（杂集云。见道十六心。刹那无有间断。何云出后耶）只得初果。今章不同彼尔（以彼超越与此次断。混为是一。却谓不同）以此中约分别俱生二惑□细。以分见修二道。不同彼中正说果向（谬之甚矣）故少别也。下皆类此唯识曰。然此见道。略说有二。一真见道。谓。即所说无分别智。实证二空所显真理。实断二障（今章但约烦恼）分别随眠。虽多刹那事方究竟。而相等故。总说一心。有义（是不正义）此中二空二障。渐证渐断。以有浅深□细异故。有义（正义今章正所据者）此中二空二障。顿证顿断。由意乐力有堪能故。又云余六识俱烦恼障种。见所断者。三乘见位真见道中一切顿断（基云。见道断名顿者。此是正义。又虽三心。九地总合。以为二品。□细不同修道九品别断名之为顿。五十九等。有此诚说）准此。唯识虽通次第超越说。今章全同杂集故知初约次第者。
    二若倍离欲人。入真见道。兼断倍离欲。得一来果。言倍离欲者。谓。凡夫时。欲界修惑九品之中。伏断前六品故。云倍离欲。入见道时。即永断前所伏故。是以得彼果也（杂集先引。瑜伽在后）义苑云。此从外道中来（异生二乘利根超越）曾以六行事观。伏欲修惑前六品。然后回心归佛。发生空慧。入真见道。断除分别。并断先伏六品修惑。即证二果。故云兼断问。前所伏惑。为通分别俱生耶。入见道时。为将何智兼断彼耶。答。以世间道但伏修不伏见。修中伏□。除身边见及此相应。故论六曰。诸有漏道（演秘云。问。下第九云。资粮加行。能伏分别。二位岂非有漏道耶。答。彼约菩萨。今据二乘及外道等。有义二释。初义同前。二云。彼约理观。今依事观。有漏亦断。名为事观。观无我等。名为理观。又断障义林云。此依六行。非加行智。彼能伏故）虽不能伏分别起惑（论十云。烦恼障中。见所断种。于极喜地见道初断。彼障现起。地前已伏。基云。然此分别烦恼现行。瑜伽五十八等说。世间道唯伏俱生若爱若恚邻近憍慢。而不能伏分别烦恼及彼俱生萨迦耶见领近憍慢。此据异生二乘性等说。若直往菩萨。彼障现起。地前已伏。若资粮位。此□现行。亦能伏灭。二细现行。即未能伏。至加行位。分别细者。亦皆能伏。由此菩萨正愿胜解世间道力。邪见疑等伏而不行。非以六行有所欣厌）及细俱生（基疏两解。有义此身边等既不能伏。后越入圣。得第三果。亦不能断。要至金刚方能顿断。唯障无学故。今解亦断。不可说以先不伏故。即言不断。见惑不伏。入见断故。但有漏道。既是事观。不伏理惑。入现观时。理实亦断。虽无正文。任意取舍。于中复有二说。一云。见道起二无问。一断见惑。起解脱道已。复起无间。断前所伏修道之惑等已。方起相见道。二云。由加行时先已伏故。一无间道。与分别俱承之。后解合断。慈恩正义。今章既言兼断。明知合断也）而能伏除俱生□惑。渐次证得上根本定。彼但迷事。依外门转。散乱□动。正障定故此（超初一果）又次类（超初二果）准知。
    三若已离欲人。入真见道。兼断九品。得不还果（杂集瑜伽。如前后引）义苑云。此类亦从人天外道中来。但是于彼道中（岂局外道）曾以六行事观。齐伏欲界修惑九品。然后回心归佛。修我空观入真见道。断除分别。并断所伏九品修惑。即证三果。故曰不还（超越证者。超初二果）复古云。从具缚凡夫兼能进修。欲界九品修惑俱尽。证阿那含果今谓。此中异生二乘。与菩萨等。伏不伏于见及修□细。入见道时。别断合断。皆如前辨。
    如瑜伽说。入见道果者。有其三种。随其所应。证三果故论二十八云。复有三种补特伽罗。依此二学（增上戒心慧学）入谛现观。一未离欲。于一切欲全未离者。勤修加行。入谛现观。既于诸谛。得现观已。证预流果（由能知智与所知境和合无乖。现前观察故。名现观）二倍离欲者。当于尔时证一来果。三已离欲者。当于尔时证不还果（如指事钞）又第三十四曰。有无分别决定智生。由此生故。三界所系。见道所断附属所依诸烦恼品。一切□重。皆悉永断。此永断故。若先已离欲界贪者。彼于今时。既入如是谛现观已。得不还果。若先倍离欲界贪者。彼于今时。既入如是谛现观已。得一来果。若先未离欲界贪者。彼于今时。既入如是谛现观已。□重永息。得预流果折薪云。俱舍亦有超断者。似于今说。故彼颂云。具修惑。断一至五。向初果。乃至亦由钝利别。释曰。此颂与瑜伽相似。则知。愚法回心。俱有此三人也。故下问答。唯说顿出离人。小乘无尔今依大乘。如义灯云。准声闻乘。得果有四。一次第得四（唯识二类初一类是。与彼种杂集瑜伽未离欲人。入见道得预流果。及此章后渐出离者。皆次第证。故唯识云。见所断者。一切顿断。修所断者。一类二乘。三界九地。一一渐次九品别断）二超初一取第二。三超初二取第三（杂集云。倍离欲。及全离欲。入见道。如次超初一及第二果。瑜伽二十八说。及此章后二类。皆超断者）四超中二取初后果（唯识第二类云。一类二乘。三界九地。合为一聚九品。别断。是也。及杂集第十三说。此章次举顿出离者是。然唯识但举二类。略无中二。何以故。辨顿渐断故。如并次引。若更大超者。超前三果。如处胎经说。或有众生。不向信地须陀洹斯陀含阿那含。取阿罗汉。然相宗不许。以菩萨问辞故）。
    断俱生者。第六识俱生。九地各有九品。又进修道人。有其二种。一渐出离者。断欲界九品中前六品尽。得一来果。断九品尽。得不还果。上二界尽。得罗汉果义苑云。其七识俱生。最后地方断故（与非想处一下品惑同断）今云第六识俱生。九地九品。谓。三界九地。每地九品。共有八十一品。又进修道人者。将此帖前见道第一类人说之。则前见此修。正当渐出离者。余如常说折薪云。其俱下此不约四谛者。前未见谛故。四谛为所迷。由见谛已证于初果。但俱生正障三界。所以欲界惑润。欲界七反生死。上二界惑润。上二界生死。断此惑已。方证阿罗汉果。故约三界以分生也（此据先起见道。后进修道。约多分解。其实少分见修各有事理二惑）唯识云。烦恼障中。彼障现起。地前渐伏。初地以上。能顿伏尽。令永不行。断二障种渐顿云何。第七识俱烦恼种。三乘将得无学果时。一刹那中。三界顿断。余六识俱烦恼障种。见所断者。真见道中。一切顿断。修所断者。随其所应。一类二乘。三界九地。一一渐次。九品别断杂集云。复次如说。预流补特伽罗。此有二种。一渐出离。二顿出离。渐出离者。如前广说（上说极七反有故）如对法钞具解。
第0段     二顿出离者。得初果已。即顿断三界。渐除九品。即得罗汉。更无余果。何者。以彼欲界九品修惑。及上二界。总三种九品。各初一品一时顿断故。云顿断三界。竖论九品。一一别断故。云渐除也义苑云。不备历阶渐。故云顿也。谓。此一类人。由根胜故。将三界八十一品修惑。束成三九（九地九品。束成三界九品）才断欲界一品。将色界一品。无色界一品。一时齐断故。云顿断三界。然后却断第二品第三品等故。云渐除九品。此之二三等。亦三界同断。但于初果身中。修此断证。直造无学。不更经二三。故云更无余果折薪云。从初果身上。顿成第四阿罗汉界故也。今机胜于渐出离人。故上二界不分为八地七十二品。但约三界。有三九二十七品。若断欲界第一上上品时。上二界上上品。亦同时断。以智胜故。能顿缘三界也。断第二品。至第九品。皆然。以三界同断故。云顿断三界。以不坏九品次第而断故。云竖论九品。此可以圆教一一位满即至佛故为例。何者。彼云。如初住满。第一行第一向第一地皆满。乃至第十住满。十行十向等皆满。顿满四位。例今顿断三界。竖论十住。例今竖论九品。于义居然可见杂集云。顿出离者。谓。入谛现观已。依止未至定（非以下治能断上惑。由意乐力胜故。此以下道能断上惑。说多分不能得根本定等。非必一切皆悉不得。不说唯依未至故。表无表章。但举此义。松室云。超中二果预流利根。以一加行。既伏八十一品。初果无间。而不出观。进修上无漏。依上根本定。超断至第四果。是为实义。又解。今依杂集说。唯依未至。但立二果故。依四静虑三圣色。不得超中二果。及次第得第二三果。既预流圣。纵容根胜。未离欲染。安依上根本定。故贤圣义林。只依对法。及对法钞云唯依未至定。义灯又云。依初近分已。未得根本故。北京灵泰。及如理公。并是为正。上来基疏二解。或依前解。或用后解。学者取舍。各不一准）发出世间道。顿断三界一切烦恼（顿断三界）品品别断（渐除九品）唯立二果。谓。预流果。阿罗汉果。品品别断者。谓。先顿断欲色无色界修道所断上上品随眠。如是乃至耎耎品。顿断三界者。如见道所断。非如世间道。界地渐次品品别断。此义以何为证。如指端经又依如是顿出离者。如来于分别经中。预流果无间。即建立阿罗汉果（超中二果亦有三类）如是补特伽罗。多于现法（一预流无间。不出观者。起一加行。直一入观。伏断八十一品。胜进修九无间解脱。证无学果。故显幽钞云。超中二果。以见道智。一时伏九地八十一品烦恼。又义灯云。问。既为九品。断欲六品修惑之时。何不得第二果。断欲九品。何不得第三果。答。断欲六时。并上二界。各断六品故。复不休息。未出观故。不得第二。断欲九品时。并有顺惑。亦皆断尽。即得第四。不取中二。准此明知。但一入观断彼九品尽。问。超中三类。为利为钝。答。依涅槃经。经生为钝。现般是利。今三类中。初二是现般者。后即经生。故通利钝。广贤圣章云。理而言之。俱通利钝。此人既超中间二果。出无佛世。成辟支佛。理应通二。互望迟速）或临终时。善辨圣旨（二者。数数出观。尚于一生。断尽八十一品。证阿罗汉）设不能辨。由愿力故。即以愿力。远生欲界。出无佛世。成独胜果（三者。此世不辨。他世方得涅槃）设不辨者。未能无余离诸欲故。即以愿力生欲界者。彼能速证般涅槃故成唯识云。一类二乘。三界九地。合为一聚九品别断。基疏云。三界九地。合为九品断者（集成释曰。谓。有一类初果。将三界九地俱生烦恼八十一品。都束为一品。乃至。九地下下为一品。即断此九品时而有二类。一者。容预断。九遍入观。断疑至第九品时。便超中二。而得第四。二者。忽遽断。即一入观门。起九无间九解脱。断证至第九品时。不名中二。而名第四阿罗汉果）唯有利根诸预流（对渐胜故）非余果。余果不能起胜作业。缺烦恼故指端经及分别经中说（集成云慈恩云。此即指端经。及分别经说者。不然。本以杂集指此二经故）初果由加行心。能以三界九品。同为一品。合为九品断问。于中二果。有随超一耶。答无有此等。然贤圣章（四十二章经。及理趣分疏亦尔）云言一来者。入中得道生欲天中。却来人间（此后不经生故。此世必得无学。非超耶含）得究竟果者（正理。瑜伽。显扬。并曰。彼往天上。一来人间。而般涅槃。名一来果。亦非超三）非谓必超不还果。而得应果。又下疏云若不出观（对数数出）即断九品（超中二果之类）及十住断结说。一来果或有超越（非超不还。谓超越之一来类）取第四果（举欣极果）不便留滞住阿那含者。虽留不住。非超那含也。问。颇有超前三果。得第四果耶。答。或法相宗。不许此有。如上图示。他宗立有大超等。可知。
    若尔何故有渐断者。以于三界法不能顿缘故。对法论云。顿出离者。谓。入谛现观已。依止未至定。发出世道。顿断三界一切烦恼。品品别断。唯立二果。谓。预流果。阿罗汉果。乃至广引指端经等。如彼说义苑云。言若尔者。牒前顿出离。难其渐除。以于下正答所问。意显根劣固守渐次。既不顿缘。焉能顿断。对法文显（如前引竟）言依止等者。谓。欲界未至色界根本故也（复古云。依止未至定。起无漏智。能断三界九地八十一品烦恼。余八地。即除此未至定。外所起无漏道。名中间禅者。此何之谓欤）。
    其末那烦恼。行相微细。前渐顿二人。皆与非想地惑。一时顿断。故瑜伽云。未那相应任运烦恼。唯非相处欲故。一时顿断。非如余惑渐次而断也义苑云。七识恒行。故烦恼细。纵其顿出离人。智行殊胜。亦不能顿缘故。于第九地中。与其修惑。一处齐断折薪云。渐出离人。即与第八十一品同断。顿出离人。即与三界第九品同断（若法相宗。谓。于末那惑。菩萨起别治道。二乘但以第六识治道。通治于彼。）今详。唯识五曰。然此染意相应烦恼。是俱生故。非见所断。极微细故。所有种子。与有顶地下下烦恼。一时顿断。势力等故。金刚喻定现在前时。顿断此种。成阿罗汉。故无学位永不复起。基云。此识染法。三界相望。虽有九品。于其地地。最下品故。第九品摄。一切地者。与有顶地第九下下品。俱时顿断。以各自地极微细故。同障无学。一时顿断。名势力等。欲界所系。与彼相似。不能发业润生等故。与彼惑同。金刚喻定现在前时。断成无学。但由此一类胜道。方能断彼多品之惑（地地下下一品九地合有九品）然此第七。自地无九品（第十卷疏后解云。所障既同断。无前后。名无□细。非九地所摄总是一品。又唯缘内境。自地之境。境无□细。无多品类故。名一品。非三界中总无□细。断障义林初解亦同。若断障章后解。及下初解云。所障有异。断亦有殊。此中障种无□细者。八十一品。亦与非想第九。一种品摄。如断善邪见。唯第九品。仍作九品。能断善根。此亦应尔。一品之中。分九品故。此应知。细分八十一品）与自地六识中第九品我见相似。于金刚心时。与非想第九品一时顿断。由此应知。实有九品又解。此言势力等者。品数故。与有顶地下下品惑。□细同之故。一时顿断（总唯一品）此二说中。前解为胜。又论曰。第七识俱烦恼障种。三乘将得无学果时。一刹那中。三界顿断。任运内起。无□细故。故瑜伽下证成。论六十三曰。末那恒与四种任运烦恼相应。于一切时。俱起不绝。谓。我我所行萨迦耶见（简所知障法执萨迦耶见故）我慢。我爱。不共无明。世间治道。尚不能为损伏对治。已离欲者。犹现行故。随所生处。是诸烦恼即此地摄。当知。此地已离欲者。此地烦恼。现行不绝。此诸烦恼。唯赖耶种所引于一切时任运而生。若诸无学。此一切种皆不现行。是诸烦恼。当知。唯离非想处欲。故一时顿断。非如余惑渐渐而断（伦记云。问。文中但说离非想欲一时顿断。云何定判与非想第九品惑。一时顿断。解云。彼设与彼初一品惑。一时顿断。不至第九品者。余之八品。则无染污根生之过。此人便出圣道。尔时末那即不现行。何故但言无学不行。由未断种。出圣道时。此惑还起。无学不行。已断种故。准此。与第九品顿断）。
    问。何故前愚法二乘。无顿出离。此中有耶答。为显前劣故此超过。愚法二乘。无此胜智显彼教劣。方便渐引。起彼胜欲。令舍小从大。故作是说。其说末那惑灭。小乘无者。亦准此知。是谓二乘断烦恼障义苑云。愚法声闻。但分界别断。无此顿超故。蹑而难之。答中。初胜智引摄。转彼小心。二例况末那。显后□劣。此谓下结分齐今解。顿出离者。超中二果。大乘如前。愚法小乘无者。净影章云。成实贤圣悉无超越。彼宗凡夫无断结故。毗昙四向无超。须陀。罗汉。亦无超越。唯斯陀果。及那含果。有超越。谓。或先断欲结六品尽。入见道时。超证第二果（超初一果。）先断初禅。至无所有。尽复入见道。亦超越那含果（超初二果）凡夫不能断非想见惑修惑尽。所以无超证初果罗汉。准此尚无超中二而证第四果。何有大超前三果。乎（复古引折玄问。初果超二证三。二果超三证四否。答。依大乘。亦许此义。今依小乘。不尔。今谓。此是随超中一果。法相大乘亦所不许。如前已辨。然折玄等。未见何据。今章只据超中二果。小乘无之。以作问耳）。言其说末那等者。要问答曰。其末那识。依三乘教。有其识起四惑。不起法执（孔目顺安慧义。破于护法。及密严疏亦尔）愚法声闻不断。但暂伏上心。由观智浅故。退菩提心声闻。及回心声闻等。并断末那。为观智胜故是谓下。上明声闻断障。独觉亦尔。故总含而结耳。
   其所知障。诸趣寂者。入无余时。一切皆断。唯是非择灭也义苑云。此所知障。便能障定故。入无余时。须断。又灭其智。独显无余故。唯非择灭也（折薪具举清凉引唯识释及俱舍说云。初本性清净故。无所知障。以缘阙处显此无为。既永不起。正趣寂义。既已缺缘故。永无。所知障碍也。复古云。断所知障故。入无余者。拣异前三果有余涅槃择灭。无余诸趣寂者。一时俱断所知障故。不同俱解脱入分有所断。今谓。此等不然。既永不起。岂正趣寂义。又前三果。何时有断所知障简之耶。今入无余者。既是趣寂定性无学。拣不定性有余无余。彼永入无余故。以缘已阙。伏彼种子。令现不生。是故彼永得非择灭。若漏无漏不断漏为子者。定非择灭。今章据唯是伏诸现行所知障品故。言一切皆断。而非永断彼种。若约无学有余依。则彼断少分。如次别举。亦伏断义耳）言趣寂者。唯识十曰。一类入无余依。谓。有二乘。深乐圆寂。得生空观。亲证真如。永灭感生烦恼障尽故（显依真理有余涅槃）后有异熟。无由更生。现苦所依。任运灭位。余有为法。既无所依。与彼苦依同进顿舍。显依真理无余涅槃。尔时虽无二乘身智。此位唯有清净真如。离相。湛然寂灭安乐。又云。然声闻等。身智在时。有所知障（约定性说）尔时未证无余圆寂。非彼后时灭身智已。无苦依尽无余涅槃（又云。诸所知障。不感生死故。断彼时。不得择灭。瑜伽五十三云。非择灭法。非一向决定。有定不定。以伏种子。名非择灭。种若遇缘。便能生现故。更生也。然相宗趣寂。不永回心。应是永灭摄也）断障义林云。二乘者。断烦恼障现种尽。习气不尽（唯识论曰。二乘但能断烦恼障。菩萨俱断）亦能永断所知障少分（演秘云。而能伏彼。毕竟得非择灭者。名为永断。非断彼种）唯识又云。无住处涅槃。谓。即真如出所知障（基云。所知障者。显唯菩萨得。非二乘。二乘不能出所知障故。无法空智故）诸所知障。即不感生。彼能隐覆法空真如。令不发生大悲般若。故断彼时。显法空理。此理即是无住涅槃。谓。大菩提。此虽本来有能生种。而所知障碍故。不生。由圣道力断彼障故。令从种起。名得菩提。准此应知。二乘非永断彼种也。
    其余一切有断不断。慧解脱不断。俱解脱人分有所断。谓八解脱障不染无知。修八胜解所对治故。如瑜伽说又诸解脱由所知障解脱所显。由此声闻及独觉等。于所知障。心得解脱义苑云。先双标列。此乘所知。既独障定。不障智慧故（今谓。虽障彼不能断。但断障慧烦恼）慧解脱人不断也。俱解脱者。谓。定慧双修。定既被障。不得解脱。故须分断。谓。八下示所断障与能断智也。又诸下。初句指八定。次句离障显。由声下。约人体障。明其深入耳瑜伽云。慧解脱。谓。有补特伽罗。已能证得诸漏永尽。未能身证具发住。已解脱烦恼。未解脱定障。俱解脱。谓。有补特伽罗。已能证得诸漏永尽。于八解脱。身已作证。具足安住。谓。已解脱烦恼障。及己解脱定障。是故说名俱分解脱（显扬。杂集。□作斯说。又六十四说十二障中云。十烦恼障。谓。由彼故。说慧解脱。心得解脱。十一定障。谓。由彼故。说俱分解脱。心得解脱。十二所知障。谓。由彼故。说诸如来心得解脱。伦记云。若分三障各别。此八解脱障。即是定障所收。谓。障禅定不得自在。即是事中无知。异熟生心之类。若摄三为二。但立烦恼及所知障。此之定障。但是所知障摄。以非染污故。依此文。即说声闻独觉等。于所知障。心得解脱。问。若尔何故说云所知障唯菩萨断。解云。二乘分断。不得断名。菩萨究竟故得断名。又云。定下劣性者。泰云。第二定体。为不巧便慧□重所随故。体性下劣。障第三定。基云。定下劣性。为此喜随不巧便慧。第二禅有。今无故言除定下劣性。初二禅中有此喜故。不可除下劣。然分分亦作下劣性云云。唯识云。二乘但能断烦恼障。基云。彼中定障。二乘亦断。少故不说。又云。六识执外五识等中法爱恚等。异熟性摄定。下劣性能障定者。法执等缘所知障摄。问。定障是何。答。据实通取染污心心所能障定者。随胜但取异熟生受。以何为证。杂集论说。由受尽故。得二无为。即其证也。此约离烦恼外异熟受。说得其无为。若烦恼俱者。与彼同断。此受俱品。虽亦定障。受为本故。但说于受。修禅定时受为胜障。领受下劣生爱味故。更不进修。义灯云。问。定障是所知障收。许二乘人生空观断。可不如是。答。尔。别起定障。是下劣受。二乘伏而不断。所知障摄故。故二乘人。伏此定障。得二定时。得非择灭。不得择灭。然对法云由受尽。故得二无为者。彼约永断。唯在大乘。非二乘者。以不断故。对法钞中有二师解。初隽师云。定障种子。二乘不断。诸论二乘得不动无为者。约伏断说。又解。此理不然。二乘必断。然说不断所知障者。但障智者。彼不能断。不进定障种亦能断。初解为正。准此。今者。大乘定障。以下劣受为体。小乘不染无知劣慧为体。大小不同。然推不章。先举小乘不染无知。而知瑜伽说已下。引瑜例同大乘。是故言如。故孔目云。通大小乘。是三乘义。亦通愚法小乘。通小乘者。但通初教。然诸笺者。妄纷纭耳）俱舍（婆沙五十四等）曰。依得灭定。立身证名（身证不还及阿罗汉）谓。由慧力离烦恼障。名慧解脱。兼得灭定。离解脱障（光记云。灭尽定名解脱。八解脱中第八解脱。据不染无知是障体性障他解脱故。名离解脱障。正理云。何等为解脱障体。谓。有劣无知。无覆无记性。能障解脱故。由彼力故。能为障碍。令于彼定不自在转故。劣慧为体。即于味劳熟等。不勤求解。慧与异相法俱为因。引生后同类慧。此慧于解又不勤求为因。引生不勤求解慧。如是展转。无始来。因果相仍。习以成性故。即于彼味等境中数习。于解无堪能知。此所引劣慧。名不染无知。即此俱生心心所法。总名习气）名俱解脱（离定慧障。名之为俱）又云（婆沙八十四。及一百五十二等）解脱有八种者。一内有色想观外色解脱（又云。谓。于内身有色想贪。为除此贪。观外不净青瘀等色。令贪不起。故名解脱。宝解。以身想名为身想。谓。胜解作意。观自己身被虫啖等。见内身想。及见外虫故。言内等）二内无色想观外色解脱（谓。于内身无色想贪。虽已除贪。为坚牢故。观外不净等色。令贪不起。宝谓。胜解作意。见内自身被虫啖等）三净解脱身作证具足住（谓。观净色。令贪不起。名净解脱。观净色。显观转胜。此净解脱身中证得。名身作证。具足圆满。得住此定。名具足住）四无色定为次解脱（空处解脱。识处。无所有处。非想非非想处解脱。此四解脱。各能弃舍下地贪故。名为解脱）八灭受想定解脱身作证具足住（弃背受等名为解脱）依婆沙论（第八十四）解脱谓业背义（初二解脱。弃背色贪。第三弃舍不净观心。次四背舍下地贪心。第八背舍一切有所缘心。由此共名八背舍）初三解脱。无贪为体。初二解脱。依初二静虑起。第三唯依第四禅起。离八灾患。心澄净故。有净解脱。四无色解脱。以善定为体（非无记染。非解脱故。亦非散善。性微劣故。无色散心。如命终心）灭定解脱有释。厌背受想或一切有所缘心。或解脱定障。故名解脱。微微心后。此定现前（问。何故经中第三第八得身证名。答。以于八中此二胜故。二界边故。得身证名。第三唯取净相。令惑不起。名为殊胜。第八以无心故。名为殊胜。第三在色界边。第八在无色界边）次辨八胜处（亦名八制入。亦名八除入。谓。内有色观外色少多。内无色观外色少多青黄赤白。麟云。胜处唯于前三解脱。分出辨差别。宝云。解脱是因胜处为果。因修解脱。入胜处故。前三于诸色中。但能总取不净净相。今八于诸色中。分别多少青等相）次辨十遍处（谓。周遍观地水火风青黄赤白及空与识二无边处）折薪云。八解脱即所障境。不染无知即能障惑。约所障。目障故。云八解脱障。言修八胜解等者。此能治之智也。在境名解脱。在智名胜解。（有言。八胜解即八胜处者。不然。以八制入异八解脱故。如次后辨）即修八解脱也依大乘者。瑜伽亦说八解脱（伦记云。若萨婆多。八解脱一向是因。十遍处一向是果。八胜处亦因果。是故从解脱入胜处。胜处入遍处。若依成实。遍处一向是因。胜处亦因果。解脱是果。故摄论十四云。解脱一切障。释曰。八解脱除二种障。一修习障。是无漏故。除修习障。即是谛等惑。二胜类胜。是究竟故。除胜类障。即下劣心。是无漏非究竟。是究竟。非无漏。属八制入。故异八解脱等。义当成实宗。谓。因非究竟。果为究竟。以空观为无漏。有观为有漏。十遍处一向是因。一向有观。八胜处。初有观是前遍处所生之果。以作空观。是后八解脱因。八解脱者。一向空观。一向是果。神泰云。若约胜解。四空及微微。五种胜解。心微微故。能引灭定。若约解脱。微微即是有顶解脱所摄。总而言之。前七亦得名为解脱。第八唯解脱。不名胜解。胜解是心所有法故。略纂云。萨婆多约初时。谓。初习修时。以解脱为初故。对法言。依解脱故造修。依解脱断障故。成实论约后。谓。究竟时。要成胜处遍处故。解脱方满。对法亦言。若遍处成满。解脱即究竟）孔目依萨遮尼干子经及法集经（如复古引）今章先举小义。摄同初教。故次结云始教引愚法向大。思之。言如瑜伽说又诸解脱等者。慈恩略纂云。此是变易不变易异熟生受。即是白净无记法。障所知故。是所知障类（复古云根本无明者。非矣）又通染受。但障所知故。得所知障名。二乘断此。名断所知障折薪云。释俱解脱人。要断所知所以也（今谓。此是引证准同。非释所以）既不染污无知（以小滥大）障八解脱故。断此所知障。心方解脱。
    故当知。此始教为引愚法渐向大故。安立此教。深胜于彼。故所知障。亦许分断。然上所断。不同愚法。以彼唯断烦恼得故。此则不尔。断种子故义苑云。此中结意。料拣有其二义。一以所知料拣。谓。小乘但断烦恼。此则兼断所知（今谓。彼同虽断定障。但说不染无知。而不言断所知障耳。此始教说二乘分断所知障也）二（然上已下）小乘唯断烦恼。此则兼断种子。何以故。谓。彼小乘既不谈八识含藏故。无种子。设尔。经部所谈。即属大乘故也（毗昙萨婆多宗。说三世得。得是实有。成实经部。得是假立。然虽立种子差别功能。以未离得。断义不成。彼岂同大乘赖耶实有种子）俱舍（颂曰。应知。从所缘可令诸惑断）云。应知。诸惑得永断时。不可令其离相应法。但可令彼远离所缘。令于所缘不复生故（论主难云）断未来惑。理且可然。容令于增不复生故。过生诸惑。云何说断（设虽既讫。乃为有部。立断所从）由地漏道力令自相续烦恼得断。由得断故。过去未来。于其所缘无随增力。不能系缚于所缘境。由斯他相续中烦恼。及一切色不染污。亦名为断。不为自相续中烦恼缚故密严疏云。萨婆多立入有余时。烦恼业等体性犹在。治道力故。不能生后同类法故。名断除之。非体成无。如种已焦。体虽有在。不能生后也。灯灭等喻。喻入无余涅槃之时。能治所治一切皆尽。如灯油尽灯亦随灭今大乘者。义林云。一切见惑。及修道断迷理随眠。唯根本智（生空无漏观）断。亲证理故。余修所断迷事随眠。通二智（亦通生空后得智故）断。此在二乘。非菩萨位。菩萨因中不断烦恼迷事惑故。金刚心中。与所知障一时断故（复古云。但拣大小乘异。小乘则观上下八谛苦法智忍等十六心。八忍能断八谛下迷理惑得。谓。惑体已不现行。虽有惑得。而无力用。不为障碍。八智能证八谛下无为理故。大乘即断一障种子也。今谓。但举见惑。而虽有惑得者。何之谓欤。设大中二乘。岂断所知障种）。
    直进菩萨断惑者。二障俱断义苑云。此教菩萨。虽五位伏断之殊。皆二障故。不同声闻更分界地。也复古引孔目云。若经论中。依十地位。显别无明。不论□细者（皮肉心等）皆初教中直进教摄。何以故。为顺十地终心顿断诸惑故（要问复曰。惑智二障。及烦恼所知障二十二无明等。正在三乘始教。十一障等。在直进位）唯识九曰。如是二障。二乘但能断烦恼障（基云。求解脱故。所知之障。不障彼故。后中定障。二乘亦断。少故不说）菩萨俱断（菩萨俱障二果别故。由作意故。断有先后）。
    又烦恼中不同二乘约界分品义苑云。菩萨之人观智胜前。不假委细分其品数。唯一伏断也复古云。不同愚法小乘。约三界九地。别断见修无明等（今谓。愚法岂别断无明等。章中但对拣于初教大乘中二乘耳）。
    但于二障分别起者。地前伏现行。初地真见道时。一刹那中。顿断彼种义苑云。谓。资粮位中。伏二障现行。加行位中。伏二障随眠皆用加行智为能伏。才登初地。见道入心。二障分别种子。刹那顿断（复古大同）唯识云。二障分别起者。见所断摄。永断二种唯圣道。能伏二现行。通有漏道（基云。伏烦恼时。此俱法执亦不起故。名伏法执。非别起伏道。或见道前加行智伏。灵泰云。异生用六行有漏道伏时。与烦恼俱时所知障名能伏。令不得起其执。以同体故。非但此六行伏惑有漏道。能伏烦恼及法执。即见道以前贤圣行位中。顺出世有漏加行智。亦能伏烦恼及示执。演秘。义蕴。义演。具释。恐烦不述）菩萨住此资粮位中。二□现行。虽有伏者。而于细者及二随眠止观力微。未能伏灭（基云。即伏多分分别之□惑。因邪教思惟者皆伏。自思惟者未尽。下四善根等。能伏二细分别现种。其俱生现种。皆少亦能伏）又云烦恼障中。见所断种。于极喜地。见道初断。彼障现起。地前已伏。（基云。先烦恼障。以体性□。三乘其断。易可见故。分别种子。不论二乘。说菩道者。见道位宽。今简于相。唯真见道。唯取无间惑灭智生。故说初断。然此分别烦恼现行。瑜伽五十八等。说世间道唯伏俱生若爱等。不言能伏分别烦恼。此据异生二乘性等说。若直往菩萨。彼障现起。地前已伏。此在加行位。若资粮位。此□现行。亦能伏灭。至加行位。分别细者。亦皆能伏。由此菩萨正愿胜解世间道力。邪见疑等。伏而不行。非以六行有所欣厌。菩萨不为。非无此能也）所知障中见所断种。于极喜地。见道初断。彼障现起。地前已伏（基云。菩萨加行唯欣于智。见道已前。唯伏法执。其烦恼障。随此而伏。然由所知加行伏故。说烦恼伏。非前加行故伏烦恼。具如下寄惑第十四门中明）。
    其俱生中烦恼障。初地以去。自在能断。留故不断。何以故。润生摄化故。不堕二乘地故。为断所知障故。为得大菩提故识论曰（烦恼障中）修所断种。金刚喻定现在前时。一切顿断。彼障现起。地前渐伏。初地以上。能顿伏尽。令永不行。如阿罗汉。由故意力。前七地中。虽暂现起。而不为失。八地以上。毕竟不行（基云。修所断种。后皆顿断。此约种子。不言□重。□重者。十地中亦断故。伏俱生现起。地前亦能。理无疑故。璎珞经说。三贤菩萨。唯伏不断。正与此同。言暂起者。谓。十地中前四犹起我见等故。七地已前。尚起贪嗔等故。其在地前。其己伏者。道力犹微。不能伏尽。为烦恼制。少分自行。即我贪等有失念起。入地已去。能顿伏尽。有不怖者。故起烦恼。怖者不然。此中所说。见所断者。唯顿悟人。修所断者。通渐有学。渐无学者。二种俱无。八地已去。亦不故起。任运不行。道力胜故。论说四地故能永害二身见等。基云。正断所知障身见等。□永不起烦恼障中身见等。故说二身见名永害。非烦恼身见亦起对治。又最胜疏云。据能伏。初地即能。犹故意起。今依亦伏。故意不能令起。此由断彼所依所知者故。与染别）言留故不断者。唯识九引集论云。复于十地修道位中。唯修永灭所知障道。留烦恼障。助愿受生。非如二乘速趣圆寂故。修道位不断烦恼。将成佛时。方顿断故（基云。谓。诸菩萨由大悲力。意趣一切智故。意趣所知障对治道。不取烦恼对治道。拟于生死。悲愿受生故。名留烦恼也。又云。十地菩萨。不能少断俱生烦恼。金刚定时。方顿断尽。一者。故留。二不障地。其所知障。分分除之。故烦恼障。即言顿断）问。此教渐悟。受变易身。为通诸位。既断惑种。如何同事摄生。答。彼但变易身作益。以顿悟中留惑受生。是悲增者。其渐悟者。类同智增。
    是故摄论云。由惑至惑尽。证佛一切智。解云。惑尽者。是所知障尽。即由留烦恼障。起胜行故。得至此位。证佛果文在梁论（第十七卷。释论牒无著论之文）彼偈文云。诸惑已灭伏。如毒□所害。由惑至惑尽证佛一切智。论释云。诸菩萨留随眠惑。为助道分。不同二乘速般涅槃。由此事故。修道究竟。得习气灭尽。乃证圆智（复古引孔目等本是彼长行文）。
    又梁摄论既云留种。是故当知。烦恼障种。至金刚位折薪云。又梁下成上留惑义也。前修行依身中已引故（前引又梁摄论云。异二乘故。留彼种子是）今云梁摄论云等也。
    其所知障。行相细故。正障菩萨道。是故地地别断。要至佛地。方得总尽。由是即说二障修惑俱至佛地唯识云。谓。十地中修十胜行断十重障。证十真如。又云。所知障中修所断种。于十地中。渐次断灭。金刚喻定现在前时。方永断尽。彼障现起。乃至十地。方永伏尽。又云。所知障种修所断者。后于十地修道位中。渐次而断乃至正起金刚喻定。一刹那中。方皆断尽通缘内外□细境生。品类差别。有众多故（基云。所以六识俱所知障。诸地渐断不同者。以通缘内外境。内身外身。皆能起故。又彼境中。各通□细。非如第七识唯缘内。故前之六识。通□细境。第七唯细境。三界行相唯一类等。所以金刚心断。六识中者。行相有九品故。品类差别。有众多故。所以诸地分分别断）又云。此地于法虽得自在。而有余障。未名最极。谓。有俱生微所知障。（瑜伽云。于一切所知境。极微细着愚）及有任运烦恼障种（极微细碍愚）金刚喻定现在前时。彼皆顿断。入如来地。由斯佛地说断二愚及彼□重。故集论说得菩提时。顿断烦恼及所知障。成阿罗汉。及成如来。证大涅槃大菩提故（广如瑜伽七十八等）问。要至佛地。得总尽者。如深密说于如来地。断二愚。及起信说入如来地。能离故。为佛地智皆断尽耶。何故非十重障皆自地智断。答。相宗意谓。无间道智。断佛地障已。至解脱道证大菩提故。唯识云。彼皆顿断。入如来地。大般若云。从此无间。用一刹那金刚喻定相应般若。永断一切烦恼所知二障□重习气相续。证得无上菩提（又四百七十七云。若无间道中行。于一切法。未离闇障。未到彼岸。未得自在。未得果时。名为菩萨。若解脱道中行。于一切法。已离闇障。已到彼岸。已得果时。乃名为佛。）故义灯云。十地各分入住出位。胜劣不同。故入地断。佛位不然者。十地断。若许佛地同十地。即佛有胜劣。既无胜劣。称等正觉。故皆断已。方入佛地。（义苑解次文。云证成二障俱至佛地者。恐不然欤）。
    故对法论云。又诸菩萨。于十地修道位中。唯修所知障对治道。非烦恼障。得菩提时。顿断烦恼及所知障。顿成阿罗汉及如来故文在杂集第十四末（唯识第九两处别引。□如上引。基云。谓。诸菩萨。由大悲力。意趣一切智故。意趣所知障对治道。不取烦恼对治道等。亦如上录。顿断等言。唯识亦引。而顿成语。彼二论无。今义加耳）义苑云。以所知障障其菩提。修法空智。而对治之。其烦恼障。不障菩提。仍资大愿故。不断之。但至尽得果。一时俱亡（十重障外微所知障。及第七识俱二障。与前故留俱生烦恼障种。皆佛地障。金刚顿断）谓。约烦恼尽边。成罗汉。所知障无边。成如来。斯乃寄对引摄之义也。
    其末那俱生。行相细故。亦同前。至佛地尽也义苑云。七识俱生。偏障佛地。故至佛尽（复古云。然末那即与我见。我慢。我爱。无明四使相应。同至佛地方尽也。今谓。末那俱生烦恼障者。行相微细。与非想地惑。一时顿断。向已辨竟。今于此中。但约末那俱生所知障尽。若依安慧。虽立末那不起法执。今且举彼护法义尔。然孔目。要问。及密严疏。与安慧同。非此所据。何以知者。既言至佛尽故。若不尔者。何故孔目破之。故云。若说灭时。初见道位。即灭末那。障见无我理故。故无性论云。转染污末那故。得平等性智。初现观时。先已证得。于修道位。转复清净。转清净者。即灭习气人。言于修道中灭俱生我。末那俱生。□无明心烦恼。修道断者。此义不然。末那一起相续。缘我不废。因何得改境起其法执。若起法执。何名缘一类我蕴。准此。明今是护法义。故知。复古等非也）唯识十云。所知障中。彼障现起。乃至十地。方永伏尽。八地以上。六识俱者。不复现行。第七俱者。犹可现行。法空智果。起位方伏。又云。修所断种。金刚喻定。方永断尽（基云。第七识者。八地犹行。以法空智及果方违法执。第七生空智及果。行相□□。不相违故。第七识俱。金刚方断）第七识俱所知障种。将成佛时。一刹那中。一切顿断。任运内起。无□细故（如前已辨）。
    问。其二障修惑诸识相应。地上现行。有何同异。答。其烦恼障内第六识惑。既故留彼。是故现种皆以智御。用成胜行。不起过患。犹如毒蛇以□力御不令死。无起过而成余用。菩萨善巧。留惑亦尔。故摄论云。如毒□所害等。是故当知。于彼烦恼。或现或种。皆得自在义苑云。二障修惑。既通诸地。于六七二识之中。或起现行时。还同耶异耶。答中合尽而故留。焉成患害。加以智控。用成大悲。犹如下举喻也。毒蛇喻惑。□力譬智御。余喻助成愿行。合法引证。结意可知梁摄论（第十七缘本论）云。诸惑已灭。伏如毒□所害诸惑谓见修烦恼。于菩萨地中。先已灭尽。余心烦恼。虽复未灭。由智念所伏。废其功用。譬如众毒□力所害。无复本能。心惑亦尔。智念所守。不能复生二惑染污（复古亦引）问。现种既得自在。六识烦恼。于后地起耶。答。若依相宗。如唯识说。八地以上。纯无漏道。任运起故。三界烦恼。永不现行。又云。八地以上。六识俱者。不复现行。无漏观心及果相续。能违彼故（基疏云。入地已去。能顿伏尽。如阿罗汉有不怖者。故起烦恼。怖者不然。八地已去。亦不故起。任运不行。道力胜故。此是对法第四文。又唯识章云。俱生烦恼障现行。初地以上。能顿伏尽。然故意力有时。犹起而不为失。八地以上。永不现行。习地地除。种金刚断。又义灯云。贪等烦恼。七地已前。犹故意起。故意起者。约别相等。准此。总通习说者。如唯识云。于十地修道位中。留烦恼障。助愿受生。不断烦恼。及义灯云。烦恼障品。于十地中。故意方起。□实言。七地已还）若就今家。如前已成。直进教中有二。一约寄显。二就实报。说分段至金刚以还。依十住经等。若言八地后。智障为缘。受变易者。所留惑种。即便无用。何不于八地初。永害一切烦恼种耶。以此推之。应通诸地。故下文云此二通十地者。亦斯谓也（若法相意。由故意力。七地暂起。于已伏惑。犹故意起。无性论云。或已伏除。为试彼力故。心暂起。最胜疏云。若据能伏。初地即能。犹故意起。准彼。既位损伏彼种功能。阙无生果润生二能。若七地来有故起。则只资生果能。令生现行。以其现行有润生能。既藉现润。不须种润。然约今家。是寄对说。非实断）其第七烦恼。性非润生。故非所留。行相细故。七地已还。有时暂现。以观智有间故唯识云。有义末那唯有烦恼障俱（孔目。要问。□密严疏谓。一起相续。缘我不废。人执末那。不起法执。初见道位。即灭末那。障见无我理故正与此同）。有义出世末那。经说有故。故知。此意通染不染。我见相应一切异生。二乘有学（不回心圣有漏心位）七地以前（顿渐悟菩萨有漏心位）一类（简无学圣回心菩萨）菩萨有漏心位。法我见相应。一切异生。声闻。独觉一切菩萨。法空智果不现前位。我见起位。彼法我见。亦必现前。我执必依法执而起。如要迷杭等方谓人等故。我法二见。用虽有别。而不相违。同依一慧。又云。第七识俱执我见等。与无漏道性相违故。八地以去。方永不行。七地已来。犹得现起。与余烦恼为依持故（末那四惑。缘内计我。不能缘着当生等故。性非润生。既不润生摄化。故不更留）准此。今章既言七地暂现。且举护法宗耳若安慧义。许见道断。暂现之言非约习气。然复古引孔目文。初见道位。灭末那等者。非此中意。问。为第七地观智有间耶。答。第七地纯无相观。即是无漏相续。于无相中。作加行障（诸加行皆有漏）相续起多。间断时少故。理实间断。起有漏心故。有加行。探玄释云。依护法宗。于无相中。有加行智。体非是障。以善性故。四所断障令作加行故。说名加行障。由此第七有加行故。虽现金等诸相及土。非任运现故。以为障故。折薪云。此识烦恼既细故。虽第七地无相恒然（无漏观智续不间断）而有加行。若加行智。有间则暂起。故云出观同凡夫等（然次文云。于七地有无不定。以有时暂起有漏心故者。此亦准知。断障章云。俱生烦恼。第七识中。若说九品。若说一品。皆一品断。要三乘金刚心一杀那顿断。障无学故。习气亦然。现唯七地）。
    其所知障皆后地起。或于前地起。或现或种。以地地别断故（宋本作皆后地惑于前地起）义苑云。二识所知。最障菩提。欲证后地入心。须于前地出心而断故折薪引圭山云。如十地所断之障。在第九地断。乃至初地障。在地前除也今解。前问二障俱生诸识俱惑。地上现行同异故。就答中先明六俱俱生烦恼。既故留种。以成胜行。现起润生。现种自在。次明七俱俱生烦恼。七地已还。有时暂现。今于此中。通明六或七具俱生所知障品。通十地起。就中。六俱。或于前七地起。并第七俱。皆后地起。或于前地起。如应可起。此护法义。若安慧义。但第六俱。非第七俱。或五八识唯有法执。□非今意。解深密经（瑜伽七十八）说（十地所有障）有三随眠。一害伴随眠谓。于前五地。二羸劣随眠。谓。于第六第七地中。微细现行（景云。即前害伴修惑。若在六七二地中起。但是微细现行。及种通名羸劣随眠。若修所伏。不现行故）三微细随眠。谓。于第八地已上。从此已去。一切烦恼。不复现行。唯有所知障。为依止故（景云。谓。即前二种随眠。流至八地已上。虽复未断。为圣道察伏。功能微细。八地已上。意识或时唯观法空。或双证二空所显真如。末那识中平等智起。意识或唯入人空观。末那即起法执故。泰云八地已上。即有第七法执所知障。为所依止。六识法执现行。唯为法执微细随眠所起。然即经云唯有所知障者。据末那法执而说。西方诸师。多作此解。亦如基师唯识章解）故唯识云。所知障中。修所断种。于十地中。渐次断灭。金刚喻定现在前时。方能断尽。彼障现起。地前渐伏。乃至十地方永伏尽。八地以上。六识俱者。不复现行。无漏观心（根本智）及果（后得智）相续。能违彼故。第七俱者。犹可现行。法空智果起位方伏。法苑章云。其所知障其六识中俱生所知障并习气。亦有九地八十一品。皆非六行所伏。障理故。其加行智即能伏之。为十品断。十地断故。不分□细前后。说断不废。初地断细。二地断□。初地断有顶二地断欲界。但随障此地智。即便断之。故无前后。其第七识中所知障并习气。虽说有九品。或说无品。仍一品断。金刚心中方永断故。此说断随眠故。不说彼现行等断。又唯识章云。所知障中俱生现行。乃至十地方永伏尽。前之六识。八地伏尽种习皆地地断。七识现行。金刚喻定加行道伏。金刚喻定起时。种习俱断。准此应知。今章。或现或种。以地地别断故者。知更无他。亦即此也。学者庶幸鉴焉。
    问。若尔何故。而有处说七地已还。起有漏心等耶义苑云。若尔者。蹑上地地分断以问也（复古亦同）意谓。若分分断。应无漏失。何以下正难相违此中诸解。似乱于麻。莫可适从。今解。此蹑上三段。巧设问势。谓。若以六俱烦恼既故留彼。现种自在。应通十地。何故有处说七地已还起有漏心耶。若谓六俱故留。不起过患。其第七烦恼。非润非留故。七地来有暂现者。若尔其所知障皆于后地起。何故但说七地已还起有漏心。而不说于八地以后地起耶。知等之言。等取余难耳。良以章主巧辩。钩锁征起。犹如补处四伏难答。含势实尔。迄答映思。言有处说者。唯识九云。第七识俱执我见等。七地已来。犹得现起。与余烦恼为依持故。又佛地论云。以七地来犹有微细烦恼现行。若无第七。应无染依。第七细惑若已远离。五六七地。六识□惑。应不现行。即违瑜伽解深密说（彼说。害伴随眠。于前五地。羸劣随眠。于六七地。微细随眠。于八地以上。一切烦恼。不复现行。唯有所知障为依止故。景云。问。如摄论说。七地长入真观。不起烦恼。云何今说起羸劣细惑耶。解云。七地有三。谓。入住出。出心地满。真观相续。不起烦恼。故摄论云不起惑。入住心中。有时起惑故。故此中说微细现行尔。佛地论云。即违此中所说六七二地有羸劣随眠微细现行者。是也）今引作难。可知之欤。
    答。若约第六识中烦恼障为有漏者。彼既留故。即似有漏。若约所知障为有漏。即实有漏此二通十地。若末那烦恼。即实有漏。至于七地。有无不定。以有时暂起有漏心故。余义可知义苑云。六识烦恼。留故起似。无乖所断。二识所知贯其十地（此解通漫。第六所知。岂通后地）若起有漏。正当所断。复何同哉（复古云。六识烦恼。及所知障。此二通十地。但有似实之异。俱至十地尽也。今谓。若依相宗。六识烦恼。八地以上。永不故起。如先已辨。若通习气。总不起边。或约今家。亦通十地。故意方起。亦不相违）七识烦恼。既非所留。即实有漏。于七地有无。七识烦恼。恒行无明。从初入虽二智双缘。决定别照。照真则寂然不动。照俗乃识妄差殊。盖不定者。但在观智之断续耳（亦未尽理复古云。七地容有暂起。观智劣故。八地无功用道。任运不起。此□未稳。如上引景疏）今解。答中亦三。初二拣示。后正纵答。初约六俱烦恼。现起唯前七地。或总十地。修道位中。既所留惑。犹故意起。即似有漏。次约所知障。末那法执。于后地起。即实有漏。此上二种。既通十地。则知。有处所说。非望此二说起有漏心尔。后正纵答。谓。第七识烦恼。亦实有漏。与无漏道。性相违故。八地以去。方永不行。七地已来。犹得现起。与余烦恼。为依持故（如向已引）虽第七地纯无相观。无漏相续。作加行障（相续起多间断时少）理实间断。起有漏心故。有加行以此究之。有处文说。正当此义。所望异耳。余义可准知。
    又此教中惑灭智起分齐者。惑种在灭相时。智即生相。同时相返。如筑即押。押即筑等。广如对法论说唯识九云。菩萨见道现在前时。具断二种。名得圣性二真见道（断二障种。二真无漏能治道智。演义云大小二真见道者。恐非）理在前时。彼二障种。必不成就。犹明与闇定不俱生。如秤两头低昂时等。诸相违法。理必应然。是故二性无俱成失（基疏云。问。无间道起。惑种不俱。过去已灭。未来未生。如何名断。由此对法第七等问。从何而得断耶。答。不从过去已灭故。不从未来未生故。不从现在道不俱故。然从诸烦恼□重。而得断。为断如是如是品□重。生如是如是品对治。若此品对治生。此品□重灭。犹如世间明生闇灭。由此品离系。令未来烦恼住不生法中。是名为断。故非道惑可说为俱。余如彼解）言如筑等者（宋本云如昂即低。低即昂等故。义苑云。喻如秤两头低昂时等。引对法竟云。有本云如筑即押。押即筑等。恐传写之讹也。以违论故。复古亦云。误也。折薪举对法毕云。然上论正明断义。但有明其低昂喻。却在第六卷中。然喻中阴身。终没结生时分亦尔。或唯识论却双有二喻。今引对法者。但证智起惑灭之相尔。余识。诸记未详。瑜伽伦记云。明断惑时。旧有两解。一远师云。先断烦恼。后入初地。如开门已方得入室。二融法师云。断是即入。非是断已后得入地。如杖打地时即凸。凸时即打时。是断时即入。入时即断。今解。断烦恼无间道。在生相时。即是惑在灭相。与彼二解并不同也。核此等释。今章亦与彼伦师自义同。则方知。且约始教中。明其分齐尔。更约终教。如即当引）诸记依异本解。未委悉。今详。楞伽玄云。障治相对。无漏智起。诸惑种灭。如秤两头低昂时等。亦如筑即押。押即筑（不辄为误）□说虽尔若依十地论。非初非中后如是断惑。又不见惑性真。是迷不成断。若见惑性真。惑无不成断。若不尔者。见有惑可断。是惑而非智。若见惑性空。是智而非惑。是则见有惑之智。此智亦须断。诸惑之性空。此惑不须断（复古云。此但举法相一边。亦不违余缘集断义）准此。今章此教中等者。即初教始门（孔目云。始教始门者。人法二之。方入空摄。此初教始终。并通分别无分别教义。无分别义者。谓。证真如。无分别教者。谓。比观意言无分别境。悟大乘言教故。分别教义者。谓。教义即空故）又此障法下初教终门又此障法以依识无性故即空。无分别是其障义如维摩经云。五受阴洞达。空无所起。是苦义。今此障义。亦准彼知之义苑云。且法相大乘。见有实惑可断。惑灭智起故。如秤两头低昂时齐。今以点示意顺性宗故。说障既依识。本自无性。无性即空。妄说为障义也（此解不然。不知此是始教终门分别教义）若更深而究之。所依之识。亦无有性。故圭山云。识如幻梦。此中依识无性之言。亦含斯义。思之了苦之无苦故。曰洞达等。则彼而晓此。达惑障之本空耳折薪云。上约缘集断义边故。有所断。今约依识无性。其障即空。况上立识秘密善巧。所依之识。本自不见。能依之惑。岂得有耶。故知。即空是障义也（此亦未稳）复古云。以始教空宗。显识等空故。楞伽云。心如工伎儿。意如和伎者。五识如伴侣。妄想观伎众。据此经文。虽知是识。由不免戏论。引迦旃延章。证今障义。苦性即空。是真苦义。始教之终门也今详。孔目三云。若大乘初教。自性即空。但有名用。是名使及烦恼。若在直进教。其体即空。名为烦恼（若在终教。其体即如）言终门者。如维摩经弟子品内。为迦旃延说不生不灭是无常义等（等取五受阴洞达等之文）乃至。初教门中真如。但是空义。不同终教。此中可思（肇公注云。有漏五阴。爱染生死。名受阴也。小乘以受阴起。则众苦生。为苦义。大乘通达受阴内外常空。本自无起。谁生苦者。此真苦义也。今谓。此当通教即空义耳。演义引生公释。皆准知之）。
    若依终教。诸声闻。于烦恼障。尚不能断。但能折伏。何况能断彼所知障义苑云。此教所断。须达惑体之本空知真性之本有。方诸二乘。唯存忻厌。三昧屈怀。未晓妄源。故但能折伏。斯乃以实夺权。作如是说复古云。大乘终教。深细而说。不许出界。但伏烦恼现行。未除种子。况断所知耶（始教尚尔。末那烦恼。以声闻等不能断故。岂为终教义耶。今谓。此中。初明此教三乘断惑中。先就声闻人故。此拣示。即如上卷言彼愚法约终教以去。不名究竟出三界等故。下具问答）。
    故弥勒所问经论云。声闻辟支佛。不能如实修四无量。不能究竟断诸烦恼。但能折伏一切烦恼等。楞伽文亦如上说弥勒问论。如上卷中。明三乘处。引文广解。言楞伽文者。折薪云。彼经第二云。大慧。烦恼障业习气不断故。不说一切声闻缘觉一乘。偈云。譬如海浮木。常随波浪转。声闻愚亦然。相风所漂荡。彼起烦恼灭。余习烦恼愚。味着三昧乐。安住无漏界。乃至得说三昧身。乃至劫不觉。释曰。此亦说折伏烦恼也（意此如上弥勒问论说折伏等）复古亦引楞伽文云。言诸二乘得涅槃者。非究竟也（指钞云。亦如上说者。检上无文。恐上脱欤。或恐上字写讹。正应作下说。以下二乘回心章引楞伽文。应指下说）。
    问。此说何故与前教不同耶。答。彼为引二乘故。未深说故。是故以上就下。说烦恼障同彼二乘。佛地方尽。又以下同上。亦许二乘全断惑障。分断所知。今此就实。以愚法二乘无广大心故。不能究竟伏烦恼障。又亦可前约三乘中声闻。此中约愚法故。不同也义苑云。初问中。初教二乘有断。此教但伏。伏断不同故。须成问（复古云。以始教有宗说彼愚法出界。总断烦恼。分断所知。今实教尚未断烦恼。况断所知耶。二教不同。故兴问也）二答权中。言以上就下者。谓。寄对引摄故。说烦恼障。与二乘同。佛地而断也。又以下同上者。谓。令具胜进。许悟大途故。说所知分有所断也。今此就实等者。二实中究彼造心。未能契实。既不悟心。焉能尽妄。故但折伏。又亦下从容之说。亦自不同折薪云。上即菩萨。下即二乘。为引二乘故。菩萨烦恼至佛地方尽。又二乘参上。尚许分断所知皆是方便引愚法故。作是说。其实不断也。今此下终教约实不引二乘。所以云不断也。又亦可下别是一义。答。于前问也。以前义约始教。虽许二乘断道。乃是方便。实不曾断。此中意云。虽前约始教。以是三乘中声闻故。许断惑。以三乘义宽则通至终教故。全不拣。此中唯拣愚法故。上云但能折伏复古云。始教菩萨。亦说烦恼须十地终心顿断。又许声闻全断惑障等。今此就实深细而说。□不名究竟出三界。断烦恼。有谓。终教不见有二乘断惑行相。然教有□细。则前机□故。须似小。此教深胜。不假似彼。法华火宅喻。三车引诸子。岂非实教三乘行相耶以前二教俱约愚法说。今此二教。以始教约三中二乘。此终教约愚法二乘。若终教约三乘说声闻者。亦如诸论。若始教约愚法者。义同法华。则二教互出也。
    其菩萨人。说二障中。不分俱生及分别。但有正使及习气。地前伏使现。初地断使种。地上除习气。佛地究竟净义苑云。此教行人。知真达妄。无断而断。无断故。惑性即智性。而断故。不碍迷真。体惑既然故。不分俱生及与分别之□细也（即次下文。及行位章云。不分见修。孔目三云。但经论中。约见修及九地十一地等。明断惑不同及□细者。皆初教所摄。故折薪云。此教不明见修故。不分分别俱生也。弥勒问论曰见修道中一切烦恼者。对拣声闻故耳。又十地经云诸见缚者先已断者。但许权小所立名数。又下文云如实义者。见位断□。修位断细者。始教寄显门）何以故。不同法相见有实惑可分割故。但有下克示惑相唯有此二。正使者。二障现行。兼所依无明（起信疏云。□细染心。名烦恼碍。所依无明。名智碍。又行愿钞云。由前独头无明故。起种种烦恼。故佛名经云。独头无明。为烦恼种。若依折薪云。言使者。约喻为言。故演义六云。如世公使随逐众生。得使系缚。故云使也。此通二障。复古同据此耳。然清凉本据净影义章。□如前引）习气者。唯无明故（又云。谓。无明熏习气分也。楞伽心玄云。谓无始无明。与如来藏合。为习气海。通为一切染净法因。梁摄论云。此定能破一阐提习气无明闇。故探玄云。若依终教。如梁摄论等。其烦恼种。初地永尽。唯有彼习。准此。无明名为习气。若折薪意。引演义云。习气通二义。二者残习。二者种子。熏习今云习气。即是初义故。次云种断无间方有习气故。不同种子名习气也。谓。二障气分熏习所成。亦名□重。□重则似烦恼而非烦恼也。今详。章文初标但有天使及习气。而释中言地前伏使现。初地断使种者。即释正使也。次言地上除习气等者。别释习气。则知。折薪能符章旨矣）地前伏使现者。伏即是断。谓。留伏烦恼。除断所知。若但有伏。何名为圣（此明地前断无明义。又梁摄论修时章。说七阿僧祇中。当三贤位已得无漏。则应有地前断所知□。然今章既云自在能断。留故不断。明是但伏烦恼现行。而不断种。又既言地前伏使现故。俱伏二障现行。所知□分。亦未可断。何妨为圣）初地断使种者。自在摄化。不复更留。是故地上但除微细无明习气。至于佛地。远离微细念故。得心性。心即常住。名究竟觉。如此除断。亦不同他宗历破四十二品之殊也。
    然彼地前三贤位中。初即不堕二乘地故。于烦恼障自在能断。留故不断。为除智障等故。是故梁摄论云。十解以去。得出世净心。又云。十解以上名圣人。不堕二乘地。仁王经云。地前得人空。而不取证等。又起信论得少分见法身。作八相等。皆此义也义苑云。此三贤菩萨。一者超权。二者越小（例如台家以通初地当别初住。别地圆住等）若乃三观澄明。真俗不二。即是超权。故留惑种。偏断所知。即越小圣。故曰不堕等。文中但有越小。义含超权。何以故。达法之异故（此解凿矣）言自在能断者。问。三贤位。留惑润生。有何典据耶。答。梁论。仁王。如今所证。又本业云。地前三贤伏三界无明。而用□业。何以故。当受生时。善为缘子。爱为润业。受未来果。故名恩用。而不断爱用（有引涅槃云。地前三贤。留烦恼障。润业受生者。此文分明也。又基疏云。俱生现起。地前亦能伏。理无疑故。璎珞经说。三贤菩萨。唯伏不断。正与此同）是故下引兹一经二论（梁论第三。第四。及起信论）虽皆证地前亦有增胜。且摄论证异小。仁王证留惑。起信明证入增胜。经论虽尔。其实举一兼余也折薪云。是故下引三文。证四义（检前始教一不堕二乘地故。二为除智障故。然章等言。等取润生摄化。及与得菩提故四）皆同始教。初地已上也问。现捡梁论（第三出世净章云。菩萨有三种。一在凡位。二在圣位。从初发心。迄十信以还。□是凡夫。从十解以上。悉属圣位。第四云。菩萨有二种。谓。凡夫圣人。十信以还。是凡夫。十解以上。是圣人）无文全同。为取意引耶。答。初既出世净章故。义言得出世净心。次则释上论文。意谓。能断烦恼。虽是圣人。留故不断。自在能断。故不堕二乘地也。后仁王经（彼文只云。入生空位。圣人性故。而义言而不取证。如大品云。菩萨从初干慧地。至菩萨地。皆行皆学。而不取证。是也）得人空之语。乍似不该二障。然既获大士圣性。具证二空。能益自他。岂如小圣。故唯识云。二乘唯断一种。名得圣性。菩萨具为二种。名得圣性。何况终教位乎。
    以此菩萨唯怖智障故。修唯识真如等观。伏断彼障。然于烦恼障。非直不怖。不修对治。亦乃故留助成胜行。初地以上。断于智障一分□故。于烦恼障。不复更留。是故二障不分见修。至初地时。正使俱尽义苑云。此障障其菩提。是彼菩萨所求之果。是故畏之。修唯识等者。能治之智也。所言唯识者。谓。观名义自性差别等相。真如观者。当知。唯心无外境界（复古云。唯识观事。真如观理）以斯二观治彼所知。则惑散空明。唯一真际。然于下故留资行。初地下双除二障。不分见修者。地上已去。但除习气故。无可分也。折薪云。修唯识等者。此依占察经说。彼经立二观。一唯心识观。二真如实观。学唯识者。谓。于一切时一切处。随身口意有所作业。当观察知唯是心识。学真如者。思惟心性无生无灭。不住见闻觉知。无一切分别之相。即唯识观事。真如观理。此二不二。止观同时也（今谓。若圆教观。如辅行云。观有二种。一者唯识。谓。一切唯心。二者实相。谓。观真如。唯识历事。真如观理。指要钞云。又实相观。虽观理具。非清净理。乃即事之理也。以依阴等显故。实相观者。即于识心。体其本寂。三十宛然。即空假中。唯识观者。照于起心。变造十界。即空假中。十义书云。须知。事理不二之语。得心之者。随修一观。必含二义。如修理观者。虽云但观理具。须知全修在性。则善修实相观也。修事观者。虽观能造十界之心。须知全性成修。则善修唯识观也。然今就此中。既约终教地前三贤。则不可茍以圆观而作是释。今依本业经。十住修唯识百法观门。十行即修无相空观。十向学相似平等中观。今章等言。等取中观。次第三观。渐伏无明所知障故。是终教义。故要问答引梁摄论云。菩萨寻思此名义假立自性及差别。如此度疑。决了等。说名寻思。因此寻思。观名义等定无所有。名如实智。寻思位地。在□顶两位。若准修时章。在于十信及十解位。如实智位。在于忍心及世第一法。若准修时章。则在十行十回向位。乃至此教在三乘。亦得一乘用。由此观法一切处用。应法界故。准此应思。熟教地前。谓。比观意言无分别境。证真如等。是也。若依始教。唯识九云。□等四法。依四寻思。四如实智。初后位立。四寻思者。寻思名义自性差别假有实无。如实遍知此四离识及识非有。名如实智。基云。此中唯观妄情所执能诠所诠唯意言性。既先加行起四寻思。必有智果故。次辨智果。前四寻思。观计所执四境离识非有。唯观所取无。未观能取。此如实智。忍可前境离识非有。所取空已。复能遍知能取彼识。离识内境。决定非有。能取亦空。了知内识及所变相。互不相离。如幻事等。唯识之相。知如幻已。此依他上。无计所执。便谓二空。依此为门。观彼空理。入圆成实。此在四善根。唯似三性观。未证真故。入地已去。不作寻思观。唯作如实观。已除二取。不须唯观所取假有。七地已前。犹未清净。此体即是无生忍体。然今终教三贤菩萨。怖所知障故。修此二观。伏断彼障故。如彼始教于十地修道位中。唯修永灭所知障道。留烦恼障。助愿受生故。修道位不断烦恼。不修对治。助成胜行。约教可解）言初地以上等者。折薪云。初教既云二障正使初地俱尽。却言断所知一分□者。应与习气分作□细二分。以习气为一分细故也。非同始教。所知障有多分。地地别断。此初地与始教金刚位齐。既二障正使俱尽。不分分别俱生故。见修二位。只由此故。初地正使俱尽也（此据初地顿断之义。若义苑意。是渐断义。如前已引）今依探玄云。若约终教。初地亦舍三界分段。及惑业苦。地上唯断彼所知障。及变易报。其烦恼障。地前渐伏。初地断尽。所知障。地前亦学伏。初地断一分。余在诸地。各断一分。佛地方尽。此如梁论及宝性论等说（第十一云。若依终教。如梁论等。其烦恼种。初地永尽。唯有彼习。其所知障。一分□者。亦初地尽。余分及习。于诸地中。各别正断。言梁论者。彼第九云。先于地前渐除惑障。后登初地渐除智障。又第十一云。菩萨初入真如观。障见道无明即灭。所余无明余在未灭。故十无明。覆十功德。障十正行。今详。论本始教。才涉梁译。义当终教。何以知者。如孔目云。若在直进教。其体即空。名为烦恼。若在终教说。其体即如。名为烦恼。又云。但诸教中。约十地。显断□细分齐者。即属终教摄。若经论中。依十地位。显别无明。不论□细者。皆初教中直进教摄。又依终教。有十门烦恼。义当熟教。分亦得通初教中直进教说。此中思之）。
    故弥勒问经论云。问曰。若声闻人。先断见道所断烦恼。然后渐断修道烦恼。何故菩萨不同声闻。答曰。菩萨之人。无量世来。为诸众生。作利益事。后见真如甘露法界。观彼一切诸众生身。而实不异我所求处。是故菩萨见修道中一切烦恼。能障利益众生行故。即见道中一切俱断。此文为证义苑云。初引小例大。问以不同。二答以证真。观机益物由是烦恼障真。有违同体大悲利益众生故。见道中一切俱断折薪云。问。既言见修道中等者。此文亦许登地是见道。后地是修道。然以此证断一切障可也。何得以此证无见修耶。答。言见修者。由约分别俱生以显。既一切俱为。即无见修别惑。但不约见惑于见道中断等故。言不分见修。非无此位也复古云。问。终教自言正使习气。何以引见修等惑为证耶。答。但二教惑障。名字虽异。而惑体是同。故得为证（今谓。不然。两教惑障。名义虽同。而惑体是异。谓。即空即如。是故为证。意别。审焉）孔目使行稠林云。如是等文。□属初教摄。今释终教。何以引此。下文云。义当熟教。分亦得通初教中直进教说。
    其末那烦恼。亦初地断业。后除残习故。无性摄论云。转染末那。得平等性智。初现观时。先已证得。修道位中。转复清净。解云。转净者。除习气也。以正使先断故。后但云转净。更不云断也义苑云。初地断□者。使种也。后除殊习者。地上已去。但断余殊习气也（故无性下）意显初现观时。已断七识使种。自后但除殊习。故有转言也今详。前法相始教中。若约护法。末那通我法执。烦恼七地来起。所知八地后起。种金刚断。皆修道断。若安慧义。四惑恒相应故。唯有人执。无起法执（佛地无性二论为证）初地既灭。即见道断。是俱生我。非修道断。（孔目云。俱生修道断者。是害位语非言实断）□如前辨。然今明终教。全顺安慧。断位齐边。名义虽同。其体（即空即如）是异（安慧说无第七识体。孔目云。摄论教兴。在其熟教。所以知者。如下论智差别文。举十二甚深。显甚深义不共声闻。当知。教高非是初教。约对治道。辨断之位分者。一那识。于无漏道。即说无有识。何以故。于无我理。成其妨故。若说灭时。初见道位。即灭末那。何以故。障见无我理故。故无性摄论云。转染污末那故。得平等性智。初现观时。先已证得。于修道位。转复清净。转清净者。即灭习气人。言在修道中灭俱生我。末那俱生。□无明心烦恼修道断者。此义不然。今章据此。是熟教义）摄论实尔。倘如使行稠林。引无性论竟。云如是等文。属初教者。以原彼论正是始教。有初现观及修道位之言。实乃寄位之语。今依共许论。姑望初地实断之位。与为熟教皆转用也。
    若言此是入真见道时。暂伏不起。非正断者。即不得言转复清净。以总未断。何名转净义苑云。牒难返质。断义极成也若依终教。返质成立。若约初教。未极成故。护法立末那通法执诤中。总别十难。征斥安慧。教理证成。如唯识明。是故今章次文。约教会违。其理照然。
    若依始教。容如彼说。是故当知。此教地上但除习气故。宝性论云。不净者。一切凡夫有烦恼障故。有垢者。以诸声闻辟支佛等有智障故。有点者。以诸菩萨摩诃萨等。依彼二种习气障故。解云。论释地上名摩诃萨。故知。但有习气障也义苑云。约权纵难。何以故。权教七识。佛地方断故（此约种习。若现行者。七地已来。犹得现起。八地以去。方永不行）约实夺破。不容初地更说暂伏。决知。是断后除残习耳。论明三类。皆先标过。次约人指惑。第三一类证成上文地上习气也。位弥高。惑弥薄。故云地上名摩诃萨。故知。但有习气障也复古云。实性论（彼第二卷。牒如来庄严智慧光明入一切佛境界经而释之文也）不净者。以诸凡夫有惑障故。有垢者。以诸声闻辟支佛等有智障故（问。论上文云。邪见疑所摄。烦恼见道远离。又云。此得灭谛。如来法身。因于见道修道及无分别。若尔彼论应是始教。答。且顺权小。随转门义。其实不然。何以知者。彼下文云。阿罗汉虽尽有漏。而不断一切烦恼习气。及与今所证菩萨二障习气。岂不种断无间生习气。及与今所证菩萨二障习气。岂不种断无间生习气耶。繇是方知。是终教义）有点者。以诸菩萨依二障习气故。点者污也。今章云点者。恐刀笔之误也折薪云。言论释者。此非宝性自释。有云。即智论中说也（检智度论。第四十五正有文而非今所指）此中以无间道是正断惑时。从此正使种子断已。方有习气也有云。宝性论无有此释。恐应日照相传。或有异本欤。或云。文在璎珞（本业经云。其正观者。初地已上有三观心。从假入空。乃至得入中道第一义谛观。双照二谛。心灭。进入初地法流水中。名摩诃萨）论字应作经好。此等诸解。未得章旨。今解。意谓。宝性论释。彼经文。即以地上名摩诃萨。何以知者。据智论等皆指地上。则宝性例然。验知。论释云。诸菩萨者。即谓地上摩诃萨。乃假藉法。皆义准量也。
    此中习气。从断正使种子。无间方有习气。何以故。未断以前。无微薄故。种断无间。方有微薄。故论说名无间生习气复古云。地前断彼使种□重（此解不然。初地断□。何云地前）地上方除习气（更引孔目习气稠林云。习气有三种。一名言熏习等。乃至。三烦恼业果报熏习等）此等熏习。皆通染净及无记（今谓。孔目但举种现习气故。彼次文云。大分有二。一种子熏习。二上心熏习。然此中既约种断无间生习气解。故知不尔）今详。瑜伽五十八说（折薪云。故论下未详何论者。逸于稽欤）略有二种□重。一漏。二有漏（伦云。举二□重。明三无学人有断不断。景云。一漏□重。即见修惑种。二有漏□重。即是习气）漏者。阿罗汉等。修道所断烦恼断时。皆悉永离（此通现种。述记云。习气者。是现气分。熏习所成。故名习气。又云。习气者。种子也）此谓有随眠者有识身中不安稳性无堪能性（伦云。凡夫学人。名有随眠者有识身中。所有见修惑种。罗汉已断。演秘云漏如毒药令身不安。无所堪任。从喻为称）有漏者。随眠断时。从漏所生。漏所熏发。本所得性。不安稳性。若依附性。与彼相似无堪能性。皆得微薄（伦云。由随眠故。习气增长。由断随眠。习气微薄。今章正与此同。然孔目云。小乘即实。初教即空。终教即如。思之）又此有漏□重。名烦恼习。阿罗汉独觉。所未能断。唯有如来能究竟断。是故说彼名永断习气不共佛法（文殊问经上卷。有习气品二十四种。彼经颂云。阿罗汉习气。以有过患故。唯佛独能度。为众生归依。伦云。明此习气二乘不断。唯如来断。泰云。从漏所生者。新起。漏所熏发者。无始法尔。谓。此若有烦恼者。身中善无记等法。为漏和杂。不调柔故。名习气。罗汉有此善等在。虽得微薄。法体仍存。诸漏永断。名断习气。此漏□重气分。在身与善法中。和杂不一异。如毒在身中有气分。此不一异。随眠断时。此得渐薄。佛圆镜智生故。言永断习气。更如基疏）又瑜伽云。自识中所有漏种子。若烦恼品所摄。名□重。亦名随眠。若异熟品。及余无记品所摄。唯名□重。不名随眠。若信等善法所摄种子。不名□重。不名随眠（伦云。□重有三义。一损恼义。唯染污法。二无堪任义。亦通无记。三性有漏义。通有漏善。善法种子。无前二义故。不名□重。据第三义。亦名□重。又义灯云。诸文不同。略有五种。一二障子名□重。二二障所引生所余习气无堪任性。名为□重。三二障现行。名为□重。四诸有漏种。总中□重。五一切有漏种。及现行名为□重。各引典据。此章乃约余残）又论（四十八）云。谓。于极喜住中。恶趣烦恼□重永断。上中烦恼。皆不现行。于无功用住中。障无生忍。烦恼□重永断。一切不现行。于上满住中。习气随眠障碍永断。入如来住（伦云。初地灭恶趣者。多是分别。从多为论。又伏修惑上中二品。全不现行。于第八地中。断修惑上中二品。伏其下品。总不现行。金刚顿断修惑种子。第八地断者。但断惑种体上有不调柔性。亦名断□重。非断种体。其初地中。断见惑□重。□断□重所依见惑种子。总名□重。第八地唯断□重。未除修惑种。以修惑种。于十地中。所受报身。分段变易所有功能。助业牵生故。留不断。泰云。旧来诸师。殊气名为习气。今则不尔。烦恼种子。亦名习气。亦名随眠）所知障品□重。亦有三种。一者在皮。二者在肤。三者在实。在皮极喜住断。在肤无功用断。在实如来住尽。如上皆为始教。今约熟教。可准知之。
    问。云何地上烦恼使尽。而得不堕二乘地耶。答。智力胜故。智障正使。亦已除故。如始教小乘顿出离人。断欲界惑六品尽时。上界六品同尽故。犹尚不得彼一来果。况此菩萨道力殊胜。又说已断智障使故。若地前及始教。容有彼失。此中无也义苑云。初问。二答。问约惑尽类小（复古云。始教留惑故不堕。今终教。烦恼种尽。何不堕耶）答据二障双除（复古云。今实教出二所以故不堕也）如始下举小圣之顿超（超中二果）况萨埵之殊胜（复古云。今举三中小乘为例。折玄云。大乘中二乘有顿出离。小乘则无）言犹尚不得彼一来果者。谓。直登无学故。不证一来也（复古云。见道断分别八十八使。进断俱生六品修惑。犹不证二果。此中菩萨。双断二障故。不堕二乘地也）折薪云。正答有二义。一智胜故不堕。二智障亦断故。不堕如始下。例显上二义。先引能例。况此下况出所例二义。
    又此教中正断惑时。智起惑灭。非初非中后。前中后取故。云何灭。如虚空本来清净。如是灭。广如十地论说折薪云。言非初非中后者。此句正是经文（十地论经之偈文也。晋经云无中亦无后。唐经与论经同）此约无性义故。得三时俱非。言前中后取故者。此句是论文也（论云。此智尽漏。为初智断。为中。为后。非初智断。亦非中后。偈言非初非中后故。云何断。如灯焰非唯初中后。前中后取故。如是解脱）约缘起义故。得三时总取。此约经论反覆相成探玄第十曰。谓。于三时皆无断义。方为断也。释此文有二门。一约相翻门。二约相续门。初中谓。无间道智。正断惑时。为智先起。惑后灭耶。为惑先灭。智后生耶。为同时耶。此三时惑智各有两失。故不成断（谓。智有自在无漏过。不能灭过。烦恼有自灭过。不障圣道过）如灯破闇三时不破。此亦如是。故云非初非中后也。问。唯识中圣道现前。惑种必灭。如秤两头低昂时等。即是同时。如何俱非。答。□说可尔。细克实难。何者。智自生时。惑自灭时。不相由故。何成对治。如东家男生。西家女死。虽亦同时。然无相由。不成对治。问。若尔云何断。答。即此三时求断不得。方成断义。此即不断断也（楞伽玄云。不见惑性真。是迷不成断。若见惑性真。惑无不成断。是故由智照非照。由惑断非断。方秘为智断。若不尔者。见有惑可断。是惑而非若见惑性空。是智而非惑。是则见有惑之智。此智亦须断。诸惑之性空。此惑不须断。经云。若人欲成佛。勿坏于贪欲。又云。烦恼即菩提等。此□就智见惑性相尽无断。方为实断也）前中后取故者。谓。于前中后三时之中。取彼非初中后。非异三时取彼非三也。如于色等处。取彼真空。非异色等别取断空。此亦如是。故不失断义。二约相续门者。论云。如灯焰非唯初中后。前中后取故。此则唯初唯中等不可。前中后相续取。可有断义。问。既三时单取。各不成断。纵此和合。岂成断耶。今释。此言前中后取者。是简滥之言。此于初上取非初。中上取非中。后亦尔。不同无智故。非恶取空。乃至初教初念亦断。中后亦然。若依终教。如缘起性三时俱不能断。即由不作缘起方成。故不无断也义苑云。云何下征。喻惑空。如太虚之本净也。折薪云。云何灭者。释意云。既云三时俱非。又云三时俱取。毕竟如何灭耶。如虚空下但了诸惑本净。犹如虚空。即寂灭矣（宝性论云。此见自性清净法身。略说有二种法。何等为二。一者。见性本来自性清净。二者见诸烦恼本来寂灭）复古云。云何断。约罪性空故。本净故。谓。此实教断惑。必性相双明也。
    又此教中烦恼等法。皆是真如随缘所作。是故不异真如。是烦恼义。如起信论说。又经云。一切法即如也等。烦恼准此。是故当知。与前诸教施设不同。宜可准知义苑云。迷真妄念生。则真随妄转。是故烦恼等法。皆是真如随缘。如起信说者。彼文盛谈熏习随缘之义也（折薪云。前教但显即空。今显即如。故云不异真如是烦恼义也。起信论云。无明之相。不离觉性。非可坏。非不可坏）又经云等者（晋经十四云。一切法皆如。诸佛境亦然。乃至无一法如中有生灭。唐经云。一切法即如如等。仁王经云。一切法亦如也）即光明净名等经。故光明云。唯如如独存。净中云。凡夫如。草木如。至于弥勒亦如也。法既皆如（彼菩萨品弥勒章云。一切众皆如也。一切法亦如也。亦如孔目业稠林引）烦恼亦尔。故烦恼即菩提。结业即解脱。是故下结拣权实。以语学者。
    第二明寄惑显位者。谓。诸圣教说。略有十八门义苑云。此章大意。但是寄惑之□细。显位之浅深。偏收经论差别之谈。与前约人实断之全异也。学者须知。不可强执翻成矛盾。此义他宗未之有也（折薪云。此中不同前科当教。实有所断。故云寄也）复古云。寄惑显位。即孔目约位显烦恼。以诸教具明□细惑品。略列十八。广如使行稠林说（如前已辨）。
    一寄灭二障。以显二位。谓。分惑智二障。显比证二位。故梁摄论云。地前渐除烦恼障。地上渐除智障。又云。十解以上。得出世净心。又云。地前虽得人无我。以法无我未净故。人无我亦不清净。又云。其人我执。有十解中已除。今唯灭法我执。又仁王经云。习种以上。入生空位。得圣人性故。本业经。起信论。亦同此说义苑云。初标章。谓。分下显义。故梁下据文。此门之意。但寄断烦恼障。显地前为比观。断智障显地上证观折薪云。或二障双伏双断。即是实为。既以烦恼地前除。所知地上断故。云寄也。所引经论证诚。皆可以意得（初梁摄论第十云。清净位者。先于地前。渐余惑障。后登初地。渐除智障。次第十六云。法无我是本。人无我是末。若得法无我。必先得人无我。虽复先得。犹未清净。以根本未除故。证法无我。方得清净。又第三卷云。十解以上。得出世净心。又第十六云。虽得人无我等。如向已引。又第八卷云。此人我执。前十解中已灭除故。唯法我未除。故显入唯识方便。又仁王云。其法师者。是习种性菩萨。是定人者。入生空位圣人性故。本业经云。时诸大众中。有百千天子。闻是法门。发初住心。舍凡夫法。修行伏忍。得入初住明观法门。又云。入初住位。住是住中。发大愿已。过外一切凡夫。行十信者。令复修行无量功德。三空观成就。即除我人主者。众生。渐舍诸见。三界系缚无明渐破。伏断一切业习。引意可知。起信论中。亦可思准）复古云。若实教中断惑。必性相双明。今以地前比智除惑障。地上证智除智障。则知。寄显非实断也。所引经论。证成信位前得世间心。三贤得出世间心。地上得出出世心。仁王习种性。三贤位得人无我。性种性。地上得法无我故。
    二寄皮等三惑。显三僧祇。故梁摄论云。初僧祇断皮烦恼。第二僧祇断肉。第三僧祇断心义苑云。谓。初僧祇。从三贤至初地。□故如皮。二僧祇。从二地至八地。细故如肉。三僧祇。从八地至地尽。至细故如心。皆言烦恼者。约通相喧动故也（此解随位浅深。断有□细。如皮肉等。非约惑体寄显）折薪云。论第十三具云。约除皮肉心三烦恼故。立三阿僧祇劫。第一劫阿僧祇。菩萨心未明利。方便未成。正勤犹劣。是故实经一大劫阿僧祇时。方度愿行地。此位功行。与时相符（即十信三贤也）第二大劫阿僧祇。若以功行约时。应经九阿僧祇。由菩萨心用明利。方便已成。正勤又胜。经时虽少。得功行多。功超八劫。止经第二一大阿僧祇劫。第三一大劫阿僧祇。若以功行约时。应经二十一大劫阿僧祇。由菩萨智慧方便正勤最胜。经时虽少。功行弥多。劫超二十大劫。止经第三大劫阿僧祇释曰。此今三十三僧祇为三大劫。谓。地前一劫。初地至三地。一劫。四地至佛地。一劫。于此三劫除皮等烦恼也论（集成指钞。并引。第十一卷修时章。今检。文在第四）曰。谓。名言熏习种子。先以音声目一切法为言。后不发言。直以心缘先音声为名。此名以分别为性。若以此名分别内法。或增或减。坏正理。立非理。名肉烦恼。或以此名分别外尘。起欲嗔等。名皮烦恼。若以此名分别一切世出世法差别。离前二分别。名心烦恼（孔目使行稠林云。又依终教有三障。谓。皮肉心三障。亦名皮肤骨。又云。有五住地惑。谓。见一处是肉烦恼。欲爱等三是皮烦恼。无明住地是心烦恼）集成云。彼论云。分别外器世烦恼为皮。分别内有情烦恼为肉。分别世出世境烦恼为心。俨师云。于末那识。无心烦恼。上依海东记引。此中第二僧祇当第二三地。第三僧祇当四地至十地。此前更有一义如常所配。并在第十一卷（今现第四）修时章。
    第一大劫（十信三贤断皮。超第二至九八劫）第二（第十劫）大劫（初地至三地断肉。超第十一至三十二二十一劫）第三（第三十三）大劫（四地至十地。断心烦恼）。
    三以此三惑。寄显地地三心不同。如梁摄论三十三僧祇中说。地地之中入心除皮。住心除肉。出心断心等义苑云。每地三心。难见优劣。故寄此三烦恼以显之。如梁摄下据文。言三十三僧祇者。后开等觉。共十一地每地三心故。成三十三也。复古云。地前方便。自有三僧祇。十地有三十僧祇（准本业经云。是三十心入一乘。乃至三阿僧祇劫行伏道忍方始满足。又最胜王经云。菩萨苾刍。更发大心。胜进回向。佛为授记。过三十阿僧祇劫。当得作佛。即是地前三祇。地上三十僧祇。明知。三贤十地。有三十三僧祇）今详。梁论云。云何三十三阿僧祇。方便地中有三阿僧祇。一信行阿僧祇。二精进行阿僧祇。三趣向阿僧祇。于十地中。地地各三阿僧祇。谓。入住出释曰。为除皮烦恼障。入初地。为除肉烦恼障。住初地。为除心烦恼障。出初地。何以故。地地菩萨烦恼有三品。上品中皮。中品名肉。下品名心。上品者。下品道所破。中品者。中品道所破。下品者。上品道所破。乃至第十地其义亦然。约此三品故。各立阿僧祇。是故异部执有三十三阿僧祇（又云。有诸大剩现。欲显行有下中上。欲显为得未得方便。欲显已得不失方便。欲显已得不失增上方便。为显入住出三自在故。分阿僧祇为三十三）准此。始教及终教定三僧祇。是当教义。然彼七僧祇三十三僧祇。应知。是寄显也（然隋唐摄论。无有此说。故相宗斥云。译家应私添之。今恐梵筴具阙。不可偏嫌。故亦不爽）问。皮肉心三。二障属何耶（瑜伽三十八。及七十二。说所知障品亦有三□重）答。可通二障。故义灯会云。又三十八。于所知障。立皮肤肉三□重名。于烦恼障。但标总名。理实。皮肉心等三名俱通二障。故瑜伽七十三。总别互显。第一□重。总含二障。不别说是烦恼所知。第二局烦恼。第三局所知。思之。
    四以二障□细。寄显三位。如地持云。二障三处过。谓。地前地上及佛地折薪云。烦恼所知。各有□细。二障□惑地前起。正障地上故。入地时断。二障细惑。复有二。一唯细惑。七地已还起。正障八地已上故。入八地时断。二障极细惑。佛地已还起。正障佛地故。入佛地时断。今正寄此以显三位也（成唯识十云。虽诸位中皆断□重。而三位显。是故偏说。基疏云。三劫分齐。成满位故。无漏观心。初起无间圆满别故。现起二障。多分少分全分无故。一切烦恼。分别俱生永害不行毕竟离故。无生法忍。少净多净极净别故。初舍异生分段变易有差别故。无漏心未得有相无相满故。准此。瑜伽四十八。及七十三。解深密经第四。皆说三住断。地持云二障三处过。正是始教三住实断。今约终教而言。是故属寄显耳）言地持论者。准开元录（僧智升录）云。菩萨地持经（十或八卷）亦名菩萨戒经。又名菩萨地持经。亦名菩萨地持论。今此录中编之为律。存其经名。除其论录。目录中。此本经既有多名。前后差互。凡六处重上。错之甚也（大乘经中一处上。大乘律中二处上。大乘论中一处上。门本录中二处上）评曰。今言地持论。即旧所上。存之名也。自开元升师录。后藏本但名经。然在大乘律中。即地持经也。彼第七末云。如是十二住菩萨。三阿僧祇大劫。烦恼障分染污。及智障分染污断。彼三住。烦恼障分染污断。欢喜住。恶趣烦恼分断。上中烦恼。一切不行无开足安住。无生法忍。清净相续。烦恼染污（下品出过）一切不行。最上菩萨住。烦恼习气便断（一切出过）入如来住。智障分染污有三种。一者皮。二者肤。三者骨。欢喜住断皮障（净影章云。□品无是。障彼菩萨□品法身。如似世人皮中之患。故曰皮障）无开发住断肤障（中品无明。障彼菩萨中品法身。如似世人肤中之患。故名肤障）如来住断骨障（微细无明障彼菩萨微细法身。如似世人骨中之病。故曰骨障）一切障清净。于此三住。智障断。余住随其次第。真实众具。然清凉又云。地持即瑜伽同本异译。故瑜伽四十八中。全有此文。以此证成。经即是论。亦以瑜伽名师地论故也（瑜伽伦记云。三藏云。勘善戒经□是地持。更无差别。翻译之人。不解方音。翻为经也。应知。地持善戒。及与瑜伽菩萨地。俱同本别译）。
    五以染心□细。寄于三位。以显三身。如金光明经说。依诸伏道。起事心心尽。得显化身。依法断道。依根本心尽。得显应身。依胜拔道。根本心尽。得显法身。有人解云。伏道是地前。起事心是第六识。法断是地上。依根本心是末那。以依缘赖耶本心故。胜拔是金刚位。根本心是赖耶折薪云。如金光明经说者。此即合部金光明经三身分别品也（又云。准开元释教录。金光明经。四卷。十八品。昙无谶译。又七卷。真谛译。四品。又更广寿量大辩才陀罗尼经。五卷。耶舍崛多译此二品。隋兴善寺宝贵。取前三本及阇那崛多译。录至属累二品。总二十四品。合成八卷。前之三译。□合入中。一无增减。其八卷成者。留入藏。上之三本。既重故。略释曰。今藏中唯有合本□最胜二经。余谶法本等。皆不入藏。以略者也。今谓。净影慈恩。□依七卷本）经具言。诸凡夫人。未能拔除于三心故。远离三身。不能至故。何者为二。一者起事心。二者依根本心。三者根本心。依诸伏道。起事心尽（净影义章云。谓。四住所起烦恼。此惑□强。能起业事。名起事心。障佛化身。菩萨修习伏结之道。伏除此心故。得化身。慈恩法苑云。此说见修一切烦恼诸相应心。名起事心。发生诸业及诸果故。名起事心。生死本故。障随类身。修道伏除烦恼。折伏故。说依诸伏道起事心尽起。事心灭故。得显随类化身）依法断道依根本心尽（远云。谓。四住依无明起。名依根本心。障佛应身。菩萨修习断结之道。断除此心故。得应身。基云。善不善业相应心。名依根本心。业是趣生所依本故。若修圣道。便断诸业故。说依诸断道。依根本尽。依根本心灭故。得显现佛应身）依胜拔道。根本心尽（远云。谓。无明地与彼四住烦恼为本故。名本心。障佛真身。菩萨修习胜拔之道。灭此本心故。得佛真身。基云。三有苦果相应心。名根本心。生死根本自体性故。无漏道圆。二空智满。有漏根本苦果方灭故。说依胜拔道。根本心尽。根本心灭故。得至如如如如智法身。彼经意说。烦恼炽盛。不悔灭者。不见五趣随类化身。若悔灭者。得见化身。虽悔烦恼。业炽盛者。不见应身。息恶业者。见佛应身。二死苦果。未分全于灭除者。不见法身。若分全随应得见佛之法身。由分或全能成二智证二理故）起事心尽故。得显化身。依根本心灭故。得显应身（义苑云。今言应者。即是报故。应字平呼。故真谛名报身为应身。与法身相应故。或但去呼。以应十地故。今谓。不尔。案。义章十八云。又如七卷金光明中。亦分三种。化身应身及与真身。法报两佛。名为真身。为化众生。示现佛形。名为应身。示现种种六道之形。说为化身）根本心灭故。得至法身（远云。此是治障不同故。立三身）是故一切如来。具足三身言有人解等者。最胜王疏依真谛三藏释云。一起事心。是六识皮。二依根本心。是第七肉（显识论云。依缘此识。有第二执识。又唯识云。依彼转缘彼）三根本心。是阿梨耶识（起信义记云。此言诸伏道者。谓。三贤位。起事心灭者。即此论舍□分别执着相。是异相灭也。法断道者。在法身位。依根本心灭者。犹此论中舍□念相。即是住相灭也。胜拔道者。金刚喻定。根本心尽者。犹此论中离微细念。是生相尽也）依诸伏道。谓。在地前三十心位。仁王名伏忍故。在四善根。分别二障。能伏不行。名依伏道。依法断道。谓。修圣道。次便断诸业。所以初地离恶趣杂染愚。二地离误犯愚。或通在十地断所知障。名法断道。依法空观。方能断故。依最胜道者。正舍名断。在解脱道。若将舍名断。在金刚定（由断苦果。一切习气永舍。能显法身）。
    六寄于三障。直显三身。故彼经云。烦恼障清净。能现应身。业障清净。能现化身。智障清净。能现法身义苑云。烦恼障菩提故。清净而显应身（此约报解）结业障解脱故。清净而显化身。智障隐法身故。清净而能显现复古云。彼经即前金光明经云。是法身者。烦恼清净故能现。应身者。业障清净故能现。化身者。智障清净故。譬如依空出电。依电出光（今谓。未看法苑。故合引文。失于章旨）等。与章不同问。准常途说。应言烦恼障（障于涅槃）清净。现于法身（章曰应身。而与经别）智障（能碍菩提）清净。现于应身（经说化身。章言法身）今章。何故经与斯章。互有差殊耶。答。圣教施设。不必一概。故唯识云。既所知障亦障涅槃。如何但说是菩提障。说烦恼障但障涅槃岂彼不能为菩提障。应知。圣教依胜用说。理实俱能通障二果。此中准知。各据一偏。然核章主说。全同法苑。故彼章具举金光明说云。即彼经中有七复次。说三所由其三者。一切凡夫。为三相故。有缚障等（今章却同次后举之）四者。凡夫未能拔除三心。远离三身等（还如此章次前已明）六者。烦恼障净故。能现应身。业障净故。能现化身。智障净故。能现法身（此章正与彼说全同。可见）七者。譬如依空出电。依电出光。如是依于法身故。出应身。依于应身故。出化身。是故性极清净。摄受法身。智慧清净。摄受应身。三昧清净。摄受化身（复古以彼六七连合双引。折薪。集成。并引经文。皆是误也。有人妄作会释。大失章旨也）。
    七以迷三无性所起烦恼。寄显三身。故彼经云。一切凡夫。为三相故。有缚有障。远离三身。不至三身。何者为三。一者思惟分别相。二者依他起相。三者成就相。如是三上。不能解故。不能灭故。不能净故。是故不得至三身。如是三相。能解。能灭。能净。是故诸佛至三身。解云。能解者。是所执性。但应知解故。能灭者。染分依他性。应断灭故。能净者。在缠真如。修令净故（三无性字。唐印本作三性。宋本同此）唯识颂曰。即依此三性。立彼三无性。法苑章云。一思惟分别相（最胜王经。作遍计所执相）谓。遍计所执二法二我相。当情现故。远离化身。二依他起相。能取所取杂相现。远离应身。三成就相（圆成实相）于真理智。未泯相故。远离法身等。胜庄疏云。第二显德。谓。于遍计所执自性。通达无相。悟入空性。除贵所执。至于化身。又复由此通达空性。即能永断杂染依他。至于应身（折薪云。若净分依他。亦圆成实。即是报身功德。以不断常故。此不应灭。若染分依他。一切染法。为过患故。须灭也）净无上觉。由此永断客尘烦恼。圆成实性。乃显性清净。得至法身。是故诸佛具足三身（大云沼公最胜王疏。亦与此同）以上相宗。当始教义（又净影云。一分别相。谓。烦恼妄分别心。障佛真身。断除彼故。得佛真身。二依他起相。谓。诸业依烦恼起。以此罪业障佛如来相好之果。断除彼故。得佛应身。三成就相。谓。依前业成就苦报。以此苦报定碍之形。障佛如来无障碍化。断除彼故。得佛化身。治障有异）今章主解云等者。约性宗解。可知。
    八寄四障以显四位。此有二义。一约正使。寄显地前四位四行四因四报。何者。谓。以阐提不信障使灭已。翻显十信之位。成信乐大乘行。为净德因。及铁轮王报。二以外道我执障。寄以翻。显十解位成般若行。为我德因。铜轮王报。三声闻畏苦障。寄显十行位成破虚空器三昧行。为乐德因。银轮五报。四独觉舍大悲障。寄显十回向位成大悲行。为常德因。金轮王报。复古云。此有二义者。谓。正使习气地前地上二义不同故。义苑云。此约使种四障。寄显十信三贤四位四行四因四报之异。皆灭障显位。依位成行。依行为因。依因感报。谓。障之与位。敌体相翻。行之与因。因之与德。至顺善成。唯四报轮王。寄显摄化之优劣耳佛性论云。复次如来四德波罗蜜。是应次第渐深。应知。逆说翻后为前。谓。净我乐常。由一阐提憎背大乘。为翻彼乐住生死不净故。修习菩萨信乐大乘法。得净波罗蜜。是其果应知。诸外道等。于五取阴中。执见有我。为翻其我执虚妄故。修习般若波罗蜜。至得最胜无我。即我波罗蜜。是其果应知。由诸声闻人。怖畏生死苦。乐住生死苦灭静中。为翻此乐意故。修习破虚空三昧。一切相世出世法乐波罗蜜。是其果应知。由独觉圣人者。不观众生利益等事。但乐独处静住。为翻此意故。修习菩萨大悲利益众生事。穷于生死。常波罗蜜是其果应知折薪云。若四障四位四行四因文。出无上依经。若四报文。出仁王经。无上依经云。不著有无。修行平等。唯除此人。余有四人。一者阐提。二者外道。三者声闻。四者缘觉。有四惑障。不能证得如来法身无上菩提。何者为四。弃舍大乘。是阐提障。为除此障。我说菩萨修行信乐大乘真法（即除阐提不信障。成信乐大乘行也）于一切处。谬执我见。是外道障。为障此障。我说菩萨修行般若波罗蜜法（即除外道我执障。成般若行也）于生死中。厌畏疲极。是声闻障。为除此障。我说菩萨修行破虚空器三昧（此定名者。以破二执故。立此称。一者。声闻。为。坚执实有生死妄苦。深计涅槃常寂乐处。犹如虚空作物所依。顽空为器。此定能破彼执故。实性论云。乐有之人。执断无处有乐净等故。菩萨破虚空三昧。能除彼执。二者。始涉大乘人。闻说如来法身。毕竟寂寞。犹如虚空。以不知为破着故。谓虚空是如来性。如宝性论云道前三种空乱意菩萨者。是也。亦以此定能破彼执。是故为名。今乃十行菩萨。入斯三昧。不即有无。不离有无。行相可知。然佛性论云破空三昧者。从初地以上。能得此三昧。则破虚空等执。虽未能得。何妨地前数修）门（除声闻畏苦障。成破虚空三昧行也）背利益他事。是缘觉障。为除此障。我说修行菩萨大悲（即除缘觉舍大悲障。成大悲行也）是四种人。有四种惑。为除此惑。说四圣道（即是翻显四位。谓。信住行向也）因此胜道。治四颠倒。能证如来无上最妙法身四德波罗蜜果（佛性论说。有四种因。能除四障。得如来性义。应知。四因者。一信乐大乘。二无分别般若。三破虚空三昧。四菩萨大悲。四障者。一憎背大乘。二身见计执。三怖畏生死。四不乐观利益他事。初障阐提。二障外道。三障声闻。四障独觉。由此四惑。能令四人不能得见自性清净法身。又云。为灭此四障故。以信乐等四种为因。令诸菩萨修习此因得至无上法身清净波罗蜜。是名佛性清净因。又净影章云。如宝性论说。一阐提谤法。障佛真净。对治彼故。说佛真净。二外道着我。障佛真我。对除彼故。说佛真我。三声闻畏苦。障佛真乐。四辟支舍心。舍诸众生。疾求寂灭。障佛真常。对除彼故。说佛真常。法苑唯识章云。宝性论中。或说四障。一阐提不信障。二外道着我障。三声闻畏苦障。四缘觉舍心障。十信第六心伏初障。信不退故。十住第四住。伏第二障分别我见□不生故。此二种子。入初地断。第三所知障。五地断。乐于下乘涅槃之障。五地断故。缘觉舍心所知障。七地方断。六地犹观十二缘故。或初二烦恼种。见道断。后二烦恼种。金刚方断。今问。无上依经。既除四惑。能证四德。则皆应地上行相。如何此章言显地前四位耶。答。彼文所谓为除此惑。说四圣道。机高教深故。因此胜道。治四倒等。岂不地前方便因道。但梁摄论第十一说地上四位。具明四习四定四德四报。及佛性论通辨地前圣凡二位。不得四德。十地诸位。虽得果相。由四障故。未得极果四德。金刚后心。方乃得之。由此彼说地上四位。然佛性论皆明地前修四种行。彼文云。地前有如是信乐等四德。为清净佛性因。为对治四倒。无上依经。准论亦尔。亦梁摄论三说。信乐大乘。是大净种子。般若是大我种子。虚空器是大乐种子。大悲是大常种子。常乐我净。是法身四德。验此。既言种子。应知地前性习种姓。无有违也）仁王经云。十善菩萨发十心。长别三界苦轮海中。下品善粟散王。上品善铁轮王习种铜轮二天下银轮三天性种性道种坚德转轮王七宝金轮四天下以二经对文。于义可见复古云。别释四障等。清凉（问明品钞）云。梁摄论（彼云然贤首意始教别开信位如梁论云如须陀洹见道前四位谓□顶忍世第一菩萨道前四位亦尔谓十信十住十行十回向）佛性论。皆云地前修四种行。谓。十信修信乐大乘行。十解修般若行。十行修三昧行。十回向修大悲行。如其次第。即是四位故。又为除四类障正使故。即此四位。谓。初除阐朱不信障四除独觉舍大悲障。又信成净德因种。解成我德因种。行成乐德因种。回向成常德因种。又仁王经寄四轮王。谓。铁铜银金。以上教义故知。十信亦成位也。若终教。十信但是十住方便。自无别位（已上演义）前九门约终教。者。就多分说今谓。此恐不然。今由正约终教故。以信亦成位。为寄显耳。念之。
    又翻前四障。所得四行。即为佛子四义。翻初障。成信乐大乘种子为因。即如父也。二般若为缘。即如母也。三破虚空定。离小乘执。令法身坚固如胎也。四大悲益生。如乳母。具此四缘故。得从地前生在初地以上诸佛家故。名佛子也折薪云。佛子四义。文出宝性论（在第三卷。佛性论同）论云。佛子有于四义。一因。二缘。三依止。四成就。初言因有二。一佛性。二信乐。此两法。佛性是无为。信乐是有为。信乐约性得。佛性为了因。能显了正因性故。信乐约加行。为生因能生起众生故。二缘者。谓。般若波罗蜜。能生菩萨身。是无为功德家缘故。三依止者。破虚空定等。乐有之人。执断无处有乐净等故。菩萨修破虚空三昧。能除彼执。由此定力。是故菩萨法身坚固。则不羸弱。四成就者。菩萨大悲利益他事无尽故。由真如不尽。众生无数故。利益事亦复无尽。是佛性为应得家因故。一因如父。身分。二缘如母。三依止如胞胎。四成就如乳母。故诸菩萨。由此四义。名为佛子（义苑云。言种子如父者。传体相续故。般若如母者。交构资成故。初地已上诸佛家故者。绍隆佛种。是其真子。非同小外之子也）。
    又此四种和合。如轮能运能转。至解脱处。如圣王轮备有四事。谓。毂辋辐轴。如其次第。四义应知折薪云。宝性论（佛性论同）云。未能亲事善知识等乃至四种圣轮。亦未相应。言四轮者。一住如法国土。二依善知识。三调伏自身。四宿植善根（引文太略。论云。总此四义。譬之为轮。四若少一。轮则不成。解脱之名。无由得立。由此四法和合故。能得解脱道者。如轮能运能转。至解脱时。无复此能）如圣王轮备有四物。所谓毂辋辐轴。若无此四。轮则不成。以是义故。若未与四轮相应者。是时厌离生死观。及涅槃功德观。并不得成。释曰。此文四义。合住如法国土等四义。恐以义配信乐大乘行等。亦恐别有出处。未敢指定义苑云。又此四种和合者。谓。四行相应故。悲智双运。能转生死。而至菩提。故云如车轮能运等。如圣王轮下。将车之四事。以配四行。可以意会。亦共成运动之义也。思之。
    第二以四障习。寄显地上四位四定四德四报一初二三地。灭阐提不信习。即显此一位相同世间。又得大乘光明三昧。成于净德。除因缘生死变易报。二四五六地。灭外道我执习。显此一位相同二乘。得信福德王三昧。成于我德。除方便生死。三七八九地。灭声闻畏苦习。显此一位相同大乘。得贤护三昧。成于乐德。除有有生死。四十地至佛地已还。灭独觉舍大悲习。显此一位因圆果满。得首楞严三昧。成于常德。除无有生死。四德圆故。生死永尽故。云无有也折薪云。此中所配四习四位四定四德四报。全依摄论。言二三地等者。梁论第十一（现本十四）正明四定四报等。都不言是何地等（相宗义灯斥云。念念有四。不同古人方便生死。在初三地。因缘生死。四五六地。有有生死。七八九地。无有生死。在第十地。随唐摄论。并悉无文。无上依经。及实性论。亦不配地。今谓。案彼本传云。真谛来东夏。虽广出众经。偏宗摄论。词理圆备。吾无恨矣。何为谬乎。隋唐所无。恐应脱略。亦无上依经。虽真谛译。所以不配者。经论具阙。亦可映影知之。无文有义。智者所取。请勿座忽）而论中约十地。灭二十二无明处。说四种生死。都约初二三地（此三地地云。此二无明所感方便生死。名□重报）除方便生死（复古云。章先举因缘者。恐刀笔误。折薪云。章云因缘生死者。然诸经论皆云方便生死。即是传写之谬尔。集成亦依佛性论。章为写误。今详。探玄十一释第二地之文云。变易方便生死报。并是所离。准此。大师亦先举方便。则此章应错。然今考密严疏云。彼华严中。就四生死。分为三重。谓。初二地为因缘生死。三四五为方便生死。以此究之。探玄既云约终教。故未必为误也）四五六地。除因缘生死。七八九地。除有有生死。十地至佛地。除无有生死。以此得知。四报等分四位说也。又四习四定四德四报。其义自见。唯约四位。文不显。本业经。梁论等。别地行相等。皆有此义。故今义说耳（若唯识章云。初二障种。入初地断。第三障种。五地方断。第四障种。七地断等。如前已引。非此中意。又无性论神廓疏九云。判位者。依梁摄论。二十二无明。或十一□重报中初八无明。或四□重。是方便生死。故知。方便在前四地。次六无明。或三□重。是因缘生死。故知。因缘在五六七地。次六无明。或三□重。是有有生死。故知。有有是金刚位。若是方便及因缘。并有有生死。因地智在自地断。若无有生死。障佛地。金刚断。此与今章。虽有稍异。而配地上以分四位。大要是同。况今约终教乎）今详。无上依经说。阿难。一切阿罗汉。辟支佛。大地菩萨。为四种障。不得如来法身四德（佛性论云。复次十地。由四障故。未得极果四德。金刚后心。方乃得之。以出三界外。有三种圣人。谓。声闻缘觉大力菩萨。住无漏界。有四种怨障）一者生缘惑。即是无明住地。生一切行。如无明生业（佛性论云。一方便生死者。是无明住地。能生新无漏业。譬如界内。无明生行。或因烦恼方便。生同类果。名为因缘如无明生不善行。若生不同类果。但名方便。如无明生善行不动行。或生同类或不同类。生福行。名为同类。以同类俗故。生智慧行。名不同类。以智是真慧故。是名方便生死。枢要云。彼经下文又云。阿难于三界中。有四种难。一者烦恼难。二者业难。三者生报难。四者过失难。无明住地所起方便生死。如三界内烦恼难。义灯云。如分段生死有四种难。以变易四。如次譬彼。即所知障为方便。一烦恼难。无一明爱取）二者生因惑。是无明住地所生诸行。譬如无明所生诸业（下文又云。无明住地所起因缘生死。如三界内业难。佛性论云。二因缘生死者。是无明住地所生无漏业。是业名为因缘生死。譬如无明所生行。是业但感同类。不生不同类果。善行但生乐果。不善但招苦报故。名因缘生死。方便生死。譬凡夫位。因缘生死。譬须陀洹以上。但用故业。不生新业。义灯云。有分别业为因缘。不取无漏无分别业。非过失故。非苦集故。又云。有分别业。即后得缘事智俱之思。思即愿故。无漏定愿正所资感。又论云。由悲愿力。改转身命。又云。其业难。谓。行全及有少分）三者有有。缘无明住地。因无明住地所起无漏行。起三种意生身。譬如四取为缘。三有漏业为因。起三种身（下文云。无明住地所起有有生死。如三界内生报难。佛性论云。三有有生死者。是无明住地为方便。无漏业为因。三种圣人是意所生身。譬如四取为缘。有漏业为因。三界内生身。有有者。未来生有。更有一生。名为有有。如上流阿那含人。于第二生中。般涅槃者。余有一生故。故名有有。枢要云。有有者。有三界有异熟体。灯云。所得变易。为有有。报难即识等五果。杵生老死）四者无有。缘三种意生身。不可觉知微细生灭。譬如缘三有中生。念念老死（下文云。无明所起无有生死。如三界内过失难。佛性论云。四无有生死者。是三圣意生最后身。为缘。是不可思惟退堕。譬如生为缘。老死等为过失。枢云。无有者。无有苦苦等。唯有行苦相。灯云。以其五蕴有生异灭等。为无有生死。既喻彼过失。即变易上生异灭等行苦摄故。更无余果。云无有生死。过失难。谓生异灭忧悲苦恼）无明住地。一切烦恼是其依处（佛性论云。是故无明住地。为一切烦恼所依止处。而一切烦恼。通名无明者。以无明为众惑根本。根本未灭尽。由为一切烦恼垢。臭秽熏习故。阿罗汉辟支佛。及自在菩萨。不能至得无所染污大净波罗蜜（未断除故。诸阿罗汉。及辟支佛。自在菩萨。不能至见烦恼垢浊习气臭秽究竟灭尽大净波罗蜜。因无明住地。起轻相惑。有虚妄行。未灭除故（佛性论云。依此缘此无明住地。微细妄想相。游行未息故）不得至见无作无行极寂大我波罗蜜。缘无明住地。因微细虚妄起无漏业意生诸阴。未除尽故（论云。因此无明住地为缘。及微细妄想所起无漏业为因。得起三种意生身故）不得至见极灭远离（论云。极离因果苦）大乐波罗蜜。若未能得一切烦恼。诸业生难。永尽无余。是诸如来。为甘露界（论云。及未证得不可思惟退堕界。未灭谢故（则变易生死。断续流灭无量。不得至见极无变易大常波罗蜜（宝性论三亦如佛性。经论对见）梁摄论曰。大乘光明三摩提。释曰。又此一定能破一阐提习气无明闇。是闇对治故名光明。此定缘真如实有易得。有无量功德故。能破一阐提习气。即是方便生死。障于大净。由破此障故。得大净果（探玄九云。谓。此地上诸菩萨等所得三昧。虽复多门。统论四种。一大乘光明三昧。乃至四首楞严三昧。初二三地得初定。四五六地得第二。七八九地得第三。十地及佛得第四。广释此定。如诸本摄论。又云。正证名智慧。后智名光明。又十地论经。名大乘光明者。谓。此二无我慧。过二乘故。名大乘。破无明故。名光明。此则过地前也。又此慧能运转诸行。令至佛果。故名为乘。约功能立名。唯识九云。大乘光明定。谓。此能发照了大乘理行果智光明故。若法相宗。西朗云。此之四定。若辨位地。未见诚文。旧诸师说。初之四地名大乘光明。五六七地名集福王。八九十地名为贤护。金刚菩萨。及诸如来。名健行定。今案旧说。与此章中。所配稍殊。即与上引摄论廓疏。以四生死配地四位。收摄全齐。然义灯破云。虽引古释。更无别判。今谓。不然。何者。若定有四。即别配地。戒慧亦多。何不配地。故知。随分地地皆修。宾公饰宗。亦举斥云。如唯识论。于十地中。渐修十度。复修三学。以摄十度。此之四定。即是定学。静虑度摄。既在第五地修。若随用门。即通十地。论甚分明。何因不见。良由五地名极难胜。真俗二谛。行相相违。一智双证。极难胜故。故此四定为此智依。今谓。若约初教。可如相宗。今依终教。地经并论。及梁摄论。义理即足。亦寄显意。不可偏斥）能破外道我见习气。即是因缘生死。障于大我。由破此障得大我果。复次一切善法。依止真如。集一切善法。名真如为集福德。此定于真如中得自在名王（唯识云。集福德王定。谓。此自在集无边福。如王势力无等双故）能离声闻怖畏习气。即是有有生死。障于大乐。由破此障。得大乐果。此定缘真如为菩提体。故不离慧。能引诸定及通慧故。以定为体（唯识云。三贤守定。谓。此能守世出世间。贤善法故）此定是十地菩萨及佛。有四种胜德故。名首楞严定。一无怖畏。由得一切智故。二无疑。于清净众生见自身无等故。三坚实功德。恒在观无散乱故。四有胜能。能破无明住地障故。具四德人。于此定能得行。名伽摩（以本论云。首楞严伽摩三摩提）此定多行他利益事。能破独觉自爱习气。即是无有生死。障于大常。则破此障。得大常果（唯识云。四健行定。谓。佛菩萨大健有情之所行故。佛地论五云。能胜一切世出世间诸三摩地。余不能胜故。名健行。又佛菩萨健士所行故。名健行。唯第十地菩萨及佛。得此定故。准此唯识及佛地论。亦同首楞严三昧经。约第十地修满位说。若依楞伽第十卷说。依首楞严定及余三昧。得入初地。是故义灯即为前地分修。亦不相违）折薪。复古。所引皆尔。余又可解。
    此上义广如无上依经。本业经。佛性论。宝性论。梁摄论等说。又此四中初二通二障。后二唯智障。正使地前除。习气地上净。此文亦成证也折薪云。问。演义钞指观首意。始教别开信位。全引此四位等文。结云。以上教义故知。十信亦成位也。若终教。十信但是十住方便。自别无位。今章既约终教寄对说。清凉何时特作此指耶。答。若约寄正使地前除。习气地上净。二义双明故。云终教。若单取地前四位。亦即始教。故今章约大说也今谓。凉钞未稳。以彼始教开位。即是终教为寄位故也。
    九于十地中。为别相故。三地终心已来。断二障修惑正使皆尽。四地以去。但有微习。何以故。前三地相同世间。四地以去。是出世故折薪云。此约世出世间二位。以分正使习气（复古云。以十地寄别地相。初三地已还。断见修□惑故。四地已去。除修道微细习气。前三地寄三界。相同世间。四地已去。寄声闻。义同出世间。今谓。章云三地终心已来。但言修惑。然此记何故云见修。修即可尔。见惑岂三地未断之。以论既说见缚先已断故。纵相同世出世。章约三障）若终教正义。正使初地尽。地上□除习气。今约寄显故。四地已去。方除殊习故。云三地终心等也（义苑云。此且约凡夫之一分者。不今谓。然。凡夫岂容有断二障之理）是故十地经三地末文云。一切欲缚。转复微薄。一切有缚。转复微薄。一切色缚。转复微薄。一切无明缚转复微薄。诸见缚得。先已除断。地论释云。一切欲缚转复微薄等者。断一切修道欲色无色所有烦恼及彼因。同无明习气。皆悉微薄远离故。诸见缚得。于初地见道已断故义苑云。三界正使。此地齐除。证成初义皆言微薄者。更有微习。证成次义（四地已去。此意以未断种烦恼强重。今既断种。唯有残习故。转微簿。故探玄云。以未尽故。但云薄也）折薪云。四缚皆云转复微薄者。对见惑□重为言也。由见缚先在见道已断故。今修二障皆不云断。但云转复微薄尔。此不同前引无性摄论。云修道位中转复清净。以彼约初地断正使故。地上转净。即是习气。此中三地末。方除正使。四地已去。方除余残。故不同也。又言皆悉微薄远离者。此释经中微薄之言。此中微薄非是彼缚习气（堜斥义苑）但说远离除断故。云微薄尔。而不直云断惑者。对前见惑□故。所以次云诸见缚者。初地见道已断故（意谓。经中寄对见修□细。对断见□。以除修种。说为微薄。是除断义。前无性论。寄对使习故。对断正使。以除残习。为转清净。故不同也）今解。孔目（使行稠林）云。约位者。但诸教中。约十地显断□细分齐者。即属终教摄。如地论三地文见道已断故（今章全同）净影章云。系缚众生故。名为缚。故杂心云。欲界地中。一切烦恼。除无明见。说为欲缚。色无色一切烦恼。除无明见。说为有缚（又五住章云。色界烦恼。除无明见。舍外五欲。着已色身。名为色爱。无色烦恼。除无明见。舍离色贪。受着己心。说为有爱。欲界非不爱己色身。着欲情多故。言欲爱。又为别上故。色界非不亦爱己心。着色情多故。言色爱。又为别上故。然其有爱。若从所爱。应名心爱。若就背下。名无色爱。今就破患故。名有爱。外道多取四无色定。以为涅槃。灭离心爱。对破彼见。故说有爱住地。准此。五住开上二界。四缚合之）诸外道人谓色无色毕竟无爱。为破彼见故。说为有。三界无明。名无明缚。三界诸见。说为见缚。余如章主解。
    解云。及因者。烦恼障种子也。无明习气者。所知障种子也。以二障种子同时远离故。云同也。是故当知。二障修惑。正使种子。此地皆尽。上来多分约终教说言二障种子同时等者。即第三地同断二种故。是寄显门。终教正意。地前双伏二障（分别俱生）初地合断（见修二障）现种。地上但除习气。若始教者。烦恼障种金刚方断。然此地。经论中。既说初地已断见惑。地上断欲缚等（二障种子）故属寄位耳。今详净影二障章云。明体别二障中有三。一四住烦恼。为烦恼障。无明住地（三界迷理染痴及事不染无知）以为智障（胜鬘地持。对准验知）二五住性结（贪嗔痴等染污无知）为烦恼障。事中无知（不染污无知以为智障（涅槃杂心）此中辨断处别有三。一世出世相对分别。二以功用望无功用。相对分别（此与今章第十一门同耳。如下具引）三因果分别。三五住性结。及事无知。同为烦恼。分别缘智（谓。尔炎慧分别之智。能碍真证无分别慧故。此除闇惑。分能显真。如药治病。若药不去。药复成患）以为智障。亦辨断处别中有二。一地前地上相对分别。二直就地上。世间出世间相对分别。初二三地名为世间。四地以上名为出世。三地以还世间之行。断烦恼障。四地已上出世真慧。断除智障。云何断烦恼障。如地论说。初地断除凡夫我障。凡夫我是见一处住地。第二地中断除能起犯戒烦恼。即是欲色有爱三种住地。第三明地断除闇相闻思修等诸法妄障。闇相即是无明住地（三界无明同为烦恼）云何出世间能断智障（智障有三。一智障。谓。分别空有之心。二体障。谓。建立神智之体。见已能观之心。三治想。实心合如。犹是七识生灭之法。障于真证无生灭慧）始从四地。乃至七地。断除智障。入第八地。断除体障。八地已上。至如来地。断除治想。初二三地。对治微劣。唯断烦恼。四地已上。对治深广。二障双除。就实通论。始从四地。乃至佛地。当知念念二障□断。缘智渐明。断烦恼障。真德渐显。灭除智障。乃至广明。然今章此中亦准彼知（诸记妄臆解矣）又探玄解论文云。此是贪等烦恼障现行并种故。云及彼因。与当地所断所知障种同此位灭。故云同无明习气皆微薄。以未尽故。但云薄也（问。准彼解意。既言当地所断等。则便应地地别断二障修惑。终至金刚。方断尽故。当始教义。何故今章却言二障修惑使种三地皆尽耶。答。折薪云意会云。彼约始教寄位说。今约终教寄位说。经意多含。二文互释。方是全妙。今谓。探玄亦与今同。非约始教。何者。彼文彰言。烦恼障现并种。与三地当断所知障种同此位灭皆尽。始教岂烦恼种同三地灭。四地已去。但有微习。纵约寄位。与初教□。故同引耳）言上来等者。义苑云。近结此门。远结前九。言多分者。有通始教故集成云。如阐提四障有二义。若约开方便异本位。则终教。故探玄云十住。若三乘熟教。断外道我执等。若约于方便处假设正位。则始教。探玄云十信法。于始教中。自是位故今解。第四门中。如地持说二障三处过等。少分亦通初教。
    十又于十地别地相中。寄显世间二乘菩萨三位别故。仁王经说。前之三地。断三界中色烦恼。四五六地。断三界中心烦恼。七八九地。断三界中色习烦恼。十地及佛地。断三界中心习烦恼义苑云。又于等者。牒前分地。于出世间。分其大（七地无生菩萨断习）小（四地顺忍二乘断使）之二位也。所寄惑相本文。次释云云经云。信忍菩萨。所谓善达明（集成云。善初地达二地。明三地）中行者。断三界色烦恼缚（新译经云。谓。欢喜地。离垢地。发光地。能断三障色烦恼缚）又顺忍菩萨。所谓见胜现法（集成云。见四。胜五。现六）能断三界心等烦恼缚（新经云。谓。焰慧地难胜地。现前地。能断三障心烦恼缚）又无生忍菩萨。远不动观慧（集成云。远七地。不动八地。观慧九地。）亦断三界心色等习烦恼（新云。谓。远行地。不动地。善慧地。能断三障心色习气）复次寂灭忍。佛与菩萨。同用此忍。入金刚三昧。下忍中行。名为菩萨。上忍中行。名为萨婆若。共观第一义谛。断三界心习无明尽相。为金刚。尽相无相。为萨婆若（新云。佛与菩萨。同依此忍。金刚喻定。住下忍位。名为菩萨。至于上忍。名一切智。观胜义谛。断无明相。是为等觉。一相无相平等无二。为第十一一切智地）言三界中色心烦恼等者。净影（五住地章）云。见者。所谓五利烦恼。推求名见。入见道时。一处并断。名见一处。言欲爱者。欲界烦恼。除无明见。着外五欲。名为欲爱。欲界非不爱己色身（准此。仁王合为色烦恼。然今章约断。故云离下地色）言色爱者。色界烦恼。除无明见。舍外五欲。着己色身。名为色爱。言有爱者。无色界中所有烦恼。除无明见。舍离色贪。爱着己心。说为有爱。然此有爱。若当从彼所爱为名。应名心爱（仁王因此说心烦恼）言无明者。痴闇之心。体无慧明故。曰无明住地。（问。仁王经说。寂灭忍。谓。佛与菩萨。断三界心习无明。章主牒经。何故但言十地及佛地断三界中心习烦恼。而不云无明耶。答。此亦无乖。须看斯文）如上此五皆能劳乱行人故。曰烦恼（有人不解妄会云。乘上文便。隐略无明。且约使习。寄三位别。不引佛第十地断无明尽之文者。此大不然。何以知者。如孔目云。便约见修及九地十一地等明断惑不同及□细者。皆初教所摄。是也。又集成云。晋水曰。色烦恼缚者。昔以贪嗔痴缘于色境。造身口业为业。所系名之为缚。心烦恼缚者。此之三障。唯意识俱故。名心缚。更有多解。□皆非矣）其体唯三（初一见惑。中三是爱。后一无明）烦恼无量。此三重故。虽说此三诸结皆随。无明是本。理别为一。余皆是末。复就末中见是利使。且别为一。是以爱分为三。痴见各一。故有五住（又云。见通三界。何故为一。见是迷心。易可断除。入见道时。一处顿尽。故从治处。摄之名一。论说。断见惑犹如折石。见迷理生。理通不别。故从所迷。合之为一。分爱两义。一爱性缠绵难可断除。治处非一。故别为三。论说。断爱结如绝藕丝。二爱缘事生。事别内色心之殊故。随所缘分之三矣。三界无明。治非一处。微细难断。品所无量故。不随界别说三耳。然复无明迷理闇惑。不缘本生。所迷一味。从彼为一。若随余门。痴见亦分为多）准此应知。此中色心烦恼。即上二界修惑烦恼。其无明者。界内外痴。通所知障。总曰烦恼。然仁王但说三界无明。言色习心习者。依十地论。六地离微烦恼习障（探玄解云。以此位中修无相观多。障与此违故。说微习。又形前地障。说此为微。实是所知障中俱生一分。执细染净。于六地无染净法界故。以为障。净影章云。前五地中解法慢类。俱是烦恼。然此微是其□家殊气故。名为习）七地离细相习障（探玄云。谓。所知障中俱生一分。执有生灭细相。彼障七地妙无相道。入七地时。便能永断。净影云。以六地中得法平等。于空乐住。不能即空发起胜行所以为障。取有为□。着空为细。细状名相。□家三气。目之为习。然其所取虽别。空有执性同故。犹得说为□家习也。余如别处辨）然仁王说。谓。无生忍。七地已去。断三界心色习气。寄显细前位。如章主解。知之。
    解云。以三地终心位。得上界定。极至四定。离下地色故。云断色惑也。以四地以去。得二乘无漏出世间位。世间色心。俱尽故也。七地已去。是菩萨位。渐细于前故。寄灭于色心习气。以显彼位也义苑云。七地已还。犹同烦恼正使。八地已上。方论习气无明（如经及章。六七别忍。分小大位。云何七八论同异耶）复古云。仁王经分四位。今章寄显三位（世间二乘菩萨）色心合说（此解不稳。合菩萨佛）今谓。章主解中。如向引净影章知。
    十一于此菩萨位中。为显自在及未自在二位别故。七地已还。寄灭三界色心烦恼及彼果报。八地以去。寄灭色心二习无明。故本业经云。七地以还。灭三界色心二习果报。灭无遗余。八地色习无明尽。九地心习已灭。无明亦除。十地二习无明灭尽义苑云。于此等者。牒前。出世间中第二位也。于此位中。又分二位。七地已还。寄灭色心正使。显有功用未自在位。八地已上。寄灭微细习气。显无功用于色自在也。七地已还等者。谓。与无漏相应。超出世间。故无果报。八地等者。无现相也。九地等者。无转相也。十地等者。无业相也折薪云。七地已还。未自在故。寄灭三界色心烦恼。此中合惑业。总名烦恼。如四谛中集谛。通惑业二道。对苦谛为三道故。今此亦尔。对下果报故。通惑通业。所以仁王经即云。远行菩萨。伏三界习因习果。业灭等。八地自在位故。寄灭色心二习无明也。言二习者。即色心烦恼种子也。言无明者。即所知障也。以此寄七地。唯断烦恼。八地已去。双断二障也。前示义即云三界色心烦恼。今引证却云三界色心二习者。是熏习义。当种子。即知。二习是色心烦恼种子也。祖意恐人不晓经中二习之言故。前特云烦恼也。又云无明亦尽。所以得知。从八地已来。方通二障也璎珞经云。佛子。七尽果报无障无碍智。所谓以三空智观。三界二习。色心果报。灭无遗余。佛子。八不思议无功用观。所谓无相大慧。方便大用。无有色习。无明亦习。佛子。九入法际智观。所谓四十辨才一切功德行皆成就。心习已灭。无明亦除（集成释曰。二习色心者。种子现行。故章云色心烦恼）佛子。十无碍智观。所谓无量法云雨澍。及一切众生。二习无明。今已尽灭。受大职位净影（二障义章）云（五住性结为烦恼障。事中无知以为智微）辨断处中。二以功用望无功用。相对分别。七地已前。唯除烦恼（谓。五住性结。能起分段变易生死。劳乱行人。名烦恼障。即是染污无知。今章云三界色心烦恼及彼果报。本业经云三界色心二习果报。皆斯义也。然折薪云等。不得祖意。私会释尔）八地已上。灭除智障。如八地中。净佛国土。断除一切色中无知（经云色习无明尽。章云八地以去。灭色心二习无明。皆是事中不染无知。今家所谓约始教说。意在于兹。然义苑约业转现作解。折薪云。八地自在位。双断二障。烦恼种子。及所知障。经七地文既言灭无遗余。何云双通等耶。思之）九地之中。了物心行。灭除一切心行无知（经云。心习已灭。无明亦除）第十地中。于诸法中。得胜自在。断除一切法中无知（经云。二习无明灭尽）此等皆是除事无知（经文与章准此可解）。
    十二依三无性论。寄灭二性以显见修二位差别。故彼论云。由见道故。分别性即无故言不得。由修道故。依他性即灭。故言不见折薪云。本论（真谛译。天亲造。上卷明三性。下卷明理量二智境界）具云。若人不得不见此二性。从此二惑。即得解脱。言不得者。谓。不得分别性。此性永无有体。故无所得。言不见者。谓。不见依他性。依他性离有体。以心不缘相故。此亦不有故。云不见此性。所谓不得不见。由二种道。一见道。二除道由见道故。分别性即无。故言不得。由除道故。依他性即灭。故言不见。释论云。昔由未见理故。起邪分别。非有无呼曰邪见。由此邪见。能障治道。今既是理。即达昔所见非有。故云分别性即无。由此正道。能除昔邪见。故云依他性即灭。昔分别依他。更无无两体。今见除二道。亦一而无两也。释曰。但对上文。其义自见。
    十三依杂集等论。以分别俱生二种烦恼。寄显见修二位差别。何以得知但是寄位。非实断者。如分别我见。藉三缘生。谓。邪师邪教及邪思惟。妄计即蕴离蕴等我。如佛弟子。虽居凡位。然位正师正教正思惟故。非直不起即蕴等执。亦乃愿乐于无我性。此人岂断已。入见道耶。若言虽无现行。然有种故。非入见者。既无现行。则就入资粮加行。义既不尔。是故当知。为显见道无我理故。寄彼横计颠倒□惑。返以显之。
    依杂集等者。在第七卷。等于广百论。无性摄论等。故孔目云。但经论中。约见修及九地十一地等。明断惑不同及□细者。皆初教所摄。如十卷百论（护法造广百论）判分别我见见道断。俱生我见修道断。如无性摄论。转染污末那。得平等性智。初现观时。先已证得。于修道位。转复清净。如是等文。并属初教摄。百论云俱生惑修道断者。此将烦恼寄显见修。若经论中。依十地位。显别无明。不论□细者。如十一无明及二十二无明等。皆初教中直进教摄。何以故。为顺十地终心顿断诸惑故折薪云。然是法相宗正义。今以义核定故。为寄尔。如十一无明等亦然。何以下由约位灭惑中。以此为始教实断。今既入在寄位中故。须征释也（妄计等者。外道数论胜论。计即蕴我。兽主遍出。计离蕴我。及犊子部计非即非离蕴我）如佛下正辨此分别非实是见惑。既佛弟子但依正师等（梁摄论二曰。复次正法内人。虽复愿乐无我。违逆身见。于阿黎耶识中。亦有自我爱。释曰。约佛法内人有三品。一在正思。二在正修。三在有学。此三品人。二伏我见。一灭我见。何以故。前二人比知无我。一人证知无我。故言违逆身见）即翻破三缘。能生三缘既无。所生分别安有。既无分别。应入见道。今既是依正师等之凡夫。是知。非见道实断分别。乃是寄显见位尔。既无下纵夺破。纵彼无现行。夺彼不入资加。以资加位伏现行故（问。纵无现行。未能伏尽。尚居退位。应堕外道。何为难耶。故法相宗。第六信住。未得信住不退。地前总退。而质云。皆应入资粮等位也）。
    又以任运所起烦恼细难断故。翻显修位渐增差别。如实义者。但一烦恼有□有细。见位断□。修位断细。如末那烦恼通二位断。如无相论云。第二执识及相应法。至罗汉位。究竟灭尽。若见谛肉烦恼识。及心法。得出世道十六心时。毕竟断灭。余残未尽。但属思惟。是名第二识。无性摄论亦同此说。如上所引。故得知也。言又以任运等者。上辨分别寄位。非实断竟。今又明俱生寄显修位。此上并约始教回心教意。以彰寄位。故孔目云。俱生修道断者。是寄位语。今将分别俱生粗细之相。寄显见修。非言实断。如初僧祇断皮。第二僧祇断肉。此可尔也。准此。今章全同彼尔。故知。寄对立其名也。如实义下。更约终教义。及通初教直进教说。然诸记多是未尽章旨。唯约终教辨矣（若约始教。迷理迷事。见修惑别。及末那惑唯局俱生。不通二位。一时顿断。若终教者。不论见修□细。初地顿断二障种子。地上但除习气。故有人约终教解云。见位足断□。即断种子。修位断细。断习气。集成云。准使行章。如实义通初教）使行稠林云。如无性摄论。转染污末那。得平等性智。初现观时。先已证得。于修道位。转复清净。如是等文。并属初教（然今章云。无性亦同此说。如上所引。其上依终教中。文云。其末那烦恼。亦初地断□。后除残习。故无性摄论云。转染末那。乃至转复清净。若依始教。容如彼说。详上下文。彼论正当始教。且取初地实彼之边。与为熟教。以断处齐为如实义。实则如彼无性安慧。其体即空。不同终教体即如故。余义如前已辨）以此乃知。亦通始教。故下结云。多分约始教说。是也。言如末那等者。复古云。末那烦恼通见修二道断之。孔目（立唯识章）云。若说灭时。初见道位。即灭末那。何以故。障见无我理故。故无性摄论云。转染污末那（如上所引）等。转清净者。即灭习气。无相下（集成云。无相论。检目录。未见。第二执识及相应法者。梁摄论第一曰。染污意。与四烦恼恒相应。一身见。二我慢。三我爱。四无明。今稽诸目云。显识论。一卷。内题下云。显识品。从无相论出真谛译。论曰。次明报缘有三种。一果报识。即是阿黎耶识二执识。即阿陀那识三尘识。即是六识。果报识者。亦名本识。依缘此识。有第二执识。此识以执着为体。与四惑相应。此识名有覆无记。亦有五种心法。名字同前。而前细。此□。此识及相应法。至罗汉位。究竟灭尽。及入无心定。亦皆灭尽。若见谛肉烦恼识。及心法。得出世道十六行。究竟灭尽。余残未尽。但属思惟。是名第二识。折薪云。修惑亦名思惑。余残即思惑尔者。此恐不然。前章既云。转清净者。即灭习气。孔目云。初地断□。后除残习。故知非也）第二执识者（义苑云。谓。末那执第八故。亦可通六识俱生。对其分别故者不然以无相论六识第二尘识。何为第二识摄乎）即末那识第一识者。即阿赖耶。相应法者。孔目云。末那一起。相续不废（缘我不废。因何得改境起其法执。若起法执。何名缘一类我蕴。修道断者。此义不然。是寄位语。非谓实断。要问答曰。有其识起四惑。不起法执。密严疏云。今第七识名人执末那。攀缘知识等。似常一。妄执为我。不起法执。若相宗中。安慧所立。亦同此义。若护法义者。瑜伽六十三云。末那恒与四种任运烦恼相应。是诸烦恼离非想非非想处欲。一时顿断。非如余惑渐渐而断。唯识十云。第七识俱烦恼障种。三乘将得无学果时。一刹那中三界顿断。所知障种。将成佛时。一刹那中。一切顿断。任运内起。无□细故。又云。补特伽罗我见起位。彼法我见。亦必现前。我执必依法执而起。如要迷杌等方谓人等故。我法二见。用虽有别。而不相违。同依一慧。如眼识等体。虽是一。而有了别青等多用。不相违故。此亦应然。又云。通一切异生。声闻。独觉。一切菩萨法空智果不现前位。彼缘异熟识。起法我见。慈恩断障章云。虽无相论说第二执识。驼皮肉烦恼。见修所断。然彼文错。不可依用。如此所立。机浅教权。是初教义。今家不尔。我法二用。虽不相违。既用各别。岂名一类。故孔目云。皆初教中直进教摄。何以故。为顺十地终心顿断诸惑故。百论云俱生惑修道断者。此将烦恼寄显见修。如皮肉心三烦恼三祇断等。其义例同。是寄位语。非谓实断。由此究之。执初教说。以为文错。以无相论是熟教义。教高可思）与我见。我慢。我爱。无明四使相应（孔目次文云。及与遍行五数相应。总有九数。问。摄论何故不明心所有法。但与四使相应。答。摄论教兴。在其熟教。当知。教高非是初教。若立心数。即有所妨。于道无益。故不明之。准此验知。彼无相论云亦有五种心法。名字同前者。兼通始教也）八忍八智前十五心。唯断烦恼惑得（若小乘宗。说诸得断等。大乘岂论得等。然无相论说末那烦恼。云见谛肉烦恼。得出世道。究竟灭尽者。见思俱断。是顺终教。余通初教。亦属寄显矣）十六心。断烦恼微细种子俱尽。引无性摄论。例同无相论说义苑云。言若见谛肉烦恼等者（问。诸经论中说。初僧祇断皮。二僧祇断肉等。皮肉心三烦恼。如梁摄论地持论等。亦名皮肤骨。何故初见道断言肉烦恼。不云皮耶。答。孔目依终教。烦恼中云。五住地惑见一处。是肉烦恼。欲爱等三。是皮烦恼。又梁论四及十一。有八妄想。念不念等初三。是皮烦恼。我及彼所次二。是肉烦恼。佛性论有九烦恼。初四及第七修习所灭。皮烦恼为体。第六见谛所灭。肉烦恼为体。余用心烦恼为体。又说。由知三性。达三解脱。能除三障故。知分别性。通达空门。除肉烦恼。知依他性。通达无愿。除皮烦恼。此等乃以修惑为皮。见惑为肉。若依净影三障义云。地前如皮。初地乃至七地如肤。是肉烦恼。准此方知。无相论义。是应亦尔。既以末那俱生烦恼见道究尽。肉烦恼摄着矣）谓。见道缘真。得出世道。十六心时者。八忍八智。此时断尽。但是分别正使（此恐不然）余残未尽。但是思惟者。即是俱生末那（误之甚矣）故云是第二识（谬解可知）今详。佛性论云安。立谛观。能破诸烦恼。无有住地。非安立谛观所能破故。见谛所灭惑者。初出世圣道所破。始自苦法忍初念之道。能破烦恼。名为见谛。自此后去。并属思惟。平等观者。有利有钝。若利根人（见思俱断）于一念中。则等观四谛（十六行相）八十八惑。一时俱断。皆名见谛（若钝根人。于次第观者。则初念观苦。不见余三谛等）余未断者。皆属思惟。准此。今无相论。及无性论。约利根人见修合断。明知。末那不起法执。唯起我执。虽是俱生烦恼。而见道断。非如初教分别是见所断。俱生是修所断故。孔目云。问。末那何故唯是俱生。答。末那不缘于外。缘义不缘名故。不得起分别我见。问。诸论云俱生我修道断。因何末那是俱生我。非修道断。答。俱生修道断者。是寄位语。非谓实断。如实义者。以斯可知。
    十四于分别惑所藉三缘。寄显地前三贤位别。谓。十解等。除邪师等。如次应知。此约直进说（未详何据）谓。十住除因邪师所起烦恼。十行除因邪教所起烦恼。十回向位。即除因邪思惟自审思察分别烦恼。复古云。地前不立十信成位。以信但是行非位故。不开四加行者。异小乘故。约直进说又以邪师邪教所起。寄资粮位伏。以行相□故。邪思惟所起。寄加行位伏。以行相细故。此约回心二乘说唯识九曰（初资粮位）此位菩萨。依因（摄论六云。大乘多闻熏习相续）善友（摄论云。已得逢事无量诸佛出现于世）作意（彼云。已得一向决定胜解。非诸恶友所能动坏）资粮（已善积集诸善根等）四胜力故。于唯识义。虽深信解。而未能了能所取空。多住外门。修菩萨行（基疏云。问。华严经解十住菩萨中云。除灭诸烦恼。永尽无有余。云何此言未伏二取。答。彼依伏因邪教邪师所起不共无明。伴烦恼类。说尽。非尽自邪分别生烦恼等。更有多释。）菩萨住此资粮位中。二□现行虽有伏者。而于细者及二随眠。止观力微。未能伏灭（基云。二□现行。虽有伏者。即伏多分。分别之□惑。因邪教思惟者皆伏。自思惟者未尽。下四善根等。方尽。而细者。未能伏灭）此加行位未遣相缚。于□重缚亦未能断。唯能伏除分别二取（具如基疏）复古云。地前开资粮加行。为七方便者。同小乘故（约回心说）。
    十五说于俱生内六七识惑。七地已来。寄有现行。八地以去。永伏不起。此为寄显入观有间无间位异故。作是说言于俱生内者。唯识十云。烦恼障中修所断种。金刚喻定现在前时。一时顿断。彼障现起。地前渐伏。初地以上。能顿伏尽。令永不行。如阿罗汉。由故意力。前七地中。虽暂现起。而不为失。八地已上。毕竟不行（对彼论说。今章但约俱生烦恼障说。若约知障者。彼论又云。所知障中。彼障现起。地前渐伏。乃至十地方永伏尽。八地以上。六识俱者。不复现行。第七俱者。犹可现行。俱如前引）今章文云六七识惑。八地以去永伏不起者。非约于所知障故。识论云。前之五地。有相观多。无相观少。乃至第七地中。纯无相观虽恒相续。而有加行。未能任运。八地以上。纯无漏道。任运起故。三界烦恼。永不现行。第七识中细所知障。犹可现起入观有间等者（与十一门大同）十地论等。七地已前。无相有间。未得无间。八地以上。纯无功用。无相无间。故云。报行纯熟。无相无间故。名不动地。摄论法华论等。亦复皆然（探玄云。第七地中。行动相不动。此中行相俱不动）故云离无相有行障（唯识云。无相中作加行障。）瑜伽（七十八）云。能远证入无缺无间。无相作意。与清净地共相邻接。名远行地。由于无相得无功用。于诸相中。不为现行烦恼所动。名不动地。佛地论云。谓。一向趣入不退转位。即得一切智记别地时。一向不退。前七地中犹有加行。功用运转。未得不退无功用道。其余诸地。得无加行功用运转乃至更说（深密亦同。探玄云。前位虽得无相观。要特加行。作意方证。今此纯熟。不待加行。任运现前故也）问。若尔皆是初教实义。何属寄位。答。约彼当教。虽是实义。就后教论。则即为权机。寄显于权位之说。如净影云。功用无功用对中。义亦有三。一隐显互论。二优劣相形（寄显可知）三就实通论。七地已还。双除二障。八地已上。类亦同然。今意准知（义苑云。此上二门。从十三中开）。
    十六又以六识烦恼。寄至四地。末耶烦恼。寄至七地。八地以去。唯有所知障。此亦为显世间二乘菩萨故。作是说折薪云。六识烦恼等。至四地初。虽是须陀涅。然七反生死。尚为世间此寄显也。末那烦恼。细寄七地。如引仁王云（所依身章）远行菩萨。唯后身位。住第七阿罗汉地。当二乘位（前云。此寄因中自在未自在。以分大小。此约始教直进中说）八地寄所知。是菩萨位。第七阿罗汉地。当二乘位（前云。既寄声闻。至第七地故。烦恼障及分段身。俱至此位）八地寄所知。是菩萨位所行故（前云。八地以去。寄是菩萨行位。胜前故。唯有所知障及变易身）云此亦等者。由前第十约惑习。寄此三位故。致亦言（集成云。十六寄识显地。诸记指仁王。未详）指事钞云。此即瑜伽（第七十八引深密经云。此诸地中。略有三种。一者害伴随眠。谓。于前五地。何以故。诸不俱生现行烦恼。是俱生烦恼现行助伴。彼于尔时。永无复有。是故说名害伴随眠。二者羸劣随眠。谓。于第六第七地中。微细现行。若修所伏。不现行故。三者微细随眠。谓。于第八地已上。从此已去。一切烦恼。不复现行。唯有所知。障为依止故）唯识（第九云。四微细烦恼现行障。谓。所知障中。俱生一分。第六识俱身见等摄。最下品故。不作意缘故。违随现行故。说名微细）之文也。今解。诸记皆失乎稽。案。佛地论云。有义。四地。第七识中俱生烦恼。一切远离。有义。四地。第六识中俱生我见。一切远离。非第七识（章云。以六识烦恼。寄至四地。是。然如仁王说。须陀洹位。及瑜伽等害伴随眠。犹至五地者。皆非此中所指。可知）以七地来犹有微细烦恼现行。若无第七。应无染依。应不似五。第七细惑。若已远离。五六七地。六谓烦恼。应不现行。即违瑜伽解深密说（六七二地有羸劣随眠微细现行）问。依瑜伽等。于四五地中。虽离六识俱生我见第六七地。有羸劣随眠微细现行。犹是六识俱生修惑。故佛地论难云。第七细惑。若已远离。五六七地。六识烦恼。应不现行。今章何云六识烦恼。寄至四地。末那烦恼。寄至七地。答。此中但约六七我见。寄至四地与。至七地。非谓一切。何以知者。探玄释云。地论梁论。以法执分别种子为体。唯识谓。所知障中。俱生一分。第六识俱身见等摄。世亲摄论谓。障四地菩提分法。彼昔多与第六识中。任运而生。执我见等。同体起故。说烦恼名。今四地中。既得无漏菩提分法。彼便永灭。此我见等。亦永不行。第七识俱执我见等。与无漏道。性相违故。八地以去。方永不行。七地以来。犹得现起。准此等意。深密瑜伽五地害伴。约六识细。至六七地。亦不相违。问。唯识说。所知障中。八地以上。六识俱者。不复现行。第七俱者。犹可现行。若尔深密瑜伽。说一切烦恼。不复现行。唯有所知障。为依止故。则今章应亦同耶。答。若安慧说。五八识唯有法执。七唯有人（如述记九）故元晓云。有说。法执分别。遍通八识。未达法空故。取相分别故。如深密言。微细随眠者。八地已去。唯有所知障等。当知。此是说阿赖耶识微细所知障。现行不断若护法意。景师云。八地已上。虽复未断（伦云。言八地断者。据至八地永伏不行。说伏为断。金刚方尽）为圣道察伏功能微细。名微细随眠。八地已上。意识或时唯观法空。或双证二空所显真如（神泰云。八地已上。意识唯是无漏。其法空观时。唯有无漏末那）末那识中。平等智起。意识或入人空观。末那即起法执。故言。一切烦恼。不复现行。唯有所知障。为所依止（泰云。据末那法执而说。西方诸师。多作此解）今章通二义可解。
    十七为显十地及佛地各差别故。以十一无明。返寄显之。十八为显地地真俗二智故。以二十二无明。寄以显之。如深密经云。由此二十二种愚痴品。及十一□重。安立诸地故。既云安立。故知。寄显也。此诸义。广如瑜伽。对法。唯识。摄论等说。上来多分约始教说孔目云。若经论中。依十地位。显别无明。不论□细者。如十一无明及二十二无明等。皆初教中直进教摄。何以故。为顺十地终心顿断诸惑故世亲摄论云。为对治十无明故。立十地别。又所治障有其十种故。立十地（基疏云。离十障。外说十无明故。十无明非即十障）何等十障。一异生性。乃至。十于诸法中。未得自在。唯识九云。十重障者（基疏云。初牒十障。后别释中。有十一障者。乘文次对释二十二愚义。乘文便故。因释佛地障）一异生性障。谓。二障中分别起者。由斯初地说断二愚及彼□重（深密瑜伽七十八云。此诸地中有二十二种愚痴。十一种□重。为所对治）一执着我法愚（伦云。即是人法二执）即是异生性障。二恶趣杂染愚（伦云。即感恶趣烦恼业生三种杂染）彼□重言。显彼二种。或二所起无堪任性（后例应释）二邪行障。谓。所知障中俱生一分。及彼所起误犯三业。由斯二地说断二愚及彼粗重。一微细误犯愚。即是此中俱生一分。二种种业趣愚。即彼所起误犯三业。三闇钝障。谓。所知障中俱生一分。令所闻思修法忘失。由斯三地说断二愚及彼□重。一欲贪愚（此中障胜定及修慧）二圆满闻持陀罗尼愚（此中障总持闻思慧）四微细烦恼现行障。谓。所知障中俱生一分。第六识俱身见等摄。由斯四地说断二愚及彼□重。一等至爱愚（此中定爱俱者）二法爱愚。五于下乘般涅槃障。谓。所知障中俱生令厌生死乐趣涅槃。由斯五地说断二愚及彼□重。一纯作意背生死愚（此中厌生死者）二纯作意向涅槃愚。六□相现行障。谓。所知障中俱生一分。执有染净□相现行。由斯说断二愚及彼□重。一现观察行流转愚（此中执有染者）二相多现行愚（此中执净）七细相现行障。谓。所知障中俱生一分。执有生灭细相现行。由斯说断二愚及彼□重。一细相现行愚（执有生者）二纯作意求无相愚（执有灭者）八无相中作加行障。谓。所知障中俱生一分。令无相观不任运起。由斯说断二愚及彼□重。一于无相作功用愚。二于相自在愚。令于相中不自在故。此亦摄土。相一分故。九利他中不欲行障。谓。所知障中俱生一分。令于利乐有情事中。不欲勤行。乐修己利。由斯说断二愚及彼□重。一于无量所说法（义无碍解）无量名句字（法无碍解）后后慧辩（词无碍解）陀罗尼自在愚。二辩才自在愚（辩无碍解）十于诸法中。未得自在障。谓。所知障中俱生一分。令于诸法不得自在。由斯十地说断二愚及彼□重。一大神通愚（障所起事业者）二悟入微细秘密愚（障大法智云。及所含藏者）此地于法虽得自在。而有余障。未名最极。谓。有俱生微所知障。及有任运烦恼障种。金刚喻定现在前时。彼皆顿断。入如来地。由斯佛地说断二愚及彼□重。一于一切所知境。极微细着愚（此中微所知障）二极微细碍愚（此中任运烦恼障种）义苑云。每地断一障。终至佛地。故成十一障。正当深密十一种□重也（不尔。十一无明。本在地论。深密瑜伽。开成二十二愚痴。十一□重。但彼无明种。或无堪任性习气故）伦记云。所对除法。即二十二愚痴。十一□重。□重即二十二愚痴随眠□重不调柔性折薪云。如初地。一断执着我法愚。此是惑。以根本真智断。二恶趣杂染愚。此是业。以后得俗智断但开前十一无明。每地各有二尔义苑云。前门显诸地之差别。寄□重此门显真俗之异故。寄诸愚。如深密下引经双证二门。或曰。法相大乘。以此□重。正为断证。何以此中却为寄显。答。据彼云断。今此带实指权。但是安立。何以故。有教无人故阿含施说故言地地真俗二智者。探玄云。论云。智者。是地智。即根本智也。起者。以何观者。以加行观智。起本智故。以何同行者。檀等余行。亦资起故。言如空□复古云。此诸下总指前九门。广如诸论。上来下结后九门。
    以上诸门并是阿含门。寄惑返显位相差别。何以故。为护十地故。为令众生于十地中离慢执故。位相甚深。极难了知。寄或显位。生净信故。余义准思见复古引孔目云。如此等法差别相者。为护十地故。随方便门。作种种说。令诸众生于十地中。离增上慢。寄惑显位。令于此十地。生敬信故义苑云。初约教门正结。何以下征释所以。意显入证之甚深。识情难造。若不显之。将为绝分。故兹寄显。意有三焉。一护十地。二离慢心。三令生信折薪云。有三所以。展转释成。

华严一乘教分记辅宗匡真钞卷九毕
第0段 华严一乘教分记辅宗匡真钞卷第十

        日域京西华严寺住持僧浚凤撰


    若依顿教。一切烦恼。本来自离。不可说断及与不断。如法界佛性经云。佛告文殊师利。汝云何教诸善男子等。发菩提心。文殊言。我教发我见心。何以故。我见际即是菩提故。以此准之义苑云。此教惑本空。而性本显。更不可拟议断与不断。纵说一念。即无念也言如法界等者。具云入法界体性经隋阇那崛多译（文云。佛言。文殊师利。汝云何为初行男子女人说法。文殊师利言。世尊。我于彼诸善男子善女人。所教发我见。即是为其说法。教发我见心。何以故。我是际即是菩提）义苑云。初佛问发心。文殊下以义顿酬故。见即是道。歇即真趣。故佛顶云。歇即菩提。不从人得复古云。引经证一切烦恼体性自离。与无差别疏引同。与今文少异。捡无差疏。释空如来藏义有三义。中云。三以如来藏随缘义。成诸烦恼。烦恼即是如来藏中空义。故起信云。无明之相。不离觉性。非可坏。非不可坏。无行经云。若人欲成佛。勿坏于贪欲等。又入法界体性经云。佛言。文殊师利。汝云何为初行男子女人说法。文殊言。世尊。我于诸善男子善女人。所教发我见。即是为其说法。世尊。我不灭贪欲诸患。而为说法。所以者何。此等诸法。本性无生无灭故。世尊。若能灭实际。即能灭我见际所生际。乃至广说。此等圣教。同明烦恼依真即空故。同真如也（不空如来藏三义中亦云。三体相二大冥合不二故。不同妄法自性差别。起信云。亦无有相可取。以离念境界唯证相应故。今谓。准此等释。不出终顿。庶勿错滥圆教性恶之义。审焉）。
    若依圆教。一切烦恼。不可说其体性。但约其用。即甚深广大。以所障法。一即一切。具足主伴等故。彼能障惑亦如是也。是故不分使习现种。但如法界一得一切得故。是烦恼亦一断一切断也。故普贤品明一障一切障。小相品明一断一切断者。是此义也义苑云。初明惑性本融故。不可说其体性等。以所障下彰不可说是知义分能所虽分能所。真妄亦以该彻故。云彼能障惑亦如是也。是故下据本融。以顿证顿断也。（顿圆近滥）故普贤下引文。双证圆障圆除也折薪云。言不可说等者。不同前教烦恼体是百二十八根本烦恼。及等流随烦恼等。所知障体是见疑无明爱恚慢等。今并不说此也（但拣始教）但约下明用甚深。以所下释所以。是故下结成。不分使习者。非不约此以为所断。一切但不同前教分地前地上等。断使习之殊。故云不分也。但如下正结断义。可知今谓。夫一乘教。谓。性恶圆障。本具主伴。如帝网珠。法性同体。圆融无尽。不可说断分齐故。孔目云。八万四千尘劳烦恼。若在直进教。其体即空。若在终教。其体即如。若一乘教所目。即属一乘。若据别教。说即一一皆无量等。即应因陀罗及微细义。故云不可说其体性。言约其用等者。孔目又云。使等烦恼。是稠林义。复云。若初教。其义即空。若约终教。其义即如。若依圆教所目。即属一乘。若入十门。即属别教。故云甚深广大。又以修恶全在性中。惑业苦道即三秘藏恒沙法门。故云甚深。言所障法能障惑等者。孔目云。若约别教。即无有量。能所主伴。具足圆融。全性起修。以性夺修故云不分使习现种。言但如法界等者。复古引孔目（立一乘三乘章）云。若约灭惑分齐论者。依普贤品。说一障一切障。依小相品。说断惑分齐。一断一切断。由彼华严经文。云内外各有五百烦恼。及八万四千烦恼。普灭非别。故得知也要问答云。问。普贤品内。据普贤法。极深广大。因何文中。初明一嗔成百障等。答。今普贤品。初明嗔障等者。据首为言。欲类显普贤广大解行法也（折薪依清凉解）。
    又此断惑分齐。准上下经文有四种。一约证。谓。十地中断。二约位。谓。十住以去断。三约行。谓。十信终心断。四约实。谓。无可断。以本来清净故。广如经说义苑云。四义料简。前三虽一断一切断。犹约寄乘。第四约本教。故说法如此也。此义请思折薪云。又此下指经明文。约证如地经说。约位如三贤经中。约行如贤首品等说。约实上下经皆有。问。本来清净。与顿教何别。答。若顿教。唯约理说。今圆教中。即事同理（滥乎终教）故如清凉释无断无不断云。若无断者。一切契理故。无不断者。一断一切断故。即同圆教（证钥成金唤奴为即）若云尚无有断。何有无断。本性寂寥。言亡虑绝。为断者。即顿教义。今云本来清净者。即一切契理（翻九界妄。契佛界理）故。本清净。故属圆教也（此可笑。而应哭。痛矣）复古云。约证即顺十地终心顿断惑义。约位同三乘终教在三贤位断。约行在十信终心自分已还。使习俱断。约实无可断。自体净故今谓。前三寄显六位灭惑成佛。后一缘起相由。入十门故。法性融通。性恶本净。故性起品云。一切众生。发菩提心。修菩萨行。成等正觉。乃至一性无性。广如彼说。不可偏执约理即位。亦勿认同教（三乘回入一乘）拒别教义（直进一乘。密乘亦二。三劫十住是同教机。直进真言是别教摄）请思。
    又前三乘等诸门断惑。若一障一切障。一断一切断。即入此教。若随门前后。是三乘等。此据别教言。若约摄方便。前诸教所明。并入此中。以是此方便及所流所目故。余义准之。断惑门竟义苑云。又前下全拣教宗也。由全拣故。缘起即成。性起故。即入此教。若乃不坏行布。即是三乘等也。若约下全收诸教宗也。由全收故。方便同归。以是下明本末融会。例余通结折薪云。又前下以一经容有多教故（此依清凉。如前斥了）三乘教中有此一断一切断者。即入别教。以不同三乘。随门前后故也（上来集成科云。若依下三一乘二。初别教二。初本乘二。初直显示。又此下二应缘。又前下二该摄。若约下二同教）复古云。又前下诸门断惑。要问云。若依小乘。诸使缠垢（等是障名数。此名通始教。谓。惑名同义有深浅故。惑智二障。及八妄想。二十二无明等。正在始教。兼通终教。五住地惑。皮肉心等十一障等。此在直进三乘位）乃至兼在终教等。已上诸惑。一惑一切障。一断一切断。此属一乘教。若随下拣前。此约下结属。若约下摄。前诸教即全收诸教宗。同教缘起义。清凉曰。圆必摄四。孔目云。若横依方便进趣法门。即有二义。通说一乘。与彼究竟圆一乘为方便故。说一乘。非即圆通自在义也。
    第七二乘回心者。有六种说义苑云。标章列数也复古引孔目云。回心义者。大分有二（广对五乘。今约二乘）一据未入佛法以明回心。二据入佛法无流之际解脱分善。以辨回心。初据未入者。谓。其一阐提位。相似修行（其修行人。具人法义。文解行病。乃至理事等。从其多劫。修邪善因。后□究竟无尽阿鼻地狱果等。如来大悲。设法偏救。所有委曲具在经文。今略要问云云）作普敬（此有八段。唯敬如来藏佛性等体普真普正等）认恶（有十二种。颠倒以恶见善。无善见善等）法。会彼阐提。令入一乘（兼顺三乘）其法具如问答中辨（要问依大集教所辩。于理有顺。故录附之。如上孔目。复古。但引之耳。案。彼广对五乘以辨回心。今章只明二乘回心而已。然可堂何不举孔目次文。故今具引）二据入佛法无流际解脱分善者。如来善巧设二门则（要问云。虽约诸义差别不同。皆是同教一乘义也。何以故。为成普法故。普法所成故）一约始门。谓。依法华经穷子喻等义。当是愚法声闻发。过去往劫已来。从阐提位。入声闻乘。据此教分。即是先在阐提位是。未修一念菩提分善所有解行。故文判为辛苦穷也。仍穷子身。本是长者富有之子者。义当法性实相如来之藏。不染而染分。乃至佛性随其流处。种种味等。是其位也。由不染而染故。所以不说贵名。后若回心。义当契其法性。其理即合染而不染。名为王种贵也。据此道理。穷子之喻。约愚法声闻位说。义通阐提位等。问。回心声闻。一切俱回耶。答。若约声闻。自不退位已后不回。若约初教。回者回。不回者不回。若约终教。一切俱回。若约顿教。无回不回。若约别教。如前所说。二约终门辨回心者。如下经文。大智舍利弗。与五百比丘。回心向文殊等。今举为回者。则显其行终具智慧相。今复回心即得十眼等际。当知。其义是终非始。其位在顿。悟熟教义。通初教等。举此始终两位。为其法式中间诸义。准即可知（下章文中。皆准此知）。
    一或一切二乘。皆无回心。以更无余求故。如小乘中说义苑云。我生已尽。梵行已立。所作已辨。不受后有。故皆无回心。此据本乘以说俱舍曰。声闻种性。□顶已去。容可转成无上正觉。彼若得忍。无成佛理（如前具引）折薪云。今标二乘回心者。要是回心。向大乘及一乘也复古云。以小乘不知有大故。孔目云。若约声闻。自不退位已后不回如佛性义云。随执非有门。如小乘说。
    二或一切皆回心。悉有佛性力。为内熏因故。如来大悲力。外缘不舍故。根本无明。犹未尽故。小乘涅槃。不究竟故。是故一切无不回心向大菩提也。此约终教说复古云。一切俱回（下皆要问）以如来藏（有二。初法说）是一切诸佛菩萨声闻缘觉。乃至六道众生等体（二喻说者。喻如阿耨池出八大河。乃至如波水。如金严具。皆同一体。一切凡圣差别不同。皆是一藏）又云。佛性者。亦法喻并说。佛性者。是一切凡圣因。一切凡圣。皆从佛性而得生长。喻说者。如乳是酪因。一切酪皆因于乳。而得生长（今谓。此是为灭阐提病。成普敬。认恶法。说不平等因之文。请。勿错认）是故下孔目云。若约终教。一切俱回佛性力因。准此可解。内熏及外熏等。此乃如前种姓义中。委引起信四熏习之文。言大悲不舍者。如正法华云。谓。罗汉泥洹。没城不现谓。临灭度（无余涅槃）佛（大悲外熏）在前立。劝发无上正真道意。又出现品云。佛子。如来智慧大药王树。唯于二处。不能为作生长利益。所谓二乘堕于无为广大深坑。及坏善根非器众生。溺大邪见贪爱之水。然亦于彼曾无厌舍（大悲不舍）佛子。如来智慧。无有增减。以根善安住。生无休息故（晋经云不舍生性。即常住大悲故。有引向所拣。证无佛性及定性义。不睹以后不舍之言。况第十喻。平等共有）又合法文云。广大悲愿。而为其根。晋经云。此药王树。若生根时。阎浮提树。一切根生等。明知。不舍生性之言。岂舍二乘乎。言无明未尽者。佛性论等说。二乘人有三种余。一谓。烦恼余。谓。无明住地等（如起信疏）又十卷楞伽云。彼声闻人。邪见证智。离起□烦恼。不离无明熏习烦恼。见已身证相。熏习无明烦恼故。堕不可思议变易生死故。而作是言。我生已尽不受后有。如是等。得入人无我。乃至生心。以为得涅槃故（慧日论救云。此说不定回心已后。堕变易生。无决定性得变易文。又若许受变易身。如是得言如是等入人无我。乃至生心。以为涅槃。凡夫受分段。自知生死身。圣人受变易。岂执为涅槃。今谓。彼经上所标释。即定性人。又云。妄计未来诸根境灭。以为涅槃。何云无文。堕于寂灭。经无量劫。乃至酒消觉心等。思之）言小乘涅槃等者。若依初教。如瑜伽说。二乘无余相。以要言之。所有有情假相施设。遍于十方一切界趣生类一切净身胜生一切地中。非此更复堕在彼数。何以故。由此真界离诸戏论。唯成辨者内自证故（唯识云。此位唯有清净真如。离相湛然。寂灭安乐）此等相论。教权机生故。许究竟。今约终教。起信记云。二乘回心者。若不定种性。未入无余前。即有回心。此不待言。若决定种姓。未入无余前。定不回心。要入无余。方有回心。以二乘人本来不得无余依涅槃界故。佛性论第三云。二乘人有三种余。一烦恼余。谓。无明住地。二业余。谓。无漏业。三果报余。谓。意生身。变易身也。又无上依经。胜鬘经（彼言。世尊。有有为世间。有无为世间。有有为涅槃。有无为涅槃故。有有为无为心心数法相应法故。故说名为净不净时）宝性论（第四云。于无漏界中。有三种意生身。应知。彼因无漏善根所作。名为世间以离有漏诸业烦恼所作世间法故。亦名涅槃）等。广明无漏界中有三种不思议变易生死。谓。声闻。缘觉。大力菩萨（无上依经等说）若言此中二乘是不定种姓（慧日论等。相宗转计）理必不然。以未回心。有分段故。回心已去。是渐悟菩萨。非二乘故。论说二乘有三种余。非菩萨故。当知。定是二乘自位无余依中。大乘说彼有三种故。然彼二乘。既不能知此三余故。是故化火。烧分段身。入无余依。法尔皆有变易报残（无漏业因。能感彼果）而彼不知。谓为涅槃。而实但是未烧身前。期以灭智所得灭定（瑜伽八十说。诸阿罗汉。住有余依。住何等心。于无余依界。当般涅槃。答。于一切相。不复思惟。唯正思惟。真无相界。渐入灭定。灭转识等。以异熟识。舍所依止。由异熟识无有取故。诸转识等。不复得生。唯余清净无为离垢真法界在。准此。相宗虽入灭定。不计真界即灭尽定。今意不尔。如下辨）法华论云。方便入涅槃城故。涅槃城者。诸禅三昧城。过彼城已。令入大涅槃城故。解云。以此当知。二乘无余。体虽灭定。亦通方便（由彼灭定皆以四禅为前方便。虽诸超禅。以第四静虑。为加行依故也）故云诸禅也（广如幻虎录辨）七卷楞伽云。诸声闻畏生死妄想苦。而求涅槃。不知生死涅槃差别之相。一切皆是妄分别有。无所有故。妄计未来诸根境灭。以为涅槃。不知证自智境界。转所依藏识。为大涅槃。彼愚痴人。说有三乘。不说唯心为有境界（十卷楞伽亦同此矣）此中可准知之。
    问。如瑜伽显扬论。说诸识成就不成就中。四句内。声闻独觉入无余依涅槃者阿赖耶识。及诸转识。俱不成就。既本识转识皆灭无余。后生心。以何为因。无因而生。不应理故瑜伽曰。应作四句。或有成就阿赖耶识非转识。谓。无心睡眠。无心闷绝。入无想定。入灭尽定。生无想天。或有成就转识。非阿赖耶识。谓。阿罗汉。若诸独觉。不退菩萨。及诸如来。住有心位。或有俱成就。谓。余有情住有心位。或有俱不成就。谓。阿罗汉。若诸独觉。不退菩萨。及诸如来。入灭尽定。处无余依般涅槃界（孔目立唯识章云。辨成就不成就者。若约成就有二义。一相中辨成就。二约理体辨。初相成就。依显扬论十七。应作四句。全同瑜伽。复古引竟难云。既本识等灭后生心。以何为因等）唯识十曰。彼能感生烦恼尽故。后有异熟。无由更生。现苦所依。任运灭位。余有为法。既为所依。与彼苦依同时顿舍。显依真理无余涅槃。尔时虽无二乘身智。而由彼证。可说彼有此位。唯有清净真如。离相湛然寂灭安乐。依斯说彼与佛无差。但无菩提利乐他业故。复说彼与佛有异。今难准知。
    答。彼诸论。依始教门。引小乘故。所立赖耶。行相□显。不从真起故。说有灭。又为顺小乘故。亦诈彼般涅槃非不究竟。故说入已不复起也义苑云。示论指权。有二义故。初约本识。唯妄故。说有灭。二顺小沈空故。言不起。权有斯理故。说不回今谓。答中有三义。约教纵夺。各有三义。初约始教纵会有三。一赖耶□故。说有灭。二顺小故。许彼涅槃亦到究竟。三说入无余已。不起回心后约终教夺释变三。翻对前三。逐文可见。今初依始教门中。义苑分为二义。不尔。章言所立赖耶等。孔目云。依显扬论。建立阿赖耶识。有十九门。一谓。先世所作增长业（释曰。识与诸法为先义也）二惑为缘（识为诸法作增上缘）三无始时来。戏论熏习为因（无始戏论熏习种子。为识初起之因）四所生一切种子（此明一切法种为识所生）五异熟识为体（依诸种子及上心。发识现在。为异熟故。用此异熟为体也）乃至十九云云。问。据此文相。本识即是生死体。若非生死因。何于生死因果相乘处说。答。此依成唯识论。但于生死之中。辨因果相生道理。并是随转门。无真实理。故云□显不从真起。又瑜伽云。于一切相。不复思惟。唯正思惟真无相界。渐入灭定（伦云。若慧解脱人。欲入无余时。未必入灭定。今约俱解脱故。说先入灭定。亦可罗汉将入无余时。要入灭定。不须出定。遂入无余。此则住于第八识。入般涅槃。不同小论住第六异熟心等。而般涅槃）灭转识等。次异熟识。舍所依止。由异熟识无有取故。诸转识等。不复得生。唯余清净无为离垢真法界在。故云说有灭（前四句中。有俱不成就。谓。阿罗汉。独觉。不退菩萨。及与如来。入灭尽定。若处无余涅槃界。是也）复古云。故说有灭者。梁摄论云。四德圆时。本识都尽。今言灭者。楞伽经云。唯心相灭。非心体灭。解云。心相即空故。无所灭。是名为灭（已上孔目。今谓。不然。彼约终教故。今依初教门。故知非此中意）顺小乘者。以声闻自不退位已后不回。今大乘顺彼说。入灭后不复起也非不究竟者。瑜伽又云。一向趣寂声闻。弃背诸行杂染利益有情事故。一向安住寂静意乐。唯为自身得增长故。但为除遣自身烦恼。虽缘最胜解脱法境。作意集成。而非佛子。又彼声闻到究竟故。根虽成熟。于当来世。而不能作佛所作事。虽到究竟。而不为彼诸天人等。供养赞叹。问。回向菩提声闻。为住无余依涅槃界中。能发趣阿耨菩提耶。为住有余依涅槃界耶。答。唯住有余依。可有此事。以无余依涅槃界中。远离一切发起事业。一切功用。皆悉止息（伦云。若尔何故楞伽经云。大慧菩萨。白佛言。世尊。云何声闻。佛说得成阿耨菩提。佛告大慧菩萨。为无余涅槃者说。答曰。有师说言。无有二乘终不成佛故。住无余亦得回心。经中约此说为入无余涅槃者说。论约久远难可得知故。说唯住有余。可有此事。非住无余也。遂引三文。证成此义。一者。涅槃经二十一云。声闻独觉。八万六万四二一万劫住处。名为涅槃。若住有余依时。无有二乘八万劫等住故。二者。楞伽经云。味着三昧乐。安住无漏界。得诸三昧身。乃至劫不觉。譬如昏醉人。酒消然后觉。彼觉法亦然。得佛无上身。三者。大智论云。断三界业烦恼。入无余涅槃。而生净土。闻法华经。三藏门人说云。有决定二乘终不成佛。彼经说意。为欲入无余涅槃者。回趣大乘故。说声闻得成大觉。非谓已入无余者。还趣大觉。是故无违。又解。如此论下说方便示现入无余依界等。假说此人。为入无余涅槃者。实回向菩提声闻。住有余涅槃。三昧酒醉。是不定姓人。住于寂定。后出定已。趣大乘。为变易身）故云说入已不复起也。当方等等。焦芽败种。未复回心。相宗所谓定性二乘者。正在斯时也。
    今终教中就实而说。既以根本无明。动如来藏。成梨耶识。彼二乘人。于此二法。既俱未断证。何因得灭阿梨耶识。又由于彼无断证故。所得涅槃。岂为究竟。化城同喻。应便有失。又由上四因故。得生心也义苑云。初约实故。明具分唯识。二指二乘迷。无其断证。不可言灭（分科不可）又由下（应云二涅槃不究竟）牒彼无证。定成方便。既成方便。以可回心（应云又由下三四因故得生心）故指四因。为生心之本也。四因者。谓。佛性。大悲。无明。与不究竟也言根本无明等者。孔目云。大慧。阿梨耶识。名如来藏。而无明七识共俱。如大海波常不断绝。身俱生故（入楞伽第七文）又云。真如实不守自性。待缘方起故。说熏也。四卷楞伽云。非自真相识灭。但业相灭。若自真相灭者。藏识则灭。大慧。藏识灭者。不异外道断见论义。如是微细藏识。究竟边际。除诸如来及住地菩萨。诸余声闻。缘觉。外道修行所得三昧智慧之力。一切不能思量决了。乃至不如实知人无我故言二法者。根本无明。与梨耶识。不能觉知。不为二乘说故。何因得断证彼。方知。前论说有灭者。楞伽经云。唯心相灭。非心体灭。是约始教随转理门。又由于彼等者。二翻对前许涅槃亦到究竟（今依楞伽云。以心有生灭。诸乘非究竟）复古云。既无断证。所得非真。同彼化城权令止息。圣言无失同喻者。若许彼究竟者。应有同喻不极成失。无断证故之因。云何成过。今量云。二乘所得涅槃。应非究竟。于彼二法无断证故。犹如权息化城。又由上四因者。三翻对前教说入已不复起。故云得生心。
    问。如生心回心时。分齐云何。答。由根不等故。去有迟疾孔目云。仍回心分齐。多种不等。或有从阐提入声闻者。从声闻回向缘觉及初教者。或有声闻回向直进及终教者。或有回心向顿教及一乘者。如是之义。准之可解。起信记云。由彼二乘根有利钝。灭定防心。种有强弱。是故在定。极迳八万。乃至一念。由佛根欲性智为增上缘力。又由本有佛性之力。令心还生。于净土中。逢佛菩萨。善友力故。修大乘道。然此利钝迟疾。诸圣教略有七位。谓。八万六万四万二万一万等劫。如次以配四果及独觉人。此五如彼涅槃经（高贵德王品）说。第六位中。如楞伽偈。第七位如法华等。今章先总引楞伽。次别举涅槃。
    迟者迳劫乃起故。楞伽云。味着三昧乐。安住无漏界。无有究竟趣。亦复不退还。得诸三昧身乃至劫不觉。譬如昏醉人。酒消然后觉彼觉法亦然。得佛无上身。解云。此依但总相说依四卷经（孔目亦然）若十卷经（第四。魏流支译）乃至二字作无量。又后觉之觉作寤。无上身身字作体。余乃同此。若七卷经（第三卷。唐实叉译）云。三昧酒所醉。住于无漏界。乃至劫不觉（起信义记所引是也。准此。今章依四卷经。则知。不用魏经。以无量劫不觉文不便也）或问（相宗学者。多设难词。屉转委蛇。屡救繁计。并不得成。慈恩法苑云。即经所说。□三昧酒。经劫不觉。后从彼起。方发大心。摄论十因第九。化故。如世尊言。汝等苾刍。我忆往昔。无量百返。依声闻乘。而般涅槃。云何已成佛。复依声闻而般涅槃耶。为调伏所化声闻。佛菩萨等。自化其身。为彼同类。现般涅槃。经百千劫。□寂灭酒。方从彼起。现授佛记。令诸不定种姓声闻尽作是心。往昔耆尊入涅槃者。今皆复起。现授佛记。况于我耶。不希作佛。而入涅槃。亦为降伏彼。我亦得汝之涅槃。玄□等中亦同。如慧日论及遁伦记。两解。一约不定性欲入无余者回趣。而非入已还趣大觉。故非决定性者。二示现入无余界声闻。共实回向菩提声闻。住有余依。三昧酒醉。是不定性人。住寂灭定。后出定已。发趣大乘。为变易身。皆如向举会了）十卷后经云。声闻辟支佛。于第八菩萨地中。乐着不寂灭三昧乐门醉故（如第四卷味着三昧乐。乃至如昏醉人等之文）不能善知唯自心现。堕自相同相熏习障等。以分别心名为涅槃。言入八地门者。此先修菩萨行者。堕声闻地。还依本心修行。同入寂灭乐门。非增长慢寂灭声闻。以彼不能入菩萨行。未曾觉知三界唯心。是故决定寂灭声闻。不能证彼菩萨所行寂灭乐门。又说我为曾行菩萨行诸声闻等。依无余涅槃。而与授记（瑜伽八十亦说示现无余依界等。如酒消后寤之文。谓。不定性声闻。登第八地。证寂灭门。由彼本习。深生味着。尔时诸佛。度七劝桥。还生本心。如华严说。故探玄云。渐悟菩萨。有乐寂习故。云本愿力住。智论十云。得无生法忍。心行皆止。欲入涅槃。尔时十方诸佛语言。勿生此心等。皆非定性）以后例同。前亦应齐。答。今详前段。先说长行云。大慧白佛言。世尊。说三种阿罗汉。此说何等。佛告大慧。为说得决定寂闻罗汉。非余罗汉（回向菩提。及应化者）乃至声闻缘觉。不能自知证于涅槃。不离智障。不离业烦恼习气障故。大慧。声闻辟支佛。若离一切诸过熏习。得证法无我。尔时离于诸过。三昧无漏醉法觉已。修行出世间无漏界中一切功德。修行已得不思议自在法身。尔时重说偈言。诸声闻亦然。离诸随烦恼。熏习烦恼缚。味着三昧乐等（如章所引）以斯验见。彼偈所言。指前长行。决定趣寂声闻。明矣。况言习烦恼缚。岂可第八地或应化声闻。何况前段正说入无余义。而后文不尔。非说入无余涅槃之相。但明两种声闻别耳。余可思择。言此文但总相说者。义苑云。未分诸果之别时也复古云。由根不等者。回心法对彼五乘。机性上下不同。回心亦别故。楞伽下总证今谓。义苑不对利钝。以迟者钝。但约时别。复古遍约五乘。过者犹不及矣。今章总于迟中最钝乃至最利差别。故云总相说。故起信记云。根有利钝。防心强弱。即举楞伽云。此亦利于前（涅槃八万）不迳万劫关。依十卷经。既言无量劫不觉（净影章十二云。若愚法人取小灭者。不可称计微尘数劫。在涅槃中。度是已后。心想还生。慈恩玄□引留支解云。无量大劫。过此已后。方始发心）如何言不迳万劫。或极迳八万等耶。答。孔目。此章。与起信记。及心玄义。皆只据宋唐两翻。不须彼句魏译。那可将彼为难。然涅槃经。独觉最利。迳一万劫。既由二经但云劫不觉而不言万。则谓。千劫百劫。乃至一劫。不觉故云利于前不迳万劫。若涅槃说。最钝须陀洹人。迳八万劫。是故云极迳八万乃至一念。不相违也（有人不解。妄取无量劫不觉之文。而和会为实义者。呜呼。失大师意。何也）。
    若差别说者。随其利钝。各别迳时。皆到阿耨菩提心位。如涅槃经云。须陀洹人。亦复不定故。迳八万劫。则能得到阿耨菩提心。乃至云。独觉迳十千劫。得到阿耨菩提心净影章云。问。二乘发心向大。既在善趣于善趣中为初为在毕竟。释言。此人不同极凡。初发心者。亦不得名善趣中上。云何得知。如涅槃说。须陀洹人。八万劫到。乃至辟支佛人。十千劫到。经言到者。到于阿耨三菩提心。应当名彼种姓地心。以为所到菩提心矣。去种姓地。尔许劫数。明知。非是善趣中上。又云如大品经说五种菩提。初发心菩提者。一向未证。是故论文偏言因中说果。伏心菩提已上。望彼无上菩提皆是因中说果。随分论之。分证菩提。是故不名因中说果。云何得知伏心已上分证菩提。释言。有验。如法华论。释法华经所言八生。乃至一生得菩提者。谓。初地证智。故知。地上亦证菩提。又涅槃说。须陀洹人。八万劫到。乃至辟支十千劫到。谓到性地阿耨菩提。明种性上亦证菩提。以同证故。论家不名因中说果（第十七云。分其利钝。如涅槃说。现般为利。受生人中。二生至多。通以为钝。一生人中。合通利钝。难以偏定。为是不说。有人。现在应得涅槃。余缘障难。或乏资缘。或病无力。妨碍修道。由是不得。经生乃得。此即是利。有人。现在勤修不得。经生乃得。此则是钝。有斯不定故。彼不说。道暹记云。经过八万劫等者。泽州净影解云。一约厌心种子强。故名钝根。经多劫等。方发菩提心等。厌心种子弱故。经劫少名为利根。速能发菩提心。言厌心者。谓。初欣乐无漏心重故。令根说。如是利钝根别故。始自八万。至十千也。天台大师意。则不然。由界内经生。多少不同。致令界外其根利钝不等。不约厌心而释。今家大同）今详。五果迳劫。文在五处（第十一。第二十。第二十一。二。三）今所引者。即在第二十一（德王品）及第十一（现病品）文言。须陀洹果亦复不定。不决定故。经八万劫。得阿耨菩提心。乃至。辟支佛道或复不定。不决定故。经十千劫。得阿耨菩提心（若法相宗。以经既言不决定故。是为不定姓。是始教摄。若约终教。即文说诸法皆无定相故。所谓定相即是涅槃。余无定相。是故定性二乘。亦无定相。是不定故。入无余已。无不回心。纵不定性。义亦别也。以彼定性未回之前。且名定性。已回心时。成不定性。故义硕异。天台妙句云。然大经有三文。第十一经云成菩提。第十九经云至涅槃。第二十二经云得阿耨菩提心。若得菩提心。至菩提及涅槃。得菩提心谓至因。菩提涅槃谓至果。果中有智断。菩提是智。涅槃是断。具说始终。具说智断。故说三文。妙乐云。第三是因。前二是果。果中既是智断二德故。后发心菩提。可指初住分得智断。然经三文皆云八六四二。岂可因果同经尔许时耶。此且一往。故菩提涅槃并通因果。若教仍权。但至初住。纵至极果。其教亦权。可必八六等方至极果）章家如下所解。可见。
    解云。此明最钝须陀洹人。受七生已。方入涅槃。灭心心法。如入灭定。复迳八万劫。乃得生心。受佛教化。即能发菩提心。若于一身。得第二果。受二生已。即入涅槃。迳六万劫。即能发心。若于一身。得第三果。不还欲界。即入涅槃。迳四万劫。能得发心。若得罗汉。即现入灭。迳二万劫。即能发心。若独觉根利。迳一万劫。便能发心。此五人发心之时。即入十信菩萨位。名发阿耨菩提义苑云。引经明四果与独觉。经劫得果（今家不尔。得果经劫）次解受生发心（具引向果家家一间等。皆非此中意。何以知者。今则五果各更得极果已。方入涅槃定。经尔许劫。而后发心也）复古云。起灭尽定。受佛教化。即能发心。得证初果。乃至独觉人。经十千劫已。发菩提心。证得彼果者。非也。净影章云。须陀洹有四。一现修进得罗汉果。则于现身。入般涅槃。二现修进得那含果。则上界受身。或受一生。或二三四极多或受十五（乐定那含。四禅返生。有十一身。初禅二处。上三禅各三处。加四空所。故有十五）或受十六。（乐慧四禅十一。加五净居故。有十六）三现身修得斯陀含果。欲界受身。于人天中。多受二生。少受一生。四于现世。唯证初果。欲界受身。或受一生。或二三四。乃至极多受七生。往来十四生死。业力势极。如七叶树七步毒蛇。过七返已。唯得涅槃。初一名为现般须陀。中二名现进须陀。后一名受生须陀（利钝如前）次斯陀含有三。一现般。二现进（现身修进。得那含果）三经生（现无异得。欲界受身）此三离分。亦得说五（现般有二。现进唯一。经生亦二。合说为五。具如彼辨）次阿那含。要摄唯三。一现般。二中般。三受身般（或分为四。或分为六。或分为九。如涅槃俱舍等。）次阿罗汉有二（慧解脱。俱解脱）或分为六（退。思。护。住。升进。不动）问曰。须陀天上人中七返受生。至罗汉果。不过一劫。何缘向大。尔许差降。或容圣者且作阶降。又更解释。若须陀等进断残结。至罗汉果。然后向大。所狭不多。更不断结则向大者。有此差降。所有残结。能障法界。一切行德。一切诸行。悉难成故。渐入如是玄□云。涅槃经病行品云。须陀洹人天七返断结入于涅槃。古师解云。阿罗汉。曾经七生者。以须陀洹名说。曾经二生者。以斯陀含名说。曾经上界生者。以阿那含名说。不经生而籍教者。以阿罗汉名说。不经生而得独觉。以辟支佛名说。此前三人。凡身得果。圣身涅槃。后之二人。凡身得果。凡身得涅槃。迳多生者钝。所以经寂时多。迳生少者利。所以经寂时少（今家大同。故伦记云。若住有余依时。无有二乘八万劫等住故。经中为入无余者说）今章云最钝受七生者。应知。受生须陀洹人。受七生已。证罗汉果。入无余依。经八万劫。乃得发心。问。方入涅槃。应是有余依般涅槃耶。故折薪云。言如入灭定者。即入灭尽定也。清凉云。萨婆多宗。此定唯依有顶地起（行相微细。易可止息）俱舍颂曰若成实论云。灭有二。一诸烦恼尽（谓。解脱中第八解脱。亦名阿罗汉果）二烦恼未尽（在次第中。灭心心数故。名灭定）释曰。今此须陀人。即唯灭心心数法名灭也。若下二果三果。亦唯灭此。第四果人。烦恼尽故。双具二义。言复经者。在定中经劫也。下三果准此言一身得三果者。此更利于前。既修惑九品。皆尽故。不还欲界。说五那含天中。入灭定也（此但乐慧。不通乐定）言一身得阿罗汉果者。此声闻中最利者。进断修惑九品。皆尽现身入灭定也。准此等解。何为无余。答。此释不然。安住定量。况有多过乎。何者。凡初二果圣入灭定者。有何所据。大小乘教。皆无此义。其烦恼未尽者。谓第三果身证不还。又况此中言入灭定者。虽初二果。受七生等已。方般涅槃（有余依位。入灭尽定）化火烧身。入无漏界（无余依位。入寂灭定。）当知。烦恼未尽身证那含所入次第灭定。非此中意。岂取于五净居入灭定等。余非皆宜思择之。言灭心心法者（若约始教。如瑜伽说。渐入灭定。灭转识等。次异熟识。所依止。由异熟识无有取故。诸转识等。不复得生。护法释云。彼能感生。烦恼尽故。后有异熟。无由更生。现苦所依。任运灭位。余有为法。既无所依。与彼苦依。同时顿舍。显依真理无余涅槃。依此等说。则既无能持识。则谁持所知障种。既无种子。何生现行。故五根等。任运灰断。八识灭尽。身智俱亡。不有情数堕。何因还得生心。然涅槃经。说四果圣。深入无余之义。非谓实入已。或谈永尽诸苦。须入涅槃圣者。八万等劫。遂获回心方入大乘。此当始教。今家约熟教。是如实义）转识王所俱灭尽边。如有余位入灭定故。其实分段身心灰断。而体灭定（起信记云。二乘无余。体虽灭定。亦通方便。）法华论云。方便入涅槃城故。涅槃城者。诸禅三昧城。过彼城已。令入大般涅槃城故。然彼二乘既不能知故。是故化火。烧分段身。入无余依。法尔有变易报残。而彼不知。谓为涅槃。而实但是未烧身前。期以灭智所得灭定。如信论记（一乘佛性权实论云。此定于前三时教八万四千法门之中。名二乘涅槃。非诸定摄。后时教意。此是内身修行法中。别有此一种三昧。灭于分段身心。然非八解脱中灭定摄。所以得知。灭尽定后。方入此三昧。当楞伽经灭诸根。不取未来境界。实是三昧乐。谓为涅槃。又灭定唯灭心。不灭身。此灭有身及心故不同也。又灭定止息想入。此定永灭想入。今谓。法宝师意。虽通妨难。仍带相执故。不足劳抑挫之耳）问。诸预流受生回心。必经八万劫耶。答。若教仍权。则或一二返。乃至六生。可稍减数。而无文说。然有人私配七万等者。苦哉。故柏庭云。必待经劫。根转而得发心。如大经五佛子。即其事也。此亦教道斥夺之语。未必尽然。思之。言受佛教化者。如化城品云我于余国作佛。彼佛教化等。其余诸佛。皆例可尔。下之余果。亦可准例。言此五人等者。即是定性趣寂五人。回心向大。要到信位。如前已辨。
    又有义。前五人从凡得小果。入涅槃后起回心。修十信行。信满心已。堪入十住初发心住位。已来。随根利钝。各迳彼劫。未必一向在涅槃中。迳尔许劫也。如直往人。既迳一万劫。修信满足。堪能发心。彼独觉人。根最利故。亦似直往人。迳一万劫。余四钝根。又差别故。时得多别也义苑云。说经时与前别也。前约在涅槃中。此说在回心中。前义为正。兼取后义复古云。二别义。由前五人在涅槃中。定经尔许劫。今从过去往劫已来。从阐提位。入声闻乘。直至回心入十住（章云入涅槃后。何云直至）方经彼劫涅槃回心。二不同也言有义者。净影章问曰。一切须陀洹人。至辟支佛。向种性地悉八万劫。至十千劫。有不到者。释言。现在不愚法者（不定性人不入无余。）发大心修学大乘。尔许劫数。容至种姓。若愚法人（定性趣寂）取小灭者。不可称计微尘数劫（玄□引留支解云。所经八万劫。仍以非想八万劫。为一日夜。积此岁为大劫。彼寿无量大劫。过此已后。方始发心）在涅槃中（此无余中。一切皆同无量劫故）过是已后。心想还生。心想生已。发心向大。向大之后。阿罗汉人。更二万劫。修学大乘。方至种性。以是义故。非一切人悉八万劫（十地论记云。明其人趣大远近。过八万劫得大菩提。所谓得于性地菩提。嘉祥法华玄论中。亦作是义。皆有义意也）言未必一向等者。此明有义拣于前义。由前五人一向在无余中。迳八万等。今后解义。从入小灭后。生心回心。修信满心。入初住来。各经彼劫。故云未必言如直往等者。义苑云。始从悠悠。入信修行。历一万劫。成就发心。登初住位。以独觉根。虽大小不同。明利相似故。时劫同也净影章云。缘觉对大乘。则略有十异。言其同者。彼辟支佛。一入圣道。永更不退。与菩萨同。不如声闻得圣而退。何故缘觉一向不退。以利根故。纯用无漏。而断漏结故。良以不退同菩萨故。涅槃经中说。辟支佛与诸菩萨。合为熟苏今意。与直往同。准而可知。
    上来明迟者。若极疾者。如法华经云。我灭充后。复有弟子。不闻是经。不知不觉菩萨所行。自于所得功德。生灭度想。当入涅槃。我于余国作佛。更有异名。是人虽生灭度之想。入于涅槃。而于彼土求佛智慧。得闻是经。唯以佛乘而得灭度。理无余乘。除诸如来方便说法。此上并约终教说言极疾者何。如起信记云八万乃至一念。而引法华竟解云。此最利根。亦舍分段。入涅槃已。即于佛土。受变易身。受佛教化。入于大乘若尔何故智论亦引妙经云。应疾得菩提。何以迂回稽留。岂是一念。解云。此虽经文不彰灼说。才入涅槃。而于彼土。即求佛慧。不经时劫。则容含一念回者。故正法华云。谓。临灭度。佛在前立。劝发地上正真道意。明知。不涉劫数已还。乃至一念。总为速疾。然智论文。以在彼土。对于此土现座声闻。指于余国。可言迂回等。又可经文奄含。通迟疾者。各依一偏。亦不相违。问。经具云未来世中声闻弟子。为复大通所结大缘者。退菩提心耶。答。既入无余。趣寂定性。故非退类。光宅疏云。此明今日相值。而不解者。未来世中。会得相值。此则一日结缘。历劫不朽之义。言余国者。玄□云。随举娑婆之外一国即是。菩萨处胎经说。从此灭度。于十方面各三十二□诸佛国土。而复成佛。教化众生。又云。众生机根。时未熟。他方机合。化身遂隐。往他方化。或往净土秽土行化。名为余国（通报化土）天台疏云。方便有余土也（智论云。有净佛土。出于三界。乃无烦恼之名。于是国上佛所。闻法华经。即是二乘受变易身。界外净土也）今家大同（起信记云。令生还生于净土中。又云。亦舍分段。入涅槃已。即于佛土。受变易身。是）起信记云。亦有人。解此经文是变化声闻。理定不然。若是化作。必为引摄实类众生。若彼众生。受此引摄。亦学先人无余涅槃。后方回心。而汝所执无余灰断。即便误彼所引众生。是则诸佛菩萨等。于彼众生。使成大怨。何名大悲方便摄化。既无此理故知。入寂回心。定非变化。此上七位。并是定性二乘。要入寂已。方乃回心。不同不定性人。未入寂前。有回心故。此斥慈恩。彼玄□云。是人虽生灭度之想。求入无余涅槃。于我有缘。我以神通接引于彼。遇我得闻是经。或是凡夫。或是有学。求有无余涅槃。将此涅槃谓实灭度之想。求入证此二种涅槃。修二乘行。种姓所排。慈悲所引。生彼遇我。求佛智慧。或我从此余国作佛。是人于我生灭度想。谓我入无余。我引至彼。令求佛智。此说于我有遇缘者。或虽于我无此因缘。亦蒙他佛及菩萨等接引教化。闻是经典。当得作佛。亦有潜化成就此人。说法化导。令向大乘。又云摄论说十因中。第九化故。即为调伏所化声闻。佛菩萨等。自化其身。为彼同类。于无依。现般涅槃（法苑亦引。如上已录。又伦记云。瑜伽说。方便示现入无余依界等又云。大智论云。断三界业烦恼。入无余涅槃。而生净土。闻法华经。旧来两解。一云。约法性净土。即是无余体故。云生净土。入无余界。一云。受变易报。往返化土。闻法华经。以往为生。非是受生也。涅槃经云八万等者。彼约消练。住八万劫等。然后乃到十信初心。故作是说。虽无余生。烧练分段。增变易寿。故成辨大觉。或延分段命。得住多劫。修大乘行。八万劫到等。皆延命而住也。前解为胜。楞伽经意。为欲入无余涅槃者。回趣大乘故非谓已入无余者。还趣大觉。慧日论云。谓。法华经为不定性故。云自于所得功德。当入涅槃等。若为定性。应言已入涅槃。何云当入耶。故正法华既云临灭度佛在前立。又智论说当入之言。明知。非已入无余之人。不尔。彼论更言入无余故。有前际。不得更出。无后际耶。是故菩提心论云以灰身灭智。趣其涅槃。要待劫限等。满方乃发心者。亦非龙树心也。如涅槃经。四果经劫。遂入大乘。皆约当说。更广如别处叙。并今所破）然今家尚约熟教破之。何况于顿圆之教。岂为定性不回哉。又云。问。为一切定性二乘。入寂悉皆回心。为有不回者。答。一切皆回。何以得知。法华论云。授声闻记。所授声闻。有四种。后二声闻（退大应化）以根熟故。佛为授记。决定声闻。增上慢人。以根未熟。菩萨与记。方便令发菩提心也。解云。决定声闻。既在所记之中。故知。有发菩提心。又既但云根未熟。不言总不熟（慈恩玄□转救云。未者不也。此如妙乐破了也）故知。定有性。又彼论云。我不殊汝。汝等皆当作佛者。示诸众生皆有佛性也。解云。此是菩萨与记。明知。定性声闻有佛性也（基公又云。菩萨与记。奄含记别。有理佛性故。增上慢者。信向根未熟。趣寂毕竟不熟。故非当亦可成佛等。如是种种展转。异计。亦如前佛种姓中辨）。
    三一切二乘亦回亦不回。谓。定种性者。趣寂不回。不定种性者。并回向大。如瑜伽声闻决择中说。此约始教引二乘说瑜伽摄决择分中菩萨地云。谓。有四种声闻。一者变化（为欲化度由彼所化诸有情故。或诸菩萨。或诸如来。化作声闻。）二者增上慢（但由人无我智。及执着邪法无我智计为清净）三者回向菩提（从本是极微劣慈悲种性。由亲近如来住故。于广大佛法中。起大功德想。熏修相续。虽到究竟住无漏界。而蒙诸佛觉悟引入。方便开导。由此因故。便能发趣广大菩提。彼虽发趣。由乐寂故。于此加行。极成迟钝）四者一向趣寂（从本最极劣慈悲性。一向弃背利益众生事故。于生死苦。极怖畏故。唯有安住涅槃意乐。毕竟不能趣大菩提）复古据演义钞。具引法华论者。非此中意。以彼论中决定。约彼长时趣寂灭故。大师解云。决定声闻。既在所记之中。知发大心。当是终教故。非今义可思。言如瑜伽声闻等者（彼声闻地决择分中。即从第六十六卷至七十一。凡有六卷。非此中指）彼（第八十卷）摄决择分中有余依及无余二地云。问。回向菩提声闻。发趣菩提。为住无余依耶。为住有余依耶。答。唯住有余依涅槃界中。可有此事。以无余依远离一切发起事业。一切功用皆悉止息。问。回向菩提声闻。从本已来。当言声闻种性。当言菩萨种性。答。当言不定种性。问。若阿罗汉回向菩提。便能证得阿耨菩提者。何因缘故。一切阿罗汉。不皆回向无上菩提。答。由彼种性有差别故。非一切阿罗汉皆能回向无上菩提。又云。住无余界。无有有障无障差别。又彼种类种性尔故。决定无有还起意乐。而般涅槃。是故不能作诸佛事。又云。住有余依。堕在众数。住无余依。不堕众数。乃至广明。故知。今所指是也。起信记云。问。何故新翻经论。说有入寂定性二乘不回心耶。答。新经论中。据未入寂。定不回心。入寂已去。彼不说故。故不相违。又教有了非了别。如佛性论辨。故不可怪又涅槃经中。言佛性有无。皆不解我意者。明佛性法离有离无。随言执取。是不解意。非谓有一分无性。又心玄义云。有说。定性二乘。定不回心向大菩提。如深密经等。有说。一切二乘。究竟悉皆得大菩提。如法华等。今会此二说。一法。二教。法中。前经约就此生定入涅槃。必不回心故。作是说。后经纵入涅槃。后必当起趣大菩提。由根有利钝。法有迟疾。如经八万乃至十千等。此经三昧酒所醉等。二约教者。或一切二乘。皆不回心。如小乘说。或诸二乘不定性者。未入见道。亦有回心。余并不回。如大般若及净名经等。或诸二乘定种性者。一切不回。不定种性。纵得罗汉（住有余依）而许回心。如深密等经。或诸二乘定与不定。一切皆回。但有入灭不入灭迟疾差别。如法华。涅槃。楞伽。密严等说。良由教有浅深前后差别故。以末后方为了教。余如前说。
    四或非回非不回。以离相故。如文殊般若等说。此约顿教说折薪云。文殊般若经（梁扶南三藏。僧伽波罗译。又有一本。同扶南曼陀曼陀罗仙译）云。文殊白佛言。世尊。佛法。菩萨法。声闻法。缘觉法。乃至凡夫法。皆不可得。何以故。毕竟空故。又云。不见般若波罗蜜。亦不见般若波罗蜜境界。非证。非不证。不住戏论。无有分别。一切法无尽离尽。无凡夫法。无声闻法。无辟支佛法。非得。非不得。不舍生死。不证涅槃。释曰。非回非不回。即非证。非不证。非得非不得。离相义也今谓。佛菩萨法。既不可得。即非终教一切皆回。声闻等法。复不可得。是非小始定性不回。以不可得。及毕竟空。不见般若等。是离相故。双亡对待故。顿而非渐之谓也。
    五或合具前四说。以是大法方便故。此约一乘摄方便说复古云。即摄前四教为同教矣。孔目云。与彼究竟圆一乘为方便。故。故说一乘。非即圆通自在义也。
    六或俱绝前五。此有二种。一一切二乘。悉无所回。以望一乘。皆即空无可回也。如经中如聋如盲者是。二一切二乘等。并已回竟。更不复回。如经中以普贤眼见一切众生。皆已究竟者是。此并约一乘别教说。
    此中二门。初义约分相门。以实映权。则方便相尽故。云悉无所回。以单别二。望一乘十佛之二。则尚有三乘方便相尽故（衣珠何必就他觅。象王行处绝狐踪。是措大家城东老姥。不喜见佛）言经中等者。旧经（入法界品）云。尔时舍利弗等诸大声闻。在祇洹林。而悉不见如来自在庄严。乃至佛刹。及不思议菩萨大会眷属所来圆满庄严。皆悉不见何以故。修习别异善根行故又不赞叹不得普贤清净智眼。以是因缘。诸大弟子不见不闻不知觉等。譬如盲人至大宝洲。不见众宝。广如经文。探玄释云。普眼未开故。如盲等。又释。实是菩萨迹现声闻。是以如盲。又但念自三乘佛果。今示一乘。故不得见。谓。眼不能见。耳不能闻。证不能入。智不能观。意不能思。此约顿圆。故非彼分。问。法界缘起。一尘犹能摄于一切。何故二乘狭而不摄法界。答。广狭相摄。是菩萨所知。二乘无此。故非此摄。菩萨摄故。彼不知见。如聋盲也。法界缘起。顺逆二门。彼违缘门。要不知见。凡夫外道。是无德人。亦如聋盲。此声闻等。并得此法。何以故。如聋盲人。入缘起故。若得此法。是菩萨故思之。次义约该摄门。谓。一切二乘等。皆已究竟。十佛。声闻身。缘觉身。众生身等。并已回竟（苦瓜彻蒂苦。舐瓜彻蒂甘。池塘别馆里。鸳鸯画不成）孔目云。普贤等机。具获十眼。见一切众生。本来究竟。皆尽毗卢遮那能化分齐经云。一切众生。发菩提心。成等正觉。
    问。如一乘摄方便中回心。典三乘中回心。所得法门分齐云何。答。若三乘中回心。即入十信已去。修行菩提心及大悲等法门。次第而去。若一乘中如下文。舍利弗。及因陀慧比丘等。六千人。于文殊师利边。回心。即得十大法门及十眼十耳等境界。义当即是解行身。遍于五位法也。余义如别说孔目曰。回心分齐。多种不等。或有从阐提入声闻者。从声闻回向缘觉及初教者。或有声闻回向直进及终教者。或有回心向顿教及一乘者。如是五乘机性。上下不同。回心亦别。于中所有教分解行理事人法教义差别。不同。接引前机。准亦可知今初问中言摄方便回心者。为唯华严同教耶。为当亦通法华同教耶。答。孔目云。同教者。会三归一故。此是法华开显之同教也（通界内我。三根不定）又上章云。见自所得法。皆依无尽教起。是彼方便等故。诸有所修。回向一乘。如华严经同教中说（唯界外三此世不定）则知。今言摄方便中回心者是。复兼通法华同教。问。辞可知。义苑云。问。约三一得法（薪云。此但问回向一乘得法分齐。与回入三乘何别复古云。一乘同教回心。与三乘回心。所得云何）答。据渐入顿证之殊。于二教中。皆有示位显法。初中示位约信。显法约大悲智等行六度缘真折薪云。若三乘始教。即约不定性人回心时说。若三乘终教。即约一切二乘说。皆回入信住行向地等。顺行法门也。以此二教属渐故。必依地位进入也复古云。孔目据入佛示无流际解脱分善者。如来善巧设二门。则一约始门。谓。依法华经穷子喻等。义当是愚法声闻（过去往劫已来。从阐提位。入声闻乘。据此教分。即是先在阐提位时。未修一念菩提分善所有解行故。文判为辛苦穷也）仍穷子身本是长者富有之子者。义当法性实相。如来之藏。不染而染分。乃至佛性随其流处。成种种味等。是其位也（由不染而染故。所以不说富名）后若回心义。当契其法性。其理即合染而不染。名为王种贵也（据此道理。穷子之喻。约愚法声闻位说。义通阐提位等）言若一乘中等者。折薪云。此摄前三乘中二乘。归此一乘。即三一合说故。属同教。故上云。此等已在三乘中。令回向一乘。若直据所得之法。即属别教尔。以入一乘一切俱得故。五位皆得也。不同顺行菩提等也。孔目亦云。位在顿悟熟教。义通初教等。余义指孔目等中复古云二约终义辨回心者。如下经文。大智舍利弗。与五百比丘（回心向文殊师利。并言。宿种善根。现六千比丘。显久共修行。成实眷属）舍利弗身。在佛法中。义当聪明位（今举为回者。则显其行终。具智慧相。今复回心）当回之时。即得十种大法等（十眼十耳等际。当知其义是终。非始。其位在顿。悟熟教义。通初教等。举此始终两位。为其法式）见闻解行证入。今当解行身也。若欲识华严经无尽教义者。当依六相因陀罗微细智知。余义如孔目章。
    第八佛果义相者。于中有二。先明常无常义。后明相好差别复古云。就果德以显佛身相貌不同。故分二种。
    前中若小乘。佛果唯是无常。以不说本性功德故。如佛性论云。小乘无性得佛性。但有修得故也义苑云。前中者。常无常中也。但以此教得名。而不得义故。无性德之常。随彼所修。修成败坏。是故唯是无常。故遗教云。动不动法。皆是败坏不安相复古引孔目（第四相海章）云。先须知教立其佛意。若小乘人。但立二佛。一生身佛。二化身佛。若依小乘三十二相八十种好属其生身人天中佛。亦同报身。但有我无我别。以不说本有法身功德。但说修生所愿。
    若三乘始教。法身是常。以自性故。亦无常。以离不离故。修生功德是无常。以从因生故。是有为无漏故亦得是常。以无间断故。相续起故。庄严论云。自性无间相续三佛。俱常住等义苑云。约三常以明三身。法身是凝然常故。云以自性故。亦无常等者。谓。隐显不定。隐故言离。显故言不离。有斯不定故。说无常。修生功德等者。此通报化二身。何以故。转识修成故。故释义云以从因等。亦得是常者标。次释义云以无间断等。无间即不断常。释报身相续起是相续常。即释化身。故知。三常明三身也。次引证云。但以三常证三身俱常。不证无常也折薪云。始教中。以真如遍故。智证真如故。非异也。有为无为不同故。非一也。由非一故离。由非异故不离也。由此教法身亦遍一切色非色处。但不随缘故。言凝然常。非谓离一切法也复古引要问云。依三乘佛。亦常亦无常。法身佛究竟故常。离不离故无常也。应身一证。究竟故常。随对下位声闻凡夫。得见增减故。是无常。化身如火有处燃。有处灭。故是无常。化德相续故。说常也庄严论偈曰。自性无间相续。三佛俱常住。释曰。一切诸佛悉同常住。由自性常故。一切诸佛自性身常住。毕竟无漏故。由无间常故。一切诸佛报身。常住说法。无断绝故。由相续常故。一切诸佛化身常住。虽于此灭。复彼现故（佛地论七出庄严论说。文亦同此。如复古引。然演义钞十四云。先依法相宗。言非自性常者。自性即凝然常。此约法身。报身名相续常。即上能依亦说为常。三者化身。名不断常。应用不断故。第十二卷亦作此释。集成云。报身相续。化身不断者。未详所出。今谓。演义不稳）。
    若依终教有二义。先别明。后总说。别中修生功德是无常。以修生故。亦即是常。一得已后。同真如故。何以故。本从真流故。无明已尽。还归真体故折薪云。以始教三身不即。无此总义也（前三性义。亦有别明总说之科。今可准知）义苑云。约有为无为。以定常与无常。有为之智。修生功德故。属无常。若智合本真。无为一际故。属常住。何以下征而释之。本从真流故者。谓。非真流智。无以证真（起信记云。然此始觉。无别始起。即是本觉随染作也）无明已尽等者。谓。始觉觉。妄尽故。同一本觉。无复始本之异也（复古云。修生者。信等善根。先未现前。赖缘始发。故说修生。是无常。亦即是常者。其如来藏性。隐在诸缠。今得无分别智。始显法身。出缠成净。何以下出二所以故。今谓。此先别明。然义苑。复古。不能分别三身以释为通漫矣）净影章云。简本异末。报应两佛。本无今有。方便修生故。名无常。法佛虽复从缘始显。体非缘生故。名为常（又佛性义云。佛因自体名为佛性。因体不改。说之为性。得果之时。因名虽改。因体不记。即是如来藏性。显为法身。体无变易。非如有为得果因谢。佛果自体。名为佛性。果体不改。说名为性。一得常然不可坏故。准此。义苑云有为之智修生无常者。明知。非约终教之义。若论应佛。有始有终。法报有始无终。思之）今言修生等。即约报化用大有始。言一得等者。自一得证体相二大。后则同真如故。常然无终。而性实平等。湛然一味故也。言本从真流者。上佛性章云。约此终教。就本觉性智说为性种。其习种亦从真如所成。故摄论云。多闻熏习。从最清净法界所流。是也。言无明尽等者。又上章云。起信中。以真如体相二大。为内熏因。真如用大。为外熏缘。以与无明染法合故。三大内外说熏。以熏力故。无明尽时。冥合不二。唯一真如也。（论云。熏习真如。灭无明故。以真如法常熏习故。妄心则灭。法身显现。名为如来藏。亦名如来法身等。同一味唯一真如）孔目云。或立二佛谓。自性法身佛。应化法身佛。此义当终教。
    梁摄论云。无不从此法身流。无不还证此法身等。宝性论。起信论等。盛立此义。如彼应知义苑云。证上本末同真。缘修即性故也折薪云。具论云。由如来昔时学三乘十二部经。后成佛时。各观一切法。无不从此法身生。无不还证此法身故。一切法门。同一法身。为一味故。今文云等也。（复古云。一切染净等法。皆从真如流出。还归真如故者。未稳）宝性论正释如来藏经等故。盛立此义。（复古亦同。今谓。此亦如上佛种性章云。宝性论中。约此终教故。就真如。明性种性等。及引起信等。故今指略。云如彼应知）。
    又智论云。萨波若不与三世合。何以故。过去世等。是虚妄是生灭。萨波若是实法。非生灭故。解云。萨婆若。此云一切智。即知。佛地圆智。同真如故。非生灭也论文（第三十七）可见。义苑云。真妄非一故。不与世合。独显真常也。复古云。佛智同真如者。良以真如染净之所不亏。始终之所不易。是故不与三世合今证报化用大亦常。又摄论云。犹如虚空遍满一切色际。无生住灭变异。如来智亦尔。遍一切所知。无倒无变异等。是故当知。非直无间断故。以为常。亦则同真如不变。常也梁论上文云。如来智慧无尽。犹如虚空凉疏约四种遍。（谓。智体遍。智用遍。契证遍。及与理遍）义苑云。初约喻显圆智周遍。是故下拣显真常。复古云。虚空遍一切处。而不与色合。佛果圆极。亦遍一切色无色边际。而无变易。故名为常今谓。言非直等者。拣异初教报化不断相续故。以为常。亦则显此终教以事从理深细而说故。同真如不变常也。
    法身是常。以随缘时不变自性故。亦是无常。以随染赴机故何以故。以诸功德既并同真。是故起用唯是真作。义苑云。明随缘不变。何以征释所以。用揽真成也复古云。法身者。无性摄论。无垢无碍智。名为法身。金光明经名大圆镜智。为法身等。以法身随缘。虽作诸法。而不失自性故。十方齐应。多机顿感故。属无常以诸功德依真而起。摄用归真故。得为常今谓。上举修生报化二身是无常义。报化即法。同真如故。是故法身亦即是常。影显三佛别而不别。今标法身是常。法即报化。是故报化亦是无常。映彰三身不别而别。谓。随染幻报化用大。并同体大。唯是真作故。诸菩萨。证入佛法。诸佛法身相现其心。是则阇拣始教法身。是自性常。凝然不作之情谓也。（义苑云。复古。直就法佛。作无常义者。皆违文云赴机。又云诸功德及起用等矣）。
    故起信中报化二身。属真如用大摄。又彼论云。众生心净。法身影现等。又云。复次本觉随染分别。生二种相。与彼本觉。不相舍离。谓。一者智净相。二者不思议业相。乃至广说义苑云。上引摄论。说法身真常寂而能用。此引起信。明报化即真用而能寂。又论下示相。即无碍之相故。云法身影现等。谓。法身属体。影现当用。思之复古云。起信用大中（立义解释明三大中）辨佛报化二身。以彼用大依体相起。会用归体。故众生心。若有垢。法身不现。众生心净。自然显现。又云下既在随染门中故。云生二种相。生已不离觉体故。智净相者。明本觉随染还净之相。不思议者。明还净本觉业用之相等。
    总说者。由此法身随缘义故。是故功德差别得成。由不变义故。是故功德无不即真。以举体随缘。全相不变。二义镕融。无障碍故。是故佛果即常。即无常。具足四句。或非四句。随义应知折薪云。但是法身二义融成无碍故。此总也。只由二义相融故。有下二四句也义苑云。由此法身下。明体不碍相。由不变故下。明相不碍体。二义镕融者。体相双融。同时无碍。此是明德相之法。约此以明佛身。故云是故佛果等。言具足四句。一常唯真故。二无常唯相故。三两亦。体相同时。四双非。以相夺故。（折薪云。如法身随流故。无常。由不变故常。此二同时故。两亦。互夺故双非。复古云。由不变随缘二义相资故。得佛身即常即无常等）或非四句者。不变湛然故。故曰随义应知（此解未稳。折薪云。一非常。以即报故。二非无常。以即法故。三亦非常。亦非无常。以上二同时故。四非非常。非非无常。以反前互夺故。此二四句。由上云二义镕融无障碍故中生。不应非四句中。唯云不变湛然思之。复古云。又二义镕融。无障无碍故。得非常非无常等）。
    问。若尔如何得说非一异耶义苑云。此问由或非四句而起。四句既非。法非一异故折薪云。问若下。此相宗。以报是无常。法是即常。是非一。智证真如。如日合虚空。故言非异。今言有二义故。具二四句。即无常义。常难明故。有是问复古云。既镕融无碍。何故复说非一非异耶今解。此问意谓。三佛果义。别明总说。常无常等四句。上已闻命。今问。此三别明为非异耶。总说为非一耶。是故答中约始约终。以答二教非一非异也。
    答。若始教中。以真如遍故。智证真如故。非异也。有为无为不同故。非一也义苑云。此教谈法不即故。约智证真以明非异。然虽非异。且智属有为。真属无为。故非一也。则是以有为智证无为理。如日合空。定成二相也折薪云。有二所以故。说非异。初真如遍故者。此宗真如虽凝然而体遍一切。为迷悟依故。既遍一切。为净法所依故。与报身非异。智证真如者。虽有为无为之别。然不可分。亦非异也。非一可知复古云。真如是所证。智为能证。能所泯合故。非异。理是无为。智乃有为。有为无为二义不同。故非一也（此未稳当）今解。言真如遍等者。如法苑云。（三身义林）有异无异门。摄大乘说。诸佛法身。依止意乐。业。无别故。当言无异。无性释言。真如无异。依止无别。利乐意同。意乐无别。正觉涅槃。种种业同。业无差别。此说能依及所依同故。言无异。佛地论说。法身宝性。诸佛共有故。无差别（真如遍故）就能证因（智证真如）有差别故。假说差别唯就所依（以能从所）说无差别。体无二故若就能依说有差别体有异故（能依有为所依无为）摄论复言。如说法身。受用变化亦尔。意乐及业无差别。当言无异。二身各别因。感各别自性。实有差别。当言有异。彼宗如是。此中。
    若终教中。功德有二义。一缘起现前义。以三无数劫功不虚故。二无自性义。以离真如。无自性故。此中初义。与法身随缘。后义与法身不变。是非异门。以是举体全收故。又此初义与不变。后义与随缘。是非一门。以义差别故。是即不动非慢。明非一也。思之可见义苑云。缘起则成事故。功德不虚。无性则体空故。离如无体。事有成事体空。理有随缘不变。若乃二义相顺。便成非异。初门是也。举体全收故。二义相违。即成非一。次门是也。以义差别下。明非隔别也复古云。以法身随缘显义差别。功德不虚故。以法身不变湛然常存。体无变易故。但举体随缘。而成不变。由不变故。方能随缘。是故要在缘中。方显无性由缘起义故。与法身随缘。由无性义故。与法身不变是非异门。又缘起故即不变。又无性故即随缘。是非一门也。是故即不坏非异。而成非一也。
    若依顿教。以相尽离念故。知唯一实性身。平等平等。不可说有功德差别。亦不可说常与无常。若寄言显者。如经云。吾今此身即是法身。又经云。一切诸佛身。唯是一法身等。如是准之孔目云。或一佛。谓。顿教佛。唯一无分别。实性即是佛义苑云斯绝亦绝故。重言平等。不可说有下拂相也。本来尔故即相见真。犹属寄言。况识情分别者。焉造斯旨。思之言若寄言显者。以绝言教寄显于依言终教。如前屡为恒式。言如经云者。即涅槃如来性品曰。我今此身即是法身。随顺世间。示现入胎。折薪云。此身即是释迦化身。即化显法故。属顿教。若清凉。引此用释终教。演义云。彼经云。吾今此身即是常身法身。恐人谓言但是不断之常。非凝然常。凝然常者。即是法身。明知。化身即此法身凝然常也。今云顿者。以终（所寄显教）顿（能寄显教）二教并是实教。今约寄言。经含多义故。通二教也。（复古亦同）言又经等者。复古云。一心一智慧。力无畏亦然。即问明品也（旧经明难品）孔目云。此据三乘方便说（经所含内浅略门义。实则如此经文。一字一句皆显无尽。今就揵径。成顿教证。不可偏执）。
    若依圆教。佛果常等义。有三说。一约用。佛果既通三世间等一切法。是故具有常等四句义苑云。初总标。一约下别列。通三世间者。融此三法。以成十身复古云。圆教一乘佛。故说二种十身。融三世间十身及佛身自具十身今约体相用三义说孔目云。今此华严不思议法品。相海品。小相品。有人判属三身。量恐未然。此经无三身。但有二种十身。如前后说。今此三品。初品为体。相海为相。小相明用（小相用者。文中大意。明一乘小相极有大用。一即一切。称法界故。意存大用）言具有常等者。义苑云。谓三法既融是常。有力无力等故无常。体用交彻故两亦。互隐互夺故双非复古云。一乘十佛是常是无常等四句义。则是一乘圆教。从共教说要问曰。一乘十佛是常是无常（两单双照）非常无常用不说为说故。佛是常。与阿含相应故。是无常。随缘起际故。非常非无常也。
    二约德。佛果既具四义。谓。一修生。二本有。三本有修生。四修生本有。圆融无碍。备无边德。是故亦通常等四句。上二四义。思之可见要问曰。诸教佛转依差别云何。答。依小乘教及三乘教。转灭（现惑及种得灭性灭）转成（行德圆满。及性满故。转位（转凡依性。得圣依性）转显（法身离惑。及无离相）依一乘教。本有及本有修生修生及修生本有四位常然。故转依义。通其九世及十世。非如前小科及三乘教一世及三世也。（复古引修生等四义竟云。是故具恒沙性德。即同教义者。未允）孔目云。若法性外有修生者。缘起可增。非偏在解。非偏在行。非偏因果。非偏本有修生。故曰圆融无碍备无边德。探玄云。佛果德法。通辨佛德。通小乘及初教等。若具一切无尽之德。如是文等。（不思议品）是一乘圆教。别显义相者。诸佛功德。无过二种。修生本有。此二相对总有四句。一唯修生。谓。信等善根。本无今有故。二唯本有。谓。真如恒沙功德故。三本有修生。谓。如来藏待彼了因。本隐今显故。四修生本有。谓。无分别智等。内契真如。冥然一相故。此有四义。而无四事。犹如金庄严具。若称取斤两。本有如金。若严具相状。工匠修生。若由成严具。方显金德。则修生之本有（修全在性）若严具揽金成。无别自体。则本有之修生（全性起修）是知。唯金而不碍严具（一性无性相相宛然）故。唯一法身不碍报化也。唯严具而不碍金（以修即性）故。单报化亦即具法身也。余并准之（如上寄终教显。审焉）是故得说化身即法身等。全体收尽。余准思之。（此等由明佛果义相故。以金严具作譬喻耳。不可偏言唯知性善。不知性恶）然上四义。摄有二门一约佛自德。圆融无碍不可说也。二就机出现。复有二门。一分相门。谓。化身为化地前。现染土等。报身为化地上。现于净土。此约三乘差别机说。二无碍门。谓。报化不分。即权恒实。如树王下现十佛身。丈六遍于十方。八相该于法界。诸根毛孔。各无限量。亦不碍限量。是则限无限无碍。此约一乘圆机说言上二四义等者。谓。上约用约德。修生本有二种四义。通思可见。若依宋本。云二四句义。谓。约用与德常等四句。如约体中。准思而知。此亦可通。如向已引要问解之。
    三约体。亦通四句。谓。此经中以不可说为显故。是常。与阿含相应故。是无常。二义无碍故。俱有。随缘起际故。俱非。此上三义。若体即俱体。乃至用即俱用。以融摄无碍故。皆有常等无碍。思之约体者。谓。究竟果证义。即十佛自境界也。通四句者。依要问答。（如上已引）云用不说为说（义苑牒章云。以不说为显）今言不可说为显者。如探玄云谓以遮诠（以不可说）令解故名可说。直诠不迟故不可说孔目云。乃至妙觉种性。即用本有修生定慧等门为体。此顺三乘。若依一乘。谓。六决定等净名云。文字性离。即是解脱。即说是无说也。涅槃云。若知如来常不说法。是即多闻。此指不说而是说也。若圆教。教证俱不思议。所谓果分不可说也。言与阿含等者。要问云。问。他方诸佛应化云何。答。依小乘教无他方佛。依三乘教。十方净土所有诸佛。并是实报。无有变化。若权起不定等。若依一乘。但有十佛。依行分说。不分修生及本有义探玄云。可说不异不可说等（义苑云。言生理丧者。不然）般若云。总持无文字。文字显持。法华云。去来坐立。常宣妙法。如注大雨。是也。言二义无碍者。此乃双照。然要问虽无此句。文义兼含。既有两单。必是俱有。故天台云。当知。终日说。终日不说。终日不说。终日说。终日双遮。终日双照。即说无说。无说即说。无碍圆融。俱不思议（义苑云。因果交彻故者。未尽理）言随缘起际者。谓。中道双遮。离说无量。离理无说。无二无别。即事而真。若举空有为言端。则空有即不空有。即非空有。非不空有。若举中道为言端。则即中而边。非边非不边具足无减。即此义也（义苑云。俱非者。不限上二故。折薪云。以法界体随缘起。共为一际。既全体起为诸缘。故非常。亦由全体起为诸缘。故非无常也。二记未稳）言此上三义等者。义苑云。融摄上三成大缘起。举一兼余。重重无尽故也。折薪云。三义互摄。以彰无碍。若非圆教。无是义也要问云。体即一切种体。相则一切种相。用则一切种用也。皆依释迦佛海印定现。无别佛也普贤观云。毗卢遮那遍一切处。亦即此也。应知。约体则法界六大俱体。约德则实相四曼荼罗俱相。约用则理性三密俱用。即一而三。即三而一。融摄主伴。自在无碍。重重无尽。茍偏保执。去理逾邈。可巨妨乎不思议乘。庶深思之。
    二明相好者。若依小乘。有三十二相八十种好。是实法也孔目云。依小乘义。佛有三十二相同人。八十种好同天。属其生身。要问云。依小乘教。见色身佛。三十二相等则是实见。眼根与境同时相应。见实色相。名为见佛。以人相为佛相貌。一切智等。则属于法义苑云。仍不能即色见空。故是实也（婆沙一百七十七释相及好。阿含俱舍等皆明实有体义）。
    若三乘中。或亦但说三十二相八十种好。是化身之相。仍即空是相义。如金刚般若经。对法论等说。此约始教引小说也孔目云。若三乘义。三十二相。八十种好。初教即空。终教即如。要问答云。若依三乘。见佛实色身等三十二相。不名见佛。由与分别遍计合故。假使见可似之相。则是谓似。亦非见佛。若知无性无来去相。即色是空。非色灭空等。不如所谓。是名见佛。由与佛体相应故复古云。如金刚下如来说三十二相即非三十二相等。此约始教似小乘说也折薪云。对法论等者。等取杂集论等。对法论云。谓。佛世尊由定慧增上力。为欲化度诸有情故。示现三十二相大丈夫相。及八十种好相。庄严身。然佛世尊非彼自体。以法身所显故。杂集论云。相随好者。谓。依止静虑。于相随好庄严所依。示现具足。若定若慧。及彼相应心心所等。并彼志异熟。释曰。既云示现故。即空义也。亦可指金刚证皆空。指对法等证化相。（瑜伽四十九释三十二相及八十随好。地持第十。大品二十六。涅槃二十八。大般若三百八十一广说）或约报身。说八万四千相。并是实德。此约直进及终教等说双观经说。无量寿佛有八万四千相。一一相中各有八万四千光明。（彼通报化。若九品往生机见者。是化土佛故。探玄三云。不退门净土。谓。四果圣。三贤菩萨所居故。密严疏等。名为杂净土。然今约报土他受用报身故。心地观经云。如来他受用身。具足八万四千相好。居真净土。乃至一切如来。为化十地诸菩萨众。现于十种他受用身。佛地论说。为他受用土。往生论中。名莲华藏世界。皆是义也。）复古云。以修生本有并皆实德。始教直进。及终教等。唯一真如故要问云。依三乘教。十方佛土所有诸佛。并是实报。无有变化。若权起不定。始终令有情机知变化者。则属化摄。若色究竟处。及菩提树下。二佛相对。有其两义。一以化显报。则菩提树下。显莲华藏世界海中佛。是报故也。二以报显化。举色究竟处成高大身。显菩提树下是化义也。此中可知。
    问。何故智论等。于此化身。辨金锵马麦等往业所到。三十二相等。亦各出因耶义苑云。由上谈三十二相即是空义故。引论中出因等实义以难之折薪云。此中有二问。一问化身何得酬于往业。二问化身何得出彼前因。言智论等者。等经论故。就智论说往业所致。等取兴起行经（后汉三藏康孟详译）等说也。（兴起行经。名佛说木枪刺脚因缘经。云刚强木枪刺脚。经云。世尊晨且着衣持□。与五百比丘僧。及阿难围绕。共入罗阅只城乞食。家家遍至。见此里中。有破刚木者。有一片木长尺二。迸在一边。于佛前立。佛即心念。此是宿缘。我自作是因。自当受之。众人闻见。皆其聚观。大众见之惊愕。又名佛说食马麦宿缘经。经云食着皮麦。是也。经音云。木枪千羊切。说文。枪距也。三苍木两专锐曰枪。苍颉篇云。两头锐也。经文作锵。玉声。铃声也。锵非正体。非此义也。言马麦者。四分律一云。佛在苏婆国。至毗兰若树下。时有婆罗门。即请佛反比丘僧。三月夏安居。佛及比丘。乃受请已。此婆罗门。竟不供养。何以故。是魔波旬之所作。时离国有牧马人。驱五百疋马。至毗兰若。夏九十日。于时谷贵。乞求难得。诸比丘往乞。乃施比丘五升。佛一斗。月日如是。智论三十八云。是释迦文佛。毗婆尸佛时。作大婆罗门。见佛众僧食疾。而发是言。如是人辈。应食马麦。因此罪故。堕黑绳等地狱。受无量世苦已。余罪因缘。虽成佛道。而三月食马麦）又涅槃经。大集。大方便等经。瑜伽等论。皆出相好之因。今皆等取也。于此下意云。既有往业等。应是报身。何谓化耶。辨金锵马麦等者。等于余恼。皆有往因故。智论说。佛有九恼。一六年苦行。二孙陀利谤。三金锵。四马麦。五□璃。王杀释种。如来头痛。六入婆罗门国乞食。空□而还。七旃遮女覆盂谤佛。八调达推山。九寒风索衣。
    答。为引二乘。同下而说。现业果不亡。故圣道断惑。非灭报故。如罗汉食沙。金锵等亦尔。小乘以为实。始教即空说。以是方便故。如大乘方便经说其相好。出因有二义。一亦是方便为引二乘。即于此身亦示胜因果。以实报身非彼见故。二此等亦即是实报相。垂在化中显现故。得出因也折薪云。由小乘以释迦为实报。今引彼故。就下现业果不亡也。圣道下复出所以。何以故。现业果不亡也。以小乘断惑不缘报故。所以果中偿金枪等也。如罗下例显智论说。舍利弗弟子。罗频周比丘。食变为泥等（撰集百缘经云。舍卫城有长者婆罗门。妇产一男。名曰得饱。长求出家。勤得罗汉。行乞不得。自悔。见塔坌污便扫。乞食丰足。一日眠不觉。舍利弗扫之时。黎军支饥困。语共入城受请。夫妇□诤。竟不得食。饥饿而还。次日将共受长者请。诸座受食。一人不得。高声唱言。我不得食。主人都无闻者。次日阿难深怜。随佛受请。欲取食使饱。其日忽不忆。空□而还。次日阿难取食。还其所止。道逢恶狗。弃地空还。次日目连复为取食。中道。为金翅鸟见搏ＪＫ将去。次日舍利弗取食。房门自闭。神力踊出其前。失□堕地。至金刚际。于第七日。竟不得食。惭愧众前餐沙饮水。即入涅槃。佛说本缘。过去有帝幢佛出世。瞿弥长者。请来供养。便经父亡。母故惠施。子□不听。计食与母。故分减施。子恚捉母。锁户弃去。至七日头。母极饥困。从子索食。儿答曰。何如餐沙饮水足活。今何索食。语已舍去。母便去世。其子命终。入阿鼻狱。受苦毕已。还生人中。饥困如是。然由供养佛。值我得道。如珠林引）如大乘方便经说者（即报恩经。失译人名。出后汉录）彼第四卷。有提婆推山因缘。第五卷中。有□璃王害释种缘。至第七卷。具说三十二相。出因准此。虽通上证。正在出相好因。折薪云。今文意云。大方便经。说其相好。所以出因者。由有二义故。彼经出因也。然非经中自有二义。故前问家云。何故智论等。三十二相亦各出因。今祖师立二所以。义释经得出因有二所因也今谓。出因二义。初义约回心教。后义即约初教直进及终教义。故密严疏云。若论应化相好德者。以本愿力。以报身等所有相好。随机□细。示现前相。更无别法。是也。
    问。何故摄论中说三十二相等。入法身功德摄耶义苑云。由前示相者。为引小故。即乖此文故。引为问复古云。前以化滥报。尚为所问。今何以化滥法耶折薪云。摄论（本论及无性论九。梁论十七）具云。应知。法身几法相应。谓。最清净四无量解脱胜处三十二大士相。八十随好。乃至一切相好智等功德相应。又云。诸佛法身。与如是等功德相应。是故应知。诸佛法身。无上功德故。今云入法身功德摄也孔目云。若三乘义。三十二相。八十种好。初教即空。终教即如。问。三十二相。八十种好。依三乘义。本在化身。因何摄论。摄入功德。属其法身。今问准知。
    答。此亦有二义。一为回二乘。方便渐说。真实法身。恐彼难信故。以此等功德。说为法身。令易信受。以现见故。二彼以功德法。为法身故。摄在彼中也。此上并约始教说。又三十二等。即无性故。亦即是真如法身。此约终教说义苑云。答中二义。初义为回小故。说相为真。令其观对生信乐故。次义功德为法身。非真理故。既非真理。摄相为法。亦未失通涂。终教可知。又三十二相下。即相见性。正属法身。终教所谈。无烦疑惑折薪云。一为回小。未可便说真实法身。且就化相说为法身。彼则易信也。二彼下上云论意。此正释文。以功德法为法身故。得有相也。又三下。此复约一义以释彼论意也。清凉（普贤三昧品钞）云。摄论中三十二相等。皆法身摄。然有三义。一相即如故。归理法身。二智所现故。属智法身。三当相并是功德名为法身。释曰。初即今终教。后即前科。第二义智所现通二教。如下金光明经。以智为法身。即终教。有为功德。四智摄故。属始教也复古云。若依小乘。二佛。生身佛。化身佛。今始教。于三十二相寄显法身。方便诱引。令易信受。又以实法功德为法身。摄在相中也。又三十二下。要问云。若知无性无来去相。即色是空。非色灭空等。此约实教说具孔目云。答。欲知（摄论摄入功德属其法身）所由。先须知教立其佛意。若小乘人。但立二佛。一生身佛。二化身佛。三十二相。八十种好。属其生身。若依三乘。或一佛。谓。顿教佛。或立二佛。谓。自性法身佛。应化法身佛。此义当终教。俱是法身。故。或说三佛。一法身佛。二报身佛。三化身佛。此之一义。当回心教。由小乘人不立法身。此依摄论。或说四佛。谓。自性身。法身。应身。化身。此义唯当直进教等。若约此义。三十一相。八十种好。所摄不同。若望二身。即俱是法身若望三身。即属化身（回心教）若望四身。即属法身及化身（直进教）若属法身。三十二相等。是其德义。若属化身。三十二相。是其义。所以得知。为摄论中明其三身。或本有及修生为法身。但现净土。受法乐相。是其应身（约相用）八相成道相。是其化身（亦是约用）或将本有。为其法身能依修生。是其应身依应起化。是其化身有此不同故。今义判不得一定。宜可思准依斯详之。今章初义。由小乘人不立法身。立二身外。或说三佛。以三十二相等功德。虽属化身。摄入法身功德。当回心教。为回二乘。令易信受故也。后义谓。或说四佛。此义唯当直进教等。为欲显法身是差别德。自性身是通一体故。以三十二相等功德。虽属法身及化身。彼为显差别德故。说为法身。摄在彼法身功德中也。又三十二下。谓。或立二佛三十二相等。即无性故。应化法身。亦即是真如自性法身。此义当终教。从是法身故。然荆溪辅行。及与金錍。曾见起信疏释归命偈。辄评破云。先以以身属佛设难。故云不可独云有应身性等。次就以体相属法性征斥。故云既许法身遍一切处。报应未□离于法身等者。余谓。他师错认今家约终教解。而为圆教。是故不足强会。若四十六问。并抗乎凉密耳。
    若依一乘。有十莲华藏世界海微尘数相。彼一一相。皆遍法界。业用亦尔。所以说十者。欲显无尽故。如相海品说义苑云。一乘佛相。将十莲华藏世界。抹作微尘。一微尘是一相。此相皆是实德故。皆遍法界。若通机见。即属业用故。云业用亦尔折薪云。十身相海品经中。列有九十七大人相结有十莲华藏世界海微尘数皆遍法界等故。如彼说也复古云。此经佛染净圆融。帝网无尽。莲华藏中。依正浑融。具三世间。微尘数相。是德。是相。是非德。是非相。由缘起理具足逆顺。德相业用。皆无尽故孔目云。此相义。依现文中。有九十三相（探玄云。文中略说九十四相。广结十华藏尘数。明相所依。有十九处。开合有异）下文别自广说有十莲华藏庄严世界海微尘数等相。若约此文。三乘小乘。则无此事。唯是一乘探玄云。相海者。福报奇状炳著名相。德广多奥如海。勘梵本。名如来十身相海品。以深广之相在十身故。体性者。若圆教中。相海以无尽法界为性建立者。若一乘。此十莲华藏尘数相。为普贤等说者。以修普贤无尽行海故明业用者。一乘业用。如小相品说（小相品探玄云。前大相业用。无边无边。极难知耳。今辨业用者。如八十随好。但严佛形。以生净信。今此明小相佛为菩萨时。相轮随好。最下位处用。谓。放一光照十世界尘数刹。地狱众生皆得生天。成就十地十眼耳等。如是展转尽于未来际。无边际。皆不可说。菩萨小相既尔。如来大相之海。利用自在。不可说不可说也）略明九十四种竟。广结大相者。以别说难尽。是故总结。然一个莲华藏界。已遍法界。况复说十。复显无尽。是则无尽。非普眼而不睹也。
    又观佛三昧经中。约此三宗。分佛相好。以为三段。故彼经云。略中之略者。我今为此时会大众。及净饭王。略说相好。佛生人间。示同人事同人相故。说三十二相。胜诸天故。说八十好。为诸菩萨。说八万四千诸妙相好。佛实相好。我初成道。摩伽陀国寂灭道场。为普贤贤首等诸大菩萨。于杂华经。已广分别折薪云。又观下总证前义也依探玄科。辨相海宗趣中。一释名。二体性。三种类者。依观佛三昧经（如章所引）有三类等。此中宜可思准。言约此三宗者。复古云。有谓彼经是三乘教故。此言非也。三乘宗者。小乘三乘一乘为三宗也彼经云等者（东晋佛陀跋陀罗译。即净饭王。将临终时。佛为父王。说佛三身相好。今文在第九经菩萨本行品）佛告阿难。如来有三十二大人相。八十随形好。金色光明。一一光明。无量化佛。身诸毛孔。一切变化。及一切色（下如章引）言同人相等者（演义云。俱含说轮王相。云相不正圆明。故与佛非等。此名轮王有三十二相。有三义不及如来。一处不正。二相不圆。三不明了。今正不乱。即处异轮王。其端正二字。是明是圆故。示同人而胜人矣。苑薪依此。复古云。要问云。依小乘教。以人相为佛。一切智等。则属于法。余文可知。法华摄释云。望彼四胜。智论四云。有七事等。智论五云。问。菩萨相。何以故。三十二。不多不少。答。有言。以端正不乱故。若少则不端正。若多则身相乱。如探玄会）言为胜诸天等者。问。既八十好胜天。何故孔目（相海章）云八十种好同天耶。答。准彼前章（八十种好章）云。人中不具。诸天分有（义苑云。帝释诸天。有相而无好。故此胜之者非）小乘实具。初教即空。终教即如。一乘无量。具因陀罗微细等。则知望分有边故。云同天。由不圆具故。云胜诸天。各不违也。又探玄云。观佛三昧经。佛生世间。示同人故。说三十二相。为胜诸天故。说八十种好。为诸菩萨。说八万四千相。以菩萨修八万四千诸度行故。上约三乘等说。若一乘。此十莲华藏尘数相。为普贤等说者。以修普贤无尽行海故问。台宗所判。以观经说八万四千相好。与若华严有十华藏微尘相海。优降虽殊。俱尊特相。不约相多少分之。克就真中感应而辨。则知。与今家巨殊何耶。答。详彼支流。诤执繁兴。若不对扬者。难辨邪正。今略点示。天台师曰。然此三身不可并（三皆在性）别（二从修有）一（不分修性）异（三不互融）则乖法华（若约观者。有次第三观。一心三观。一心三观者。只一观而三观。观于一谛。而三谛。此观微妙。即一而三。即三而一。一观一切观。一切观一观。非一非一切）即一而三（秖一法性。而能成就一性二修。全性成修）即三而一（修性虽成。而其三身一性本具。全修在性。性无所移。修常宛尔。已上约融即）随顺世间。而论三身（约义分别。且从即二性。令义易明。四明云。法是本觉。报是始觉。始本一合。方有应用。一往似纵。以融即文。非纵非横）法身者师范法性。还以法性为身。此身非色质。亦非心智。非阴界入之所摄持。强指法性为法身尔（始觉报智。依本觉成。故以法性而为师范。究论始本。唯是一觉。故云。还以法性为身。此非分段变易色质心智三科所摄。乃是常住五阴等法聚以为身。此法无相。不可说示。为众生故。强名法身）所谓理法聚名法身。然理无聚散。义言聚散。始从初心显出正理乃至究竟理聚方圆（身有三义。谓。体依聚。欲令易解。但取聚义。谓。实谛德等。及八万四千法门。诸波罗蜜功德等。法性具则名理聚。法身也）报身者修行之所感。法华云。久修业所得。涅槃云。大般涅槃。修道得故。如如智照如如境菩提智慧。与法性相应（如□盖合）相冥（如水乳和）法身非身不身。智既应冥。亦非身不身。强名此智。为报身也。始从初心。终至究竟显理之智。智聚方圆（中道法身。乃本觉体。始觉冥此。能冥亦志。为成观故。强名报智）应身者。应同万物为身也（如谷答响。大小随声。如鉴现形。端丑在质）智与体冥。能起大用（不觉亡处。始本一如。觉体自在。能起大用）如水银和真金能涂诸色像。功德和法身。处处应现往（四明云。起信论意。要在事识见则取色分齐故。名应佛。业识见则离分齐相故。是报身）始从初心。终至究竟。功德之聚方圆。故以三法聚为三身（彼宗山上。源清。孤山。净觉。从义。转计虽异。一义咸同。谓。空中无相。唯假有相。法身定是无相。报身通有无相。自报他报有无异故。应身有相。若其相即。俱有相。俱无相。互相攻毁。诤执膏盲。确莫可拔。是故出外尝破法智云。但知性具之恶。普现色身。相相宛然。不晓具恶之性。普现之本。空中理体。亡泯寂绝。致使所谈一念三千。即空假中。三身四土。皆是有相。山家草堂。返攘斥云。此乃山外。不达全修在性。致兹妄谓。若乃理本。唯具恶性。不具相者。是则木中唯具火性。而无焚燎之相耶。且焚燎之时。自何而有耶。又如镜体不可但有现像之性。而不具于现像之相。应知。性恶具性具相。普现色身。全理而起。方免本无今有之过。岂可空中寂绝。泯然无物。而为普现之本耶。三身四土。皆是有相者。此由岳师误以法身寂光。为寂绝理泯然无相。是故四明为救此义故。云诸文之中。言法身无相者。乃是已尽染碍之相。非如太虚空无一物。亦岂谓法身寂光决有相状。此乃一时救弊之说。法身既尔。二身岂唯有相耶。亦如三千。岂可定以三谛中一假摄耶。如何固执空中之理无三千耶。从义后时又见诸文皆云三千即空假中。自知己非。乃转计云空中之理。具足三千妙假。若是妙假。何须空以泯之。中以非之。岳师已坏之义。汝乃拾之为己所得。何其谬也。予窃思择。山外原起自听人讲华严。而不达其奥义。徒认凉疏之弊。反迷己宗。此已邪蹊。不足评尔。噫。元师既系其□于四明之支门者。胡为不深省耶。只识愤于山上之为妄。却自潜失于掌中珠矣。抑本宗命脉。更奚在焉。何以者。虽有诸文说法身无相。为尽染碍之相。其实经云。世间相常住。微妙净法身。具相三十二。常在灵山。我此土安稳。如此诸文。岂亦总为救弊之说乎。况是法性融通。理事两重因陀罗网。真言教说。六大三密四曼荼罗。本具周遍。皆将可壅。持不耻哉。然四明云。良以报应属修。法身是性。若渐教说。别起报应二修。庄严法身一性。若顿教诠。报应二修。全是性具法身一性。举体起修。故得全性成修。全修在性。三身融妙。指一即三。问。观经观佛。止论八万四千相好。若华严说有十莲华藏世界尘数。二经所说。优降天殊。彼经正当尊特之相。观经乃是安养生身。凡夫小乘常所见相。钞中何故言是尊特。答。一家所判。克就真中感应而辨。藏通见但空者。唯睹丈六生身。别圆见不空者。乃睹尊特。问。具藏尘相而为尊特。三十二相老比丘形。而为生身。其文炳着。那云不以相好分耶。答。约相解释。四教佛身。此乃从于增胜而说。未是的分相起之本。其本乃是权实二理。空中二观。事业二识。就此分之。则生身尊特。如指诸掌。问。约相多少。分于二身。其义已显。何须理观。及就识分。答。华严尘相。及八万相。虽是尊特。三十二相。不局生身。何者。以由圆人知全法界作三十二及以八万藏尘相好故。三品相皆可称海。既一一相皆无边底。是故悉可名为尊特。故止观等。以法华三十二相。观经八万。华严藏尘。同是别圆道品修发法身现相。对斥藏通相非奇特。以验。三经所谈相海。皆是尊特。然有通局。三十二则通。大见无边。小见分齐。若藏尘。八万。唯大非小。若也不就理观等分。此义全失。故知。不定以相数多方为尊特。只就不空妙观见耳。问。行人睹于劣应。谈圆佛相。只可即是法身及自受用。不即尊特。以尊特身现起方有。不现则无。岂见不空。不待佛现。便自能见尊特相耶。答。今云劣应但即法及自报。不即尊特。则成寿量属于尊特。身相自属生身。如此分张进退皆失。须知。行者无有一见非如来力。如来鉴机。未始差忒。有须现者即为现之。如梵网。华严。及观经等相多身大也。不须现者。即以力加。令于劣身不取分齐。见三十二相。即无有边。以知丈六是法界故。圆人岂不即劣见于无边。不必一一待现方见。应知。观经妙观。观佛法身。见八万相。乃是彼佛全法界身。应圆似观。现奇特身。经文自云。身量无边。非是凡夫心力所及。正类净名如须弥山显于大海。药师中巍巍堂堂。大论中色相无边尊特之身。此等尊特。观经所现。无少差殊。既云无边。那谓生身。若金光明。龙尊叹佛经文。但列三十二相圆光一寻。疏乃判云正叹尊特。故知。但于劣身见无分齐。又无身相高大之说。以验。非是特现之相。只由龙尊言中妙示即劣含胜难思之文。大师见彼得意之处。是故疏云巍巍堂堂。得意处者。即总叹云诸佛清净微妙寂灭也。以总冠别。故三十二相。遍严三身。不纵不横。是秘密藏。乃是法界总体。一摄一切。事事相收。应用无边。不离毫末。相好至劣。量等虚空。故法华中龙女叹佛。微妙净法身。具相三十二。显是劣应以法身具故。相相尊特。是故荆溪类同华严一一相好。与虚空等。文句十云一一相皆法界海。又妙玄云垢衣内身。实是长者。释签云即是璎珞长者。璎珞长者。岂非尊特。何待现邪。问。一等尊特。以何因缘。相分三品。答悉檀因缘故。盖一类机应以藏尘尊特之相。得四益者。故佛称机。而为现之。应以八万尊特之相。应以三十二尊特之相。得四益者。佛皆称机。而为现之。仍须了知。此之相海。别教则用别修缘了。成就此相。即修成之尊特故名报身。圆教能了二修即性。修德无功。乃性具之尊特。故名法身。须知。华严华藏尘数之相虽多。此以兼别故。犹带修成。观经论八万。既唯圆顿。无非性具。故三圣观疏。皆示云观于法身。行者当须以教定理。就理明观。于观显相。无得但以多数斥少。使胜成劣。实在精学。然后勤修。欲罢不能。故慈辨柝）详此等释彼宗约理融即者。不出今家同教一乘摄。尔。复彼随顺世间。约义分别者。亦只当今同教摄方便义。所流所目寄显等义。然迨宋四明。克就理观二识。而分二身。独其尊特。相分三品。同判一等。修成性具。有别圆异。而以观经现八万相。药师堂堂。大论色相无边。反与金光法华三十二相。但即劣身见无分齐。相相尊特者。大似自夸唯局己宗。而他宗无矣。实由不识今家先已盛谈故。孔目云。三十二相。通凡夫小乘三乘一乘。但浅深异。凡夫有人。小乘无人。初教即空（与藏通同）终教即如。一乘无尽（如别圆义）具因陀罗及微细等（同教二乘）依别教。其相如十莲华藏庄严世界海尘数等相。又八十随形相者。人中不具。诸天分有。小乘实具。初教即空。终教即如。一乘无量。具因陀罗微细等故。又探玄云。即权恒实。如权王下现十佛身。丈六遍于十方。八相该于法界。以斯验知。彼侈独显。皆但属此同教一乘摄耳。是故天台荆溪。一一类同华严相海。寔有以也。然四明以八万等与藏尘相海。混成一块。以谓俱别圆机业识见身。须现尊特者。恐是不然。尝检台疏。未闻正有别人见十莲华藏尘数相海之文。纵有经说无边无分齐之言。或约即如。则语虽亦通。三身十身。体义天殊。若谓文既在华严。以兼别故。加于可加者。设许以寄显地位等。保带修成。而奈何。由彼总不拣夫相海品。在地品后。因果会别。一律而混故也。故孔目云。此不思议相海。小相三品。有人判属三身量。恐未然。此经无三身。但有二种十身。今此三品。初品为体（当体宛尔。六大周遍）相海为相（全体无别。四曼荼罗）小相明用（三密广博）此相义。依现文中。有九十五相。下文别自广说有十莲华藏庄严世界海微尘数等相。若约此文。三乘小乘。则无此事（终顿尚无。台别何有）唯是一乘。探玄结云。然一个莲华藏界。已遍法界。况复说十。复显无尽。是则无尽。非普眼而不睹也。准此。如何别机别眼。得见普法。若见普法。是圆非别。不可普别而相滥焉。又直饶以诸菩萨修八万四千诸度门故。为诸菩萨说八万四千相好。则如楞伽经。如来藏经。恒沙功德。具诸相好。则以藏性为因等故。地上菩萨。梨耶业识。得见八万。唯报身相。既是别机别见。更有何据。得睹十身藏尘相海。况彼业识无明。全计所执。何以可得同普贤眼。何况普法即是法界行德。探玄云。奇状炳著名相。德广多奥如海。勘梵本。名如来十身相海品。以深广之相在十身故。明毗卢遮那。现如持尊特身。即与无相本地法身无二无别。以限无限恒无碍故。岂与业识见。同日语哉。又如观佛经。既言佛实相好在杂华说。此乃金口亲以相数少多略广。明示三品。谓。实相好正指相海。特拣异于八万等妙相好。岂欺佛乎。又真言教有浅略释。及有广博因陀罗王秘要之藏。此亦岂可欺毗卢乎。由此而推。鸣呼。四明有勋中兴于同教一乘。而于别教一乘暨真言教。未曾终身勤习。而反加有欲凌蔑于他者何也。盖信己宗笃。而自知明。昭乎日月。不足为明。崒乎泰山。不足为高。设至为举世非之。力行而不顾者欤。此学者之大患也。然而同教之分。别教之际。于斯二者。要不可敢不究也。今也当宗衰落。殆不绝若线。偶有倡人。不能深知于斯二者。而错乱之。或及两丧而已。宁不为之慨伤也欤。
    解云。此中三十二相等。当略中之略。为人天二乘等。即当初也。八万四千等。义当但是略。为三乘菩萨等。当次也。佛实相好。如杂华说者。义当广说。即是指此华严相海品说。此品说一乘别教相。即当终也。以杂华即是华严故。余义可知探玄云。此三中。初唯小乘。次兼前为三乘。后具前为一乘。又初唯地前见。次唯地上见。后通五位见。又初唯化身相。次唯报身相。后是十身相今谓。初约机教分略次广。今章同此。次约位分三见。后约身相。如文可解。余如向辨。
    第九明摄化分齐者。若小乘中。唯此娑婆杂秽处。是佛报土。于中此阎浮提。是报佛所依。余百亿等。是化境分齐也义苑云。依诸教明化境之宽□也。小乘唯娑婆者。谓。不信界外别有土故。此犹约化之边量。若克佛之所依。唯处四洲之一。故云于中等。百亿下状化境之量也复古云。唯此阎浮。释迦实报所依处也。百亿即三千大千世界。皆是摄化境界也。俱舍疏曰。依萨婆多。十方世界。唯有一佛。依经部宗。十方世界。许十方佛。论有相破。烦而不叙。
    若三乘中。法性土。及自受用土。今此不说义苑云。谓。既明摄化。即是对机。此既佛之证用故。不说也。乃至三身四土之义。七门分别（依唯识等。文太繁重。非要故略）复古云。三乘中。土有三种。一法性土。二实报土。三变化土。或说四土。实报中开自他受用也。今此下拣前二土折薪云。玄亦云。三乘中有二。一约佛自住处。有三。一法性土。二实德土。谓。妙行等。三色相土。谓。胜宝等。后二自受用土。此三非摄化处。故仍不辨也。二约佛摄化处有三全同今文三段五教也问。前明三身。已通法性及自报身。何故此中不说性自二土。答。既约摄化。为辨教浅深故。然性土自土。以诸大乘同皆说量无边。约佛自住。则显义不便。故此不说。唯识云。又自性身。依法性土。虽此身土体无差别。而属佛法。相性异故（凉疏少异。如佛性章已引）自受用身。还依自土。谓。大圆镜智相应净识。由昔所修自利无漏纯净佛土因缘成就。从初成道。尽未来际。相续变为。纯净佛土。周圆无际。众宝庄严。自受用身。常依而住（探玄云。谓。妙行胜宝等为体。如折薪引）佛土章云。佛地唯识皆说。法性土虽非色摄。不可说其形量大小。然依事相。其相无遍。譬如虚空遍一切处。自受用土。十地经说。第十地菩萨。得生大自在宫。有大宝莲华座等。出第十地菩萨。坐登正觉（始教实在。终教示成）既成佛竟。尽未来际。相续变为。纯净佛土。随法性土。量无边故。故探玄云。三乘中。约佛自住处。一法性土。二自受用土。非是摄化处故。此中不辨也。
    其释迦佛随他受用实报净土。或有说在摩醯首罗天。化身充满百亿阎浮提。是所化分齐。如梵网经。及对法论等说。当知。此约始教以说。义苑云。此居色界之顶。约摄报说。引摄二乘故（偏据一义）今解。言其释迦佛者。谓。小乘始教（他受用报）释迦实报他受用土。即在净居摩醯首罗天处。莲华台藏舍那（释迦之本）及千叶上千大释迦报土。主领千三千大千世界。其变化土。即千百亿阎浮释迦是化。故入大乘论云。始从初地。乃至十地。在净居天。成于正觉。自在应化。名为法身。非阎浮提实身成佛。若释迦生于阎浮提。实得成佛者。此事不然。福德果报。决定有处。若于三千界。得自在者。一切十方。但是一佛世界。十方诸佛。则无依果。如诸经说释迦如来主领三千大千世界。不言乃至十方世界。说诸佛出世。皆是依报。各有齐限。是故当知。在净居天。成于正觉。领三千大千世界。非阎浮提。梵网疏云。今释。此佛内自实成。及应机化境。诸圣教中。总有五说（一小乘。二初教回心。及三直进教。四终教。五一乘教）一约诸部小乘。于此大千百亿阎浮中（此娑婆杂秽处）唯此阎浮（实佛所依）释迦。是实报成佛。余洲皆是化往（化境分齐）本不论舍那佛。二若依入大乘论等说。摩醯首罗天上。有一实报成佛（一大千顶实报释迦。即当梵网大释迦一）以一大千世界。为所统境。化作百亿释迦。一时成佛（此约始教回心教说。然复古解今章文。唯引此说者。恐未尽矣）三若依此经莲华台藏世界之中坐华台上。实身成佛。名卢舍那（基云。他受用土。随十地菩萨所宜而现。或小或大。或劣或胜。前后改转。梵网经说。我今卢舍那方坐莲华座。一华百亿国。一国一释迦。摄论等云。初地菩萨。悟十百门。见百佛土。一佛国土。三千世界。三千世界。有百亿四天下。四天下各有一化佛。三千界中。有百亿化佛。初地菩萨。见一百个百亿化佛。一受用身。受用身居一大宝莲华台。华有百叶。叶即三千大千世界。一受用佛。名卢舍那。百个百亿化佛。名为释迦。不离一卢舍那身。有众释迦。二地菩萨。见一受用佛坐千叶莲华。乃至第十地。见佛极大。华叶无边。且二地中。见初地所见。十受用身卢舍那。千个百亿化身释迦。乃至十地。见九地所见。无量受用身卢含那。无量化身释迦。大千世界佛数。虽多。不离释迦之化。故名一佛所化。又小乘中唯言一佛。无多化用。亦随彼机。说一佛也。或资粮道见一四天下。有一主佛。加行道中。见三千界有一主佛。初地以上。渐渐增故。故他受用土。其量不定）其千华上千释迦。即是千摩醯首罗天上（千个大千界顶）各有一释迦。一一（千个中。千界内）各化作百亿释迦故。有千百亿释迦（千个小。千界内）于千百亿国中菩提树下。一时成佛（深义云。周匝千华上。复现千释迦。即大化也。一华百亿国。一国一释迦。即小化也。小化唯一四洲。大化总该百亿者。此恐不尔。梵网大师疏云。此千释迦。还是受用身摄。孔目云。所现千佛。千百亿释迦。亦当报身。下阎浮提出家等。当是化身。何故但言大化及小化唯一四洲耶。若依相宗。应通报化。故佛土章云。一佛百亿国。一国一释迦。即他受用土。又三身章云。一国即是一大千界。一界即有一大释迦。四善根所见。百亿小释迦。余二乘所见。佛变化身。还居自土。随未登地有情所宜。化为佛土。或净或秽。或小或大。前后改转。亦无定限。随生所宜。一时现故。枢要云。他受用土。本唯无漏净。见者居秽。亦为现秽。见亦通秽。化土本唯无漏。然有净秽。十地菩萨。亦得见故。上知下故。然由本为十地菩萨现净土故。论说化土。有其净言。化土本为地前等见。不别言净。总说见身土。各据增胜本为而说。亦不相违。下不知上故。地前。二乘。必不见无漏净土。又最胜王疏云。他受用身有二。一四善根所见之身。但说三十二相等。二地上菩萨所见之身。相好应多。此亦准知）准此言之。则一实身（华台舍那）成佛时。以千三千世界（二地菩萨所见千个大千）为主化境。合有千个百亿。其千释迦是实报（各一大千千个报土）千百亿释迦是化身（此当直进始教说。然今章总言此约始教。实通回心直进二教。谓。释迦实报他受用土。一如入大乘说。一个释迦受用报土。在净居天。二如梵网说。千个大释迦。亦他受用实报土。故孔目云。此约三乘。卢舍那当彼报身。所化千佛。及化千百亿释迦。亦当报身。下阎浮提。七岁出家等。当是化身。故云如梵网经及对法论等说。故纲目云。色顶别立彼实报故。如梵网经等说。此约初教。探玄云。约佛摄化处。其受用土。若依始教。在色界顶。为引小乘。在同界说。化身土。若依始教。唯有百亿阎浮百亿释迦。为摄化境。折薪云云。如次所引）折薪云。据至相释云。此约三乘卢舍那（台藏能化）当彼报身。所化千佛（以千叶上千大释迦望舍那故）及化千百亿释迦（叶中千个百亿释迦。望大释迦。大为能转。小为所化。望下阎浮出家已云。当是化身。亦当报身）亦当报身（此文难看。今检孔目云。若依梵网经。释迦佛在第四禅摩醯首罗宫。与无量大梵天王。及不可说不可说菩萨众。说莲华藏世界卢舍那佛心地法品时。释迦身放慧光。照莲华台藏世界。其中一切世界众生。相视欢喜。皆生疑念。是时释迦。擎此世界大众。还至莲华台藏世界金刚光明宫中。见卢舍那佛坐莲华光明座上。释迦及大众。敬礼卢舍那足下。请问成佛因缘。卢舍那佛。为说因缘。及明依正两报。及成化佛释迦身等。广在经文。成次第者。卢舍那佛引三世佛说百劫修行。成心地法。号卢舍那。成莲华台藏世界海。赫赫天光师子座上。依诸别光。成千叶上佛。持心地法门。复转为千百亿释迦。次第说上心地法门。并劝修行。其佛复各举身。放不思议光。皆化无量佛。一时以青黄赤白等华。供养卢舍那竟。各从莲华藏世界。而没。没已入体性虚空三昧。还本世界阎浮提地菩提树下。还从三昧出已。方坐金刚座及妙光堂。说十世界海。复从座起。至帝释宫。说十住法。乃至复至四禅摩醯首罗天王宫。说我本原莲华藏世界卢舍那佛心地法门品。其余千百亿释迦。亦复如是。无二无别）又云。上释迦。于第四禅。说心地法者。即是化释迦也（彼经次者。尔时释迦。从初现莲华藏世界。东方来入天宫已。下生阎浮提迦夷罗国。乃至七岁出家。三十成道。号为释迦。乃至摩醯首罗宫。次第十住处所说）又云。当是化身。又云。次第于阎浮提。七岁出家已去。说十住处者。化身。复说报身。三乘华藏中说。十住处也。又云。于阎浮提。八千返上下。说心地法者（经次云。吾今来此世界之中。八千返。为此娑婆世界。坐金刚座。乃至摩醯首罗天王宫等）通彼应化。二处总笼说（以千释迦及化千百亿释迦。亦当报身。及与下阎浮已去。当应化身。二处奄含说故耳）详曰。据至相二处意。以舍那唯是实报身。千释迦等通报化。以望舍那是化（今谓。不然望本报身。是为所化及所转为。而当报身。虽云是化。非谓化身。若下阎浮已去。方是化身。故梵网疏云。千释迦是实报。千百亿释迦。是化身。岂云千释迦通化耶。孔目云。化者是报化。非化身化是）望次下经文于阎浮提七岁出家等。属报身。故知。至相以释迦通报化。但望上望下不同尔。如会今章者。若意同至相。即此释迦在摩醯首罗天宫。是报身。望满百亿阎浮提。是化身也。若据清凉。直以台上佛为本源。千叶佛复是大化一释迦。更有百亿。方为小化。即二释迦皆化身也。今章若同至相。报化皆成。若同清凉。唯是化身。满阎浮提尔（今谓。凉钞失两祖意。何须同彼。噫。其误矣）次下对法等。彼唯说报身在色究竟天也。则以经论各证一义尔。时对法论中。检文未见。而言等者。等取唯识。而起信亦云。又是菩萨功德成满。于色究竟处。示一切世间最高大身等。然约寄位在于此天。乃是终教。今不等此者。唯识第七云。谓。诸异生求佛果者。定色界。后引生无漏。彼如生在净居天上大自在宫得菩提。故。清凉云。唯识为引摄二乘。今知。菩提树下。非是实报也。既对法唯识。只有报身在色究竟天。取梵网证化身满阎浮提（梵网亦说他受用报在色界顶。何不为证）各证一义。劫优。思之今谓。不然。此章通总引。言梵网（证他受用及化身土）及对法（证其受用土在色界顶）论等（等取入大乘论证意同梵网等）若别证者。如探玄云。三乘中约佛摄化处。一化身土（此有二。一染。谓。此娑婆等。此约释迦。二净。谓。余方化土。此约余佛。若变染土。谓。足指按地等）初中若依始教。唯有百亿阎浮百亿释迦。为摄化境（如梵网及入大乘论）二他受用土。若依始教。在色界顶。为引小乘。在同界说（亦如梵网。对法唯识。入大乘论）今章引证。准次章文。有二所以。属始教摄。虽泛尔举。非无别意。准探玄知。二意者。一以释迦（是□报化）实报（□中之本。舍那报身。）他受用土。别于彼天。立为实报。为翻小教。显其释迦是彼化作（从本垂□。非谓化身。亦报摄故。）二以实报土寄于界内最胜处（华台舍那千个叶上摩醯首罗天处。大千释迦）说。为恐二乘不信界外。而亦顺彼故。显其化身（两重本□。虽亦当报。从下阎浮出家以去。当是化身）但满百亿（叶内千百亿小释迦）等。此千大千百亿阎浮是报化土。是摄化境。故知。约始教说。如引孔目及梵网疏。赖是大师高判昭著。请勿外求焉。然若约他宗（天台四明。及嘉祥华严游意等）多认梵网。混谓华严。偏执报身。或直指华严。判为□中本□。不论十身帝网主伴徒言。舍那释迦释迦舍那等。而单别与圆具等。滥之甚矣。今家渐属初教。尚非熟教。况圆教乎。可深思之。
    何以故。为二乘教以释迦身为实报。今即翻彼显其是化。故于彼天。别立实报。又恐二乘不信界外有实净土故。寄界内最胜处说。其化身但充百亿等。亦顺彼说此由上引梵网等说。为始教证。是故征释。有二所以总别证成向已解竟（义苑云。征意云。以其他受用土应超界外。何以却居色顶耶。为二乘下有三义故。偏居彼天。初翻化立报。二睹对生信。三顺小分齐。良以此教大乘初门。多分影似故。有同不同也。今谓。未稳。章但征属始教。而至释中。约界内外。克实。大意秖二而已。不可以征界内外解）问。若尔彼梵网等说。为偏局初教耶。答。经含多义。若被一乘所目。应是同教。故探玄云。若约一乘。十佛化境。莲华藏庄严世界海有三种。一莲华台藏世界（如梵网等）虽遍法界。对地上菩萨机现有增减（十地论等）寄在色顶。唯说一界。初约同教一乘辨（后二约别教辨）又云。或（此释迦身）是化非法报。以具八相在阎浮故。色顶别立彼实报故。如梵网等。此约初教。
    或有说释迦佛报土有三界外。涅槃经云。西方去此三十二恒河沙佛土有世界。名无胜。是释迦佛实报净土。此约终教说。以不随下说故。为显娑婆唯是化故。是故当知。色顶之身亦非实报涅槃（南二十二北二十四）德王品云。西方去此娑婆世界。度三（北本云四）十二（复古引演义云四十二。今云三十二者恐传写之误。今谓。不然。丽本钞作三。探玄又云三十二。况南本经。何辄为错）恒河沙等诸佛国土。彼有世界。名曰无胜。彼土何故名曰无胜。其土所有庄严之事。悉皆平等。无有差别。犹如西方安乐世界。亦如东方满月世界。我于彼土出现于世。为化众生故。于此界阎浮提中。现转法轮。（天台妙玄云。无胜土同居净土。与今家殊）探玄云。三乘中他受用土。若依终教不在三界。如涅槃云。西方去此三十二恒河沙佛土。有世界。名无胜。是释迦佛实报净土（今章准知）又于一切须弥楼山世界畔间。往往安一净佛土。此通报化。为引众生报土有界外者。义苑云。终教超权故。土居界外（复古云。今界内界外。用分权实也）次出意云。既超界外故。不随下二乘说故。即显界内娑婆但唯是化。权教引摄。报土亦即是化。故云是故当知亦非实报。此乃以实夺权也问。如探玄云。若约终教。不在三界。若尔十地经说十王华报。色究竟天现最高大身。现报后报利益。何在界内。答。若约权。则如唯识云是实成等。今约实教故。起信中是言示成。然法苑章云。化土必随三界处所。古人于此种种分别。三界之外别有处所。以为净土。理必不然。所化必有异热识在。异熟识在必是三界摄。何得出界。土非界系。言超三界。非处有别。随所化故。今谓。相宗保权情重。以此验知。驴年犹未治欤。
    或说化境非但百亿。如大智论中。以三千大千世界为一数。数至恒沙。为一世界性。又数此至恒沙。为一世界海。数此又至无量恒沙。为一世界种。数此到无量十方恒沙。为一佛世界所化分齐也。此约终教说。以摄化渐广于前故或说化境等者。约终教中。前约受用土。今约化土。探玄云。化身土。若约终教。如智论中（以三千大千世界为一数。数此等。如今章引）梵网疏云。四依摄论等。受用身有二种。一自受用。是实身成佛。称法界在。身土相称。依正无碍。唯佛独住。更无菩萨。二随他受用身。为地上菩萨。于净土中。现身说法。为地前机。现化身佛。所主化境。又广于前。更举智论。如此章引（今检彼论。第七八及第五十云。三千大千世界。名一世界。一时起。一时灭初重如是等十方。如恒河沙等世界。是一佛世界二重如是一佛世界。数如恒河沙世界。是一佛世界海三重如是佛世界海。数召十方恒河沙世界。是一佛世界种。四重如是世界种十方无量。是名一佛世界五重于一切世界中。取如是分。是名一佛所度之分）义苑云。拣宽广之相。初据三千等倍增之数。以拣权小故折薪云。倍倍增可知复古引要问云。若三乘终教。如三千等同类世界现成佛者。并是化佛（次文云。何以知之。大智度论。成佛世界。广引如疏。得知。并是一佛化境。多处现身故。是化也。摩醯首罗天身。亦是化作。由权显阎浮菩提树下是化佛故。莲华藏世界所有佛者。是实报也。通体相用。十方净土所现佛者。是报佛也。所有亲属。是法门也。为现引此娑婆小根异习众生故。如大无量寿经说）今引智论。证摄化分齐渐广前。约终教说净影章云。如生公说。佛无色身。亦无净土。但为化物。应现住于众生土中。众生有土。诸佛则无（摄实从相）是义不然。维摩说。一切种行为净土因。有因既实。果宁不真。什公所说。诸佛有土。众生全无。但佛随化现土不同。故如维摩云。为化众生故。现此土为不净耳（摄相从实）于一佛土。随其业行。种种异见。如佛一身众生异见。故经说言。佛土清净。如摩尼珠。随诸众生。种种异现。维摩亦云。我此国土。常净若此。为欲度斯下劣人故。示是众恶不净土耳。有人复说。佛与众生。各别有土。各别住于自业果故（分相异实肇公所立）如彼广述。今谓。此等不出今家始终二教。不劳逐节拣异也。
    又唯约须弥山世界说。以局此界故。未说树形等世界。故非一乘也义苑云。约同类世界。以拣非一乘之异类界也。言同类者。同有须弥日月等。异类者。树形江河形等探玄云。又于一切须弥楼山世界畔间。往往安一净佛土。此通报化。为引众生未说树形等者。旨归云。如树形等。世界既异。其中众生报类亦别。如来于彼现身立教。随彼所宜。施设教法。差别不同。与虚空法界等。唯如来智之所能知。不可定其色非色等言非言等。舍那品中。广明树形河形（侧住世界。俯仰世界。倒世界众生形等无量形类一一形类。各各本类。普遍法界。然互不相碍。又此离类。并皆摄在莲华藏世界海中。亦说无尽。如因陀罗网）须弥山形。乃至一切众生形。世界海。末后结云。皆是卢舍那佛常转法轮处梵网古□（青丘太贤）释云。言一国者。一须弥界。以世界别南洲现故。此依□相。且说一类须弥界。据实。树形人形倒及侧等。各随其类遍满诸方。今谓。他宗不晓是一乘教不人说故。滥三乘耳。
    或说释迦报土在灵鹫山。如法华经云。我常在灵鹫山等。法华论主释为报身菩提也。当知。此约一乘同教。何以故。以法华中亦显一乘故。其处随教。即染归净。故说法华处。即为实也。如菩提树下说华严处。即为莲华藏十佛境界。法华亦尔。渐同此故。是同教也。然未说彼处。即为十莲华藏及因陀罗等。故非别教也义苑云。界内即报染净双如。将会融通。故有斯说。华严觉树道成。即莲华藏。法华鹫峰开显处。即净方。盖由法演一乘。有兹相类。言渐同此故是同教者。谓。法既同归。仪式亦尔也。然未下料拣。处局故非别教寿量品云。然我实成佛已来。无量无边偈曰。于阿僧祇劫。常在灵鹫山。及余诸住处。众生见劫尽大火所烧时。我此土安稳。天人常充满我净土不毁。而众见烧尽。论（十无上中八者。示现三种佛菩提）云。二者报佛菩提。十地行满足。得常涅槃证故。如经我实成佛已来而众见烧尽者。报佛如来真实净土。第一义谛摄故复古云。云等者。及余诸住处众生。见劫尽大火所烧时。我此土安稳。天人常充满。天亲释为报身菩提。此即化以显报也（要问云。依三乘教。二佛相对。以化显报。即菩提树下显莲华藏世界海中佛是报故也）法华所显一乘。即同华严故。如华严在秽土说。居摩竭提国。即莲华藏世界海。具足主伴。通因陀罗网等。法华亦尔。即染以显净。渐同华严。故云同教。但法华虽说即染归净。纵说一乘之义。主伴不具。然由未说十莲华藏等。拣非别教也若依他宗。天台妙句。释寿量品前后之文。明报身义。唯约自报而说。始终一辙。略无异同。荆溪记云。当知。法华报佛所说。引论报佛菩提为证。盖报佛名通故也。是故经云。尔时长者即会亲族等。今经开显。乃言垢衣内身（鹿苑劣应）实是长者。此乃指向身是圆常之身。的显开权绝待之妙。教主既妙。其处亦尔。故云渐同。而有人天所移三变土等。只言此土安稳天人充满。未彰灼说十莲帝网及相形等。设五阴报。一一即理。皆悉无边。且约此界。是同教故也。
    或有说此释迦身。即为实报受用之身。如佛地经初。说此释迦佛即具二十一种实报功德。彼论释为受用身也。此亦约同教说。何以故。此释迦佛。若三乘中。但为化身。若别教一乘。以为究竟十佛之身。今此方便。劝彼三乘。显释迦身非但是化。恐难信受故。彼经中约说佛果深功德处。明佛身随教即权归实。说为报身。即方便显说华严一乘法时。此释迦身。亦随彼教。即是究竟十佛法界身也。是故以此为同教摄也佛地经初者。经曰。如是我闻。一时薄伽梵。住最胜光曜七宝庄严大宫殿中。论曰。此显如来住处圆满。谓。佛佛土。复由十八圆满事（显色。形色。分量。方所。因。果。主。辅。眷属。住持。事业。摄益。无畏。住处。路。乘。门。依持）故（具如上卷匡真所辨）有义此土变化土摄。说此经佛。是变化身。声闻等众。闻信受故。有义。此土受用土摄。说此经佛。是受用身。此净土量无边际故。路乘门等是实德故。说此经佛。具后（第二卷处）所说二十一种实功德故。又是法胜。于此宜闻。如实义者释迦牟尼。说此经时。地前大众。见变化身居此秽土。为其说法。地上大众。见受用身居将佛土。为其说法。所闻虽同。所见各别。而传法者。为令众生闻胜希愿。勤修彼因。当生净土。证佛功德。故就胜者所见。结集言等（论第二卷）经曰。是薄伽梵最清净觉（一总下别）不二现行趣无相法住于佛住逮得一切佛平等性到无障处不可转法所行无碍其所成立。不可思议游于三世平等法性其身流布一切世界于一切法智无疑滞于一切行。成就大觉于诸法智。无有疑惑凡所现身。不可分别一切菩萨正所求智得佛无二。住胜彼岸不相间杂。如来解脱。如智究竟证无中边佛地平等极于法界尽虚空性。穷未来际论曰。次显诸佛异余大师故。说世尊功德殊胜。又为其余生净信故。显示世尊功德圆满。应知。此中总别显示二十一种殊胜功德义苑云（佛地经说。正显佛德。非摄化处。何以故者）土既随教殊胜故。身亦称土希奇。即化为报。教义深细。良在兹焉（何以故下）初征。二释。征云。既一佛身。何以或化或报。或十身耶。此释迦下约诸教以释（折薪云。此释迦退非三乘化身。进非别教实身。进退核定。足知三一合明。即权归实。复古云。释迦何以释为报身耶。若在三乘。以为化。若在别教。即为十身。今即化以显报。则当同教义也。今以三乘。参于一乘。故于彼经。显教深细。故说佛身即权归实）今此方便下明佛地经谈功德之所以。且指化为报。人难信受。故彼经中。论佛功德。既显功德。报相决然。即方便显等者。谓。设尔于方便教中。若显说一乘十十法门。此身即便身云无尽。此乃身随法异故也折薪云。又亦显说华严别教一乘。即化是究竟十身。易信受故。皆同教义也复古云。如说华严法时。纵说释迦。亦即十身。今以即权归实故。然由未显无尽身故。拣非别教也。问。同教策引清凉一性一相等云。此示能同。即别教中彰其无碍也。以华严为能同。今何异耶。答。彼以后三为一乘。自分能所（安劳会妄）今约能所似义。与彼不同也问。探玄明。三乘中约佛摄化处。他受用土。谓。十八圆满等。既属三乘。何为同教一乘耶。答。彼约所同。自他报别。故下章云。谓。他受用与化身。合名生身。自受用与法身。合名法身。如佛地论说。此约始教说。又探玄云。或（此释迦身）是报非法化。即此身具二十一种殊胜功德。受用身故。如佛地经初说。此约终教。又云。然佛说经处。或唯界外诸妙净土。十八圆满受用土中。报佛说处。如佛地经等。此妙净土。非三界摄。而亦不离。以遍一切处故。此通三乘及一乘说（此约说法是胜。随教即化。归实报身。当能同义）又上章（施设异相）云。以彼为地上菩萨。说佛地功德故。在三界外受用土中。此依三乘终教及一乘同教说。既通三一。而拣非别教一乘者。探玄中。问。此八会佛是何等身。答。有释云。说此经佛是实报身。以是卢舍那法界身故。居莲华藏净土中故。下第七会初。叹佛具彼二十一种殊胜功德。是实报也。但以不离化故。该此树下。非是化身。今释。此佛准下文中。是十佛之身。通三世间。以说十信及三贤等。地前所见。非实报故。然居华藏。非局化故。国土身等。非前二故。具摄前二。性融通故。具足主伴。如帝网故。是故周遍法界十佛之身。直摄一切三世间尽。方为佛故。三身二身。但是三中智正觉摄。妙净土及同生之身。无不皆是此中所摄广明。此中是同。非别随应可知。
    或有说此释迦身即是法身。如经云吾今此身即是法身。此约顿教寄言以说。以相尽离念故探玄云（此释迦身）或是法非报化。以色即如故。经云。吾今此身即是法身。此约顿教孔目云。若依三乘。或一佛。谓。顿教佛。唯一无分别实性。即是佛言寄言以说者。具如前章（佛果义相）已辨。复古云。文显。可知。问。顿教是一乘耶。三乘耶。若云一乘。何以今章前后。皆曰三乘。若云三乘。何以今科在一乘中耶。答。因说佛身。报体通终教及同教。说终教之后。连次同教故。言一乘。今顿教居后。寄入此科。以少从多。非以顿教为一乘。去情思之折薪云。所以约教不次者。由上并约化显报故。以同教连终教辨。今以即化显法义别故。陈于此次说也（谓。小唯化。始终及同共报。顿唯法故。三身次第）有云。摄化约教。四句顺次（小始界内。终教界外。同教亦内亦外。顿别非内非外。如回心义）。
    若别教一乘。此释迦身。非但三身。亦即是十身。以显无尽探玄云。或非法。非报化。以是十佛故。通三世间故。具足主伴故。此约圆教。是故此释迦身。圆融无碍。极难思也（义苑云。别教所谈此释迦身。是十身之一。十身融通故者。非也）。
    然彼十佛境界。所依有二。一国土海圆融自在。当不可说。或寄法显示。如第二会初说舍那品云。十方国土中。一切世界海。探玄云。于中国土海。世界海。双举者。此二相成故也（故曰所依有）又云。依一乘有二。一约果分。十佛自体国土海。此当不可说。寄缘说十（文有十句）如第二会说（二如次下）复古云。摄化境界。有其二种（今谓。不然。以国土海非约摄化。但世界海是摄化境故）诸佛如来所依国土。重重无尽。如海深广。若寄法显示。如普光明殿会如来名号品初说（义苑云。普光明会中。表法以示）折薪云。晋经名号品初云（佛在摩竭提国寂灭道场）初始得佛普光法堂。坐莲华藏师子座上。善觉智无二念。了达法性。住佛所住。等诸如来。至无碍趣。具不退法。无坏境界。住不思议。等达三世（与十佛国土微尘数等大菩萨俱）释曰。此叹佛所住之文也（探玄云。名普光法堂会。约事。谓。佛于堂内。放光普照。故名此堂为普光。于中说法。又名法堂。相传。普光堂。在菩提树东南可三里许。熙连河曲内。佛初成道。诸龙见佛树下露坐。遂为佛造此法堂。约法。谓。真俗遐周曰普。妙智照达云光。境智玄轨为法。约境。谓。普体。光用。法通教义。约实。谓。无碍法界。一尘一行皆遍。因陀罗网。重重显现故。称为普。即普圆明焕曜故。复云光。无不正轨故。亦云法。即法应缘成阴为堂。前舍那品明依果。此明正报。又此品明国土海义。前品既辨世界海。即明体随缘。显其果相。今即约缘反显。明其果体。辨相所依之实。前会约华藏。此约忍土。有意。文中有三。一举佛所在。明器世间。二善觉知下叹佛德。明智正觉世间。三与十佛土下。辨众生世间。智正觉世间殊胜。于中十句。文同摄论受用身二十一种殊胜功德中初十句。如下第七会初。二十一句。总具。如彼广释。摄论佛地论等。名同义别。准知）。
    二世界海有三类。一莲华藏庄严世界海。具足主伴。通因陀罗等。当是十佛等境界探玄云。二约摄化处有三类（下皆依孔目故。略耳）孔目云。今此世界海。上下浅深。略有三种。一（寄见闻位。十佛居处）从三千大千世界（探玄云。须弥山界。及树形等）已去。乃至一切众生形类等界（舍那品说）以为一类二（寄解行位。十佛所居）如瞿夷所居成化之处（探玄云。三千界外。别有十世界）十世界等（晋经第五十七入法界品）一世界性。乃至十世界相如先已引）当万子轮王已去所居（轮王境界）为第二类。三（寄证入位十佛境界）莲华藏世界海等已去（探玄云。十莲华藏庄严世界海。具足主伴。如帝网等）尽佛境界。为第三类。但为引机浅深不同。遂有三别。依此经文（舍那品中）三千界等。显其融义。莲华藏界等。明因陀罗微细等义。中间界等（瞿夷所居入法界品明。此舍那品。略不显示）略而不明。准之可解（今章第一为第三。第三为第一。探玄标列。与孔目同）又探玄云。若约一乘。十佛化境。莲华藏庄严世界海。有三种。一莲华台藏世界。虽遍法界。对地上菩萨机现有增减。寄在色顶。唯说一界。二（今章第一。孔目第三）即此遍法界之华藏。说十显无尽。即无尽个华藏。一一皆遍法界。三（今章第三。孔目第一）树形等杂类世界。一一皆有莲华藏。并似彼界。悉遍法界。各有十。无尽无尽。此三中。初约同教一乘辨。后二约别教显耳（此中初后。但当后二）。
    二于三千界外。有十重世界海。一世界性。二世界海。三世界轮。四世界圆满。五世界分别。六世界旋。七世界转。八世界莲华。九世界须弥。十世界相。此等当是万子已上轮王境界此寄解行位境。晋经（五十七）云（瞿婆夫人善知识）我已成就分别观察一切菩提三昧海法门。我入是法门。知此娑婆世界众生（初明知此娑婆中境有四。一知众生善恶邪正。二知佛因果。三知二乘眷属。四知菩萨众）如此娑婆世界。知十方世界（探玄云。二知十方世界。各十。十世界者。是无尽故也。搜玄方轨云。如此娑婆下。遍余十方世界也。此十界互为首。余九庄严。成一百句）世界性。世界海。世界轮。世界圆满。世界分别。世界旋。世界转。世界莲华。世界须弥。世界相事。亦复如是（方轨云。若依下瞿夷之内。除三千界。外有十世界。一世界性是同类义。二世界海众类多义。复深广义。三世界轮齐用义故。四世界圆满德义故。五世界分别是不离义。六世界旋是正旋义。七世界转侧转义。八世界莲华敷发义。九世界须弥是胜好义。十世界相是形貌义。何故说十。欲显无量故。问。何故一中具见一切土。答。为修行者。故。自居报土。各各不同。佛摄众生。所现世界。及佛土等。似彼报土。引诸众生。仍摄佛境尽故。使然也）探玄云。法云地知识内。瞿夷者。古译名明女。又勘诸梵本。或名峤比。此云覆障。或名瞿婆。此云守护大地。佛为太子时。有三夫人。瞿夷第一。耶输陀罗第二。摩奴舍第三。今表因位终极慈悲之相显著故。取第一也。又云。问。余经论说。摩耶生佛。七日命终。生忉利天。云何此中指迦毗罗城。答。化相示灭。实报常存。若尔迦毗岂非化处。释。此亦深细。非常人可见（瞿夷准知）如菩提树下即莲华藏等。又如双林示灭。常在灵山等。若圆教中并是法界实德。是人亦是法门故。又是舍那海印定中所现故。属佛实德摄也。此亦可尔。言此等当万子等者。具如行位章中已辨。如探玄云。此是王世界性之轮王故。宽大深细。以恒沙金轮王福所感。此约一乘说（折薪云。此等拣前。十佛世界。即十地菩萨境界故。云万子轮王是菩萨也）然前章云。即是解行身遍于五位法（此中准知）。
    三无量杂类世界。皆遍法界。如一类须弥楼山世界数量边畔。即尽虚空遍法界。又如一类树形世界。乃至一切众生形等。皆亦如是。悉遍法界。互不相碍。寄见闻位。十佛化境。言一类须弥楼山世界者。舍那品曰。佛子。当知。此莲华藏世界海。有须弥山微尘等风轮。持此莲华庄严世界海（世界海边有金刚围山金刚厚地香水河等）探玄云。明所成果。先明此主世界（后辨结通）有三。初显本世界为依持处即此遍法界之华藏说十。显无尽。即无尽个华藏遍法界）二明次重。显杂类世界性（依前莲华台内诸香海上所持诸杂世界性）三更重辨十二佛国土七世界性（即唐经说。二十重刹）今此文中。据须弥山世界中辨华藏故。风轮水轮还似彼也。以易信解故。印机而成故（明胜用中。依正无碍。帝网法界。融三世间。即刹说等）言一类树形等者。经次云。当知。此莲华藏世界海中。一一境界。有世界海微尘数庄严。此香水海上。有不可说佛刹微尘数世界性住。或有世界性莲华上住。或在无量色莲华上住。或依真珠宝网住。或依种种众生身住。或依佛摩尼宝王住。或须弥山形。或河形。或转形。或旋流形。或轮形。或树形。或楼观形。或云形。或网形。探玄云。明第二重。依前莲华台内诸香海上所持诸杂世界性。又云。众生形者。谓。有二义。一有世界。似众生形。二即种种众生。皆是世界。如身中八万户虫。各有九亿虫等。此即是世界。准下文。亦是舍那佛转法轮处也。是故文中但言众生形。不言如众生形。故知即以众生为界也。此等一一形类。皆遍法界。又云。若依圆教中。通三世间。以舍那佛有国土身等。是故世界悉是佛身。又有众生形世界等。是故众生即世界。此并仍正混融无碍故也。
    此上三位。并是卢舍那十身摄化之处。仍此三位。本末圆融。相收无碍。何以故。以随一世界。即约□细。有此三故。当知。与三乘全别不同也经结文云。如一方。十方亦复如是。卢舍那佛常转法轮处。探玄云。第三此中大意。明众香海中。略举一海。一海所持十方刹中。略举一方。一方既尔。说不可尽。余方例准。一海所持十方无尽皆遍法界。余一一海。皆持十方。各遍法界。无碍圆融。无尽自在。即不可说不可说也。又云。一乘三中（三类能居人）多分论时。初见闻位。次解行位。后果位通。即可知。三处佛身。同是十佛也义苑云。结世界海属佛摄化。彰其分齐也复古云。皆毗卢遮那摄化分齐处。仍此下但为引机浅深不同。遂有三别。华藏世界为本。余二为末。本末镕融。无有障碍。何以下征。世界海中随举一界。具此三种。□细异故折薪云。征意云。既三位各相不同。何得本末无碍。释意云。随一世界。□者约因。细者约果。故有三位。实非□异故。得融通今谓。上来屡所辑录者。不揣已愚。辄逞素志。旁引曲证。翼正闲邪之切。所谓迫而后应。不得已后起者。盖由思欲辅扬大师之真诠。再燃死灰遂使玄门永不堙没。杳绝天下古今之惑。务在其已□□者。不劳摭之。其奥晦者。焕然昭之。宗猷已洞。令本文无滞则已矣。吾事毕矣。死无慨焉。而至其末章。束笔高阁。勿言条贯逸结于斯。钞成寿梓。以公同业云尔。知我罪我所不测也。时宝永岁旅己丑佛成道日完。第十佛身开合者有二。先义。后数。义中先约法身。或唯真境为法身。如佛地论。五种法摄本觉地。清净法界摄法身。四智摄余身。此约始教说。或唯妙智为法身。以本觉智故。修智同本故。如摄论无垢无碍智为法身。金光明经中。四智摄三身。以镜智摄法身故。或境智合为法身。以境智相如故。如梁摄论云。唯如如及如如智独存。名为法身。此上二句。约终教说。或境智俱泯为法身。如经如来法身非心非境。此约顿教说。或合具前四。以备德故。或俱绝前五。以圆融无碍故。此二句如性起品说。此约一乘辨。次别约释迦身明者。此释迦佛身。或是化非法报。如始教说。或是报非法化。如同教一乘及小乘说。但深浅为异也。或是法非报化。如顿教说。或亦法亦报化。总如三乘说。或非法非报化。如别教一乘。是十佛故也。数开合者。或立一佛。谓。一实性佛也。此约顿教。或立二佛。此有三种。一生身。化身。此约小乘说。二生身。法身。谓。他受用与化身合。名生身。自受用与法身合。名法身。如佛地论说。此约始教说。三自性法身。应化法身。如本业经说。此约终教说。或立三身佛。如常说。此通始终二教说。或立四佛。此有二种。一于三身中受用身内。分自他二身故有四。如佛地论说。此约始教。二于三身外。别立自性身。为明法身是恒沙功德法故。是故梁摄论云。自性身与法身作依止故。三亦于报身内。福智分二故有四。如楞伽经云。一应化佛。二功德佛。三智慧佛。四如如佛。此约终教说。或立十佛。以显无尽。如离世间品说。此约一乘圆教说。

华严一乘教分记辅宗匡真钞卷十（大尾享保十六辛亥再治）。
○六位圆融  千秋流芳  匡真寿梓  合爪敬颡  出云寺元丘  熏德堂春章 文台轩宇重  平乐寺智信  井上斋实氏  瑞翔阁朝凤。
