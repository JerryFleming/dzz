No. 2336 华严宗所立五教十宗大意略抄

　　
　　　　　
　　　　　
　　　　　

五教者　一小乘教  二大乘始教　三大乘终教  四大乘顿教　五一乘圆教

    一。小乘教者。是四阿含等诸小乘经。并婆娑俱舍等小乘论中说戒定慧。令声闻缘觉菩萨等小乘中三乘。各得自乘菩提教也。谓声闻三生六十劫修行漏尽得果。其三生者。一顺解脱分生。于中有三位。一五停心观。谓不净观·慈悲观·因缘观·界差别观·数息观。初住定。二别相念所观。谓四念住身受心法。各别观也。三总相念住所观。谓先身受心法。总观也。今以此三位名资粮位。储菩提资粮益身故也。第二顺决择分生。有四位。暖·顶·忍·世第一法也。亦名加行。今此四位得见道无漏智火前相顺见道智故也。以前七位总名七方便位。但伏六识相应分别烦恼现行未断种习。故名伏位也。但观三十七品菩提分法等。第三漏尽得果生有四向四果。须陀洹果·斯陀含果·阿那含果·阿罗果也。可见贤圣义。今入初须陀洹位时。观苦谛下苦空无常无我。苦谛生死果也。观集谛下因集生缘。生死因即集谛也。观灭谛下灭静妙离。谓灭谛涅槃果也。观道谛下道如行出谛。是涅槃之因也。观此四谛断烦恼。有八忍八智。以八忍断惑。以八智证所断惑上所显无为。修八忍八智者。苦法智忍·苦法智·苦类智忍·苦类智·集法智忍·集法智·集类智忍·集类智·灭法智忍·灭法智·灭类智忍·灭类智·道法智忍·道法智。道类智忍·道类智也。是十六心也。此小乘教有百八烦恼。谓见惑有八十八使。修惑有十使。加十缠。故俱舍二十一云。缠八。无惭愧·嫉·悭并悔·眠及掉举·惛沈。或十。加分覆故成百八烦恼。于见道断八十八使见惑。证初果。八十八使者。总有十烦恼。一贪·二嗔·三无明·四慢·五疑·六身见·七边见·八邪见·九见取·十戒禁取也。此十烦恼分别三界四谛。故成八十八使。故略颂云。欲四谛如次十使七七八。上二界如次九使六七（云云）俱舍十九云。谓如次俱离三二见见疑。色无色除嗔余等如欲说（云云）于修惑三界九地各有九品。故有九九八十一品惑（具可见贤圣义）凡以十烦恼分别于见修二道。故颂云。疑及五见唯分别。所余四种通俱生。断欲界九品修惑。前六品证第二果。断后三品证不还果。断色无色界九品修惑证第四果。今经三生得果。唯钝根。极疾人亦通利根也。若利根者。经六十劫漏尽得果者。第二缘觉人。利根百劫漏尽得果。钝根四生得果。亦通利根。断见惑位立一向一果。所断所证同声闻也。第三菩萨乘。有二种身。一法身佛。谓修五分法身。有四时。一三僧祇劫修有漏四波罗蜜（是智分也）二百大劫修相好业（是福分也）三出家苦行（是修禅定时也）四于菩提树下成正觉时也。其三僧祇劫者。从人寿八万岁减至十岁。从十岁增至八万岁。从八万岁减至十岁为一小劫数。八十为一大劫。此大劫为一数。百千为一俱梨。此数等为一数。数此至十为第二数。如此展转至于第六十为一僧祇。此三度数为三祇。此间供养七万五千等佛故逢六佛。又百劫间超多劫（云云）俱舍云。于三无数劫名供养七万。又如次供养五六七千佛（云云）二生身佛。但百劫修相好业。最后身于王宫受报身也。今此二种是小乘能化佛。生身是持律戒所感分段异熟也。法身内证或定慧解脱解脱知见五分。此更无差别现八相丈六身。所说法是四谛·十二因缘·三十七品菩提分法·有漏六波罗蜜也。此教佛三十四念成佛。谓见道十六心断非相地九品或九无间道九解脱道心。故名三十四念。今此教二乘唯断除染污无知。顺生向理证有余无余二涅槃。菩萨断染污不染污二无知惑证理。以此为差别。抑此教清五趣。令二乘人出三界。说心境俱有。当法相三论三时教中初时。今宗云愚法小乘教（此教立六种恨退法等也）
    二。大乘始教。有二门。一引小门（引前愚法二乘。令入大乘初门也）二直进门（从凡夫而直入大乘者）谓般若·深蜜等经。喻伽·唯识等诸论。以说空理名顿悟故。法鼓经云。以空门为始等（云云）此亦说三乘五性差别。显三性等道理。说生灭八识。一引小门。引前愚法二乘令入大乘。谓于烦恼先小乘中说九十八使。此教中说百二十八使。前小乘中但说见修二惑。此教中不分见修差别。前小乘中唯知六识分齐。不知七八识。前二乘唯断烦恼障。不断所知障。今此中说二乘人分断所知障。断百二十八烦恼故名不愚法声闻。又说分别俱生烦恼。如此回心向大之后。经三祇成佛（云云）二直进门（顿悟经五位）经三僧祇劫成佛。其劫异前小乘劫数。谓以水火等六十四劫为一数。数至百千为一数。此教十为第二数。如此展转至一百二数为一阿僧祇。以此三祇为究竟。前地有三十心所。谓十住·十行·十回向也。又以十信摄十住初发心。以暖顶忍世第一法四善根。摄第十法界无量回向也。以三十心为资粮位。储菩提粮故名顺解脱分。唯识论云。为趣无上菩提。修习种种胜资粮故。为有情故勤求解脱。由此名顺解脱分（云云）依有三种退屈修三种练磨。心不退二顺决择分二名加行位。三顺决择智故名顺决择分。谓暖等四位也。得明增定·明得定·行顺定·无间定。四定得见道智道火前相。今此于地前经一大僧祇。始入见道。三见道位。此有二种见道（一真见道。二相见道。相见道有二种。二十六心相道二□□□想见道也）以正体智缘真如断惑相。见道以后得智断惑。四修道位有十位（一欢喜地。二离垢地。三发光地。四焰惠地。五极难胜地。六现前地。七远行地。八不动地。九善惠地。十法云地）五究竟位。有三身佛位（法身·应身·化身）大概似法相教。问。此教经几劫成佛耶。答。定经三大阿僧祇百大劫成佛。问。尔何经此耶。答。地前经初僧祇。从初地至第七地经第二僧祇。从八地至十地经第三僧祇（云云）问。此教立几种性耶。答。立五种性。即一声闻种性。二缘觉种性。三菩萨种性。四不定种性。五无性种性也。今此五种姓中。声闻·缘觉·无性不成佛。但不定菩萨成佛。问。此教有几心王心所耶。答。八识心王五十心所（大底法相应。但以法相宗深理摄修教及圆教。具如彼云云）问。此始教化主。三身中何佛耶。答。是即三千世界主大化身佛。法相四善根能化佛。但是引少门教主也。直进门教主十地能化主也。问。此教菩萨有几种耶。答。有三种菩萨。谓智增菩萨。是悲增菩萨。智悲平等（问。此教法相有几种。有曰法理八识心王·五十一心所·十一色法·二十四不相应·六无为也。云云）
    三。大乘终教。有二门。一教论法相门。但始教中直进门少分门即心生灭门。二广显真理门。纯显终教道理。即心真如门。以法花·涅槃等·法界无差别论·起信论·智度论等所显。具分八识真如中道理也。一教论法相门。建立心生灭门赖耶识。引先始教中不愚法二乘并菩萨。令入此终教也。二乘分断无明烦恼。信大乘中道（云云）菩萨人性定不定二种。三僧祇成佛。无智增悲增差别。皆智悲平等。但于烦恼所知二障。不令俱生烦恼分别烦恼。地前伏现行。初地断种子。地上除习气。佛地永断。故五教章下卷云。地前伏现行。初地断使种。地上除习气。佛地究竟净（云云）于烦恼不立百二十八。但云三细·六粗·五意·六染烦恼。又立不生不灭和合。具分八识也。于菩萨位地。犹立五十二位。此教意少分于性相故也。二广显真理门。谓于真如有二种。一者心真如。即是一法界大总相法门体。即是第八识也。二心生灭真如。依如来藏有生灭心（云云）即法性真如海。世地根本无明风动真如海。令生三细·六粗·五意·六染。彼是流转门。又还归本体真。如是还源门也。问。流转门名众生。还源门名诸佛。故五教章云。不染而染者。明随缘作诸佛。染而不染者。明随缘时不失自体（云云）又无不从此法身流。无不还证此法身。今此教显一相圆融。未明重重无尽圆融之理。故法花·涅槃等经摄三乘终教一乘圆教也。此教菩萨经几劫成佛耶。答。于教论法相门者。经定不定三僧祇成佛。谓或经无量僧祇。或速疾成佛。故不定也。若于广显真理门者。于一身烦恼一断一切断。初发心时便成正觉。俱分证位非究竟位。经三祇一念等（云云）当天台宗意。问。此教能化佛。三身中何。答。是报身佛。或他受用十身卢舍那也。
    四。大乘顿教。一谓绝言真如门。二诸言真如门。维摩·思益等经·五蕴等论。唯理非事门·谓从本以来佛及众生。一而无二性故不动。又不论成佛不成佛。故五教章云。言说绝理性顿显行顿成。一念不生即是佛等（云云）所以初地即八地。八地即初地。十地即六地。总先后相融（云云）
    五。一乘圆教。有二门。一同教门。方便三乘令入一乘故。二别教门。不对二乘。直显法界成佛理。华严经·华严论·起信论等所说。由圆融无碍法界成佛理也。一圆教一乘而引小乘令入一乘故。三乘同得益故名圆教。当终教中广显真实理门。故五教上卷云。此圆教说乘会融无二。同一法界有其二门。泯权归实门。二揽实成权门。义门别故。权实恒殊。理遍通故。全体无二（云云）二别教一乘文云。不对二乘。无所被故。对大乘菩提。直示法界成佛仪故（云云）意六位差别。谓资粮·加行·见道·修道·等觉·妙觉。此名六位。今经此六何可经三僧祇成佛。然而一念间六位重作成佛也。问。成佛道必经三祇者也。何初位摄后。后诸位成佛耶。答。在初位时。以六相方便显十玄圆融道理。一念初心断究竟位圆满也。故华严经云。在于心地普摄一切诸地功德（云云）又初发心时便成正觉。知一切法真实之理具足慧力。不生他悟之故。三乘者教滞方便门立异也。问。何初发心经若干劫成佛耶。答。今此一乘圆融教。觉理事圆融。不分生死涅槃。所以圆机凡夫心即凡以即圣。离心别无有佛故。以经云若人欲求知三世一切佛。应当如是观。心造诸如来（云云）问。六相者何。答。总相·别相·同相·异相·成相·坏相也。此教有二门（一次第行布门。说六位差别有名无实。一圆教相摄门。一位摄一切位速疾成佛云云）问。圆融几种乎。答。有三种。谓事理圆融·理理圆融·事事圆融也（云云）问。此教立几位耶。答。经文说五十一位法门。而然理实四十二位也。十信·十住·十行·十回向·十地·等觉·妙觉。此名五十二位也。等位摄初住之四十二位。问。此教菩萨。有智增等差别耶。答。更无差别也。问。此教立几法门乎。答。立十十无尽法门。谓十智·十辨·十波罗蜜·十通·十眼等也。为显圆教义说十也。问。此教立几世耶。答。立十世。显重重无尽。谓过去三世·现在三世·未来三世。加总一世成十世也。问。此教三僧祇与三乘教三僧祇。有何差别乎。答。以三乘始教一大僧祇为一数。数十为第二。如此展转只成佛。圆教速疾成佛不道理。答。虽然须臾经故速疾也。但显次第行布门故之尔耶。
    问。五教菩萨胜劣如何。答。以小乘菩萨极位为始教初心位。以始教菩萨顶位为终教初心。以终教极位为圆教初心也。问。五教浅深差别如何耶。答。有五门。一随执非有门（小乘教。唯佛一人有佛性。一切无佛性也）二随事舒盈门（始教。五种性中二乘定性无性有情。无佛性不成佛也）三从理遍情门（终教。一切有情悉有佛性。悉皆成佛。唯除非情草木也）四绝相离言门（顿教。一切皆大来佛不论有无也）五性备众德门（圆教。有情非情皆有佛性成佛。毗卢遮那佛身云不二故也）故文云。通摄一切三世间中众生及器。无非佛故。一大法身具十佛故（云云）问。五教能化差别如何。答。小乘教能化佛经三僧祇百劫成佛。丈六八相罗汉身佛也。始教能化佛经三大僧祇成佛。大化身佛也。又他受用佛也。终教能化佛是自他受用身报佛也。顿教能化佛唯自性佛也。圆教能化佛三世间中一大法身摩诃毗卢舍那如来也。是一途说总相道理也。但题机不同也。问。五教各立几佛身耶。答。小乘教立生身法身二佛耳。始教立三身佛。终教立三身四身。顿教立一佛。圆教立十佛。又立十身（谓国土身·众生身·声闻身·缘觉身·菩萨身·佛身·智身·法身·虚空身·法界身也）具如宗章疏文（云云）问。五教所立分齐宽狭如何。答。小乘教唯娑婆秽土一种。大乘始教立三身土。终教立世界海。世界种·世界所土分等。顿教立自性土。圆教立三种世间。并是立十十无尽世界。总皆摄花藏世界耶。问。先小乘等四教所被众生。留各教证菩提。为当如何。答。皆至第五圆教证菩提。故引大乘同性经云。所有声闻法·辟支佛法·菩萨法·诸佛法。如是一切诸法皆悉流入毗卢舍那智藏大海（云云）问。尔何回入耶。答。释此事有四门。一以本从末门。华严圆教为本。从顿教主小乘教为末也。二摄末归本门。三乘末教归一乘圆教也。三本末差别门。一乘与三乘义门各别也。四本末无碍门。一乘与三乘互融也。

十宗者

    一。我法俱有宗（有二。一人天乘。二小乘中犊子部·贤胄部·正量部·蜜林部·出经量部·法上部。立三聚法。有为·无为法·非二聚也。可见）
    二。法有我无宗（萨婆多宗等也。一者多门部。雪山·饮光也。各有二种所摄。一名。二色等也）
    三。法无去来宗（大众部等也。鸡胤部·制多山部·西山部·北山部·化地·法藏部也。有部无为过未天等云云）
    四。现通假实宗（此宗计世出世法皆通假名及以真实。此有一部。之说假部也）
    五。俗妄真实宗（此宗计世法颠俱有假名。出世非倒法是真实。一说部等也）
    六。诸法但名宗（此宗计若世间法。若出世法。但有假名而无实体。说出世部等也）
    七。一切皆空宗（大乘始教等）
    八。相真德不空宗（大乘终教）
    九。相想俱绝宗（大乘顿教）
    十。圆明具德宗（圆教）
    具五教如上卷（云云）

华严宗祖师

    普贤菩萨  文殊菩萨
    马鸣菩萨  龙树菩萨
    坚惠菩萨  觉贤菩萨
    日昭菩萨  杜顺菩萨
    智严菩萨  法藏菩萨
    元晓菩萨  大贤菩萨
    表员菩萨  见登菩萨
    良辨菩萨  实忠菩萨
    世不喜菩萨  总道菩萨
    道雄菩萨

华严宗所立五教十宗大意略抄
