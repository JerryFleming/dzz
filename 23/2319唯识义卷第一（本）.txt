第0章 No. 2319 唯识义卷第一（本）

            释真兴撰


    问。明唯识之义有几门。答。章有十门。即一出体门。二辨名门。三离合会释门。四何识为观门。五显类差别门。六修证位次门。七观法何性门。入诸地依起门。九断诸障染门。十归摄二空门也。
    问。何故必有此十门。答。为显唯识境·行·果有此十门。谓初三门显唯识境。次六门明唯识行。后一门明唯识果也。
    问。出体之中既有能观。岂非行唯识。又有行果唯识。何唯云境。又第四门中既有所观识。何唯云行。答。虽说行果。皆是观行者之所观也。为令行者觉知所观能观体性及行果等最初出体。是故偏判为所观境。又第四门是显能观识。虽有所观识是因能观。非门正意。故说为行。
    问。第一出体门意何。答。出所观·能观体。此门意也。故章第一出体者此有二种。一所观体。二能观体。（云云）
    问。此门中有其四种。谓所观·能观·五种·六门。何故总标之中不出后二。答。五种·六门皆所观类。义门别故分为二类。然五重唯识是观门次第也。五种·六门就义随机。故结五种云总摄一切唯识皆尽。标六门云于境唯识种种异说。（云云）
    章云。所观唯识以一切法而为自体。通观有无为唯识故。（云云）
    问。此文意何。答。二种唯识中先出所观唯识之体也。言一切法者二论颇殊。中边第一云。一切法者谓诸有为及无为法（云云）对法十二云。一切法者。即三自性谓遍计等（云云）然今依对法可释一切法。以三性法通为所观。观有·无故。善戒经云。有为无为名为有。我及我所。说为无（云云）义滨云。有即色心法等。然此心心所所变故名唯识也。无即过去兔角等。非心以外故名唯识（云云）。
    问。何以得知总三性法为唯识体。答。唯识论第九云。谓唯识性略有二种。一者虚妄。谓遍计所执。二者真实。谓圆成实。复有二种。一者世俗。谓依他起。二者胜义。谓圆成实。（云云）
    问。若依中边云以有为无为为一切法有何失。答。有为无为唯限依圆二性。今所观境广通三性。故不依中边文也。
    问。三性名一切法者。法谓轨持。三性皆具耶。答。尔也。
    问。何具耶。答。轨者轨范。能缘之心缘有·无法生有无解。故云轨范。持者任持。有无诸法皆持有无自性。故云任持。所以三性皆具轨持也。
    问。言唯者简持义。简去遍计持取二性。遍计所执是所简云。如何云唯识。答智周云。遍计所执体性虽无。然是虚妄识之所执。亦名唯识（云云）信睿云。无法即有上无。若识相之无即识相摄。若识性之无即识性摄。虽唯之所简。而所持相性之上无故。属二性摄。如四分中相分唯所缘彼言唯者简去能缘持取所缘见分虽所简而缘唯所缘相分故述记第三为唯所缘。此亦如是（云云）义演云。问。何故遍计所执名唯识性。答。遍计所执体虽是无。然不离唯识性。性者体性。非真如性（云云）太抄云。问。遍计所执其体既无。如何得言唯识性耶。答。识上之起妄执性（云云）邑云。遍计无体。由妄识亦称唯识（云云）。
    问。此等记意何。答。智周与邑记其意同也。以虚妄识之所变名唯识（为言）义演与太抄其意同也。以不离识义名唯识（为言）信睿意云。摄假从实名唯识（为言）。
    问。以何可为正。答。皆有其理。不可取舍。然仲算大德云。准下第七门。睿记为好。故第七门云。心所变无依他起摄。真如理无圆成实摄（云云）又依简去遍计得唯识显现。是故遍计名为唯识。如圣教中由断烦恼得菩提故以烦恼为菩提。此亦应然。是故疏云虚妄唯识性所遣清净（云云）古德云。遍计所执假施设性。不离识。故名为唯识（云云）既无所据。难依凭之。
    问。所观唯识有几次第。答。章云。略有五重（云云）即一遣虚存实识等。意云。观门次第从粗至细总有五重（为言）。
    问。五重为教唯识为理唯识。答。教·理皆有五重。然今所明唯识也。故慧沼云所诠既有五重。能诠之教变有五重（云云）。
    问。此五重若是章主所立。答。灯云。或以世亲五理成佛五教。或以五教成彼五理。或以五教成五教。或以五理成五理等（云云）如是望以弘道。乃至以戒贤望护法。以遍觉望戒贤。以弘道望偏觉。总可有四百二十四释。计之可知。
    章云。一遣虚存实识观遍计所执唯虚妄起都无体·用应正遣空。情有理无故。观依他圆成诸法体实二智境界应正存有理有情无故。（云云）
    问。此文意何。答。标遣虚存实观之意也。依唯识论。于遍计所执起有执。于依他圆成起空执。今依此论以空观遣有执。以有观遣空观。若细论者空有二执应正遣空。俱是情有理无故。故于三性增益损减之执俱观应遣空。圆成正智之境。依他后智之境。故云二智境界。虽加行智亦缘二性。今显存实。故言二智境界。以有漏智不证实故不言三智也。
    问。其遍计遣空二性存有之意何。答。凡夫执心之前实我实法之相当妄情显现。今观行者观实我法虚妄显现体用都无之时。妄情断故。我法之相不更显现。是名遣虚。依圆二性。诸法体实。执心之前虽不显现。观行者前如理显现。故观依他是诸法之相圆成是诸法之性。是名存有也。
    因论问。遍计所执此初重摄耶否耶。答。有云摄之。三性之法俱名唯识故。
    问。遍计所执既遣虚。何摄初重耶。答。虽遣虚然遣虚与存实合为一重故。所以摄之。有云不摄之。遍计所执既遣虚了。存实法为唯识。是此重之意也。
    问。若尔遍计所执不可名唯识。又不可为所观唯识之体。答。此义不然。遍计所执名唯识者。以不离等义名之（如上记）又三性之法是观行者所缘境故。遍计亦是所观唯识之体。然今此重意者。以遍计所执观虚遣之。依圆二性观实存之村相为唯识之门也。故此门中虽有观遍计所执之义。不可言取摄此门也。
    问。若尔有五重不摄唯识尽之失。答。所观唯识是广故三性为体。今五重此所观中渐次从浅至深二法相对遣去一法持取一法以持取法名唯识之门。何必责摄一切哉。若尔后后重亦摄前前重可名唯识。若尔舍滥遣相等义不成。可思之（此义好也）章云。无著颂言。名·事互为客。其性应寻思。于二亦当推唯量及唯假。实智观无义唯有分别三。彼无故此无。是则入三性。（云云）
    问。引此文之所以如何。答。引教证遣虚存实义。引证有二。摄论与唯识。是第一引摄论第六文也。即初半证遣虚义。次半及后一行证存实义也。
    问。先此颂大意如何。答·无性释云。名事互为客其性应寻思者。谓名于事为客。事于名亦尔。非如一类谓声与义相称而生互相系属。于二亦当推唯量及唯假者。谓于自性及差别中亦当推寻唯有分别唯有假立。其事云何。谓此二种唯有分别。唯有假立差别言说。都无真实自性差别。言实智者。谓从寻思所生四种如实遍智。观无义者。谓观其义本来无有。唯有分别三者。观见唯有三种分别。谓名分别自性假立分别差别假立分别。彼无故此无者。谓义无故观此三种分别亦无。是即入三性者。如上所说即是悟入三种自性。谓初颂前半观名与事更互为客。即是悟入遍计所执自性。初颂后半观彼二种自性差别唯有分别唯有假立。即是悟入依他起自性。第二颂中即是悟入圆成实自性（云云。世亲之释文颇殊。义甚均之）此文意云。二乘凡夫无始以来执着一切诸法名与事亲以属着如夫与妻互相系属。何以知者。若发语言呼火之时。燥物即来。湿物不来。若呼水时。湿物即来。燥物不来。若互相离。何故召火不水来。召水不火来。是即于名·事起属着执。又于诸法自性·差别执着心外实有体性。是故菩萨住暖·顶位时。发四寻思创观所取名·义·自性·差别。假有实无。名·义·相异故别寻求。名之自性·差别·义之自性·差别·相同。故合思察。忍·世第一位依前寻思所引如实智。观心外所执一切境义本来无有唯有能缘三种意言分别。谓名分别·自性假立分别差别假立分别。名分别者。名·义之家名之能缘分别。自性假立分别者。即意言上假产名义之自性能缘分别（意言者有三释如下）差别假立分别者。于意言上假立名义之差别能缘分别。彼义无故此三分别亦无。是即悟入三性也（为言）。
　　问。且四寻思观四如实智观者何。答。四寻思者。一名寻思。二义寻思。三自性假立寻思。四差别假立寻思也。四如实智者。一名寻思所引如实智。乃至四差别假立寻思所引如实智也。
    问。此二智其体如何。答。其体即是别境中慧。然随义异立二名也。
    问。其义何异。答。无性云。推求行见假有实无。方便因相说名寻思。了知假有实无所得决定行智方便果相名如实智（云云）。
　　问。此文意何。答。慧于境上未决定时未推求行相。今言寻思智者。推求名义等四假有实无之智。此智即是后决定智之因故云推求行见假有实无方便因相也。后慧于境上有决定了知假有实无之行相。是前寻思智所引起故云了知假有实无所得决定行智方便果相名如实智也（推求行见之见者推求义也。决定行智之智者决断义也。故此二殊也）
    问。云何云名·义·自性·差别。答。呼召之名目云名。此名自体云自性。此自性上有苦无常等义云差别。名言所表所诠之义云义。此义自体云自性。此自性上有苦无常等义云差别。
    问。名与名自性有何别耶。义亦尔。答。能诠之用云名。此名持自体非他故云自性。所诠之用云义。此义持自性。非他故云自性也。
    问。观名事互为客遣何执耶。答。遣属着执。
    问。何云属着执。答。有二说。有云。执名定有义义定有名。是云属着执（云云）有云。如手属壁柱等。名近属义。是云属着执。故泰法师云。有一类法执凡夫二乘执名声与事义相摄生互亲属着如夫妻亲相属着为主非客（文是成初说之证）灯第三云。汝执言说得自相者如似身根得火自相即觉烧热。火以烧热为自相故。（是成后说之证）
    问。疏第二难外人云。若言说着自相者。说火之时火应烧口。火以烧物为自相故。缘亦如是。缘火之时火应烧心。今不烧心及不烧口。明缘及说俱得共相（云云）意何。答。此难意云。汝若言言说之名亲着法自相者。召火名之时可烧其口。又缘火之时可烧其心。而召火缘火之时不烧口·心明知。名唯得共相不得自相。（为言）
    问。次外人难云。若尔唤火何不得水。不得火之自相故。如唤于水（云云）此难意何。答。意云。若名不得自相者。何召火之时持来火。不持来水。召水亦尔。（云云）
    问。此难何通。答。次通云。此理不然。无始串习共呼召故。（云云）
    问。灯第三云。外人返难。如汝定心及五八识得法自相。缘火之时何不烧心（云云）此难意何。答。汝大乘云定心及五八识得法自相。若尔其定心等缘火之时何不烧心（为言）。
    问。此难如何通。答。次通云。宗计有别。汝执言说得自相者。如似身根得火自相即觉烧热。火以烧热为自相故等（云云）意云。汝非人云言说得法自相如身根觉烧热。今我不尔。现量心任境得之。非谓亲相属着得法自相。故与汝异也（云云）。
    问。名事互为客者。信他名事欤。所执名事欤。答。依他名事也。观互为客故。若所执名事者可云属著名事。问。若尔可云悟入依他。何云悟入所执。答。观互为客名事了知非属著名事故。云悟入所执。
    问。若尔初半颂可云悟入依他·所执。何偏云悟入所执。答。理实可云尔。然约初修业人始知所执空道理偏云悟入所执。
    问。何以知并悟入耶。答。廓法师云。此释论中论一相判文。非尽颂意。由初半颂推求名·义更互为客。遗外所执横计名义名悟遍计。由次半颂推求性·别唯是意言相分假立名悟依他。后之一颂是如实智。了能所无。约此义边名入实性若释论师决作此判。前颂文中推求名义岂无依他。性·别中岂无遍计。又复推求名义假有实无。此实无性。岂非无相圆成实耶。后颂文言唯有分别三。此三分别岂是圆成。又实智中岂不悟入遍计·依他二种性耶。以此义推故此释一相判文。非尽论意（比师意云。乍二颂俱悟入三性。为言。若依此师意者。乍二颂俱成遣虚存实之义。寻之可思之）
    问。初一颂说暖·顶位后一颂说忍第一者。若别别说。为当说。如何。答。初一颂乍一颂说暖顶之行相。后一颂乍一颂说忍世第一行相也。
    问。暖顶二位俱作寻思观。二位有何殊。忍第一俱作如实观。二位有何异。答。依明得定发下寻思观无所取立为暖位。依明增定发上寻思观无所取立为顶位。依印顺定发下如实智于无所取决定印持。无能取中亦顺乐忍总立为忍。依无间定发上如实智印二取空立为世第一法。是故各异。
    问。观四寻思者如何观耶。答。唯识云。名·义相异故别寻求。二二相同。故合思察（云云）疏九末云。谓名·义二种一自性同。二差别同。故合名义二种自性及二差别为合观也。前二是名·义。后二是自性·差别（云云）总意云。凡约诸法。名唯名非义。义唯义非名。故别寻求思察。名与义各自性差别。其相是同。故合寻求思察。（为言）
    问。灯云。问。准论云名·义相异故别寻求。二二相同故合思察。离·合为四。与瑜伽同。何故无性摄论第六云若名·若义·自性差别假立·（此能诠名自性差别）自性差别义（此所诠义自性差别）如是六种义皆无故（云云）如何答耶。答。次答云。答彼论谈法有其六种若寻思观即名·义别开。二自性·二差别合观故成四种。瑜伽三十六。显扬第六。无性第六。庄严十二。皆说四寻思四如实智。无说六寻思处。西明云。离即为六合观为四者。准此知非。（云云）
    问。名唯名非义等者何。有经云。一瞿之声有九义为能诠定量。即俱舍论引其颂云。方·兽·地·光·言·金刚·眼·天·水。于此九种义。智者立瞿声（云云）答。彼世间以瞿之一言假名九义。非谓法性瞿之一言定九义之能诠。但小乘以此文执能诠·所诠·互有定量耳（具如俱舍光记也）。
    问。于二亦当推唯量及唯假（云云）疏云。于二者有二种二（云云）其何。答。名之自性义之自性是云一种之二。名之差别义之差别是云一种之二。故云二种二也。
    问。唯量唯假云意何。答。泰法师云。此中有二门。一摄尘归识门。一切名义自性差别。唯有分别识心也（释唯量义也）二摄义归名门。一切名义自性差别。唯有假立自性差别名字言说。（云云释唯假义也）
    问。先此二门其理耶。答。初摄尘归识门可尔。所谓四种出体中摄境从心门。后摄义归名门不可。名是虚疏之法。何以实从假。故改可云性用别论门也（灯破如是也）。
    问。其量者何义。答。泰云。量者分量。心用分限故（云云）廓法师云。量者决定义。又识量量度性故。（云云）
    问。其假者何义。答。假者虚疏之义也。
    问。约假有一种假二种假等。今言假者约何假耶。答。是约一种待假。待名言故。故论云。唯有假立差别言说。（云云）
    问。何故双观唯量唯假。答。为除二种执。谓观唯量遣心外执。观唯假遣实有执也。
    问。实智观无义者其义何等义。答。谓之廓法师有二说。一云。名义自性差别。心之所缘境故。以境界义名义。云观无义。一云。名等四中义名义。云观无义（云云）
    问。就后义唯四中义观无义者。不观余名等欤。答。四中义者以所诠义之名。余三皆摄名义总云观无义。意云。名义自性差别。皆名言之怕诠故名所诠义。总义无义（为言）。
　　问。若尔与初说有何殊。答。初说意云。名等四境心所缘境故。以境界义名义（为言）后说意云。名等四境名言之所诠故。以所诠义名义（为言）故殊也（虽有二说。初说正也）
    问。唯有分别三者。依他三分别欤。所执三分别欤。答。谓之廓疏有二说。一云。观心之三分别。一云。执心之三分别。（云云）
    问。二说意何。答。初说意云。无心外所执名义等四义。唯有能观依他三分别（为言）后说意云。无所执名等四境。唯有能迷执心之三分别。（为言初说为正也）
    问。云何云名分别等。答。缘名能缘之心云名分别。缘自性假立能缘之心云自性假立分别。缘差别假立能缘之心云差别假立分别（言分别者。心心所之异名也）
    问。约境有名等四。何能缘心立三分别。不立义分别。答。名分别之名是名义之家名。故名言摄义。立名分别义摄其中（名义之家名者。名之名义之名合云名也）
    问。何故依名是名义之家名缘此名能缘心名名分别。以义分别摄名分别。答。凡一切法若名若义名言所诠。故若名若义之能诠总云名言。缘此若名若义名言能缘心名云名分别也。
    问。若尔自性差别亦是名之所诠故。缘此能缘之心亦可名名分别。何不尔耶。答。自性差别是所诠故。皆可云名。然而多名集诠自性。多句集诠差别。是故别立自性假立分别差别假立分别也。意云。名之家名诠名与义之自性。义之家名诠名与义之差别。（为言）
    问。彼无故此无者意何。答。彼者指心外名事自性差别一切境义也。此者指能缘三分别也。无彼所执境义故无此能缘三分别（为言）故论云。既无实境离能取识。宁有实识离所取境。所取能取相待立故。（云云）
    问。四寻思·四如实智观。有漏观欤。无漏观欤。答。四寻思唯有漏。暖顶二位观故。如实智亦通无漏。始从忍位至地上故。
    问。若尔寻思不通地上耶。答。亦是通之故。伽抄云。寻思不在八地以上。已前有。有漏心故。（云云）
    问。若尔何论云顶位名寻思位极。答。其寻思。功力此位极故云尔也。非谓地上都无故对法抄云。地上菩萨有漏后得智作寻思观。（云云）
    傍论问。依明得定发下寻思者。云何名明得定等。答。论云。初获慧日前行相故立明得名。即此所获道火前相。故亦名暖（云云）疏云得无漏慧日前起相故云明。如日初出时前相名明相。（云云）
    问。云何名明增定。答。论云。明相转盛故名明增。寻思位极故复名顶（云云）意云。前位所得无漏明相此位。转增。故名明增。（为言）
    问。云何名印顺定。答。论云。印前顺后立印顺名。忍境识空故亦名忍（云云）疏云。顺通二种。一乐顺。二印顺。印顺之名通下上忍。乐顺之言唯在中忍。又差别者。下忍名印忍。印所取无故。中忍名乐顺。乐无能取顺修彼故。上忍名印顺。印能取无顺观彼云。（云云）
    问。云何名无间定。答。论云。谓前上忍唯印能取空。今世第一法二空双印。从此无间必入见道故立无间名。异生法中此最胜故名世第一法（云云）。
    问。对法第十一云。修瑜伽有五种（云云）其五者何。答。持·任·镜·明·依也。
    问。云何名持等。答。持者闻慧。任者思慧。镜者修慧。明者所缘境。依者转依（一说）又前四皆以修慧为体。依如前（二说）又持者于教起六种心（一根本心。二随行心。三观察心。四实解心。五总聚心。六希望心也。是皆闻慧也）任者次起十一作意（有觉有观作意。无觉有观作意。无觉无观作意。奢摩他作意。毗钵舍那作意。相应作意。起相作意。摄相作意。舍根作意。恒修作意。恭敬作意。是皆思慧也）镜者次起九种住心（内住。等住。安住。近住。调顺。寂静。最极寂静。专住一趣。等持也。是皆所依定也）明者依智起诸神通也。（三说）
    问。初说云何。答。疏第九云。闻随顺通达真如契经等法故云持（持者闻持）闻教已如理作意故云任（任者任持）依三摩地发修慧观如实观故云镜（镜者明照义）依止定心思惟定中所起影像观此影像不异定心故云明。由如是乃至舍离二种能所取故。证无所得正入见道。舍一切粗重得清净转依。故云依（云云后二说具如灯之）
    问。约此持任等分别因果何。答。疏云。前四是地因。第五是地果。（云云）
    问。此五法何位修耶。答。灯有二释一云。准彼论文依暖等位即通四善根皆有此四。二云。又释持任等唯除真见及佛果位。佛果位中更无果故。真见道中无影像等故。云通所余位（云云）具如灯第七。依不要须。且以略耳。（已上傍论毕）
    章云。成唯识言。识言总显一切有情各有八识·六位心所·所变相见·分位差别。及彼空理所显真如。（云云）
    问。引此文意何。答。为证遣虚存实之义引二证文之中。是第二引唯识论第七文也。即是先引识言释证存实义。次下引唯言释证遣虚义。是即初也。
    问。此文大意如何。答。此文意。外人难唯识之义有九难中。是答第九异境非唯难之文也。论云。汝应谛听。若唯一识宁有十方凡圣尊卑因果等别。谁为谁说何法。何求故唯识言有深意起（云云）释此有深意趣文也。故疏云。此释深意。一切有情各各有八识·遍行等六位心所各各自体分·及此所变相见二分·及色心分位二十四不相应等及彼二无我空理所显真如（云云）意云。识言所表凡有五类。一八识心王自体分。二六位心所自体分。三心王心所所变相见二分。四前三分位不相应法。五于前四法观遍计所执以空为门所显空理也。初四俗事是依他也。后一真理是圆成也。即显所存二性有也。
    问。其一切有情者意如何。答。一切者悉皆之义唯依取蕴建立有情。佛无有漏。非有情摄。若示现者佛亦有情。故云六十二有情也。
    问。一切有情后三识定有。其前五识有无不定。初禅无鼻舌两识。二禅已上无有五识而何总云一切有情各有八识。答。章依少分说一切言。又依种子各有八识。第八含藏转识能熏种子故也。
    章云。识自相故。识相应故。二所变故。三分位故。四实性故。如是诸法皆不离识。总立识名。（云云）
    问。此文意何。答。此文释上五名唯识之文也。故疏云。所以许有识自体者识。自相故。许心所者识相应法故。许见相分者即心及心所二体所变故。许不相应者即前三种分位故。许真如者即前四种实性故。如是五法皆不离识。总名为识。非无心所等。（云云）
    问。无漏种子五种之中何摄。答。演秘有二释。一云。识自相摄不离第八识自体分故。二云。识所变摄。有漏第八虽不能变。而无漏变所变之类故所变摄（云云有义断云。后义解为胜）从方云。但有依持义。持令不散。故不离识。故亦名唯识也。譬如赤眼人把火。亦如人顶上带物虽不见以顶持之。（云云）

○识自相门

    问。言识自相者何。答。八识心王名识自相。言自相者谓自体也。
    问。约心王具四分。何分为自相。答。唯后二分也。相见二分识所变摄故。
    问。其八识者何。答。即三能变识也。即一异熟能变识（第八识也）二思量能变识（第七识也）三了别境能变识（前六识也）。
    问。第一异熟识之体何。答。论云。初阿赖耶识（云云）释论云。初能变识大小乘教名阿赖耶。（云云）
    问。何故阿赖耶。答。阿赖耶者梵语。此翻为藏。具三义故。故论云。此识具有能藏所藏执藏义故。（云云）
    问。云何名能藏等。答。论云。谓与杂染互为缘故（释能藏所藏义）有情执为自内我故（云云释执藏义）疏云。能持染种。种名所藏。此识是能藏。是杂染法所熏所依。染法名能藏。此识为所藏。摄论第二等云。非如大等藏最胜等中即能所藏（最胜者冥性）彼论又言。为染等第七等所执藏以为内我。名执藏义。（云云）
    问。其杂染者何法。答。疏云。诸有漏法皆名杂染。非唯染法。（云云）
    问。其内我者何法。答。疏云。唯烦恼障义。非所知障义。不尔无学应有此名。此不别执为其我所及与他我。名自内我。（云云）
    问。既有三义。必具三义名阿赖耶。答。疏云。义虽具三。正取唯以执藏为名。不尔。二乘（无学）八地菩萨应有此名。三名阙一即不得名（云云一者执藏义也）枢要下云。据实赖耶但以执藏。今举能藏。有大自在似常一故。别假于我显为我爱之所执藏义。意正以所执藏故名阿赖耶。若以能藏解阿赖耶。佛果应名。若以能藏所藏义解。二乘无学八地已去应得此名。故唯执藏名阿赖耶。阙即非也。今举能藏显杂染藏。佛唯有一能藏。二乘无学·八地已去有二能藏所藏。以外有三藏义。故以执藏名阿赖耶。（云云）
    问。若以执藏义名阿赖耶者。何疏第三云此能·执藏亦通无漏所藏不通无漏（云云）答其意殊也。佛果位。第八识亦能含藏无漏种故云能藏也。平等性智所缘执故。云有执藏义也。无妄执义也。（具如灯第四之）
    问。若尔何枢要云佛唯有一能藏。答。无妄执之藏义故云尔也。非无缘执之执藏义也。
    问。约阿赖耶有自相·果相·因相。今言识自相者。不开余二欤。答。论云。摄持因·果为自相故（云云）疏云。自体是总。因·果是别。自相摄持因·果二相为自体故。（云云）
    问。第八既有我爱执藏等三位名。何故总标三能变中举异熟果相之名别释中致染分藏识之名。答。论云。此识自相。分位虽多。藏初过重。是故偏说（云云）疏云。今由二义说阿赖耶。由此自相虽有三位以彼藏名三位之中初位所摄。自从无始乃至七地·二乘有学。最初舍故。又以是名我执所执过失重故。虽染分名亦通异熟。异熟之名望此仍轻。以此藏名通二种义过失之重故。今偏说。（云云）
    问。若尔何故总标举异熟名。答。论云。一谓异熟。即第八识。多异熟性故（云云）疏云。多异熟者。谓此体识总有三位。一我爱执藏现行位。即唯七地以前菩萨·二乘有学·一切异生从无始以来。谓名阿赖耶。至无人执位。此名执藏。二善恶业果位。谓从无始乃至菩萨金刚心或解脱道时乃至二乘无余依位。谓名毗播迦。此云异熟识。至无所知障位。三相续执持位。谓从无始乃至如来尽未来际利乐有情位。谓名阿陀那。此名执持。或名心等。长短分限不过三位。以异熟名亦通初位故。论说言多异熟性故。（云云）
    问。何故不举初后之名。答。疏云。不言初以狭故。不言后以宽故。宽狭何事遮不说也。此中意。说熏习位识。若说宽时。佛无熏习。说即无用。若说狭时。八地以后犹有熏习。便为不足。又但说因有虚妄位。不说于佛故说异熟识。是多异熟性宽狭皆得。又为五位。一异生位。二二乘有学位。三二乘无学位。四十地菩萨位。五如来位。异熟一名通前四位。故言多异熟性。不说余名。又十三位通十二。故又七地如枢要说（云云。具至显类差别。可论之）
    问。云何名果相阿赖耶。答。论云。此是能引诸果·趣·生。善·不善业。异熟果故（云云）是解果相之文也。疏云。谓上此识是能引诸界·诸趣·诸生。总善恶业之异熟果。说名异熟。（云云）
    问。阿赖耶阿陀那之名亦是果相。何故独举异熟名。答。论云。此识果相虽多位多种。异熟宽。不共。故偏说之。（云云）
    问。其多位多种之意何。答。多位者。我爱执藏等三位。或资粮等五位也。多种者。即五果中。有义具四果。除离系果。有义具三果。且除士用。意云。此识果相虽多位多种。今此异熟名三位通初二。五位通初四。故云宽。又等流·增上·士用三果可通余法。唯异熟果不通余法。故云不共也。
    问。云何名因相阿赖耶。答。论云。此能执持诸法种子令不失。故名一切种（云云）是解因相之文也。疏云。以现行识执持诸法自他种子令不失故名一切种。释因相义。此第八识所执诸法。诸法之因。今说亦是此识因相即种子识。（云云）
    问。此三相若现行。若种子。答。枢要上有四释。第四正释云。三相俱取现行及一切种。与转识互为因果故（云云）。
    问。且释初能变识有几门。答。论颂云。初阿赖耶识（第一自相门）异熟（第二果相门）一切种（第三因相门）不可知执受处（第四所缘门）了（第五行相门）常与触作意受想思相应（第六相应门）唯舍受（第七受俱门）是无覆无记（第八三性门）触等亦如是（此俱时心所例同心王也）恒转如暴流（第九因果譬喻门）阿罗汉位舍（第十伏断位次门）具如论并疏云。
    问。第八识有几名。答。灯颂云。无没（无相论云。一切法种无所隐没故）本（一切之法根本故）宅（无相论云。种子之宅舍致）藏（执藏故）种（一切法种子故）无垢（梵云阿末罗识）持（执持梵云阿陀那）缘（中边云。是余识生缘故）显（无相识云。五根四大等皆于此显故）现（楞伽云。诸法皆于本识上现故）转（无相论云。与诸法为依而起故）心（集起义故）依（所知依故）异（异熟义故）识（无相论云。分别事识也）根（大众部立为根本识）生（化地部名穷生死蕴）有（上座部及分别说部立为有分识）都有十八名。又加增一之四阿赖耶。可为十九。若古人云名十七。如灯说之。
    问。第二思量能变识何。答。论颂云。次第二能变。是识名末那（云云）释论云。是识圣教别名末那。恒审思量胜余识故（云云）疏云于圣教中别名末那。总名识故。末那是意（云云）。
　　问。此第七名意者。第六名意识。有何殊耶。答。论有此难。故论云。此名何异第六意识（云云）即答之有三释。
    问。其何。答。一论云。此持业释。如藏识名。识即意故。彼依主释。如眼识等。识异意故。然诸圣教恐此滥彼故。于第七但立意名（云云）疏云。意是自体。识是意也。于六释中是持业释。如何赖耶名藏识。识体即藏亦是此释。此与彼同。故指为喻。其第六识体虽是识。而非是意。非恒审故。彼依主释。主谓第七等（云云）枢要云。何故第六不但名意第七不识。第七持业。二义（依止思量）以显识体。第六依主。将他明自。若第六标一意不言识者。不能显自。第七加识。恐滥依主。故第七但标意名（云云已上第一义了）二论云。又标意名为简心·识。积集了别劣余识故（云云）疏云。唯立意名为简心·识虽皆可说名心意识。据增胜义但七名意。积集心义了别识义劣余识故。简后心·前识。但立意名。恒审思故（云云第二义了）三论云。或欲显此与彼意识为近所依。故但名意（云云）疏云。显此第七与彼第六意识为近所依故但名意。近所依者。以相顺故。同计度故。六缘境时七与力故。所以七。无漏六无漏。七有漏时六非无漏。非七缘境时第六与力。故六有识七但名意为简第八亦与第六之力故复言近。彼容可为远所依故等（云云。疏又有别释。繁故略之。第三义了）。
    问释第七识有几门。答。有十门。即论颂云。次第二能变。是识名末那（第一辨名门）依彼转（第二解所依门）缘彼（第三解所缘门）思量为性（第四出体释善门）相（第五释行相门）四烦恼常俱。谓我痴·我见·并我慢·我爱（第六显染俱门）及余。触等俱（第七触等相应门）有覆无记摄（第八三性分别门）随所生所系（第九地界分别门）阿罗汉·灭定·出世道无有（云云第十隐显分别门）。
    问。约意有二义。一云依止义。二云思量义。何故但云思量能变。不言依止耶。答。论云。意以思量为自性。故即复用处为行相故（云云）故知思量义胜故偏举之耳。
    问。等无间意亦名意。与此何殊。答。第七名意有二义。过去名意但有依止义。故殊也问。若尔何论云恒审。思量正名为意。已灭依此假立意名（云云）答。其以相假仪假立也。故疏云。意有二义。一思量义。二依止义第七通有二名。过去但唯依止。体虽现无。与现依止思量之意相似故但名意（云云）枢要云。意有二义。一依止。二思量。七二义具余唯依止。过去依止似七故。思量亦似第七名意。不似心识名心识（云云对法抄云。意有二种。一无间觉意。二现思量意。云云初是过去一是第七也。可思之）
    问。第三了别境能变识何。答。论云。次第三能变。差别有六种（云云）谓眼耳鼻舌身意也。
    问。既有六种。何故合为一能变。答。此六识同了境相粗。故合为一也。
    问。何故必六种耶。答。论云。随六根·境种类异故（云云）疏云。谓根与境各有六别。识随彼异故非多少。（云云）
    问。先其随眼根名眼识等意何。答。论云。随根立名具五义故。五谓依·发·属·助·如根（云云）谓依于根。根之所发属于彼根。助于彼根如于根。（为言）
    问。此五义意何。答。疏云。此中第一依根之识。彼有二义。且如眼识。眼中之识故名眼识。依眼处所识得有故。此第七啭（所依声）及由有眼识得有故。此第三转（具声）第二根所发者。彼云眼所发之识故名眼识。由眼变异亦识变异。如迦末罗病（此云黄色病）损眼根故所见青色皆以为黄。非坏色时而识名坏。第三属于根者。彼云。属眼之识故名眼识。由识种子随逐于根而得生故。此谓生依。非染净依·及根本依·引发依也。第四助依根者。彼云。助根之识故名眼识。由根合识有所领受。令根损益。非于境界故。第五如于根者。彼云。如根之识故名眼识。根识二法俱有情数。非彼色法定是有情。（云云法华疏云。如根者如根明昧。识亦明昧。云云）
    问。又随境立名者。其义云何。答。论云。或名色识乃至法识。随境立名顺识义故。谓于六境了别名识（云云）疏云。了境名识。即随境立名顺通别名识之义故。谓于六境了别名识（云云）。
    问。此随境立名是尽理义欤。答。是一相义。有相滥故。故论云。此后随境立六识名。依五色根未自在说。若得自在。诸根互用。一根发识缘一切境。但可随根。无相滥失。（云云）
    问。其若得自在者何位耶。答。疏云。何名自在。如佛地论云转五识时总有。二解或从初地即名自在。无漏五识现在前故（不正义也）或成佛时。成所作识。彼方起故。然有别义。入地菩萨。无漏五识虽不现前。得后得智（第六生法空后得智起）引生五识于净土等中现神变事。何妨五识一一通缘一切异境界。不思议力所引生太。或有别义。七地已前由有烦恼现行不绝。未殊胜故不名自在。入八地已去烦恼不行。纯无漏起引生五识可得互缘。方名自在（云云。此后二义依佛地论第二师说中云因位之中有漏五根。更有二说也）今谓。法华论云。谓诸凡夫人以经力故得胜根用。未入初地位（乃至）一一根中番能具足见色闻声知香味触等。诸根互用故（云云）玄赞有二义。一义如唯识论。一义云。若加行力分亦得者。地前亦得（云云）故知。诸根互用通地前地上也。
    问。诸根互用者如何云互用耶。答。枢要有二师义。初师义中更有二义。一云。一一识体转用成多。非转法体（云云）二云。恐坏法相。但取自境皆是实境。所取他境皆是假境。以识用广。非得余自相。恐眼耳根得三尘时。若至能取坏根不坏境。若不至取坏境不坏根。余三根取色声亦尔。皆有此过故（云云）后师云。一一根处遍有诸根各自起用。非以一根得一切境。以诸根用各遍一切故名互用。（云云）
    问。此二师之中以何为正。答。灯云。然法师意存第二解（云云）存初师第二之解（为言）。
    问。初师第一解及后师解有何失。答。第一解有坏法相之失。后师解有非互用之失也。
　　问。释第三能变有几门。答。有九门。即以九颂释之。颂云。次第三能变。差别有六种（第一辨能变差别门）了境为性相（第二自性门第三行相门）善·不善·俱非·（第四三性门）此心所遍行等三句（第五相应门）皆三受相应（第六受俱门）依止根本识（第七所依门）五识随缘现等四句（第八六识俱转门）除生无相天等三句（第九起灭门）然初遍行触等之五颂第五相应门之义也（具如论）。

○识相应门

    问。六位心所名识相应之意何。答。具四义故名为相应。谓一时同。二依同。三所缘等。四事等也。疏引伽云。五十一说。由四等故说名相应。谓事等处等时等所依等。事·处相似名之为等。时·依·定一名之为等。正与此同。今约见分为行相影像相分为所缘自体名事（乃至）时谓刹那。定同一世。依谓依根。俱有·无间。不取种子。以各别故（八识种子各别故。不可云依同也）即以四义解颂相应。谓除行相。或虽不同亦兼取彼。（云云彼者行相也）。
    问。其时同等之意何。答。心王心所必同时起故名时同。心王所必依一根故云依同。眼识心王缘青等时。遍行心所亦缘青等。心王心所所缘青等影像相似名所缘等（耳鼻等准之）心王体一。心所各各亦有一体。彼此相似故名事等也。

第0章 唯识义卷第一（本终）
第0章 唯识义卷第一（末）

            释真兴撰


    问。以此四义有所简耶。答。以时同简前后。谓一聚心王心所必同时起故。简余前后起之心心所（为言）以依同简别识。谓眼识与俱时意识缘一青色时。所缘是一。然眼识以眼根为所依。第六以第七为所依。所依各别不可云相应。故云简别识（为言）以所缘等简别见。谓第六第八同以第七为所依根。然第八识唯缘三种境。第六识遍缘一切法。所缘各别不可云相应。故云简别见（为言）以事等简体多。谓眼识与俱时第六共缘一青等之时。眼识一聚心王心所各各体一。故以相似名为相应。若加俱时第六聚之心所名眼识之相应者。有心王体一心所体多之失。不可云相似。故云简体多（为言耳等准之）又可云以第六识聚望眼识聚中若心王若心所之随一之时。第六识聚其体即多。不相似限识一体之心王一体之心所。故不可云相应。故云简体多（余识准之可存此义）。
    问。以四义名相应者何。疏加行相同义为五义。答。其一相之义也。非理尽义。
    问。云尔意何。答。疏云。行简依同其境各别（云云）北抄云。即是第六第八皆依第七。其境各别故不相应（云云）是则前所缘等之义也。
　　问。若尔不可用行相同义耶。答。疏云。或但四义。唯除行相。以各别故一一应思。非无所以（云云）故知用之无失也。
    问。约心所有六位其何。答。一遍行。一别境。三善。四根本烦恼。五随烦恼。六不定也。即颂云。初遍行触等（等取作意受想思。）次别境谓欲胜解念定慧。所缘事不同（此一句释别境义也）善谓信惭愧。无贪等三根（等取无嗔无痴）勤·安·不放逸·行舍·及不害。烦恼谓贪嗔·痴·慢·疑·恶见。随烦恼谓忿·恨·覆·恼·嫉·悭·诳·谄·与害·憍·无惭·及无愧·掉举·与惛沈不信·并懈怠·放逸·及失念·散乱·不正知。不定谓悔·眠·寻伺。二各二（云云二各二者释不定义也）。
    问。其名遍行等之意何。答。触等五法具四一切无处不有。故名遍行。欲等五法于所乐等别别境转。故名别境信等十一唯善心俱。故名为善。贪嗔等六烦恼根本。故名本惑。忿等二十。本惑等流。故名随惑。悔眠等四三性不定。故名不定也。故论云。如是六位合五十一。一切心中定可得故。缘别别境而生故。唯善心中可得生故。性是根本烦恼摄故。唯是烦恼等流性故。于善染等皆不定故。（云云）
　　问。心所有五十一者决定义欤。答。未必决定。对法第一立五十五。开五见哉。瑜伽第三立五十三。加邪欲邪胜解故。
　　问。若有六位者。何瑜伽立为五位耶。答。此论会云。然瑜伽论合六为五。烦恼·随烦恼俱是染故（云云）。
    问。有何差别故分为五位。答。论云。复以四一切辨五差别。谓一切性·及地·时·俱。五中遍行具四一切。别境唯有初二一切。善唯有一。谓一切地。染四皆无。不定唯一。谓一切性。（云云）
    问。云何云性地等。答。疏云。谓彼言一切处一切地一切时一切耶。此中解云。谓一切性·及地·时·俱。俱者即一切耶。谓定俱生故。处者三性。三性之处皆得起故。言时者。谓或一切有心皆有。或无始不断。或缘一切境故总言时。地有二说。一云三界九地。二云有寻等三地。此解为胜。轻安不遍故。性即三性。（云云）
    问。何故遍行具四等（云云）答。疏云。遍行具四。无处无故。别境有初二。不缘一切境。亦非相续。非心有即有。故无时也。又此未必并生。无俱善中地者如次前说。遍三地也。此中轻安不遍欲界。若如初说。从多分或加行等说故。染四皆无亦从多故。如无明贪等通三界地。八大随惑皆通地及俱。以非皆通地等故总云非四。依种类而作论故后四不定通三性。故唯有一也（云云）。
　　问。说染四皆无云依种类而作论之意。何。答。演秘云。以烦恼中通者少不通者多。以种类言故说染四皆无。据实亦通（云云）仲算大德云。染有四类。谓本惑与大中小三。根本惑中嗔唯在欲。余通三界。八大随惑亦通三界。随二惑唯在欲界。小随惑中七唯在欲。谄诳二种在欲色界。是故若以种类分之。虽大随惑通三界地。自余三类有通不通。所以烦恼从多分说无地一切（云云。此义尤好也）。
    问。且何故随惑中分大中小耶。答。论云。谓忿等十各别起故名小随烦恼。无惭等二遍不善故名中随烦恼。掉举等八遍染心故名大随烦恼（云云）意云。忿等十别头独起。无并起义。故名小也。无惭无愧遍诸不善性。故名中也。掉举等普遍不善性及有覆性。故名大也。
    问。何故不定无余三一切。答。论云。非如触等定遍心故。非如欲定遍地故（云云非定遍是显无时俱二一切也）
    问。此六位法名心所之意何。答。以三义名心所也。
    问。其何耶。答。论云。恒依心起。（一）与心相应。（二）系属于心（三）故名心所（云云）。
    问。此三义意何。答。释此三义。疏有四释。故疏云。略以三解心所总名。一恒依心起。心若无心所不生。要心为依方得生故（难起第二义也）若尔心望遍行应名心所。二与心相应。彼五说与心相应故。心不与心相应故。又时·依·缘·事·四义具故说名相应。由此色等亦非心所（难起第三义）既尔心具五义与五相应。应名心所。三系属于心。以心为主所系属之。心有自在非所。以是义故系属于心。有此三义故名心所（第一释毕）又初义显遍行。恒依心故。第二显余一切心所。非恒依心心相应故。第三正解心所之义。又解。心王不名为所。不属心故。由此三义简别心色等不得名心所（第二释毕）又解。第一句显一切心所得名心所。第二句简一切色等不名心所。第三句显心所得名为所。以系属他以非主故心不名所（第三释毕）又初句简无为。不依心起故。第二句简色不相应。第三句正解心所得名所以。（云云第四释毕）
    问。何必望心王名心所。答。论云。如属我物立我所名（云云）是举喻显心王心所之义也。
    问。缘境之能心王既足。何必用心所。答。不尔。论云。心于所缘唯取总相。心所于彼亦取别相。助成心事得心所名。如画师资作模填彩。（云云）
    问。其取总相取别相之意何。答。心王若缘青色时。但总取青。不更分别何物之青。心所于彼青色能分别何物之青色。故心王但取总相。心所取总别相（为言）喻意云。譬如有画师与弟子。师即以墨画总相了。第子以青黄等种种之丹彩饰彼总相之上令其媚好。以墨画为迹如取总相。着彩色时令媚好出如亦取为相（为言）
    问。心所俱起之行相如何。答。枢要下颂云。五法。五俱起（谓遍行五随一起。时。必余四俱起故）九法必六俱（谓别境五不定四此九法随一起时。必遍行五俱起故）九法定十四（谓无明与八大随惑俱起时。必遍行五俱起。故云十四）二十一十五（谓善除轻安余十法。本惑除无明嗔余八法。小随惑中谄诳憍三。合云二十一。此中善十俱起时。必遍行五俱起。故云十五。若本惑八中随一起时。必无明并大随惑八及遍行五俱起。故云十五。为谄诳憍中随一起时。必无明并大随惑八及遍行五俱起。故云十五）三起法十六（谓轻安并中随惑无惭无愧云三法。此中轻安起时必余十善及遍行五俱起。故云十六。若无惭无愧俱起时。必无明并八大随惑及遍行五俱起。故云十六）八法十七俱（谓嗔及小随惑之中除谄诳憍三余七。合云八法。此中若嗔等八之随一起时。必无明并大随八中随二遍行五俱起。故云十七俱）是心所相应。慧者应当悉。（云云）。
    问。五十一中几并头起。几独头起。答。遍行五并头起。中随二惑并头起。大随八惑并头起。又善心所若有轻安地乍十一并起。若无轻安地余十并起。自余心所起时不定也。
    问。遍行别境二类心所于何境转。答。触于可意相转。受于顺·违·俱非·之相转。想于言说因相转思于正因等相转。作意通于前四境转（已上遍行）欲于所乐境转观察。胜解于决定境转印持。念于曾习境转明记。定于所观境转专注。慧亦于所观境转简择也。（已上别境）
    问。五十一法与八识相应多少如何。答。且第八有漏位唯遍行五相应。第七有漏位十八心所相应。谓遍行五。我痴我见我慢我爱四。大随惑八。并别境中慧也。第六识五十一法皆悉相应。前五识各三十四心所相应。谓遍行五。别境五。善十一。本惑之中贪嗔痴三。随惑之中大八。中二也。若无漏已转依位八识各各二十一心所相应。谓遍行五。别境五。善十一也（具如论可知之）。
    问。且就第八识何故别境等不相应。答。论云。互相违故。谓欲希望所乐事转。此识任业无所希望。胜解印持决定事转。此识瞢昧无所印持。念唯明记曾习事转。此识昧劣不能明记。定能令心专住一境。此识任运刹那别缘。慧唯简择得等事转。此识微昧不能简择。故此不与别境相应。此识唯是异熟性故。善染污等亦不相应。恶作等四无记性者。有间断故定非异熟（云云）自余七识俱不俱之所以。习之可察之。

识所变门

    问。识所变者何物耶。答。心王心所各自体分之所变现相见二分也。
    问。百法论说二所变者。十一种色。何故此中说相见分。答。义演云。此明唯识义。即说二所变是见相分。百法论约出法体。即说二所变是十一色。彼论如言。二所变者即第八识心王能变。起五根五尘。同时五数唯变似根尘。然第七识不缘色等。此中除之。若五识亦能变起实五尘。若第六识能缘变十八界似根尘等。故彼论云二所变也。此中即约唯识道理说。五聚法皆不离识。总名唯识（云云）仲算大德难云。今谓不尔。所缘心者皆相分摄。不关见分。是故所会即为鱼肉。今应会言。彼百法论色心相对显能所变。见分心法。是能缘故。相分色法。是所缘故。此唯识论体用相对显能所变。识自体分变现能缘所缘用故。（云云）
    问。且依唯识论云何名所变相见二分。答。论云。然有漏识自体生时。皆似所缘能缘相现。彼相应法应知亦尔。似所缘相说名相分。似能缘相说名见分。（云云）
    问。百法所说所变十一色。见相分中何摄。答。相分中摄。相分是色法故。
    问。其十一色者何。答。五根五尘及法处色也。义忠云。第三色法亦有四义。一识所依色主属五根。二识所缘色唯属六境。三总相而言。持碍名色。四又色有二。一者有对。若准有宗极微所成。大乘即用能造色成。即十有色是。二者无对。非极微成。即法处摄色是。（云云）
    问。约十一色八识所变分别何。答。第八识所变境者。谓有漏种子·十有色处·及堕法处·所现实色也。第七识唯变法处一分（除色也）第六识通变一切。前五识唯变五尘也。然十处中五尘通内外。五根唯内。言法处实色者。威德定所行境色也。第八缘之。（为言）
    问。约有漏识变有随因缘势力故变随分别势力故变。如何云尔。答。疏云。因缘生者。谓由先业及名言实种。即要有力。唯任运心。非由作意其心乃生。即五八识随其增上异熟因为缘名言种为因故变于境。八俱五数即无胜力。设任运生境无实用因缘变法必有实体。非横计故。非无用故（已上说因缘变）谓作意生心。是筹量心。即六七识。随自分别作意生故。由此六七缘无等时影像相分无有实体。未必有用（太云。第六缘过未空华。第七执为我等也）亦非由说分别故变境体定无。亦缘有故（此说五俱意识也。已上说分别变）或初通五八全及第六少分。后第七全通第六少分。此解顺论有用等文。（云云）
    问。此二种变何变有用。何变无用。答。论云。初必有用。后但为境。（云云）
    问。云尔意何。答。谓之疏有四释。其第四正释云。又解。因缘者是诸法真实有用种子。若用此种子故生诸心缘变之。变必有用。以能生者实因缘故。其八俱五数所变之相非实种生。但假种起。故但为境分别变摄。分别变者心心所之总名。随心心所之势力故。变不从真实有用因缘种子所生。彼但为境。无漏亦尔。非必有用。随其所应。五识相应心心所·及第八识体·五俱意识·或定心·所缘有实种生者皆因缘变。余无实用。但名似色心等。名随分别势力故变。此解为正无诸防难。由能缘心任运有力。彼所变相从实种生名因缘变。若能缘心不任运起。虽任运起。而无胜力所变之相。非实种生名分别变。初必有用。无无用者。后但为境。当情现故。非必有用。若论依他假因缘起。亦是有用。非是如色有碍等用称其自相名为有用（他假因缘者能缘之种子）若第六报心五识俱者亦随因缘变。其境或有用（云云报心者无记心也）枢要上亦有四释。其第四云因缘者。法体实从真种子生。真种子生者所变有用。余名分别性境不随心。独影唯从见。带质通情本。性种等。随应性境全·及带质一分·是因缘变独影及带质一分是分别变。然带质境可通因缘·分别二门。从种及见二门摄故（云云与疏第四释同也）
    问。约相分有假实。假相分能缘同种生故。可云识所变。其四显色等实相分别有种子生。何云自体分之所变。答。色法虽自种子生。若心种子不生现行之时。不能色独生。若心种子生现行时。心种所引色种生现。故云识所变也。
    问。何故尔。答。心有缘虑分别故自生亦令引他生。色法不尔。何有此能乎故疏云。由分别心相境生故。非境分别。心方得生（云云）。
　　问。若言心引色令生色即不尔者。何说所缘有对云心起如羸病人依杖立心必依境起（云云有对三。一境界有对。谓心心所五根也。二所缘有对。谓心心所也。三障碍有对。谓五尘境也）答。凡次第有二。一法相生起次第。二唯识转变次第也。依境心起者。是法相生起之次第也。依心有境者。是唯识转变之次第也。故不相违也。
    因论问。十八界几识之所缘耶。答。枢要下颂云。因见各随应。五三六有二。六一一不定。自在等分别。（云云）
    问。此文意何。答。因者简自在位也。见者简自证分等也。各者显别别义也。随应者显能缘识非决定义也。五三者。五尘有三能缘。谓五识随一·第六·第八也。第八意根界摄。六有二者。六根中初五根各有二能缘。谓第六第八也。第六意根若第八名意根时。第六第七二识之所缘也（若第七名意根之时。第六之所缘也。此颂不说）六一者。六识界有一能缘。谓第六识也。一不定者。法尘界中摄五种色（极略色。极回色。受所引色。定所生。遍计所起之色）此中威德定所变色是第八第六五识之所缘。若假想定所变色但第六之所缘也。此中菩萨·二乘·异生所引各别也。
    问。五八识都不缘假色耶。答。第八无论。五识西方有二师。一云。五识唯缘实。现量明了缘自相故。一云。五识亦缘假。以能明了照其自相。是处自相。非事自相（云云具如疏第二本之）问。第八识无论者。何楞伽经云阿梨耶识缘名及相犹如毛轮（云云）答。疏第三有二释。一云名者声。声是名之体故。相者五根等相。非心等之相。二云相者色蕴。名者非色四蕴等（云云）故不相违（取意。非具文之）自在分别者。若约佛果等者。十八界有八能缘。谓无漏八识也。若约十地者。七转识能缘十八界。五识互用故。七成平等智故。第八缘十一界。除七心界。第八不缘心法故。等分别者。因位法尘界中有五十一心所。是亦成能缘。亦有后二分。亦成能缘。但后二分唯缘内故。缘七心界故。七心界能缘之处可加自证分等。又果位十八界缘为七心界及法尘界中心所法所缘（为言）然从方释此等言为二释。一云。等者取因中菩萨二乘异生等也。二云。果位八识皆功用齐等。即后三分皆能缘相分也。（云云。与枢要意颇异也）
    问。识所变者。若约亲所缘缘。若约疏所缘缘欤。答。约亲所缘缘境也。故疏云。非心所变说之为外。非体实有名外。又疏所缘缘亦是外也。（云云）
    问。若尔疏所缘缘境。眼识不缘耶。答。隔影像疏缘故灯云。如隔琉璃见障外色（云云）

识分位门

    问。识分位者何法耶。答。二十四不相应行法也。
    问。何故云分位。答。此二十四法不能自起。藉前心·心所·色三位差别假立。故云分位。前三是实。此即是假也。
    问。名不相应行之意何。答。疏云。不相应者简非色心及诸心所。不相似故。行简无为（云云）义忠云。不相应行亦有两释。一言行者即行蕴。行蕴有二。一相应行即心所法。二不相应行即是得等。今言不相应行简相应行。二云。具足应言非色不相应行。即简四聚。如理应思。（云云后释与慈恩同也）
    问。云何名得等。答。获成就者名得。意云。有漏无漏身中成就法上立得名（为言）依业所引第八识种令色心不断名命根。类相似故名众同分。意云。人与人相似。法与法相似名同分（为言）由二障种令趣差别名异生性（云云）意云。依烦恼所知二障分别种子生异见生异趣受异类故二障分别种子之上立异生性之名（为言）由出离想不恒心。灭名无想定。意云外道以灭想心所为先。灭诸心心所所入之定名无想定（为言）由止息想恒·不恒灭名灭尽定。意云。菩萨·二乘灭七转识所入定名灭尽定（为言）由欲界修感彼天果名无想报（或云异熟或云事）意云。生无想天外道身名无想报（为言）一名二名多名能诠自性云名身。一句二句多句能诠差别云句身。一字二字多字为二所依云文身。先无今有名生。法非凝然名异（或云老。谓发白而皱名老也）法有暂用名住。有法从无名无常。因果不断名流转。善恶因果互相差别名定异。因·果感赴名相应。诸行迅疾故名势速。编列有叙故名次第。过未等名时。色处分齐名方。度量诸法名数。不相乖返名和合性。返此名不和合性。
    问。此二十四法约三法分位分别建立如何。答。命根·二定·无想事·异生·性合此五种立心心所分位之上。名句文三立色分位之上。余十五通立三法分位之上。意云。约得者得智慧等心上分位也。得容貌等色上分位也。余准知之。

识实性门

    问。识实性者何法耶。答。真如也。故论云。此诸法胜义。亦即是真如常如。其性故即唯识实性。（云云）
    问。以真如为识实性者。何百法论云以六无为法为四实性。答。五无为是真如上假立之名也。故不相违。
    问。何以知乎。答。论云。谓空无我所显真如。有·无·俱非·心言路绝。与一切法非一异等。是法真理故名法性。离诸障碍故名虚空。由简择力灭诸杂染究竟证会。故名择灭。不由择力本性清净。或缘阙所显故名非择灭。苦乐受灭故名不动。想受不行名想受灭。此五皆依真如假立。（云云）
    问。五无为是假立名者。何可云识实性。答。一切云无为之名皆是假立也。非唯五无为故。论云。真如亦是假施设名（云云）疏云。善等真如约诠而论。体唯是一。此五无为依真如上假名空等。而真如体非如非不如。故真如名亦是假立。如食油虫等。不称彼体。唯言显故。（云云）
    问。若尔为显何义名真如耶。答。论云。真谓真实。显非虚妄。如谓如常。表无变易。谓此真实于一切位常如其性。故曰真如。即是湛然不虚妄义。（云云真如名法界等。至第三门可知之）
    问。何故真如名实性。答。论云。谓唯识性略有二种。一者虚妄。谓遍计所执。二者真实。谓圆成实性。为简虚妄说实性言。复有二性。一者世俗。谓依他起。二者胜义。谓圆成实。为简世俗故说实性（云云已上五法事理唯识毕）。
    章云。唯言但遮愚夫所执定离诸识实有色等。（云云）
    问。引此文之意何。答。是引唯言释证遣虚义也。即显唯言之所遮也。一切愚夫二乘等执定离识实有色等。今即遮之。妄颠倒故。（为言）
    问。其所遮色等者等取何物。答。等取心心所·不相应·无为也。即遮遣遍计所执五法事理唯虚妄起体用都无也。
    章云。如是等文诚证非一。（云云）
    问。此文意何答。诸教之中多说悟入三性之文。皆应引成。（为言）
    章云。由无始来执我·法为有拨事·理为空。故此观中遣者空观。对破有执。存者有观对遣空执。（云云）
    问。此文意何。答。是明此遣虚存实观起之所以也。故善珠云。所以此初重观起者。由诸有情无始以来执遍计我法为有拨真俗事理为空。是故最初遣彼迷执令知法性。故初此观也。（云云）
    问。其有执·空执者。增益·损减二执之中何。答。有执者增益执。空执者损减执也。
    问。遣虚存实之意。增益损减之执俱名遍计所执。观虚之时遣。依圆事理观实而存也。而何云以遣虚观破增益有执以存实观破损减空执耶。答。此难可尔。但约遍计所执。设增益设损减体用都无。故观虚之下皆悉遣毕。其遣虚之下遣遍计所执了者。观依圆二性存实之义自然显了。是即一念之中有遣虚存实义也。然今病与药相对之时。一念观中空遍计所执是破增益执也。存依圆二性是破损减执也。（为言）
    问。空遍计之处增损二执并所破了。何更存实之处可云破损减执耶。答。此难不然。遣与存前后者实可有此难。既是一念之观。何差别乎。然观遍计所执唯虚妄起（乃至）观依他圆成诸法体实等者明观行之方法也遣者空观对破有执等者明观行之功能。无有相违也。
    因论问。增损二执何以为体。答。且约五见。四见全邪见一分为增益执之体。邪见一分为损减执之体。（如对法第一之）
    问。约我法二执分别如何。答。增益执通我法二执。损减执唯法执也。
    问。约识分别如何。答。第六识起增损二执。第七识唯起增益执。邪见是分别惑故。与第七不相应故也。
    问。增损二执于三性起如何。答。凡有四类不同。一深密经唯识论云。遍计之上起增益执。依圆之上起损减执（云云）二中边对法论云。三性之上各起增损二执（云云）三摄论云。遍计之上起增益执。圆成之上起损减执。依他之上不起二执（云云）四瑜伽云。遍计·圆成上不起增损二执。唯于依他起二执也。（云云）
    问。约十地分别如何。答。损减执见道断毕。增益执十地犹行也。
    问。此二执同时起前后起。答。如断·常二见不并。空·有二执亦不并也。（如灯之）
　　章云。今观空有而遣有·空。有·空若无亦无空·有（云云）。
    问。此文意何。答。病与药相对正明观意也。依所治病有有与空。约能治药可有空·有。若所治病无增·损者。应能治药亦无遣·存。（为言）
    问。善珠记中以此等文配广百论三家之义其何。答。彼记云。此中有三观。谓空·有·中。言遣者空观者当清辨学徒义。偏学般若中百论等立真谛理。依他圆成其体亦空。言存者有观者当瑜伽学徒义。偏学深密瑜伽等意立真谛理。立依他圆成其体定有。言今观空有而遣有空者当护法正义。圆悟诸教立真。非有非空心言绝故。破有说无。破无说有。有无二说是皆世俗。胜义理中有无俱绝。今述其意。故云今观空有而遣有空。（云云）
    问。此义无难耶。答。古德破云。今谓不尔言遣存者正释此重遣虚存实义。若如所释。遣虚存实可是偏观。既依护法中道之观立五重观。如何此中更明偏观非圆成观哉（云云）。
　　问。观空遣何。观有遣何。答。义演云。今观空有而遣有空者。观空而遣空我等。观有而遣事理空。（云云）
    章云。以彼空·有相对观成。纯有纯空谁之空有。（云云）
    问。此文意何。答。是重成前理也。以彼空有者举观之药也。纯有纯空者举执之病也。谁之空有者。意云。若所治病纯有纯空无有空相并者。能治之观但可有偏空偏有之观。为谁相并有空有之观乎。（为言）
    问。说之善珠信睿二记意殊。其何。答。珠云。空者所始病。有者能治药。遍计所执有空虽异而俱虚妄。故总名空。依他圆成空有虽殊而体非无故总名有。迷悟相对方成观行。若纯迷无悟。若纯悟迷。谁之迷悟（云云）睿云。今此言略。具足应言以彼有空与彼空有相待而观方正观成。然今有·空病中且举后空。空·有药中且举后有。若不相待纯有是谁之有。以无空故何得是有。纯唯空者是谁之空。以无有故何得是空（云云常腾同之）问。此二记胜劣如何。答。志旨各殊。不可定判。然章文显然。不可致劬劳。二记俱烦。如文可察之。
    章云。故欲证入离言法性。皆须依此方便而入。（云云）
    问。此文意何。答。是即依如上理教示观行者之词也。意云。若欲引起无分别智证得真见离言真如。要先资粮及加行位可修如此遣虚存实观。（为言）
    章云。非谓有空皆即决定。证真观位非有非空。法无分别。性离言故。（云云）
    问。此文意何答。是遮坚执也。所观之法非体决定是有是无。诸法体性言语道断言诠不及。有·无分别皆断灭故。但是世俗虚妄施设。何以知者。证真实位一切诸法非有非空离诸分别。性离言故。若诸法体有·无定者。无分别智应非证实。（为言）
    问。若尔如何有为无为名为有。我及我所说为无（云云）答。今约法体诠言不及。且言有·无不决定。然有为无为二智境界。其体即有不同遍计体用都无也。仁王经云有无本自二等亦如此。可会之。
    章云。说要观空方证真者。谓要观彼遍计所执空为门故入于真性。真体非空。（云云）
    问。此文意何。答。是通伏难也。难云。若言证真观位非有非空者。何般若经等说要观空入证真理耶。会之云。般若经等云观空入真者。由能显空以为门故入于真性。非真体空。如广百论云圣智所证非有非无而有而无。即其意也。
    章云。此唯识言既遮所执。若执实有诸识可唯。既是所执亦应除遣。（云云）
    问。此文意何。答。是亦遣执之词也。意云。为遣妄执心心所外实有境故说唯有识。若执唯识真实有者。如执外境是亦法执故。亦可遮破（为言）善珠云。如成唯识云。若执唯识真实有者。如执外境亦是法执。此其意也（云云）信睿云。执心所取真实唯识应非实识。执心所取故。犹如心外境（云云量心可悉之）。
    问。执唯识实有之执如何观遣耶。答。古德云。亦观唯识遣之。今谓。病药同故不可为能治所治也。
    问。若尔如何观遣之。答。中上忍位发下如实智观能取空。即唯识云。既无实境离能取识。宁有实识离所取境（云云）世第一法位发上如实智双印二空。即中边云。由唯识智无境智生。依无境智生复舍唯识智。境既非有。识亦是无。要托所缘识方生故（云云）世第一法位决定印可非唯识非不唯识。即是能治唯识实有执。此即符顺非空非有中道之理也（仲算大德义也）今更助释云。二十唯识论云。余识所执此唯识性其体亦无名法无我（云云）疏云若执唯识亦计所执。除入法空名法无我。若不执时。此唯识体性离言故非除入空（云云）意云。若执唯识实有者。亦是计所执故。观空除之入真。（为言）
    章云。此最初门所观唯识于一切位思量修证。（云云）
    问。此文意何。答。是明修遣虚存实观之位地分齐也。意云。此最初观。地前位中思量。地上位中修行。于究竟位证之。地前位中虽加行位亦有修慧。以时短故不说有修。见道位中虽有所证而未圆满故不说之。又云。资粮位唯有思量。无修·证。加行位唯有修。见修二道唯有修·证。佛位唯有证（为言）。
　　问。此门唯识观于五位可观者。何金刚般若经会释云十住十行位依因缘门作唯识观十回向位依唯识门作无相观四善根位依无相门作真如观（云云）答。其四种观门相配位也。修唯识观有通修·别修言十住十行位作唯识观者。约别修行相说也。言于一切位者约通修说也。故不相违也。犹如菩提分法观有通修别修也。

第二舍滥留纯识

    问。舍滥留纯识之意何。答。初重明三性相对观遍计所执遣虚观依圆二性存实修唯识观。约其所存五法事理有心有境。而境有滥故舍之不云唯境。心无滥故留之名唯识。此重意也（境之家滥义。至证文可知之）
    章云。虽观事·理皆不离识。然此内识有境有心。心起必托内境生故。但识言唯。不言唯境（云云）。
    问。此文意何。答。是先安立初重并标此重意也。虽观事理等者安立初重也。然此内识等者正标此重意也。
    问。其有境有心等之意何。答。总相而言。五法事理中心心所法为心缘虑性故。余三为境。非缘虑故。若细论者。相分为境。后三分为心。凡心起必托此内境生。境是为因能生心果。故摄境从心。摄因从果。但心云唯。不言唯境（为言）珠云。虽观事理等者通伏难。难云。初重观中既说诸法皆不离识。若尔应唯有识无境故今通云。其理虽然。然此内识有境有心。彼复难云。境识俱有如何。但言唯识非境。故次通云。心起必托内境生故。但识言唯。不言唯境。（云云）
    章云。成唯识言。识唯内有。境亦通外。恐滥外故但言唯识。又诸愚夫迷执于境。起烦恼·业生死沉沦。不解观心勤求出离。哀愍彼故说唯识言（云云）。
    问。引此文之意何。答。证此重引四证文。是第一引论第十卷也。
    问。先此文意何。答。疏云。论外人难。内境与识既并非虚。如何可言唯识。非境。论答有二。初云。识唯内有。境亦通外。即境相分内是依他。外是遍计所执。以非心所变法说之为外。非体实有名外。恐内心之境滥心外之境。故但言唯识。又疏所缘缘亦是外。若言唯境。恐取心外之法。故此不论。所执之心亦是外故。设不虑滥言唯境亦得。为简外故但言唯识。论云。或诸愚夫迷执于境等。一谓所执为实。二谓亲取心外境。依此故言迷执于境。此意可解。（云云）
    问。就初文中分别内境外境有几重。答。太抄云。有两重外。一者依他是内。遍计所执实我实法名外。二者亲所缘缘名内。疏所缘缘名外（云云）。
    问。后文中云此意可解者意何。答。诸愚夫类由迷执故耽着外境起无明等。造善恶行受诸苦果。若解自心之所变现时。断二重障得二胜果。（为言）
    问。若尔唯识之理佛位应无。无此执故。答。疏云。此第二师解唯识。佛地所无。为破执故虽为愚夫。非心之理岂佛非有（云云）此意云。唯识有二。一破执唯识二证理唯识。凡位有初。佛位有后。然佛位中非唯非境之唯识理。亦有非心之内境理（为言）邑法师云。非心谓境也。凡圣理同。然佛非执。为对治愚夫有迷执者说唯识言（云云）又云。非心谓境。文相甚难。读者可勘之。
    因论问。就疏所缘缘名外云何名疏缘缘。答。先所缘缘者。谓若有法是带己相心或相应所虑所托是名所缘缘。即有法者简遍计之词也。显缘义也。是带己相者。带者狭带也。己相者境相也。显所缘义也心者心王也。相应者心所也。所虑者缘虑义。又显所缘义也。所托者依托义。又显缘义也。此所缘缘中有其二种。一亲所缘缘。谓若与能缘体不相离是见分等内所虑托也。二疏所缘缘。谓若与能缘体虽相离。为质能起内所虑托也。
    问。其名亲名疏之意何。答。相分是心中现故名亲。本质心外故名疏也。意云。第八所变之境是第八之亲所缘缘也。望七转识名疏所缘缘。余准知之。
    问。约八识分别如何。答。亲所缘者乍八识定有。约疏所缘缘者。第八识有三师义。第一师云一向无。第二师云亦定有。第三正义师云因果位中有无不定也。第七识定有。第六识有无不定。前五识定有也。（具如论第七卷了）
    章云。令自观心解脱生死。非谓内境如外都无。由境有滥舍不称唯。心体既纯。留说唯识。（云云）
    问。此文意何。答。是上引证了。依之重成重意也。意云。成立唯识之意。为令有情观唯心理解脱生死证得涅槃也（为言）非谓内境等者。如上引疏文。易知。又论第十云或识相见等从缘生。俱依他起。虚·实如识。唯言遣外不遮内境。不尔真如亦应非实（云云）正与此文同也。由境有滥等者释重名也。
    章云。厚严经云。心意识所缘皆非离自性故我说一切唯有识无余。（云云）
    问。引此文意何。答。是亦第二为证舍滥留纯所引也。此经西方有梵本未翻译。唯识论第七引此经文。章主依此引为证（泰法师佛地疏云。法师持梵本来。若翻可得五六卷许。然未翻也。云云。义滨云。密严经是同本也云云）。
    问。先此颂之意何。答。疏云心意识所缘皆非离自性即缘识之体。或事性即自心法。或理体即义之所依本事。谓第八心·第七意·余六识所缘皆自心为境。佛言。由如是理故。我说一切有为无为皆唯有唯。无余实心外境也。（云云）
    问。此疏文意何。答。义演云。疏中解上二句有二解。一云。心意识所缘。此所缘者即是第八识上见相分。皆非离自性者即是八识自体分。意说。所缘见相分皆不离识。自体分之自性也。故疏文云。即缘识之体者。意云。缘识即见分也。体者即自体分故。见分是识体上用。即是自体分缘见分。此见不离自体分也。言或事性者。事之言境事。即是相分。此相分不离识。自体性。故言性也。二云。其真如理体即是义之所依本事。本事即是体事也。义者即是余有为法也。真如名真实心也（云云此记文虽不违旨。然甚烦宜悉之）今谓。即缘识之体者是总句也。次二句或言是别句也。谓或事性等者有为境事。是相分也。或理体等者无为理体。是有为法事义之本体也。有为相分是识上用也。无为理体是识之实性也。俱是心意识之所缘也。心意识缘此二种。即是还缘自体也。（为言）
    因论问。八识心心所起缘境时俱有所依根有几耶。答。枢要下颂云。五四六有二。七八一俱依。及开导因缘。一一皆境二（云云）即五四者眼等五识各有四所依。谓一顺取依。谓即眼等各根。亦名同境根。二明了依。谓第六识。亦名分别根。三分位依。谓第七识。亦名染净根。四依起依。谓第八识。亦名根本根也。眼等五识必具此四根起缘境也。六有二者。第六识有二依。即一分位依。谓第七识。二依起依。谓第八识也。七八一俱依者。第七识有一。即依起依。谓第八识也。第八识有一俱有依。谓第七识也。及开导因缘等者。如上所说俱有所依。又加开导依因缘依（为言）即若约眼识总有六依。谓俱有依有四并加开导独缘也。余准知之。
　　问。且约俱有依具几义为俱有依。答论云。若法决定。有境为主令心心所取自所缘。乃是所依。即内六处。余非有境·定·为主故（云云）意云。眼等六根一是决定。二是有境。三是为主。四令心心所取自所缘之境。具此四义故成俱有根。
    问。若言具四义名俱有根者。第七以第八为所依根。而第七不能缘第八所缘三种境。何云第八与第七有取自所缘之义。答。从方云。亦有令心心所取自所缘义。即第八见分是第八自证分。亲所缘缘。第七还缘第八见分为疏所缘缘。为亲缘八见不着故起中间相分。故名为疏所缘缘也（云云）。
　　问。第八以第七为所依根。而第七缘第八见分为我法。第八缘三种境。何可云第七与第八有取自所缘之义。答。从方云。第七缘八。见分为疏所缘缘。还令八。自证分缘见分为亲所缘缘。还是八缘第七家境也。八虽无执我法犹所缘境同也。（云云）
    问。菩萨入法空灭定之时。有漏第七灭。但有无漏末那。而第八犹是有漏。何无漏第七。以有漏第八为所依根。明昧殊故。答。非但约第七有此难。亦约第六可有此难。然约亲近不共根。不可以有漏根为无漏识之所依。第八是诸识共根。共根是疏故。虽有漏为无漏依故。从方云。第八共根。故亦为依。又演秘云。六七二执违非执故。七转位六亦转。第八无执不专违。所以不随所依转（云云）以之明知。第八识一是共根。二是疏远。三是无执故。虽有漏为无漏依也。明暗一双之失。据不共有执之识也。（已上三个问之答。先德未决也。可秘可秘）
    问。凡心心所名有所依有几所依。答。总有三种。一因缘依（亦名种子依）谓自种子。诸有为法皆托此依。离自因缘必不生故。此有二师义。一难陀胜子义。二护法正义云。然种自类。因果不俱。种现相生决定俱有（云云）二俱有依（亦名增上缘依）有四师义。一难陀等义。二安慧等义。三净月等义。四护法正义。即次上所论俱有依四义是护法正义也。三开导（亦名无间缘依）有三师义。一难陀等义。二安慧等义。三护法正义。云开导依者。谓有缘法为主能作等无间缘。此于后生心心所法。开避引导名开导依。此但属心。非心所等（云云具如论第四及疏可见之）

第0章 唯识义卷第一（末终）
第0章 唯识义卷第二（本）

　            释真兴撰


    章云。华严经说三界唯心。（云云）
第0章     问。引此文意何。答。是亦为证舍滥留纯义所引也。唯识论第七云。如契经说三界唯心（云云）疏云。三界唯心即十地经第八卷第六地文。华严所说（云云）演秘云。案彼经第十九颂云。譬如工画师不能知自心而由心故昼。诸法性如是。若人知心行普造诸世间。是人即见佛了佛真实性。若人欲了知三世一切佛应观法界性。一切唯心起（云云今谓。此文但说唯心之文。不加三界之言。）明诠云。古华严经第二十六明第六地中云。了达于三界但从贪心有。知十二因缘在于一心中。如是则生死但从心而起。心若得灭者生死。即亦尽（云云）新经第三十七明第六地中云。了达三界依心有十二因缘亦复然。生死者皆由心所作。心若灭者生死尽（云云）又第五十四云。菩萨知三界唯心三世唯心。而了知其心无量无边（云云）此等文正与章所引同也。
    问。此三界唯心之文意何。答。疏云。世亲摄论第四无解。无性第四广解十地经名体言唯心者心·识是一。唯言为遣所取境义。由彼无故能取亦无。不遮心所不相离故。如说若无心所未曾转。三界唯心之言即显三界唯识。即与欲等爱结界相应堕在三界。即属三界贪等结。此唯识言无有横计所缘。不遣真如所缘依他所缘。谓道谛摄。根本后得二智所缘等。（云云）
    问。以此文如何为显三界唯心之义。答。文中云即与欲等爱结相应之文。正显三界唯心之义。
    问。如何显耶。答。邑云。谓此三界皆有欲等爱结。谓心心所堕在三界。与此爱结相应。系属三界贪等。故言三界唯心。或此言欲等者。即以欲界等余二界。谓心心所属此三界爱结也（云云文中有二释。第二释与义演同也）总意云。有情起三界烦恼。烦恼力故轮回三界。若不起三界惑业不可受三界苦。故知三界唯自心之所为也（为言）故义演云。有情起欲界爱结即堕在欲界中。余二界准知。谓身所起三界烦恼即摄属在于三界中。意说。有情起欲界爱结即属欲界贪等。被他贪等所接属故。此即诸有情属能系烦恼如牛属绳。（云云）
    问。疏云。若尔欲色二界可说唯心。是则言二界唯心。何故复言无色唯心。以小乘等多计彼唯识故有立已成（云云）此难意何。答。是即无性菩萨之难也。义演云。观此疏文有二难意。一云。汝大乘唯心者。谓欲色界中而有色法。即心能变色故。色不离心可言二界唯心。无色界中既无色法。何故复言无色唯心耶。二云。又小乘等多计无色唯心。今大乘亦立者有立已成过也（云云）。
    问。就义演之文何以知有二难意耶。答。以答文知之。问。其答文如何。答。疏云。此不然也。非但色无。亦无贪等能取之心。故亦无余虚空等识所取义。又经部执无色心等是无色无体无实所取境义。显现所依。恐彼执为非心等。故说三界唯心。此即唯心义意如是（云云）。
    问。此答文意何。答。义演云。无色界中虽无色法有贪信等。恐外人执离心外别有贪信等。今为遮彼故说三界唯心。无色界中离心王外无别贪信等以为能取心。又无色界虽有虚空无为等。然此等无为亦不离心外别有是识之所取。恐计离心别有。故说三界唯心。又经部师许无色界诸心心所法是无色相无体又无实所取境义显现所依可得。故恐彼执无色心等为非心等今设遮彼故言三界唯心。此与前别者。前唯心者遮无心外之法。今言唯心遮彼执心为非心。故说三界唯心（云云虽有演秘及邑记。不如此记也）
    问。此等文大意如何。答。萨婆多计空无边处心缘离心外实有非想处境。又执离识外有实贪信等为遮此等执说唯心也。又经部师计空无边处等虚空是无色无体但由心心所破色观空虚空方显故心心所法是虚空显所依。是故恐彼执心心法是无体虚空所依故非心心法。故为遮彼妄计兼说唯心也。（为言）
    问。譬喻论师何故可计心心法是虚空显现之所依故非是心心法耶。答。譬喻论师计虚空是无体无实立虚空无为。故名无空论师。今可执心心法是无体无实虚空显现所依故亦无体无实非心心法。故为遮此执说唯心。（为言）
    章云遗教经言。是故汝等当好制心。制之一处无事不辨等。皆此门摄。（云云）
    问。引此文意何。答是亦为证舍滥留纯之义所引也。此经说名佛临般涅槃略说教诫经。一卷六纸。后秦时鸠摩罗什译也。知升释教录为大乘经。其经论云。为菩萨说（云云）终南山释道宣内典录及慈恩总料简章为小乘经也。有释论一卷西天竺三藏真谛译也。
    问。此经之文如何成此重证。答云。既云制心不立制境。故能成证也。
    问。此经大意如何。答。经文颇广。章主取要出之。故经文云。汝等比丘以能住戒。当制五根勿令放逸入于五欲（乃至）此五根者心为其主。是故汝等当好制心。心之可畏甚于毒蛇恶兽怨贼大火越逸。未足喻也。动转轻躁。但观于密不见深坑。譬如狂象无钩猿猴得树腾跃踔掷难可禁制。当急挫之无令放逸。纵此心者丧人善事。制之一处无事不辨。是故比丘当勤精进折伏汝心。（云云）
    问。此经意何。答。其释论云。示现此心三昧障法故等（云云）三昧有三种。一无二念三昧。二调柔不动三昧。三起多功德三昧也。障法有三种。一心性差别障。二轻动不调障。三失诸功德障也。
    问。其障与治相对如何。答。心性差别障者。如经云心之可畏甚于毒蛇等。即以无二念三昧治之。如经云制之一处也。此意云。贪嗔痴邪见种类非一。故云差别障。观一心之理令不起。故云以无二念三昧治之（为言）轻动不调障者。如经言动转轻躁犹如猿猴。即以调柔不动三昧治之。如经云当勤精进折伏汝心也。此意云。掉举散乱其性轻动。易缘易解。依止定数分位轻安令不倾动。故云以调柔不动三昧治之（为言）失诸功德障者。如经云纵此心者丧人善事。即以起多功德三昧治之。如经云无事不辨也。此意云。依心起恶。依心生善。转灭依心杂染之种转得依心清净之德。故云以起多功德三昧治之（为言）然今章家只引能治三种三昧之也。（向章可知。又具如论。云云）
    问。此三三昧之体如何。答。古德云。一一各通三三摩地为体。意云。约无二念三昧者。一心观贪等空理是空三摩地。畏贪等不愿求。是无愿三昧地。观贪等无相圆成之理。是无相三摩地也。余二准知之。

第三摄末归本识

    问。摄末归本识之意何。答。先第二重心与境相对。境有滥故舍之不名唯境。心是纯故留之名唯识了。今此重意。其心中有本末。谓自体分能变故名本。相见分所变故名末。摄其相见之末归自体之本名唯识。此重意也。
    章云。心内所取境界显然。内能取心作用亦尔。此见相分俱依识有。离识自体本末法必无故。（文）
    问。此文意何。答。是明重旨也。相分以为所取境界。见分以为能取心。然识自体分微隐难知。是故古今大小乘师多不许有自体分。然则心心所自体生时。皆似所缘能缘相现。似能缘相说名见分。似所缘相说名相分。自体为本。作用为末。其末作用识之所变。离本识者无有是处。即是摄末归本之义也。一说云。心内所取（乃至）作用亦尔者。审定前第二重也。此见相分（乃至）末法必无故者。正标此重意也。
    章云。三十颂云。由假说我法。有种种相转。彼依识所变。此能变唯三。（云云）
    问。引此文意何。答。证此重引二证文。谓唯识论与解深密经也。今是初引唯识论云彼依识所变等证摄末归本之义也。
    问。先此文云何。答。疏云。上之二句答难破执。下之一句意标论宗结归唯识（云云难者。论云。若唯有识。云何世间及诸圣教说有我法。云云外人之难也）
    问。其由假说我法云意何。答。论云。愚夫所计实我实法都无所有。但随妄情而施设。故说之为假。内识所变似我似法虽有而非实我法性。然假彼现。故说为假（云云）
    问。此文意何。答。凡约假义有二相对。初相对中亦有二。一无体随情假。二有体施设假。后相对中亦有二。一以无依有假。二以义依体假也。今此论中愚夫所计（乃至）说之为假者。无体随情假与以无依有假故名假（为言）内识所变（乃至）故说为假者。有体施设假与以义依体假故名假（为言二相对者。即疏中二释也）。
    问。云何名无体随情假等。答。疏云。假有二种。一者无体随情假。多分世间外道所执（少分内道亦起。如犊子部。一）虽无如彼所执我法。随执心缘亦名我法。故说为假。二者有体施设假。圣教所说。虽有法体而非我法。本体无名。强名我法。不称法体随缘施设。故说为假。（云云）
    问。此二义意如何。答。疏云。第一解云。说为我法而体是无。随情说假（已上说世间我法假也）设体虽有不称为假（已上说圣教我法假也）我法二假乃属于说。唯假言说以为我法。彼体都非（云云）灯云第一解云（乃至）彼体都非者。此意释云。世间我法说所执相以为我法。我法本无唯只言说。圣教虽说所缘见相蕴等诸法以为我法。蕴等实非若我若法。但唯有言。故云乃属于说（云云）此等文意云。世间我法名无体随情假者。迷情迷依他法似我法妄执实我法于此所执上起言说说实我法。此所说实我法其体无故。只有能说名言。依其名言假名我法。故云无体随情故假说我法（为言）圣教我法名有体施设假者诸法体性悉离名言非我非法。而诸佛菩萨随缘说我法之时。其能说名言专不称法体。然有说我法之能说名言。其名言上施设假名我法。故云有体施设故假说我法（为言）重意云。设世间我法设圣教我法非有实体。只依有说我法之能说名言假说我法（为言）。
    问。云何名以无依有假等。疏云。又第二解。世间所执我法体无。依识所变妄情为缘而起于执。妄情所执是世间我法。然体无故以无依有依内妄情说为我法。圣教所说我法二种依识体上有我法义。义依于体别依于总依有体法说为我法。即说所执能计之情及所诠之法皆识所变以为我法。（云云）
    问。此二义意如何。答。疏次第二解云。以无依有世间说情以为我法。以义依体圣教说体以为我法。假我及法不在于言。以所说为若我法故（云云）灯云。第二解云。以所执为若我若法者。此意解云。所执外我法无。世说我法者随自性执我法之解说为我法。无彼所执我法可说。以我法无依内情故。以无依有。假故但说情。圣教所说依识等上有我法义。义依于体。即于是别。识体是总。以别依总故说别义以为我法名义依体此既说义以为我法。故不在言。有彼体义为所说故（云云有又释。烦故不记之）此等文意云。世间我法名以无依有假者。妄情迷依他法似我法妄执实我法。其所执实我法其体无故。随执我法之解假说我法。我法是无。妄解是有。以无依有假说我法。故云以无依有故假说我法（为言）圣教我法名以义依体假者。识等法体虽不可言。然其体上有我法义。故佛菩萨说法体上义假名我法。以法体上有我法义。以义依体假说我法。故云以义依体故假说我法（为言）重意云。世间我法随妄情之解假说我法。圣教我法随体上义假说我法。（为言）
    问。何故世间必说我法耶。答。疏云。由无始来横计我法分别心故。熏习本识后后遂有相见分生。愚夫不了此唯内识。依之妄计有实我法。我法实无。随彼妄情所执之相名为我法。故知世间所执我法是假非实。故经颂云。如愚所分别。外境实皆无习气扰浊心。故似彼而转。（云云）
    问。文中云后后遂有相见分生之意何。答。演秘云。问。相见二分发于无始云何后后方遂有耶。答。约更境说。如法华言来入此宅（云云）邑法师答云。虽实未熏。前前已有。犹如说蕴从取而生。约义说故。（云云）
    问。何故圣教必说我法耶。答。疏云。圣者依此内识所变若相若见。为起言论断染取净引生真见。假为立名说为我法。法体实非若我若法。故知圣教所说我法亦假说也。是故经言。为对遣愚夫所执实我法故于识所变假说我法名（云云）义滨云。为欲断染取净。所以须说我法。故圣教云。彼既丈夫我亦尔。不应自轻而退屈。又下论云。不执菩提·有情实有。无由发起猛利悲愿。（云云）
    问。就圣教我法如何法体上有我法义耶。答。太抄云。且如初果义。二十七贤圣皆有圣义。（云云）
    问。说假言义别抄文如何。答。第一云。由假说者此有二义。一约说。二约义。约说者。遍计所执我法二执但由倒情横计为实。依彼倒情随起言说谓为实有。所说我法毕竟无实。如空华等。二约义者。唯有倒心横计为有。此所执我从本来无。如实空华等（乃至）圣教我法亦有二种。一由言说安立施设相见二分似我法二种相现名为约说。二由依他体上自有似我法相不由言说安立方为有。即是约义。犹如鹿爱妄立似水自体非水。如其次第约说就义分其二也。（为言已上护法菩萨义了）
    问。安慧难陀义如何。答。疏云。若安慧解。二种我法皆是别无。依于总无见相二分施设假说。性非有故。自证离言。非我法故。唯佛所证（云云）枢要云。难陀师云。依相分上起所执我法。随能计妄情说为世间我法。即依所变依他上立为圣教我法（云云）意云。安慧云相见分是遍计所执故。难陀只立相见二分故。各致此说也。（烦故之妄记之）
    问。颂第二句云有种种相转之意何。答。论云我种种相谓有情命者等（世间）预流一来等（圣教）法种种相谓实德业等（世间）蕴处界等（圣教）转谓随缘施设有异（云云）疏云。相谓相状。转是起义。相起非一。故名种种（云云）。
    问。颂第三句云彼依识所变之意何。答。论云。彼相皆依识所转变而假施设。（云云）
    问。此文意何。答。是答外人问之词也。故疏云外复。
    问云。有实我法可依假说。我法实无。假依何立。第三句云。彼我法相依内识等所变现相见分而起假说我法诸相。非依离·识实有我法而起假说。但依内识所变相见而假说故。此但说识。义兼心所。（云云）
    问。若尔真如非识所变。故应非唯识。答。疏云。不离识故真如名唯识。非识所变故不说为我法。若说为真如。亦心所变故。（云云）
    问。第四句云此能变唯三者何。答。论云。谓异熟。思量及了别境识（云云）疏云。一谓异熟识。即第八识。名有多义。一变异而熟。要因变异之时果方熟故。此义通余。种生果时皆变异故（经部师义）二异时而熟。与因异时果方熟故（萨婆多义）今者大乘约造之时。非约种体。许同世故。三异类而熟。与因异性。果酬因故（大乘义）二谓思量识。即第七识。思谓思虑。量谓量度。思量第八度为我故。又恒审思量。余识无故。余之二识不名思量。三了别境识。即余六识。二十论说。心·意·识·了名之差别。了是诸识之通名也。了别别境及粗显境。唯前六故。对此六尘说六识故。（云云）
    问。了别境名了别境识者。第七识别缘第八见。亦可名了别境识。答。疏云。然滥第七应言此六了别于粗境名了别境识。以了别相粗简于七八故。（云云）
    章云。成唯识说。变谓识体转似二分。相见俱依自体起故。（云云）
    问。引此文之意何。是护法菩萨释前颂中识所变之变言之文也。疏云。此释变义。此论一宗总有二释。此即初释。护法等云。谓诸识体即自证分转似相见二分而生。此说识体是依他性转似相见二分非无亦依他起。依此二分执实二取圣说为无。非依他中无此二分。论说唯二依他性故。此除真智缘于真如。无相分故。不尔如何名他心智。后得智等不外取故（太抄云。若不变相分。何名他心智。如后得智缘他心时。他心为质。自变起相分缘名不取外云云）乃至许有相见二体性者。说相·见种或同或异。若同种者即一识体转似二分相用而生。如一蜗牛变生二角。此说影像相·见离体更无别性是识用故。若言相见各别种者。见是自体义用分之。故离识体更无别种。即一识体转似见分别用而生。识为所依转相分种似相而起。以作用别性各不同故。相别种于理为胜。故言识体转似二分。此依他起非有似有。实非二分似计所执二分见相。故立似名（云云已上说变谓识体转似二分之句了）若无自证二定不生。如无头时角定非有及无镜时面影不起。皆于识上现相貌故。故说二分依识体生（云云已上说相见俱依自证起故之句了）
    问。依他二分似所执二分现者。八识中何识二分耶。答。总八识二分也。
    问。第六第七二识执我法故。似所执二分现耳。五八识无执。何亦似所执二分现耶。答。第六第七二识分别薰习我法力故。诸识二分生时。皆假实我实法所执二分现也。故论云。我法分别薰习力故。诸识生时变似我法。（云云）
    问。此变谓识体等。文中亦含安慧义其如何。答。虽有安慧义。专非此证。所以者何。彼菩萨云相见二分是遍计所执。不立依他相见二分。何以彼释开摄末归本之证乎。故不可论之。（如三性之义）
    章云。解深密经说。诸识所缘唯识所现（云云）问。引此文意何。答。是亦为证摄末归本义所引也。
    问。先其经具文如何。答。彼经第三分别瑜伽品云。慈氏菩萨复白佛言。世尊。诸毗钵舍那三摩地所行影像彼与此心当言有异。当言无异。佛告慈氏曰。善男子。当言无异。何以故由彼影像唯是识故。善男子。我说识所缘唯识所现故（云云。瑜伽七十六有此文。无性世亲及唯识论引之为证也）
    问。此经文意何。答。唯识疏七云。此意汝谓识外所缘。我说即是内识上所现无实外法世尊说云。谓识所缘唯识所现。无别境义。复举识者显我所说定识所行唯识所现无别有体。（云云）
    问。彼经次慈氏菩萨难云。世尊。若彼所行影像即与此心无有异者。云何此心还见此心（云云）佛如何答耶。答。佛云。善男子。此中无有少法能见少法。然即此心如是生时。即有如是影像显现。善男子。如依善莹清净镜面以质为缘还见本质。而谓我今见于影像及谓离质别有所行影像显现。如是此心生时相似有异。三摩地所行影像显现（云云）无性云。佛告慈氏。无有少法能取少法。无作用故。但法生时。缘起力大。即一体上有二影生。更互相望不即不离。诸心心所由缘起力其性法尔如是而生。如质为缘还见本质。譬如依止自面等质于镜等中还见本质。由迷乱故谓我见影。由镜等缘威力大故。虽无异影而似别有影像显现（云云）太抄云。更互相望不即不离者。即一识体上有见相二分生。即见相分与自证分别故不即。无离自体分别见相分故名不离（云云。灯有问答。繁故不记之）。
    章云。摄相见末归识本故。所说理事真俗观等皆此门摄。（云云）
    问。此文意何。答。是章家成深密经意也。无性云。我说在外识所缘境唯是内识之所显现。即是所缘境识为自性义（云云）深密经中广说理事真俗唯识之观。依于一切有无诸法辨唯识故也悉取摄此门。（为言）
    问。其以事理真俗摄此门如何。答。信睿云。若摄事末归于理本名为唯识。若于事中摄相见末归于识本名为唯识。皆是摄末归本门摄。（云云）
    问。与四种出体中第四摄相归性门有何差别。答。以有为相归无为性为诸法体。是摄相归门。非摄事相归于事性。今此重者通约二义以为唯识。故有差别（信睿文也）。
    问。摄相归性门之中有漏种归于本识名无记性亦摄其门。故亦通二义。何有差别耶。答。上答有此难。今可谓彼门是性相相对辨诸法之体门也。此重是本末相对辨唯识之门也。彼门是狭。此重是广。故有差别也。（广狭者。彼门有漏摄相归性之中有漏种子是第八相分。摄其相分归于本识名无记。故云狭也。此重有漏摄末归本之中摄相见二分归识体名唯识。故云广也）。
    问。摄事末归理本名唯识者。与第五重有何差别。答。有差别。彼遣事相证理性名唯识。此摄事相归理性名唯识。彼遣此摄。故有差别也。

第四隐劣显胜识

    问。隐劣显胜之意何。答。前第三重辨摄相见末归自体分名唯识了。约其自体分更有心王心所。而心王是胜。心所是劣。隐劣心所显胜心王名唯识。此重意也。
    章云。心及心所俱能变现。但说唯心非唯心所心王体殊胜。心所劣依胜生隐劣不彰。唯显胜法。（云云）
    问。此文意何。答。是标重意也。虽心心所各自体分变似相见二分显现。然诸教中但说唯心不言心所者。心是所依。为主胜故。心所是能依。如臣劣故。隐劣心所显胜心王。但言唯心不言心所也（为言）又科云。心及心所俱能变现者安立前第三重也。但说心等者正标此重意也。
    章云。故慈尊说。许心似二现。如是似贪等。或似于信等。无别染·善法。（云云）。
    问。引此文意何。答。是弥勒菩萨说庄严论之颂也。为证隐劣显胜义所引也。
    问。先此颂意何。答。释此颂意大有二类师。一楞伽中百论师及经部妙音等。二论主护法菩萨也。且中百论师等疏得此颂意。难护法菩萨计心所可不离心王也（唯识论第七卷此诤）。问。先中百论师等难如何。答。疏七云。此意难云。许心似二现。谓已成立心现似见相二。或现能取及所取讫。此即牒已成义。如是似贪等谓牒指义。故云如是。似贪等者。谓心复变似贪嗔等一切染法。或似信等一切善法。此中似言似心外所计实二分等法。故名为似。无别染善法者。谓心变似见相二分。二分离心无别有法。复言心变似贪信等。故贪信等离心之外无别染·善法。体即心也。如二分故。言心变似故。故知从心变似贪信等。非别有心所。（云云）
    问。此文意何。答。此文大意云。中百论师等得此文意云。许心似二现者。弥勒菩萨既成立心似见相二分现了。小乘外道等计此义了（为言）如是似贪等等者。复重弥勒菩萨成立如心似相见二现。亦心似贪等信等现也（为言）无别染善法者。结成离心无别心所也（为言）中百论师等如是得此颂意以之为证。难可离心无别心所也（古德未得此意。云云）。
    问。中百论师等如是得此颂意致此难者。好耶恶耶。答。甚恶得颂意致此难也。
    问。既如文得意。何云恶耶。答。文意不尔。故云恶也。依之论主更述正义通此难也。
　　问。其论主正义何。答。论有二释。即第一释云。心所依心势力生故。说似彼现非彼即心（云云）疏云。以诸心所依心方起依心势力生。故说心似彼贪信等现非说彼心所体即谓是心遂言无别染善法等。除此心所似贪等法无别心外实染善法。非谓所似贪等亦无。（云云）
    问。此文意何。答。论及疏意云。心所法与心王别体。然言心王似心所现者。心所如臣依心王势力生故。云心王似心所现。非谓心王即心所。（为言）
    问。其颂中云似二现云似贪等。上下似言有何差别。答。疏云。似有二义。一无别体（第一句似言）由心生故说之为似。变似二分现者是也。二虽有别体（第二第三句似言。）由心方生为依胜故说之为似。即贪等是。今颂总言似者。通此二故。非一为例。（云云）
    问。此文意何。答。似有二种。一无别体似。谓自体分似相见二分现也。故太抄云。见相二分离自体分外无别体。由自证分生故。即能变似见相二分现也（云云）二有别体似。谓心王似贪信等心所现也。故太抄云。心所离心王外别有体。由心王生故以心王为所依（云云）云非一为例者呵责中百论师等之词也。义演云。总取二义名似。非取二义例名为似也。（云云）
    问。论第二释如何。答。论云。又识心言亦摄心所。恒相应故（云云此释非唯驼庄严论。总通前经论文也）疏云。庄严论言许心等者亦摄心所。以恒相应故（云云）。
    问。疏次云。若尔贪信等既入能似心聚之中。所言似贪信等者是何（云云）此难意何。答。邑云。此意说。许心之言若摄心所即贪信等亦入初句能似聚中复言似贪信等。更以谁为能似。（云云）
    问。此难如何通。答。疏次云。总心聚中贪信等法亦别变似贪信等现。以义说之。总别聚异。谓总心自能似二现。即心自证分似自见相二。俱时贪等自体分亦现似贪等各二现义。故其总许心之中心所亦在其中。然但说心变似二现。说心所法似贪等现。以心胜故。（云云）
    问。此文意何。答。此颂中有总聚别聚。谓许心似二现者是总聚也。如是似贪等等者是别聚也。总聚之中言心之处亦摄心所。次言似二现者。别显心王自体分似心王见相二分现也。次云如是似贪等等者。别显心所自体分似心所见相二分现也。邑云。此意说。其总许心似二现中亦说贪信等各自似贪信等二分现故。第二三句别举云如是似贪等或似于信等（为言）明诠云。邑法师答意者。心王之能似所似是唯初总句摄也。心所之能似所似是通初后总别之句也。心王能似自证分也。所似相见二分也。心所之能似所似亦如是也。然初总句中以义说心所自体分似自见相分。而不显说贪等自证分似自见相分信等自证分似自见相分。今第二三句中方显说此也。故总别句异也。（云云）
    问。其所似二分及贪等若是依他。若是所执。答。俱是依他也。
    问。若尔何疏云此中似言似心外所计实二分等法故名为似（云云）答。是述中百论师等释此颂之意也。非述论主之正释。故述论主释中云。除此心所似贪等法。无别心外实染善法。非谓所似贪等亦无（为言）文既明白。不可疑惑也。（先德未知此旨。谬案多端也）
    问。若心但似染善二性现者。无记性法不关此颂中欤。答。疏次通此伏难云。不过染净二位中故其无记法有顺染者。有顺善者。故此总言亦摄无记。如诸部中执无记。其山河等既有所顺。即唯善染。此亦如是（云云）意云。无记法不违染善故随宜此中摄。无记若顺染者此似贪等中摄。无记若顺善者此似信等中摄。犹如大众部等依执无无记山河等无记法善恶二性中摄也。（为言）
    问。疏中亦出又解其何。答。疏次云。又解。心所不离心故许心自体既似二现。如是心所自体分染者似贪等二现。自体净者似信等二现。离自体及所似贪等外无别染善法。（云云）
    问。此解意何。答。邑云。前解约总别聚异。总中别出染净心所为二别句。此解初句独明心王自体分似二现。第二三句染净心所自体似二分现。以心所不离心故。故说如是似贪等言（云云）北抄云。此解许心之中不收心所。心王能似所似是第一句收。心所能似所似是第二三句收（云云）今检此第三解之意。可谓论释之外疏主之别解也。意云。许心之言但显心王自体分。次句如是之言显心所自体分。心所不离心王故以如是言显之（为言）既不同论二释。故云别解也。
　　问。论二释中以何可为此重证。答。二释俱成证。意云。初择云心所依心势力生故。既标心王胜心所劣。隐劣显胜义尤明。后释云。又识心言亦摄心所。又标心王胜心所劣。隐劣显胜义亦明也。故二释俱为证（为言）然疏第三别解俱标心王心所。颇非重意。故不可为证也。若言心所劣故以如是言隐之者亦可为证。而不如先二释也。其二释中以第二释。可为正证也。
　　章云。虽心自体能变似彼见相二现。而贪信等体亦各能变似自见相现。以心胜故说心似二。心所劣故隐而不说。非不能似（云云）。
　　问。此文意何。答。是章主释成彼庄严论颂之意也。
　　问。此章家文。论二释中与何释同耶。答。正与第二释同也。故疏述第二释中云。故其总许心聚之中。心所亦在其中。然但说心变似二现。说心所法似贪等现。以心胜故（云云）意云。许心之言亦可云心所自体分似心所相见二分现。劣故隐之但举胜心。然其下别说心所似贪等现（为言）故明诠云。以心胜故者。初句应云许心心所似二现。然但言许心者以心胜故（云云）正与章同也。故知论二释中。以第二释正可为此重证也。
　　问。隋时古译论颂如何。答。彼第五云能取及所取。此二心光。贪光及信光。二光无二法（云云）。
　　问。以此颂亦可为证此重耶。答。亦可为证。然义甚疏也。不可烦释之（演秘引之）。
    章云。无垢称言。心垢故有情垢。心净故有情净等。皆此门摄。（云云）
    问。引此文意何。答。是维摩经文也。为证隐劣显胜义所引也。
    问。先此经意何。答。是优波离尊者为犯律人说法之时。维摩洁呵优波离辞也。新翻无垢称经云。心杂染故有情杂染。心清净故有情清净（云云）唯识论第四证第八识有十证中。第十证引此新经文也。
    问。其心垢等云意何。答。彼经疏第三云。心谓第八识。有情谓五阴假者。此依彼心而假建立。第八之心若是有漏。杂染所摄。能依假者亦是杂染。所依第八若是无漏。清净所摄。能依假者亦是清净（云云）唯识论第四释云。谓染净法以心为本。因心而生依住故。心受彼熏。持彼种故。（云云）
    问。此论意何。答。释此论意。疏出四释。初二释。疏主释。后二释出有人释也。
    问。先其疏主自释如何。答。疏云。此总中言染净诸法以心为本。若有漏无漏常无常有为无为染净之法皆以本识为本。故云心染情染。心净情净。此言有为等法总句。无为法等别句。有漏现行依心生。种子依心住。心受无漏现行熏。持彼无漏种故。（云云第一释也）
    问。此释意何。答。义演云。以心为本者。若望有为是总标句。因心而生等者。是别句也若望无为唯别非总更无别义。故唯应言无为之法以心为本。更不可言因心而生等（云云）次有漏现行依心生等者。有漏法现行依种子心生。有漏法种子依现行心住（为言）次心受无漏现行熏等者。有漏种子心受无漏现行心之熏。有漏现行心持无漏种子之心故（为言）重意云。有漏现行依心生者释因心而生之句也。种子依心住者释依心住故之句也。心受无漏现行熏者释心受彼熏之句也。持彼无漏种故者释持彼种故之句也。（其意如上云云）疏云。又解初句如前因心而生者。谓有为现行法皆因种子心而生。依心住者谓有为现行法皆依现行识法而住。心受彼熏者。谓本识现行受染净有为现行之熏释上依住。持彼有为之种子故释上因心而生。随心染净有情染净即以所生能依之法和合假者为有情故。或心体是有情。心染故情染。心净故情净。（云云第二释）
    问。此释意何。答。此释意云。初云以心为本者如前释。望有为法为总句。望无为法为别句（为言）次云因心而生者。有为诸法现行依本识种子生（为言）次依心住故者。有为诸法现行依本识现行住（为言）次心受彼熏者。还释上依心住故之句也。谓本识现行还受有为法现行之熏（为言）次持彼种者。还释上因心而生之句也。谓本识现行还持彼有为法之种子故（为言）次言随心染净有情染净等者。以论释归经文也。即以所以生能依之法等者。意云。种子能生。即是所依假者五蕴所生。即是能依。即取五蕴假者为有情体。总假者有别别蕴等法故名有情（为言）次言或心体是有情等者。亦以论释归经文第二释也。太抄云。此解即取第八识为有情（为言）意云。假者有此第八情识故以者名有情（为言）疏云。此文有释。以心为本总句。如初因心而生谓杂染法。即是有漏三性皆是。以相顺故遂别各生。依心住故谓清净法。有为无漏不顺本识。故但说依心住。主受彼熏持彼种故释上所由。并通染净。又心受彼熏是有漏法。持彼种故是无漏法（云云第三释也）又有别解。以心为本总句。因心而生依心住故。并有漏法现行依种子心生。依现行识住。心受彼熏持彼种故者。即无漏有为法虽心相违。心受现行之熏。能持彼现行种故。后心净时有情随净。（第四释也。此后二释不可必案之）枢要下云。第十证中以心为本诸部总句有为地炙染净法皆心为本。萨婆多等无为由心显。有为由心故起。由心起染净法势用最强胜故说为本也。由此经说若心染净有情染净。经部师意。虽亦如是。然心受熏胜于根等。以遍界故说心为本。虽有为之决句并无为之别句。因心而生谓色不相应由心为同类·俱有·异熟因等方始生故。诸心所法理虽亦然。邻近于心依心方住。此上二句别对萨婆多。下二句对经部。如文可悉。疏中但叙大乘四释。此中总释。然观下文之意双破彼部。故说此释（云云可案大底之。）灯四云。论心清净故有情清净等。诸部不同。萨婆多云。六界为有情。谓四大（地水火风）识（六识）空（身中虚空即空界色）然心胜故说心染净。经部由种色心俱持色持不遍心持种遍故说由心有情染净。上座部等心能分别色。色不能分别心。故作是说。以心为本。有漏法。因心而生无漏法。依心住故结无漏。心受彼熏下结有漏。又初总句。因心而生是有漏。依心住故是无漏。后两句释成。又以心为本谓无为法。因心显故。因心而生有漏法。依心而住无漏法。以心为本即无为之别句。亦有为之总句（云云与疏释有同异。可案大底也。）秘四云。疏有四释。余有五释等（云云）彼中有取舍。繁故不记之。
    问。且其杂染·清净法体如何。答。论云。然杂染法略有三种。烦恼业果种类别故。诸清净法亦有三种。世出世道断果别故（云云）意云。杂染有三。谓烦恼杂染。业杂染。生杂染也。清净有三。谓伏道。断道。断果。烦恼者见惑修惑也。业者善恶二业也。生者异熟果也。伏道者有漏六行智也。断道者见修道智也。断果者无为理也。
    问。只言染与杂染者同欤异欤。答。颇异也。染者烦恼自性也。亦云杂染。然云杂染者通有漏三性法。意云。第七相应惑与有漏善性法杂令染彼体。故云善性法。名为杂染也。（无记准之）
    问。章中云净等。其等言等取何文耶。答义准可云。多界经云心远行独行等文也。珠云。理而言之。心所垢故有情原等以心胜故偏举心耳（云云）故成重证也。

第五遣相证性识

    问。遣相证性识云意何。答。前第四重隐劣心所显胜心王名唯识了。今此重意。其心王中事理相对遣事证理名唯识。此重意也。又可云五法事理遣前四事证第五理。其所证理名唯识也（初义依从粗至细五重次第所案也。后义依通途相性相对之义所案也。俱存无失。云云）
    章云。识言所表俱有事理。事为相用遣而不取。理为性体应求作证。（云云）
    问。此文意何。答。是先标重意也。此重有二意。初明正体智证圆成理。是即正重意也。后明后得智所缘之依他起性。即非于依他等以下文也。虽非正重意。为通伏难有此文来（至下可知之）是初标重也。善珠云。识言所表具有五法。谓识自相等。五中前四事。后一理。今遣事相用证理性体。即显遣二性证圆成也（云云）又科云。识言所表具有事理者安立前四重也。事为相用等者正标此重意也。
    章云。胜鬘经说自性清净心。（云云）
    问。引此文意如何。答。为证遣相证性义所引也。是则胜鬘师子吼一乘方便经中第十三自性清净隐覆章文也。经具文云。自性清净心而有染污难可了知（云云）佛答胜鬘夫人之词也。
    问。先此经意何。答。胡吉藏宝窟云。自性清净心。言亡虑绝故难可了知（云云）言而有染污者。客尘烦恼上烦恼所染。（为言）
    问。其心者其体如何。答。清素云。真如为心。心体怪实不可坏也（云云）今谓不尔。违下第三门云明体不染真实法性名自性清净心之义故。又同胜鬘经云唯立灭谛究竟真实不可坏故之文故。自性清净心与灭谛应无别故。可谓真如之真实心也。心之性故名心。即质多心也。信睿云。此文通证。不取染净依他起性。此文唯说真如性离诸染污诸法中实心之本体（云云）故知唯真如自体殊胜应求作证。染净依他义不尔故也。
    章云。摄论颂云。于绳起蛇觉。见绳了义无。证见彼分时。知如蛇智乱。（云云）
    问。引此颂意如何。答。亦为证遣相证性义所引也。
    问。此颂意何。答。此颂本陈那菩萨所造解拳论文也。彼论正文云于藤起蛇智。见藤则无境。若见藤分已。藤智如蛇智（云云）今章所引摄论第六卷文。无性菩萨改文也。即是悟入三性之文也。悟入初二性是相似观。悟入后一性是实证观也。
    问。文中义如何。答。无性者。如依绳觉舍于蛇觉。如是依止唯识显现依他起觉。舍于六义遍计执觉（六者名。名自性。名差别义。义自性。义差别。）如依色等细分之觉除遣绳觉。如是依止圆成智觉遣依他起迷乱之觉（云云）廓法师云。于绳谓蛇智者。迷于绳境谓是实蛇。此譬迷内。意言所现法义谓外实有。言见绳了义无者。见绳之时了蛇义无。此譬证意言时了彼心外情有义无也。证见彼分时者证见彼绳四尘分时。此喻证见相见种种时也。知如蛇智乱者。绳觉犹迷如蛇智乱。故须除遣。此譬证意言智如向外执犹是迷乱故须除遣也（云云）泰法师云。于绳上起是蛇之觉喻依他上起有遍计所执觉也。见绳了义。无喻见依他性了遍计所执无也。证见彼绳色香味触分时喻证见彼圆成实分时也。知取绳之智乱如取蛇智乱喻知取依他性智乱如取遍计所执性智乱（云云）睿云。此文准证不取染分依他起性。（等文）
    章云。此中所说。起绳觉时遣于蛇觉。喻观依他遣所执觉。见绳众分遣于绳觉。喻见圆成遣依他觉（云云）。
    问。此文意何。答。是章家引无性解之意释先颂意也。与所上出古师义其心同也（易知之）。
    问。此义配位释如何。答。暖顶二位依能取识观所取空少分悟入遍计所执。中忍之位观能取空全分悟入遍计所执。是为依依他觉遣所执觉。然此能观寻思实智名迷乱觉。法执所引故。相缚未脱故。此迷乱依他觉入见道时不现在前。即是说为依圆成觉遣依他觉也。故中边云。发生正性圣慧之时除遣如实观（等文）。
    问。上忍·第一位何故不说。答。一云。相似悟入圆成时少分故（第七门）一云。亦即此中依他起摄。带相观心有所得故。见道实证圆成觉所遣也。
    章云。此意即显。所遣二觉皆依他起。断此染故。所执实蛇实绳。我法不复当情（云云）问。此文意何。答。是章家成前此中所说等文之义也。意云。依依他觉所遣所执觉与依圆成觉所遣依他觉。论其实体。即是所取能取为实我法二执。第六第七能遍计心。故名依他。所以者何。绳蛇二种能缘之心。染分依他。可断法故也。实蛇者所执之觉。通我法二执。实绳者依他之觉。唯法执也（此解依灯也）周云。实蛇为我。实绳为法（云云）义演云。蛇·绳二觉心者此能遍计心。即是依他心。故名为二皆依他也。此能遍计所遣故（云云）清素云。绳蛇二种能缘之心名为二觉。此染依他。体是妄情可断之法名为所遣。遣谓除遣。即断除也。（云云周记同之）
    问。对法抄第二释此所遣二觉有二释如何。答。彼文云。此中。有义依依他觉遣所执觉。依圆成实遣依他觉。所遣二觉如名所诠即二性觉。要见真如方了行故。有义二觉俱所执觉。遣所执觉如说唯识。遣依他觉如遣执识。所取能取先后遣故。不尔依他便同所执。体亦非有。遣·断同故。后得智品亦尔不成。（云云）
    问。此二释意如何。答。初释意云。暖顶二位起寻思智除遣所取实有之执。中忍之位起如实智除遣能取实有之执。能治二智俱是依他。所遣二取俱是所执。故云依依他觉遣所执觉。入见道位起正后智除遣加行迷乱观心。故云依圆成觉遣依他觉。即所取能取之觉名所执觉。加行观心名依他觉。故云所遣二觉如名所诠即二性觉也。要见真如等者释成依圆成觉遣依觉之义也。后释意云。以喻显义也。谓以加行智遣所取能取所执之觉。如说唯识遣所取实有之执。以见道智遣加行智迷乱之觉如无境智遣能取实有之执。其加行智有相缚故。有所得故。如所执觉名所执觉。故云二觉俱所执觉也。不尔依他等者释成不遣依他之义也。意云。若不云不遣依他者即有二失。一云。二性无别失。若如遍计亦遣依他。遣义同故便同所执。二云。后智无用失。若遣依他。所缘无故后得智品有何缘用。俗缘义边名后智故（为言）此二失兼破清辨也。计依他起其体空故也。
    问。此抄二释与章义异。如何可会。答章云所遣二觉皆依他起者出二觉体也。蛇觉绳觉其体即是染有他可断之法故谈其体云皆依他起也。抄初释表二觉之名也。实蛇之觉虽其物依他。妄执实蛇其体无故。随所执无名所执觉。实绳之觉虽不了众分。所迷实绳其体有故。随所迷境名依他觉。故云如名所诠即二性觉也。抄后释显二觉之义也。实蛇之觉不了绳故有妄执义。故名所执觉。实绳之觉不了麻故亦有妄执义。故亦名所执觉也。
    问。既有三义。正否如何。答。以章义可为正。出二觉体故。抄中二释是傍义也。
    问。章云。喻观依他遣所执觉。喻见圆成遣依他觉（云云）抄初释云。依依他觉遣所执觉。依圆成觉遣依他觉（云云）摄论云。依止唯识显现依他觉舍于六义遍计执觉。依止圆成实觉遣依他起迷乱之觉（云云）此三文其义甚均。而何云抄初释是傍义耶。答。此三文其义是同。不可取舍。但抄初释中云所遣二觉如名所诠即二性觉。是傍义也。依文得名。妄其体故。章次云此意即显所遣二觉皆依他起者。依摄论文细成其义云此意即显等。出二觉体故。是慈恩本意正释也（为言）抄二释皆有有义言。是表傍义之词也。真实正义在唯识章之中也。（为言）
    问。若尔抄二释舍不可取耶。答。不尔。若显二觉体如唯识章可云皆依他起。若依文得名如抄初释可云即二性觉。若依义得名如抄后释可云俱所执觉随宜可名俱无其失。（为言此三义和会古人未习。今所案者可秘。云云）
    问。章云断此染故等。云何名断答。珠云暖等位中伏名断（云云）睿云。入见道位断名为断（云云）今谓。两师各说一义。并用两义能契文相也。意云。珠记云伏名断偏说依他觉所遣之义。睿记云断名断偏说圆成觉所遣之义。故知并用其理胜也（为言）言不复当情者易知之。
    章云。非于依他以称遣故皆互除遣（云云）。
    问。此文意何。答。此重中更有二。初明正体智证圆成理。是正重意也。次因明后得智所缘之依他非可断法不除遣之也。即此非于依他等之文也。即通伏难也。难云。若言染分依他可断法者。后得智品。亦应不成。无所缘故。能缘何有耶。今通云。染分之中烦恼执心是所断性。非谓染分非障有漏及以净分无漏依他皆互除断。故有后得智所缘依他（为言）
    问若尔遣相证性之义不成。不遣依他故。答。无分别智证真如时。一切相用皆不现前。不作相分。是名遣相。非如烦恼断除其体。故不相违。故义演云。于真观位虽无依他不遣其体。（云云）
    章云。蛇由妄起。体用俱无。绳藉麻生。非无假用。麻譬真理。绳喻依他。（云云）。
    问。此文意何。答。是释不遣依他之所以也。即明二性差别。蛇依虚妄当情显现蟠体螫用却不可得。绳依麻生。纠体结用非无其事。以麻譬真理。以绳喻依他。故知依他非无纠体。依真如理所生用故。即显后智所缘依他其体非无也。珠云。蛇由妄起体用俱无者以名为用。绳藉麻生非无假用者以能为用（云云）。
    章云。知绳麻之体用蛇情自灭蛇情灭故蛇不当情名遣所执。非如依他须圣道断。（云云）
    问。此文意何。答。是二性相对明遣断义重成上义也。知麻体者是正体智。喻证真理。知绳用者是后得智。喻观依他。正后二智证二性时不见二取云蛇情自灭乃名遣所执。非同染分依他烦恼别起圣道而断除之。（为言）
    问。实绳之觉亦是所执。何但云蛇情自灭故不云绳情自灭耶。答。信睿云。理实应云实蛇实绳之情自灭。然约显故偏举蛇也（云云）仲算大德难云。今谓不尔。既云非如依他须圣道断。如何可言实绳自灭（云云）故知不可云绳情自灭也。
    问。上文云非于依他以称遣故皆互除遣。何今云非如依他须圣道断耶。答。上下甚异。上云。不遣依他者。约非障有漏依他及无漏依他云不遣也。此云须圣道断者。约烦恼执心染分依他云断也。故不相违。
    问。其烦恼执心等者其体如何。答。三藏解云。即是不善及覆无记迷乱法执。非谓暖等观为迷乱法执。（云云）
    问。若非谓暖等观为迷乱法执者何。廓法师云。言依他迷乱觉者此有二种。一能观智缘似法义意言依他。由未悟入知其虚假故名迷乱。二能计心迷依他起执有遍计所执能取。从所迷境名依他起迷乱之觉（云云）答。彼师问答云。问。前说善心无有执。云何此说唯识观智如蛇智乱。答。由同时末那增上力故。令观中智不得明了。故说迷乱。非谓善心自起法执（云云）以此答文可通前难也。
    章云。故渐入真达蛇空而悟绳分。证真观位照真理而俗事彰。理·事既彰我法便息。（云云）
    问。此文意何。答。是有漏智无漏智相对明其行相也。明加行智以喻彰。明无漏智以法显之。以加行智渐入真时悟入遍计喻达蛇空。悟入依他喻悟绳分。起无漏智顿入见时。正体智先证真如理。后得智次了依他法。故云照见真理俗事彰。正后二智所缘理事已彰。我法二执自然息灭。即同唯识云非不见真如而能了诸行皆如幻事等虽有而非真也。
    问。言故渐入真达蛇空等者释结摄论云于绳起蛇觉等之文。而彼颂文是明悟入三性。初二性据相似。后一性据实证。何释结其义之处云非不见真如等之文同耶。答。云故渐入真乃至而悟绳分之文。正释结于绳起蛇觉等之文也。其次云证真观位等者还显实证观。故同非不见真如等之文也。（颂文意至第七门可知之）
    章云。此即一重所观体也。（云云）
    问。此文之意何。答。是总结五重也。周云。能观所观两种不同。即已明所言即一重（云云）。
　　问。此五重唯识摄一切法尽耶。否耶。答。心经幽赞云。如是所说空有·境心·用体·所王·事理·五种从粗至细展转相推唯识妙理。总摄一切（云云彼文亦有此五重门也）已上所观了。

第0章 唯识义卷第二（本终）
第0章 唯识义卷第二（末）

              释真兴撰


    章云能观唯识以别境慧而为自体（云云）。
　　问。此文意何答。是此初门中第二段明能观唯识。此中有三。一出能观体。二以位配释。三诸门分别。此文先是出体观也。
    间。何故以别境慧为能观体答。慧心所于所观境简择为性。故为能观体也。故唯识五云。云何为慧。于所观境简择为性断疑为业。谓观得失俱非境中由慧推求得决定故（云云）。
    问。约唯识观有相有性。俱以慧为能观体答。若观相者以俗智为能观体。若观性者真智为体。俱是别境中慧心所也。故知若相若性俱以慧为体（为言）俱至果位无推求义耳。
    章云摄大乘第六卷说。为何义故入唯识性。由缘总法出世止观智故。无性解云。由三摩呬多无颠倒智故（云云）。
    问。引此文意何。答。为成能观唯识以慧为体引证文也。为何义故等者本论文也。无性解云等者引释论也。本论中有问答。今取答文及释论文正为证耳。
    问。先此本论之问意何。答。无性释云为何义故等者问入唯识所须。廓法师云。此问意云。此唯识性既是难入。为何义利乃于地前长时修此难行加行入于初地唯识性耶。（云云）
    问。本论之答意何。答。无性释云。由缘总法者缘一切法总相所显真如为境。谓大乘教中所说一切法皆真如为性。故缘真如即是解了一切法性。若不尔者。虽经多时。无分别智亦应不生。言出世是无漏故。无分别故。止观智故者由三摩呬多无颠倒智故。（云云）
    问。次释论云由三摩呬多等之意何。答。廓法师云。言三摩呬多。此云等引。即是其定。显前止也。无颠倒智即内证慧。显前观也。由此正智与定相应内证真理名无颠倒。（云云）
    问。其等引定若唯定。若通散耶。又有无心定中何。又何故名等引耶。答。珠云。此云等引。唯定非散。通有无心。且有心定名等引者二义。一由前加行平等引故。至此定中离于沉掉。故名等引。二根本定中平等引心令离沉掉。名为等引。若无心定亦有二义。一由前加行平等引生此定。此定为前加行平等心引故名等引。二即无心定寂静平等前后无别。故名为等。能引四大等身令相续安和起。由定能引。故名等引（云云）护命云。问。本论云止梵云奢摩他。此云止。云何释论释止言云三摩呬多。可勘（云云）今案。梵云奢摩他此云止者诸定通名。定有三种。谓等持等至等引。通云止即专注义也。本论相对观言故总云止。释论正为出其定体云三摩呬多。即表三种中等引定也。
    章云。或有解云。能观唯识以止观而为自性（云云）。
    问。其或有者何人。答。古德云。廓法师也。今谓。检彼师义无有此说。更是可余古师也。寻可察也。
    章云。此亦不然。若取相应四蕴为体。若兼眷属即通五蕴。今且依名观体唯慧。（云云）
    问。此文意何。答。是章主破古师义。破中有二。立理破引教彼也。是先立理破也。（此亦不然者。寂法师改云。此不应然云云。若犹用亦字者。可言上总科简章中多破他师。故至此章云亦也。）
    问。其立理破事如何。答。古师云通以止·观为能观体有四失。一太减失。二太增失。三名体不顺失。四圣教相违失。初三为违理失。后一为违教失。是则初三立理破也。言太减失者。辨诸法体有三种。谓自性体。相应体。眷属体也。今言能观慧为体是自性体也。通取止者是何体乎。若取相应体者。除初色蕴以四蕴为体（色蕴非相应故除之）若兼取眷属体者。总以五蕴为体而只取止其体甚减（为言）言太增失者。观谓慧名。非是定名。而汝古师并亦取定为能观者。望自性体其体甚增（为言）言名体不顺失者。既言能观体是慧数。止体是定。何言能观乎（为言）虽章文中不举失数。委探义趣有此三失也。第四圣教相违失者。次下可察之也。
    问。其相应体眷属体具以几法为体耶。答。相应体以二十三法为体。谓第六识心王。遍行五。别境四（除慧。为自性体故）善十一。不定中寻伺也以此二十三法摄四蕴者。遍行中受为受蕴。想为想蕴第六心王为识蕴。自余二十法为行蕴如是等法与慧相应故。取四蕴为相应体。若眷属体即通五蕴。定·道共戒无表之色虽不与慧相应亦为眷属是则色蕴也。余四蕴如前也。
    问。就相应体必以二十三法为体答。身在欲界及初禅并菩萨因位之能观以二十三法为相应体。若在二禅以上及果位之能观除寻伺二法以二十一法为相应体。若并自性慧或二十四。或二十二也。
    章云。无性又云。唯识现观智故。（云云）
    问。此文意何答。是引无性文破古师也。即第四圣教相违失也。破意云。无性菩萨释能入智云唯识现观智。何云通止观乎。（为言）
    问。此文何处文耶。答。珠云唯识现观智故者引文证之即总标纲要分文也。彼云。入谓现观。入所知相谓唯识性。今指彼文故云唯识现观智（云云）廓法师云。入谓现观者别释入义。谓现观真如故名为入言入所知相即唯识性者辨入体也。谓无分别智入真观时。离其相见能所分别但有自体。故名唯识（云云）然信睿引第六卷云自现观相是所作事等文。不如珠所引之文也。
    章云。又云由三摩呬多无颠倒智。但举定中所起之智以为观体。作寻思等胜唯识观必居定故不言即以止为观体。（云云）
    问。此文之意何。答。是且引证之中兼通难也。古师难云。若只以慧为观体者。何故无性云由三摩呬多乎。今通云。无性菩萨加由三摩呬多之言。为简资粮位散慧唯取加行位定慧。定为所依。观慧起故。所以者何。修寻思如实智胜唯识观。必居定中所修故也。非谓止观二法为能观体。若不尔者。由言无用也。
    问。若非以定为能观者。何故定境名所观境。定心所既转所观境。何不得能观之名乎。答。所观境者慧所缘境。非定自境。定心所依慧之所观境而得转。故云定转所观之境也。非谓相待所观境定是能观也。
    问。定若非能观。何必转慧所观境耶。答。慧转所观境专注一缘简择法义定为所依。必依定力故定亦转慧所观境。若无定力心散乱故。若心散乱慧不简择故也。
    问。何故定无自境。答。定是令余心心所专注境上以为自性。故无自境。
    问。若尔可转所乐决定曾习等境上。何必转所观境上。答。欲胜解念等心所非依定起。故定不转所乐等境。慧必依定起。故定转慧境也。
    问。定·慧转一境。何云别境心所。答。其约多分云别境也。欲胜解念各转别别境。定转慧境是少分也。故论云所缘境事多分不同。（云云）
    问。定慧必转一境者。一切时必尔欤。答。不定。或唯慧转非定。谓散乱位不专注驰散推求也。或唯定转非慧。谓愚昧类为止散心虽专注所缘。而不能简择也。又如戏妄天专注一处起贪嗔等。有定无慧也。（欲界上四天名戏妄天忿恚天也）
    问。无慧唯定时何转所观境。答。论云。彼加行位少有闻思。故说等持缘所观境。或依多分故说是言（云云）彼加行位等者说愚昧类也。或依多分者说戏妄天等也。
    问。若唯散位。慧犹起时不修唯识观耶。答。亦修之。但有推求之用甚以微劣也。为凡夫位之行相也。资粮之位。定·散间杂少胜凡位。然不如加行位居定而修也。
    章云。摄论又云。由四寻思四如实智如是皆同不可得故。以诸菩萨如是如实为入唯识勤修加行。即于似文似义意言推求文名唯是意言。（云云）
    问。引此文意如何。答。是又引证也。为明定中之智为唯识观。引彼论第六入所知相分之文也然具文云。由四寻思。谓由名·义·自性·差别假立寻思。及由四种如实遍智。谓由名·事·自性·差别假立如实遍智。如是皆同不可得故。以诸菩萨如是如实为入唯识勤修加行。即于似文似义意言推求文名唯是意言。推求依此文名之义亦唯意言。推求名·义·自性·差别唯是假立。若时证得唯有意言。尔时证知若名·若义·自性·差别皆是假立。自性差别义相无故同不可得。由四寻思及由四种中实通智。于此似文似义意言便能悟入唯有识性。（云云）
    问。且就章所引之文其意何。答。四寻思者。推求云寻。筹度云思。于名等四推求筹度名四寻思。四如实智者。从前寻思所引果相。此智如见道实智。故名如实智。又无倒名如。无谬名实。于所缘境称实知故名如实智（后解为本。通无漏故）用此二智了达名等四种境义。实不可得。故云如是皆同不可得故。言似文者能诠之教。言似义者所诠之义。影像文义似于本质。依他文义似于心外。故名为似。言意言者能缘意识也。即言似文似义意言者通是二智所缘境体也。言推求文名唯是意言者观似名唯意性。了实文名毕竟非有也（文者教也。名者义也）然章中虽出二智。如是皆同以下之文只引说寻思智行相之文。望文可知之。
    问。何故意识名意言。答。唯识疏七云。此有三解。一从喻。即意识及相应法能取境故。与言说言相似。二从境。言说言声性。此言为意之所取性。从言为名但名意言。三从果。由意能起言等。意所取境名意言境。（云云）
    问。此三解意如何。答。初义意云。如名言能诠诸法。其意能取一切境故。意识与言说相似故从喻名意言也。次义意云。言是声性。第六缘之。故从境名意言也。后义意云。意识是因。言说果。意识起言。故从所起果名意言也。
    章云。乃至广说。瑜伽对法等寻思·如实智皆慧为体。（云云）
    问。此文意何。答。是亦引证也。如文可知之。
    问。其论文如何。答。文繁广。略云名寻思者谓诸菩萨于名唯见名。是名名寻思（事自性差别准文知）乃至云何名寻思所引如实智。谓诸菩萨于名寻思唯有名已。即于此名如实了知。谓如是名为如是义于事假立。为今世间起想起见起言说故等（事自差别所引智准知之）对法云。名寻思者。谓推求诸法名身·句身·文身自相皆不成实（乃至）事寻思者。谓推求诸法蕴处界相皆不成实（乃至）自性假立寻思者。谓于诸法能诠所诠相应中。推求自体唯是假立言说自性（乃至）差别假立寻思者。谓于诸法能诠所诠相应中推求差别唯是假立名言自性（乃至）名寻思所引如实者。谓如实知名不可得智（余三智准可知之）文甚广。故略记之。
    问。何以知寻思实智皆慧为体。答。既云寻思智如实智。决断义故名智。简择义故名慧。其体是一。故知尔耳。
    章云。寻思唯有漏。如实智通无漏（云云）。
    问。此文意何。答。是明唯识观通有漏无漏也。寻思观唯有漏。在地前故。如实智观亦是无漏。通地上故。
    问。瑜伽论云如实智正智所摄。何是有漏观耶。答。彼论约无漏如实观说也。非谓不通有漏也。
    章云。摄大乘云入所知相者。谓多闻熏习所依。非阿赖耶识所摄者。此文唯举无漏种子在彼位增名为闻熏。称非藏识。非诸能观皆唯无漏。（云云）
    问。引此文意何。答。是会违文也。若言唯识观通有漏者。其有漏多闻熏习种子何不摄阿赖耶识乎。而既云多闻熏习种子非阿赖耶识所摄。明知唯识观不通有漏矣。今即会之。会意云。彼摄论文唯举法尔无漏种子。在地前位被闻等熏功能增长。假名闻熏。称非藏识。非谓能观皆唯无漏。（为言）
    问。且云入所知相等之文意何。答。此文十殊胜中第三入所知相殊胜也。具文云。入所知相云何应见。多闻熏习。所依非阿赖耶识所摄。如阿赖耶识成种子如理作意所摄似法似义而生似所取事有见意言（云云）廓法师云。三性境法所应可知。故名所知唯识观智通达名入。所知是境。入即是智。先境后智义之次第（乃至）多闻熏习所依者正辨因体。多闻是熏习因也。熏习显体也。所依明用也。非阿赖耶识等者性异简非也。由染净种同依异熟以杂染种是赖耶收故。显净因非阿赖耶摄。如阿赖耶下相同为喻为因义同。故净如染也（云云）世亲释云。如能悟入如是种类所应知相。今当显说。入所知相者谓能悟入所知境义。多闻熏习所依者谓大乘法所熏自体。非阿赖耶识所摄者谓能对治阿赖耶故。如阿赖耶识成种子者谓如阿赖耶识为一切杂染法因。此为一切清净法因亦尔等（云云无性释甚广。故略之）
    问。此等文大意何。答。且入所知相者。释相字有二义。一此观能入所应知境之相也。此释相字属能入也。二此观是所知相之能入也。此释相字属所入也（初释依无性也。后释依世亲也）云入者现观。此有二。谓能入正入。初是地前。后是初地。言多闻者能熏因也。谓诸菩萨闻法义已。熏心心所相续所依（相续所依。身心自体也）言熏习者所成熏习也。闻法熏身如以香熏物。故云熏习也。言所依者有二义。一云。如是闻熏与现作意为所依因。故闻熏名所依也。二云。依闻所熏习体及身名为所依也（廓师出此二释。后释依世亲也）言非阿赖耶识所摄者。谓此多闻熏习无漏种子从最清净法界流出故对治赖耶故。非如彼无记性故。故云非阿赖耶等也。如阿赖耶等以下文非此要故略之。
    问。云何云多闻熏习。答。菩萨资粮加行位中遇佛等缘。闻净法界等流正法。熏习有漏种子令生现行。以其现行有漏智及所熏有漏种子为增上缘。令法尔无漏本有种子亦得增长。展转增胜。即以所增无漏种子后时正生出世之心。故有漏无漏种子俱名闻熏习也。
    问。何以知无漏种子亦由闻熏习。答。论云。其闻熏习非唯有漏。闻正法时亦熏本有无漏种子仅渐增盛。展转乃至生出世心。故亦说此名闻熏习（云云）疏云。种解脱分善根已去闻正法时。由现行有漏及自因缘所熏有漏种为增上缘。令其本有无漏种子亦得增长。展转增胜。即以所增无漏胜种。后时正生出世之心。亦说无漏所增长种名闻熏习。对法第四云。决择分善根亦是有漏。亦名无漏。据各别故。
    问。云何云净法界等流正法。答。谓佛以真如为所缘缘。即从真如流出大定智悲。即是如来报身。从此执身流出化身。从化身流出十二分教。是名妆法界等流正法也（等者平等也）。
    问。闻此净法界等流正法所熏之闻熏。为出世心成正因缘为当如何。答。约闻熏有二种。若有漏性者为出世法成增上缘。若无漏性者为出世法为正因缘。故论云。闻熏习中。有漏性者是修所断。感胜异熟。为出世法胜增上缘。无漏性者非所断摄。与出世法正为因缘（云云感异熟者十王果也。）
    问。若尔何摄论云有漏闻熏为出世心种子耶。答。会之之论云。此正因缘微隐难了。有寄粗显胜增上缘。方便说为出世心种（云云）疏云。又第二解。此无漏种望出世心是正因缘。微隐难了。未起现行故相状难知。故摄大乘诸论等处但寄粗显有漏闻熏是无漏胜增上缘者。方便说此为出世心种。此增上缘。非正因缘。若无有漏闻熏习者。无漏之种不生现行。故寄有漏胜者说也（云云）。
　　问。此文意何。答。凡释闻熏习为出世心之种。论有二解。一依有漏闻熏所修增法尔无漏种了。正为出世心之因缘名闻熏习。即论云无漏性者非所断摄。与出世法正为因缘（云云）二依无漏种子。微隐难了。举有漏闻熏为出世心之增上缘。假名出世心种也。即此云此正因缘微隐难了等之论并疏文也。故疏结云。第一就实正因缘解。第二就胜增上缘解。故摄论无相违失。由是善得对法等意。（云云）
    问。依资粮加行位有漏闻熏。有漏无漏种子所修增者。若体增欤。若用增欤。答。有漏种子。体用俱增。无漏种子用增非体。入见以去亦有体增义。（至第六门可知之。）
    章云。不尔四寻思应非加行智。（云云）
    问。此文意何。答。是成上义也。若不言能观通有漏者。四寻思智应非在四善根位。既许寻思智在暖顶位。故知能观通有漏位（为言）义滨云若唯无漏种子。能观为体者。四寻思有漏故非唯识观。何以故。唯识观加行智所摄。非生得摄（云云）此记之意可察之。
    章云。此虽总说。若别显者略有二位。因二果（云云）
    问。此文意何。答。明能观唯识有三。一出能观体。二以位配释。三诸门分别也。上出能观体了。是第二以位配释也。此中有二。初略标位。后正配位也。此略标位也。清素云。有漏名因。无漏名果。因中无漏亦名为果。因所生故（云云）善珠云。地上名果。地前名因。非唯佛果即名为果。（云云）
    章云。因通三慧。唯有漏故。以闻思修所成之慧而为观体。此唯明利。简择之性。非生得善。（云云）
    问。此文意何。答。是正以能观配位也。先此明因位也。因位能观通闻思修。唯是有漏及加行善。是明利故。非生得善。其微劣故。珠云。此即能入。非是正入。故唯有漏。（云云）
    问。云何名闻慧等。答。三慧章云。闻谓能听。即是耳识能闻于声。成是生长圆满之义。以闻为因因闻所成之慧名闻所成慧。思谓思数。由思筹度胜慧方生。因相应思所成慧名思所成慧。或因于思所成之慧。修者证义。明证境故体即定数。因定相应所成慧。或因于定所成之慧（云云）是即别体三慧也。有义说三慧至次下可知之。
    章云。故摄论云。似法似义意言大乘法相等所生起胜解行地·见道·修道等。（云云）
    问。引此文意何。答。为证能观配位之义所引也。引证有二。摄论与唯识论也。是先引摄论也。
    问。先此摄论文意何。答。此文略引也。具文云。何处能入谓即于彼有见似法似义意言大乘法相等所生起胜解行地见道修究竟道中于一切法唯有识性随闻胜解故。如理通达故治一切障故。离一切障故（云云）此文中只释章所引文者。似法似义者明所入境界之相也。意言者显境界之体也。大乘法相等者明境界之因也。所生起者明境从因生也。意云。即此所缘似法似义意言是华严等大乘法相闻熏所生起（为言）胜解行地等者明入之所依位也。资粮加行二位名胜解行地。即此位中于唯识性但随听闻生胜解故。云胜解者印持义也。行者行解也。资加二位起胜解行。故名胜解行地也。（具至修证位次门可释之）
    问。章文云。只先明因有漏位之唯识观而何所引证文加云见道修道等耶。答。谓之有两师义。即智周云。乍观此文。虽似证因。而细寻者通说因果（云云）信睿云。摄论文中正取胜解行地为证。彼云。在此地中。于唯识性中但随听闻生胜解故。见道修道乘文势来。（云云）
    问。二义中何胜耶。答。智周之记。理胜也。信睿之文义明也。取舍任意耳。
    章云。成唯识云。此中唯识。资粮位中听闻思惟能深信解。在加行位起寻思等引发真见。（云云）
    问。引此文意何。答。是亦为证能观配位之义所引也。
    问。先此文意何。答。具文云。谓诸菩萨于识性·相。资粮位中能深信解。在加行位能渐伏除所取能取引发真见（云云）然章家取舍文意。说资粮中加听闻思惟之言。说加行中以起寻思等之言替能渐伏除所取能取之文也。
    问。何故章家如是取舍耶。答。意为成闻等三慧在资粮位名听闻思惟在加行位名寻思实智。致此劬劳也。即资粮位中有闻思二慧为能观体。加行位中修慧为能观体（为言）言能深信解者。资粮位中虽有伏除之义。少分故不说。但依闻思信解初增。故云深信解也。言引发真见者。加行位中起寻思观初伏所取。起如实智次伏能取。引发见道初无漏智。（云云）
    章云。果唯无漏。修所成慧而为观体。通以正智·后得智为自体故。（云云）
    问。此文意何。答。是明果位能观也。果位能观漏无漏中唯是无漏。三慧之中唯修慧。然此别体非义说也。加行等三智中是正后二智为自体（为言）如文易知。
    章云。摄大乘等云。如理通达故。治一切障故。离一切障故。见修无学道如其次第。（云云）
    问。引此文意何。答。为证果位能观配位之义所引也。
    问。先引文意何。答。此文上为证因位所引文残也。无性释云。或有能入在见道中如理通达此意言故。此中如理而通达者。谓通达彼非法非义非所取非能取故。或有能入在修道中由此修习对治烦恼所知障故。或有能入在究竟道中最极清净离诸障故。（云云）
    言见修无学道等者。章家取义略文也。（具如第六门至彼可知之。）
    章云。证真理识唯正体智。证俗事识唯后得智。文多义显不引教成。（云云）
    问。此文意何。答。是就果位能观明二智差别也。真理识者即真如也。识实性故。俗事识者依他诸法。识为主故也。文多义显者。珠云。佛地论第三云。缘真义边名无分别智。缘俗义边名后得智。此等诸文处处非一。故云文多。（云云）
    章云。上来虽复辨能所观。总义说者。若总言唯识通能所观。言唯识观唯能非所。通有无漏。通散及定。以闻思修加行根本后得三智而为自体。（云云）
    问。此文意何。答。明能观唯识有三。一出能观体。二以配释。三诸门分别也。初二上了。此文即是第三诸门分别也。此中有竖有横。竖中有四。一唯识。二唯识。三唯识三摩地。四正证唯识。横中有五。一能观所观门二有漏无漏门。三定散分别门。四三慧分别门。五三智分别门也。今此文就竖四中明初二也。竖中一一各有横五。对文可察也。
    问。何故总言唯识通能所观。余文亦尔。答。但言唯识。境智合故通能所观。若如观言。但是能观。诸法唯识是智之所观。智观唯识。从境为名言唯识。如青瘀观也。言唯识观之时。横论漏无漏定散等义旨具足也。如文易知之。
    问。且云唯识之时所观之中。有漏无漏等分别义耶。否耶。答。珠云。且所观中真如识性唯是无漏。唯定非散。何故不分别之。解云。虽有余义。今约能所。故且不论（云云）意云。于所观中理可分别漏无漏定散等。然今只举能所分别。余略不论。（为言）
    章云。若言唯识三摩地通有无漏。唯定非散。唯修慧非闻思。通三智。（云云）
    问。此文意何。答。是竖论第三也。三摩地此云等持。中边疏云。平等持心专缘一境。故名等持（云云）古人云三昧讹也。横论漏无漏等分别如文易知。
    问。最胜子菩萨瑜伽释论云。三摩地名通定不定（云云）疏第六。灯第五。俱有此文。明知等持通定及散。而何云唯定非散耶。答。但言三摩地必通定散。若加唯识言云唯识三摩地之时唯定非散。作寻思等胜唯识。必居定故也。
    问。言唯识三摩地。能所观中何。答。唯能观也。
    问。能观之体非定。何云唯识三摩地是能观耶。答。是为出定中唯识之体云唯识三摩地。非谓三摩地为能观体也。（灯云。心一境性即等持也。以心一境性释等持故也。云云等持是通定散。今加唯识言者。取唯定等持也。）
    章云。若言正证唯识唯无漏非有漏。唯定非散。唯修慧非闻思。唯正智·后得。非加行。（云云）
    问。此文意何。答。此竖论第四也。无分别智体会真如。后所得智实悟依他。名之为证。横论分别如文易知之。
    问。后得智缘真如云正证唯识耶。答。不尔。正体智亲证真如故云正证。后得智缘真如变相分疏缘。故不云正证。但约证依他如幻之理云正证也。
    章云。此非义说。不尔三摩地等亦通闻思。十地论说。故至下当知。（云云）
    问。此文意何。答。是会伏难也。即难云。若唯识三摩地及正证唯识之时无闻思者。何故十地经云八地已上于一切法能堪能思能持。即彼论云。如次即是闻思修慧（云云）八地以上既有闻思。何况地前及七地以前乎。而何云唯修慧耶。今会云。三慧有二。一别体三慧。谓随各别能名闻思修也。即在七地以前。二义说三慧。谓于一修慧以义分三也即在八地已上也。今云唯识三摩地及正证唯识中非闻思者。据别体三慧简闻思也。不遮义说三慧并有。若不云简别体闻思者。于三摩地中所起之慧亦可通闻思。于一体慧义分三故。今约别体。非义说故。无有妨难也。
    问。其至下当知者指何处。答。指下三慧章也。故其章云。七地已前定·散心间皆容得起。八地已上无漏相续都无散心。十地经说八地已上于一切法能堪能思能持。彼论解云。如次即是闻思修慧。虽一慧体一刹那中能取外教而寻于义名为闻慧。能筹度先理后文。能取名为思慧。于此二中能证明显即名修慧。圣智通达于一念慧义分三故。实无别体。有说但是修慧所摄。非是闻思。闻思假说。实是修慧。大小二乘不许色界亦有思体无色界中有闻慧体。若八地后起实闻思。应许色地亦有思慧无色有闻。虽说无色天佛边侧立听法等事。但依修慧缘教义故。如目揵连弥获池测入无所有处定闻狂象声。但修慧闻。非闻慧故。（云云）
    问。七地以前无义说三慧者。何目连入定闻象声出定云修慧闻耶。答。瑜伽六十三云。若遇声缘从定起者。与定相应意识俱转。余耳识生。非唯彼定相应意识能取此声。若不尔者。于此音声不领受故（云云唯识论第五引之）故知目连定中闻声。是定中修慧第六及定中耳识所闻。非义说闻慧也。
    问。定中无五识。何云有耳识。答。论会云。杂集论说等引位中五识无者。依多分说（云云）多分者。一约多识。有耳识少分也。二约多人。不动罗汉起耳识（为言）论五及疏广说之。

第0章 唯识义卷第二（末终）

第0章 唯识义卷第三（之本）

              释真兴撰


    章云。然总遍详诸教所说一切唯识不过五种（云云）。
    问。此文意何。答。上第一门中有四种。谓所观·能观五种·六门也。今此文为明第三五种唯识先总标也。总摄经论散说唯识束为五类。有情不知真妄境界起烦恼·业因受众苦。今正翻彼立此五种。为令知境说境唯识。为令舍惑立教与理。外道小乘由不了知大乘教理立邪教理起诸烦恼。由此大乘唯识教理舍邪教理不起诸惑。为对业行立行唯识。为对苦果立果唯识也。
    章云。一境唯识。阿毗达磨经言。鬼·傍生·人·天各随其所应等事心异故许义非真实。如是等文但说唯识所观境者。皆境唯识。（云云）
    问。引此文意何。答。为明五种中第一境唯识。引此经颂为证也。
    问。先此文意何。答。是文明悟入唯识成就四智之中说第一相违识相智之文也。故释阿毗达磨经之摄大乘论第四云。如世尊言。若诸菩萨成就四法。能随悟入一切唯识都无有义。一者成就相违识相智。如饿鬼傍生及诸天人。同于一事见彼所识有差别故（云云余三智非此所明。望九难义可知。）对法论第五亦有此经文。唯识论第七卷答唯识所因难中云。又成就四智菩萨能随悟入唯识无境。一相违识相智。谓于一处鬼人天等随业差别所见各异。境若实有。此云何成。（云云）
    问。此等文意何。答。且释摄论。无性云。相违识·相智者更相违返故名相违。相违者识名相违识。生此识因说名为相。了知此相唯内心变外义不成故无有义说名为智。如饿鬼傍生及诸天人等者。谓于饿鬼自业变异增上力故所见江河悉皆充满脓血等处。鱼等傍生即见舍宅游从道路。天见种种宝庄严地。人见是处有清冷水波浪湍洄。若入虚空无边处定。即于是处唯见虚空。一物实有为互相违。非一品类智生因性不应道理（云云）唯识疏成无性意云。相违即境各有别故。相违之者名相违者。或相违即者。人境俱别故。相违者识名相违识。生此识因说名为相。菩萨之智了知此相唯是内心。故一切法亦唯心变。鬼等脓河。鱼等宅路。天宝严池。人清冷水。空定唯空。非一实物互相违返。此虽非有遍计所执。然业类如是各变不同。旧云一境应四心。今言。境非定一。故应言一处解成差证知唯有识。（云云）
    问。此文意何。答。此文大意释相违识相智也。释相违识无性云。相违者识名相违识。慈恩释其相违者有二释。一相违谓是境。五境异故者谓能变假者。相违之者依主释也。二相违即能变假者。五类异故。相违即者持业释也。此相违者之识名相违识（为言）相者境之体相相状也。依境生识故云生识因。悟入唯识菩萨了知此四类有情及空定人各各所变脓河等及唯空境相唯是各各内心所变。故一切法亦但心所变。何以故。一水之处鬼变脓河。鱼等变宅路。天变宝严地。人变清冷水。入空定人变唯定。境若实有非心所变。何故一水成脓血等。非一宝物转变违反。然此有情各变不同。非是遍计所执之心。唯是业类各变不同。故知一切境但是唯识（为言）。
    问。其旧云。一境应四心等文意何。答。心与境相对有新古二说。古人云。所缘境是一。能缘心有四类。故于一水境见脓河等。新人云。不尔。若云一境有四能缘心。有取心外境之失。今可云一处水中有四相违境。一水之处各成解异故。故知一切唯有识（为言）故义演云。心外既无实境。何得一境应四心耶。但可云一处中有四相违境应四心也。处义宽故。心外无境故。不可言一境。但可言一处。（云云）
    问。且就颂文其等事者意何。答。范云。等事者事是处义。以四境相违同在一处故。知识外本来无境。（云云）
    问。其许义非真实云意何。答。隽云。既相违事同一处有。故许义非真实（云云）意云。义者境也。
    问。但此四趣有情相违境名境唯识。答。非唯尔。一切器世界亦名境唯识。
    问。何故尔。答。阿赖耶识名言种子及业种子因缘力故。自体生时。内变为种子及有根身。外变为器界。即以所变为自所缘。行相依之得起。故器世间亦名境唯识也。
    问。且约此种子·五根·器界。分别共相境不共相境如何。答。器界相分为共相境故论云。所言处者。谓异熟识由共相种成熟力故变似色等器世间相。即外大种及所造色（云云）五根相分为不共相境。故论云。有根身者。谓异熟识·不共相种成熟力故。变似色根及根依处。即内大种及所造色（云云）然约种子境。论不分别共不共。准论第七释所缘缘义第三正义者。可收不共相境也。故论云。自种于他无受用理他变为此不应理故。非诸有情种皆等故。（云云）
    问。且云何名共相境不共相境。答。疏云。且诸种子总有二种。一是共相。二不共相。何者为共相。多人所感故。虽知人人所变各别名为唯识。然有相似共受用义说名共相。实非自变他能用之。若能用者。此即名缘心外法故。然我此总为增上缘令多人可共受用名共相。如山河等。不共相者。若唯识理唯自心变名不共物。一切皆是。他变是他物。自不能用亦名不共。然今但约自身能用他不得用名为不共。如奴婢等。（云云）
    问。若尔所变境只有此共不共二种。答。若细分别有四种。故疏云。然依诸教。共不共中总分为四。且如瑜伽六十六卷。共中有二。一共中共。如山河等。非唯一趣用他趣不能用。二共中不共。如己田宅及鬼等所见猛火等物。人见为水余趣余人不能用。故余房衣等准此可知。不共相中亦有二种。一不共中不共。如眼等根。唯自识依用非他依用故。二不共中共。如自扶根尘。他亦受用故。根即不尔。（云云）
    问。此四句意何。答。如山河等名共中共者。上共言者共变义。下共言者明共用义。其山河等四趣有情同变山河等故云共。四趣有情同其受用故亦云共。合云共中共也。如己田宅房衣等及鬼等所见猛火等名共中不共者。若人类多少有情业类同辈共变田宅房衣等。若鬼等多少之类其业同辈共变猛火等。故望同业有情共变云共也。然人类虽同变田宅等。自己田宅他不能用。他人田宅自不能用。故云不共。又猛火等同业鬼等虽同所变。然人天等不能受用。故云不共。所以合言共不共也。如眼根等。名不共中不共者。唯自识变他人不变故云不共。唯自识依用。他人不依用。故亦云不共。所以合言不共中不共也。如扶根尘名不共中共者。眼等扶眼自识所变。非他所变。故云不共。然他亦有少分受用。故云共也所以合言不共中共也。
    问。就共中不共句准共中共句。上云共者。四趣有情同变器界。故云共也。第二句上共言亦可同之。而何云约四趣各各同业共变名共。答。此句共言其意稍异。故疏云若尔如人见水鬼见于火。其火外器人何故不见而名共变耶（云云）此文问起论文也。故论答云。此说一切共受用者。若别受用准此应知。鬼人天等所见异故（云云）疏成此答意云。即当自界一切有情可共受用。说名为共。共中共也。若别受用随与多少有情同变说名为共。共中不共。以人鬼等所见异故。如大梵变及孤地狱。随诸有情多少变之。非谓一切（云云）明诠云。鬼人天等所见。同业有情共同相似变故云共也。五趣有情所变各别互不受用故云不共（云云）故知与第一句共言其意稍异也。
    问。就不共中共句扶根尘他亦变之。故论云。变似色根及根依处（云云）其依处者扶根也。而何云不共。答。自扶根自变执受。安危同故。他人变非执受。非安危同故。故虽同变然名不共。但有少分他受用义。如手摩等。故亦名共。是不共中共也。
    问。奴婢等何句摄耶。答。明诠云。不共中共摄。然言自身。能用他不得用名为不共。如奴婢等者此约扶根说也。谓彼扶根但是奴婢自第八变为执受身。主人但是变非执受。故云不共。然有互受故亦云共也。（云云）太抄云。如奴婢身扶根尘。虽是共变。自家奴自得使。他不得使。名为不共。若卖与他使时。亦名共用（云云）依此记可云共不不共也。
    问。疏中以奴婢等不共相种摄。而何云共相。答。约不共相有二义。一唯自心变名不共物二亦约唯自身用名不共物。今太抄意。如奴婢等自他共变奴婢等故。虽可名共变。然以自用他不用义名不共也。与疏云然今但约自身能用他不得用名为不共如奴婢等同也。
    问。奴婢等卖与他人之时。他人亦用。何云。不共。答。卖与他人与力不障之时云共无失。然今以属己之时名不共也。田宅房衣等亦复如是然明诠难太抄云。若许共中不共者。何不共相种摄共中共与共中不共是共相种收。不共中不共与不共中共是不共相种收故（云云）今谓此难不尔。检论疏意。以共等四摄共不共二种者。以共中共与不共中共是共相种摄。以共中不共与不共中不共是不共相种摄。故论说有根身云。不共相种成熟力故变似色根及根依处。有共相种成熟力故。于他身处亦变似彼。不尔应无受用他义（云云）疏云。不共中不共如即自根。不共中共如在身色等（云云）说有共相云。不共中共名共相种。由受用他故变他身。即前不共今名为共（云云）既许不共中共摄共相种翻知共中不共摄不共相种。是故可言奴婢等可摄共中不共句。可依太抄也。
    问。论云。虽诸有情所变各别。而相相似处所无异。如众灯明各遍似一（云云）此文意何。答。疏云。此释共果同在一处不相障碍。谓外器相如小室中众多灯明共在一室各各遍室一一自别而相相似处所无异。此如何知各各别也。一灯去时其光尚遍。若共为一。是则应将一灯去已余明不遍。又相涉入不相障碍。故见似一。置多灯已人影亦多故。（云云）
    问。此文意何。答。明共相境同在一处不相障碍。引小乘义为喻也。譬如一室中有百千灯别别放光遍一室内其光相状相似无异不互相障共照一室。诸有情类各各第八所变器界虽无量种。相状相似处所无异。不互相障总名一界。（为言）
    问。何知众多灯其光各别。答。设有百灯共照一室。若灭一灯余光犹遍光若不别灭一灯时无有余光。忽可成闇。既不如是。故知光别也。又置多灯时人影亦多。故知障灯光亦名别也。
    问。枢要云。对法第二。眼识于二根如二灯共发一光。此如何通（云云）此难意何。答。难意云。若言随灯影别而不互相障共果亦尔者。何对法论云二根发一识如二灯发一光。既虽灯多光是一。何云随灯光别（为言）。
    问。此难如何通。答。要云。此以小乘法为喻。彼据大乘体义为喻。亦不相违。如因俱声共别造故（云云）意云。此论以小乘义为例。彼论以大乘义为例。所望各别。亦不相违（为言）如因俱声者重引二根发一识之喻也。鼓等声内外大种合所发也。所发之声是一种。能发之缘是多种。故亦为喻也。
    问。要亦难云。若尔如多灯共处。其影便殊。云何共造（云云）此难意何。答。若云二灯发一光者。如置多灯其影印即别。何以因俱声重显此义（为言）。
    问。此难何通。答。文云。今正释者。如一盏中有多灯炷及因俱声。大种邻近共造一色。两盏别炷不共放光。故影有别（云云）意云。若一盏中有多灯炷。合放一光。因俱声亦多缘合发一声。大种邻近故。以之喻二根发一识。对法论明之若别盏别炷。非合放一光各各光别。故有影别。以之喻共果器界。唯识论明之。故彼此文不相违也。（为言）
    问。要集师难云。若由炷·盏发影。可言随彼有多影。但由一光发如何有多影（云云）其师自义如何。答。彼自解云。谓多灯合发一别光。多光相资假立一明光。一光不明。多光方明故。（云云）
    问。此义灯师如何破。答。灯师破云。今谓。不然。取意有别。若二炷相近同生一焰。光即是一。但发一影。若炷相离或多盏相离即别生焰焰别光殊。便发多影。然光虽别各遍似一。如共业果。炷盏相近共生一焰。如二眼根共发一识。不尔假光实非是一。何得喻识而是一。（云云二眼根者。左右为二）
    问。何故引灯明喻云如小乘。答。大乘中无有此喻。对法论灯明之喻与此殊也。故云如小乘也。
    问。若尔大乘不许此喻。答。虽大乘中无说此喻。义道无违。故引为喻。枢要及灯师之意正如是也。（古德未案此旨。所谓讹谬也）
    问。疏中引此灯喻毕问云。若尔且如一人心上木·石更互相隔。以是障碍有对法故。何故众多各变山河及大地等不相障碍同在一处（云云）此难意如何。答。一人第八所变有木石等。而木是非石。石是非木。障碍有对色故不相融通。何故众多人类各各所变山河大地等不相障碍同在一处（为言）。
    问。此难何通。答。疏答云。由业相似不相似故亦由自心碍不碍故。五十四说。诸有对法同处一处。而非无对者。由随顺转相顺生故。又由如是种类之业增上所感一切色者一切色根共受用故（乃至）广说。彼虽说四尘等与此相似。如山河等业众人并相似。及心于上共用无碍。故不相障。一心上木所所感业各别。及心受用自有碍故遂令相隔（云云）意云。众多所作受用山河等之业是相似故。所变山河等不相障隔。一人所作用木石等之业。用木之业非可用石用石之业非可用木。业不相似故。所变本石等互相隅隔。又一人用木之心与用石之心自有障碍。故不融通多人用山河等之心相似不异。故不障隔（为言五十四说等者。引同处不相离色显共相境也。同处不相离色者。一聚团上色香味触及能造大四涉入不碍共在一处也。具如彼文）。
    问。疏次问云。若尔多人共感木石。何故亦互相碍（云云）此难意何。答。一人心变木·石相碍。多人所变山等不相碍者。多人亦变木石等。何故彼人此人互相障。（为言）
    问。此难如何答耶。答。次文云。彼不碍他心上者。但碍自者。如心上灯明百千不碍与明相违。无始于中有碍不碍故。此义应思（云云）意云。多人共变木石。但碍自所变木石。譬如百千灯明互不相碍但与日光而得相违。由无始来自他串习有碍不碍故（为言）重意云。自他共变一木等然。自家主木等者。他来取之。自碍不令取。他不能取之。其自碍者不碍他心所变之木等。但碍自心所变之木等。木等实虽共所变。然从无始来有情有我我所他他所之分别心。由此串习因缘力故各各第八所变相分似我物现似他物现。后后用时作我物他物之解。故有碍不碍（为言）。
    问。演秘问云。且如一树。有情共变而一有情伐用之时。为用自变。为兼用他。若唯自变者。余人变者应存不亡。树何不见。若亦用他。何名唯识（云云）如何答耶。答。文云。树等既是共相种生。皆相随顺互有增益。彼一有情自所变者。所缘亲用他所变者与自所变为增上缘亦疏缘用一切相望自为所顺他为能顺。由所顺无能顺亦灭。由斯树丧唯识亦成（云云）意云。木等是共相种生故为自他心互成增上缘。然自所变亲用他所变疏用自变为所顺。他变为能顺一有情伐用自所变木之时。与他增上缘阙故树亡不见。非亲用他变。故唯识成（为言）次文云。问。何以得知互相增益。答。对法第七说。有共业为增上缘。如次下引。若尔灯明喻义不成。一灯光灭余光犹在。法不相似。何得喻。答。喻取少分。故不相违（云云）邑云。问。如山有木石一人取以为舍余人不能用。何得句为共受用耶。答。彼人未摄属己。随何人取即须能用名共中共。若已摄属己为房舍等。即共中不共也。
    问。一人受用木石等时。为用自所变者。为用他所变者。若用自所变。共义不成。若用他变何名唯识。答。唯用自所变者。若尔何名为共。答。彼人所用木石。设将离山等处。末磨灭来。诸趣第八共所变故。何非名共。又所作房舍余趣八方缘合之时即能受用。故名为共。（云云）
    问。论云谁异熟变为此相（云云）意何。答。虽知处所本识所缘。然谁异熟识变为此界。能变谁人。（为言）
    问。尔此问如何答耶。答。护法菩萨假叙三计也。即论云。有义一切所以者何。如契经说。一切有情业增上力共所起故。（云云。此第一叙月藏之计也）有义。若尔诸佛菩萨应实变为此杂秽土。诸异生等应实变为他方此界诸净妙土。又诸圣者厌离有色生无色界必不下生。变为此土复何所用是故现居及当生者。彼异熟识变为此界。经依少分说一切言。诸业同者皆共变故（云云。此第二破月藏并述别正义。无别师义也）有义。若尔器将坏时既无现居及当生者。谁异熟识变为此界。又诸异生厌离有色生无色界。现无色身。预变为土此复有何用。设有色身与异地器粗细悬隔不相依持。此变为彼亦何所益。然所变土本为色身依持受用故若于身可有持用便变为彼。由是设生他方自地彼识亦得变为此土。故器世间将坏初成虽无有情而亦现有（云云。此第三破前师述正义也）。
    问。此三有义意何。答。第一师依立世经说一切有情业增上力共所起计一切有情所变也。第二师难前师有三破。一圣应变秽难。二凡应变净难。三无用变下难也（枢要文也。）初难意云。诸佛菩萨若化变为我所不讳。若实变为即违理教。杂秽种义已亡故。螺髻梵王等亦是此类（为言）次难意云。若佛菩萨神力所加变化所作。我亦无遮。且论实故（为言）后难意云。以本变土本为身用。定不能用变之何为（为言）是故现居等者述正义也。当生者。一云。次生者变远者不变二云。可应生者变。随其凡圣可生者变由此即无成劫之时先器成过。以上界有情当生者变故（为言）经依少分等者会违也。如言一切人共见此物。非他方界亦能见之。约少分故业不同者即不变故（为言）第三师难第二师有三破。一器坏无因难。二已厌无用难。三有身无益难也（枢要文也）初难意云即有坏器不变之过等（为言）次难意云。谓诸异生生无色界预变无用现无身故。生有顶天寿八万劫。不妨欲界数度成坏。变之何用（为言）后难意云。设纵汝宗如大众部无色有色身。及生身有色上地。既变无益。粗细悬隔不相依持。如梵王下别变为地。此异地身不能受用。故变无用（为言）然所变土等者述变土之所以也（易知之）由是设生等者申正义也。同现居身他三千界所依之处说名当地。彼当地一切有情皆能变之。非唯是一三千界变。亦非异地当生者变。欲界·欲界同（乃至）上。亦尔（为言）故器世间等者释妨难也。由自地变无过失故。器世坏成而亦现有。（为言）
    问。疏难云。若尔圣者于梵宫自地及地狱自地。若诸异生他三千界欲界等中自地无用。不能持身。变之何益（云云）此难意何答。诸圣者或在色界不生无想天。或在欲界不生地狱。变此等处。可有何益。又诸异生于他三千界不为自所居之地。设虽同欲界地既不持身。变之有何益耶。（为言）
    问。此难如何通。答。次云。今此义言。现虽无用。身若往彼可得持身。故须变作。非谓现身即令得持用。言可持用故。且如圣者设往地狱中。岂亦不得依彼而住。异生设往他方欲界亦得持身。以业同故。以粗细等不是悬隔（云云）文意易悉之。
    问。灯云。问将成可用。余界生变坏时何用而余生变。既余生变生变因在何有尽时（云云）此问意何。答。器界将成时有依持故。余界有情可变。器界坏时无依持用。何故余界有情变之。若余界有情变者。能变之因常有。何有坏尽时耶。（为言）
    问。其答如何。答。文云。由彼余生感坏界业成熟故变不尔。住时既同此变。此界生无何故即坏。由此故知。他坏业变。如在此生他变扶尘没生他地或般涅槃。他变扶尘而有□胀。渐烂坏者。坏业力尽三灾亦灭。亦由此生本所变界而为引因。下三静虑。涅槃经说由内过患。据引因说由彼俱业感彼界成故生余时灾由彼引。不尔余由引。此言何用故据实义非随转门。引因势尽此等都灭。（云云）
    问。此文意何。答。他三千界傍欲界地有情有感坏界业故变此界坏。若不尔者此界住劫时。他界有情同变此界。若他界有情无感坏业者。此界有情无时何故即坏。此界无有情。有谁坏业感此界坏耶。故知他界有情有坏业故此界有坏。譬如在此界有情死生他地或入涅槃。所残尸骸是他人所变。虽能变自身灭无然有遗残扶根渐次□胀烂坏遂归消尽。此界坏劫亦复如此。虽无此界能变有情。有他界有情坏业变此界故三灾即起。彼坏业尽三灾亦灭。又复由此界有情本所变界。而为引因有此界坏若引例者。涅槃经说下三静虑灾云。初禅由内有寻伺外感火灾第二禅由内有喜受外感水灾。第三禅由内有入出息外感风灾此皆据引因说。所以云何。彼下三禅有情由寻伺等俱业感彼下三禅成劫故。彼有情等见下灾时生第四禅等。虽下三禅无有情。由先有情所起寻伺等引因势分有火水等起。引因势尽三灾都灭。欲界器界坏尽亦尔。由先有情感坏界业引因势分三灾起坏。引因势尽三灾都灭（为言）重意云。此界有情无时器界犹有者依他界有情变为也。三灾起坏者由所去有情坏业之引因也。引因势尽坏了成空（可存此义意也）不尔余由引等者破范法师也。彼师以维摩经云或现劫尽烧天地皆洞然众生有常想欲令知速灭之文为证。执三灾是佛菩萨变化说有情业感者是随转小乘义故。灯师破云。是据实义。非随转门也。
    问。灯又问云。设生他方。自地许变。如在此界大海水等。欲界有情为同变否。若许同变。欲界诸天应见下水。宁作琉璃。既见琉璃。明不同变。设不同变天有水否（云云）文意显也。如何答耶答。文云。论说共用即可同变。海不共用。彼不变水。天上可有。（云云）
　　问。次难云。若尔八热大地狱等圣者不用。应不变彼（云云）其答如何。答。次云。现同地故。（云云）
    问。次难。若尔水等应然。天现同地（云云）其答如何。答。文云。大海同变见琉璃者说别水故（云云别水者。池等水一垸水等也）问。上答中云。海不共用彼不变水。而何此答云大海同变耶。答。上文疏答也。此文正义也。
    问。次难云。若尔鱼等居水既见屋宅。大海之中众生亦应见屋宅。若许不见海。即非同地变。若许见海水等。应不作舍宅（云云）此难意何。答。若大海同变等者。鱼等居河池等别水中即见宅路。如是大海之中龙鳖等亦可见屋宅。不可云大海同变。若许不见大海。同地变之言无用。若许同变不可见屋宅。（为言）
    问。此难如何通答。文云。许别舍宅居于海水。如地穴居。由业力别。若余别水一处四境。理即不遮。由别业故如孤独狱等（云云）明诠云。如地中别所有穴。此亦如是。大海中亦别变舍宅。除舍宅而彼海中余水同余人等皆变水也（云云）若余别水等者。除大海余河池等一水之处。四境各别（为言）珠云。问。诸天知人等所用水等否。若言知者。如何但言天则为地。解云。由业限故诸天共变地。而趣胜故知他所用脓水等异。如鹙子见秽不见净螺王通见二。若不尔者应不能化。不见秽故（云云）画释云。亦如人趣觉知鱼等居在海中为所住处。一切准知之。素云。问。乾坤山海当情有碍。致使不通。何得定无独云识有。答。识变有二。因变果变。从因识种变现果生。复从见相二分。山河大地相分所收。皆从五趣本识变起。未有而有名为因变。有而不灭名为果变。皆从内心之所变现。乾坤山河不离本识。凡情自碍山石莫通。圣智无拥。山石何碍。山石虽一。通塞两殊。明离自识体非实有。四趣有情相违之境。安静有殊准之应知。（云云文颇广。存略记之）故枢要云。舍离外取境一切境不离心故。名境唯识。（云云）
    问。章云如是等文者意何。答。近取相违识相智之所观境。远取一切唯识观之所观境。皆名境唯识。（为言等者。取对法论有五行颂也。繁故不记之）。
    章云。二教唯识。由自心执着等颂。华严深密等说唯识教者。皆教唯识。（云云）
    问。此文意何。答。是明第二教唯识并引证成也。
    问。云何名教唯识。答。枢要云。成论本教释彼说故名教唯识（云云）珠云。前后诸佛说唯识教互传彼说。故名教唯识（云云）睿云。如来说唯识略教。未广碍核成立道理。故名教唯识。理实而说通教理二。有能诠所诠故。（云云）
    问。且由自心执着等颂意何。答。是楞伽经第十卷文也。唯识论第二为证摄四分为一之义引此文。即具文云。由自心执着。心似外境转彼所见非有是故说唯心。（云云）
    问。此文意何。答。疏云。此颂意云。外境无故唯有一心。由执着故似外境转。定无外境许有自心。不离心故总名一识。心所与心相应。色法心之所变。真如识之实性。四分识义用分。此上四类各一别义。又皆不离识故并名唯无漏种子但具一义。谓不离识故说为唯（云云）明诠云。立唯识有二门。一别门。即识自相等五。二总门。即不离识故。一切总名唯识也。（云云）
    问。次云华严深密等说者如何文耶。答。华严经云三界唯心深密经云诸识所缘识唯所现等之文。其文义具如第二重第三重成毕。可悉之。此等所说皆教唯识（云云）唯识教起本为遣外境。故教唯识虽通法门。随其所明且名教唯识也。
    章云。三理唯识。三十颂言。是诸识转变。分别所分别。由此彼皆无。故一切唯识。如是成立唯识道理皆理唯识。（云云）
    问。此文意何。答。是明第三理唯识。并引证成也。
    问。云何名理唯识。答。枢要云。成立本教所说之理。分别唯识性相义故。名理唯识（云云）睿云。此文虽有能诠所诠。而能诠为教。所诠为理。（云云）
    问。此云是诸识转变等文意何。答。论第一外人难云。若唯有识。云何世间及诸圣教说有我法（云云）论主答云。由假说我法（乃至）此能变唯三（云云）即成立三能变道理显识所变义毕。次外人难云。云何应知。依识所变假说我法。非别实有。由斯一切唯有识耶（云云）为答此问说此一颂也。释此颂有二类菩萨。即安慧护法为一类。难陀等为一类。
    问。其等如何。答。论第七云。是诸识者。谓前所说三能变识及彼心所。皆能变似见相二分立转变名所变见分说名分别。能取相故。所变相分名所分别。见所取故。由此正理彼实我法离识所变皆定非有。离能所取无别物故。非有实物离二相故。是故一切有为无为若实若假皆不离识。唯言为遮离识实物。非不离识心所法等（云云）是合安慧护法之释也。
    问。安慧护法若其义同故合释也。答。总相同故合释。然其义殊也。
    问。何别。答。安慧之转变有二义。一变现义。即识自体现似二相。实非二相。其实二相即所执故。即遍计所执似依他有。理实无也。二变异义。谓一识体变异为见相二分用起也。所变见分相分皆计所执。见似能取相。相似见所取。实无二分。彼实我法离识所变二分皆无。离计所执二取无故即依总无立别无也。识所变者俱计所执。非有实物离二相有。故皆唯识（云云）护法云。转变有二义一改转义。谓一识体故转为二相起异于自体。即见有能取之用。相有质碍用等。由识自体转起能取及有碍故。二变现义。谓识体上现相见分用如明镜中显现面影。今取自体能转变也。前所变中以所变见分名为分别也。是依他性也。能取于所变依他相分故起种种遍计所执分别。此是识体所变用能分别故名分别。其识体所变依他性相分似所执相分者名所分别。是前能分别见分之所取相故。故彼所计心外实我法离识所变依他二分。皆定非有。非谓识变是实我法。似我法故。其外我法离识皆无。以离识体所变能取见分·所取相分外无别物故。一切有情所变皆尔。依斯二分施设我法。彼二离此无所依故（云云）是故一切有为无为等下二师无殊。谓有为·无为若实依他有别种生。或常住实法。不相应假法。瓶等假法。一切皆是不离识。有为识所变。无为识之体皆非识外有名不离识。非一切体即是一识名为唯识。遮离能变等识外实我法。名为唯识。非不离识心所及见相分·色真如等。故不离识名唯识也（云云）以上文安慧说余非佛。护法皆通。或并有漏。说分别故。（云云）
    问。难陀等解如何。答。论云。或转变者谓诸内识转似我法外境相现。此能转变即名分别。虚妄分别为自性故。谓即三界心及心所此所执境名所分别。即所妄执实我法性。由此分别变似外境假我法相。彼所分别实我法性决定皆无前引教理已广破故。是故一切皆唯有识。虚妄分别。有极成故。唯既不遮不离识法。故真空等亦是有性（云云）。
　　问。此文意何。答。此师意云。言转变者即前三能变内见分识能转依他相分似外境相现。唯有见相之内识。都无所变之外境。外境通有能取所取。此依摄论等说唯二义。不说自证分师义。前师别也。此能转变等者如文可知。前引教理等者指论第一二卷也。有极成故者以能转变虚妄分别二十部等说体非无。有极成故（为言）自余文易知之。
    章云。四行唯识。菩萨于定位等颂。四种寻思如实智等皆行唯识。（云云）
    问。此文意何。答。是明第四行唯识并引证成也。
    问。云何名行唯识。答。枢要云。明五位修唯识行故名行唯识。（云云）
    问。其菩萨于定位等颂意何。答。此颂唯识论第九说加行位之处引之。慈恩云。此中颂者摄大乘说教授二颂。教授菩萨故。此分别瑜伽论颂。弥勒所作。无著故引。古云分别观论也。（云云）
    问。且具文如何。答。文云。菩萨于定位。观影唯是心。义想既灭除。审观唯自想。如是住内心。知所取非有。次能取亦无。后触无所得。（云云）
    问。此文意何。答。疏云。菩萨于定位者显非散。资粮位中多住外门。此多在定内门修行。观影唯是心者观心内境影离心非有唯是内心。此初位观。即在暖位遍计所执心外之境义想既灭除。审观唯自想唯有内心也。即在顶位。以上总是暖顶二位。如是住内心知所取非有。此二句下忍位。次能取亦无中上忍位。合此俱印二空。即世第一法。以时少故从忍位说。后触无所得入真见道（云云）意云。二行之中。初行上三句说暖位观所取空。第四句说顶位重观所取空。后行上二句说下忍位印所取空。第三句说中·上忍位观印能取空。即还合第二第三句说世第一法位印二取空。第四句说见道位（为言摄论有无性世亲之释。意同故不记之）言四种寻思如实智等者如上记毕。可知之。
    问。约菩萨行有二种。谓自利行利他行。今所引证明自利行之文。若利他行非行唯识欤。答。所引证文只指示许也。菩萨所修地前地上有漏无漏六度万行皆是行唯识也。
    章云。五果唯识。佛地经言。大圆镜智诸处·境·识皆于中现。（云云）
    问。此文意何。答。是明第五果唯识并引证成也。引证有三。是初证也。
    问。云何名果唯识。答。修识行所得转依二种大果名果唯识也。
    问。且佛地经之意何。答。是明说四智中大圆镜智之行相也。即具文云。大圆镜者如依圆镜众像影现。如是依止如来智镜诸处·境·识众像影现（云云）释此论有三义。即文云。大圆镜智是能生能现诸法影像平等因缘。谓诸如来第八净识能现能生智等影像。如大圆镜能现世间一切影像。智相应故假说名智。言诸处者谓内六处。即是眼等。言诸境者谓外六境。即是色等。此内六处外六境界即十二处。缘此十二生三智品心及心所法。识为主故总名诸识。即此诸识名众像影。种种行相差别现故（第一义）此义意云。如来以妙观·平等·成所作智。缘十二处。其能缘三智影像显现大圆镜智。则所缘十二处影像随亦显现大圆镜智上。故云诸处境识皆于中现也。识者三智及相应心所也（为言）文云。又处·境·识三事各别。处谓六根。境谓六尘。识谓六识。即十八界众像影现。此众像影。随其所应三智品现。观察智等尽所有性如所有性皆能现故。如来镜智相应净识为缘生此三智影像。故名为现。亦唯如来智等所现（第二义）此义意云。以妙观等三智缘十八界。其能缘三智影像镜智为缘生故显现大圆镜智。即所缘十八界影像随说影现镜智上。故云皆于中现也（为言）文云。又十八界皆在如来大圆镜智相应心品影像显现。以诸如来镜智生时皆能照了一切境故。诸处·境·识犹如影像。在此智中分明显现。由此镜智摄受彼相而生起故（云云第三义）此义意云。六处·六境·六识·此十八界影像。皆显现大圆镜中。以圆镜智生起之时皆能照了一切境故。故云诸处境识皆于中现也。
    问。既有三义。正否如何。答。辄以难判。然此第三义能顺经文。章家亦存 三义意也。
    问。何以知第三义为正。答。佛地论之意以正义必后陈。若一师中有多义。正义最后陈之。若一义之中有多师。亦以正义为后名如实义者也。况见此义第三义理尽也。
    章云。又如来功德庄严经云。如来无垢识。是净无漏界。解脱一切障。圆镜智相应。（云云）
    问。引此文意何。答。是明果唯识第二证也。唯识论第三引此文。即疏云。证无垢识圆镜智俱。此颂易知。故不须释界者性义（云云）。
　　章云。唯识亦云。此即无漏·界·不思议·善·常·安乐·解脱身·大牟尼名法。如是诸说唯识得果。皆果唯识。（云云）。
    问。此文意何。答。是明果唯识第三证也。如是等者结成义也。
    问。且此颂文意云何。答。释此颂有八门。初一出体。后七释义也。即论云。此谓此前二转依果即是究竟无漏界。摄（云云）是释第一句文也。疏云。下出体。无漏界摄即菩提·涅槃二转依果是究竟位（云云此者出体门。无漏者义也。即无漏门也）论云。诸漏永尽非漏随增。性净·圆·明故名无漏（云云）此别释无漏义。诸漏永尽者离相应缚义。非漏随增者离所缘缚义。性净者简二乘无学善有漏等蕴也。圆者简一切有学无漏也。明者简二乘无学无漏也。论云。界是藏义。此中含容无边希有大功德故。或是因义。能生五乘世出世间利乐事故（云云）此别释界字也（易知之）论云。清净法界可唯无漏摄。四智心品如何唯无漏（云云）此小乘难也。除大众部等余小乘难也（可知之）论云。道谛摄故唯无漏摄。谓佛功德及身土等皆是无漏种姓所生。有漏法种已永舍故（云云）此论主答也（可知之）论云。虽有示现作生死身业烦恼等似苦集谛。而实无漏。道谛所摄（云云）此重遮难也。如来示现叱诃身语现起入灭现有背痛。似苦集谛而实无漏也。论云。集论等说。十五界等唯是有漏。如来岂无五根五识五外界等（云云）此说小乘难也。答此有三师义。至第五门可知之。论云。此转依果又不思议。超过寻思·言议道。故微妙甚深。自内证故。非诸世间喻所喻故（云云）此释颂中不思议三字也（第三义也）论云。此又是善。白法性故。清净法界远离生灭极安稳故。四智心品。妙用无方极巧便故。三种皆有顺益相故。违不善故。俱说为善（云云）此释颂中善字也（第四义门。论文次有问答。繁故略之）论云。此又是常无尽期故。清净法界无生无灭性无变易。故说为常。四智心品所依常故无断尽。故亦说为常。非自性常从因生故。生者归灭。一向记故。不见色心非无常故。然四智品由本愿力所化有情无尽期故。穷未来际无断无尽（云云）此释颂中常字也。无断者不断常义。是报身也。无尽者相续常义。是化身也论云。此又安乐。无逼恼故。清净法界众相寂静。故名安乐。四智心品永离恼害。故名安乐。此二自性皆无逼恼。及能安乐一切有情。故二转依俱名安乐（云云）此释颂中安乐字也（第六义门）论云。二乘所得二转依果唯永远离烦恼障缚无殊胜法故。但名解脱身（云云）此释颂中解脱身字也。唯解脱生死及缚法故。以彼转依无十力等殊胜法所庄严故不名法身（第七义门）论云。大觉世尊成就无上寂默法故名大牟尼。此牟尼尊所得二果永离二障亦名法身。无量无边无畏等大功德法所庄严故（云云）此释颂下一句也。梵云牟尼。此云寂默。法者离言法也。唯我世尊二转依果亦名解脱。亦名法身。言法身者非三身中之法身也。佛得二名。离烦恼故名解脱身。离所知障具无边德。名为法身也（第八义门）章云。此中所说五种唯识决摄一切唯识皆尽。（云云）
    问。意何。答。是结五种唯识也。（易知之）
    章云。然诸教中就义随机于境唯识种种异说。（云云）
    问。此文意何。答。此第一门中有四种所观·能观·五种·六门也。今此文说最后六门唯识也。文意云。依义道万差机宜千品。于一境唯识种种异说。（为言）
    问。五种唯识亦有教理等。何故但于境唯识致异说耶。答。有情不了真妄境故起惑业苦流转生死。故佛为令悟其境界。就义随机致种种说（为言）又境唯识其义宽广通一切唯识故也。
    章云。或依所执以辨唯识。楞伽经说。由自心执着心似外境现。以彼境非有。是故说唯心。但依执心虚妄现故。（云云）
    问。此文意何。答。此第一依所执辨唯识之门也。外境本无唯有一心由心执着似外境现。是名依所执辨唯识也。经文意如上教唯识成毕。然章家文与经文一两有改。其义是同也（古经颂云。虚妄取自心。是故心现在。外法无可见。是故说唯心云云）
    章云。或依有漏以明唯识。华严经说三界唯心就于世间说唯识故。（云云）
    问。此文意何。答。是第二依有漏明唯识之门也。新经云。了达三界依心有。十二因缘亦复然。生死皆由心所作。心若灭者生死尽（云云）故知依世间有漏辨唯识也。文义如上第二重成毕。可知之。
    章云。或依所执。及随有为以辨唯识。三十颂云。由假说我法。有种种相转。彼依识所变。依识自体起见相分二执生故。世间·对教·说我法故。（云云）
    问。此文意何。答。是第三依所妨及有为辨唯识之门也。依识自体起相见分。是依有为辨唯识也。依见相分生我法执。是依所执辨唯识也。世间依无体随情假说我法。是依所执辨唯识也。圣教依有体施设假说我法。是随有为辨唯识也。故义演云。赋法师云。依所执者外道所辨有情命者等。随有为者佛法所辨我法等也（云云）颂意如上第三重成毕可知之。
    章云。或依有情以辨唯识。无垢称经云。心清净故有情清净。心杂染故有情杂染。（云云）
    问。此文意何。答。是第四依有清辨唯识之门也。有情染·净唯信内心。故云依有情辨唯识也。文义如上第四重成毕可知之。
    章云。或依一切有无诸法以辨唯识。解深密经说。诸识所缘唯识所现（云云）
    问。此文意何。答。是第五依一切法辨唯识之门也。有无渚法者。若依中边者。有为无为云一切法也。若依对法者。三自性法云一切法也。经义如上第三重成毕。（可知之）
    章云。或随指事以辨唯识。阿毗达磨契经颂言。鬼·傍生·人·天。各随其所应。随指一事辨唯识故。（云云）
    问。此文意何。答。是第六随指一事辨唯识之门也。共变水处鬼变一猛火。傍生变一宅路。人变一水。天变一琉璃。是即各各识变唯识也。故云随指一事也。滨云谓虽一切法皆唯识。而唯指鬼等四道果故。名为一事也。
    问。既四道各别。何故为一事耶。答。于一处涉入变故。且为一事也（云云）今谓。此答不尔。指四趣有情所变一一境云一事也。事者境事也。若言一处涉入故为一事者。随指之言甚以无用也。（具如上境唯识成。可知之）
    章云。如是等辈无量教门。举此六门类摄诸教。理义尽者唯第五教。总摄一切为唯识故。（云云）
    问。此文意何答。是结也。文中有二。初结六门中摄有无量教。后结以无量教六门中摄第五门胜之所由也。演云。次上所明六门中第五所引解深密教也。总说一切有无诸法为唯识。故摄诸教中理义尽。（云云）
    问。六门中第五云诸识所缘等（云云）文总摄一切者。何故论第七答唯识所因难引六教中以楞伽经云诸法皆不离心之文。枢要判云此依不离以显唯识唯此一门具摄诸法（云云）答。义旨各别。据依心生境以明唯识。此深密经文理尽也。据依不离义以明唯识。彼楞伽经文理尽也。故不相违也。
    问。若尔无漏种子以不离义名唯识。而六门中非依不离义辨唯识之门。故不摄无漏种子耶。答。以不离义名唯识者。唯识之通门。故第五教中亦摄无漏种子。即以不离义摄也（演秘有二释。第二释。无漏种子。诸所变摄。云云若依此义。全摄唯识所现之处也）
    章云。或束为三。谓境·行·果。如心经赞具广分别。（云云）
    问。此文意何。答。六门唯识从前五种中境唯识所分出也。今前五种唯识或束为境行果。（云云）
    问。理教二种三中何摄。答。义演云。境即教·理。行唯识行。即资粮等。果菩提等（云云）为翻惑业苦三为境行果三也。
    问。如心经赞者。其文如何。答。其文云。次应修行（上说发心。故云次也）此有二种。一略二广。略复有三。一境。二行。三所得果。犹昔不知真妄境果。起烦恼等因受众苦。今正翻彼。故亦有三。由此最初应审观境。既知善恶修·断行成。因行既圆果德便证。诸佛圣教虽复无边。说修行门不过三种。故修行者应依此学（云云广非义此所明也）珠云。三性为所观境。三慧为所修行。所修行有二。一现行。二种子。于五位中。随其所应有漏无通现·种修。所言修者令观种·现展转增胜生长圆满。有漏者能感世间一切妙果。无漏修者永灭诸障得大菩提。先观所知方起胜行。因行既备果德乃圆。故总为三。大意如是。（云云）
    问。心经赞云束为三者。何其文说到彼岸义云境尽有·无（境）解穷六藏（教）义洞真俗（理）业备二因（行）觉满寂圆（果）斯升彼岸耶答。不障亦说五种。今只取说三种也（已上第一门毕）。

唯识义章卷之三本终
第0章 唯识义卷第三（之末）

              释真兴撰


第二辨名门

    章云。第二辨名者。梵云毗若底。此翻为识。识者了别义。（云云）
    问。此文意何。答。是释识名言也。
    问。既云唯识。何故先举识言。答。理可云识唯。然顺唐言云唯识。天竺先举体后举用。故可云识唯。唐朝先举用后举体。故云唯识。今章家随天竺语先举识言释也。
    问。识者了别义者。八识。皆有了别义欤。答。尔也。
    问。若尔。何前六识名了别境识。答。约了别有二。谓粗与细。前六识有粗了别义。名了别境识。七八有细了别义。细义隐故不名了别也。
    章云。识自相·识相应·识所变·识分位·识实性五法事理皆不离识。故名唯识（云云）。
　　问。此文意何。答。为释表义说此言也。意云识言表有五。此五法皆不离识故总名唯识。凡释唯识有二门。言识自相故名唯识。乃至识实性故名唯识者别门唯识也。此五法皆不离识故名唯识者通门唯识也。今偏明通门唯识也。（五法事理如初重成毕。可知之）
    章云。不尔真如应非唯识。（云云）
    问。此文意何。答。珠云。若以不离义不说唯。尔者真如非识变。由何名唯识。故云不尔（云云）疏云。不离识故真如名唯识。非识所变不说为我法。若说真如心所变故（云云）正与此同也。
    问。真如是识实性故名唯识足矣。何必用不离义。答。识实性之义即是不离义。意云。识实性故不离识（为言）故以不离义名唯识。是决定义也。自余四类准之可知也。
    章云。亦非唯一心更无余物。摄余归识。总立识名。（云云）
    问。此文意何。答。是通伏难也。难云。依他内境其境非虚。何言一心。岂无余物耶。故今通云。非谓但有一识无余内境。摄境归识总名唯识（为言）珠云。真如及无漏种子名为余物。今谓。不尔。真如及无漏种子以不离义名识毕。何名余物云归识耶。
    章云。非摄归真不名如也。（云云）
    问。此文意何。答。是亦通难也。难云。若云一切法皆归识名唯识者。何维摩经等云一切诸法皆如也耶。故今通云。依摄境从心与唯识门名皆唯识。非谓若依摄相归性与真如门不名皆如（为言）意云。摄一切法名唯识之唯识相归真如性名皆真如（为言）故义滨云。且此门总立识摄。若约归真如门。识亦说名一切法皆如也（云云）古德之义不如此说之。
    章云。梵摩怛剌多。此翻为唯。唯有三义。（云云）
    问。此文意何。答。是释唯言名也。唯有三义。如次下之。
    章云。一简持义。简去遍计所执生·法二我。持取依他圆成识相·识性。成唯识云。唯言为遮离识我法。非不离识心所等。（云云）
    问。此文意何。答。是举唯言三义中第一义并引证成也。疏云。遮离能变等识外实我法名为唯识。非不离识心所及见相分·色·真如等（云云）枢要云。唯简二空。唯谓简持。有心空境是唯义也。简去境持取心故。说简持是唯义也。（云云）
    问。唯言有简持义者。何论云唯言但遮愚夫所执定离诸识实有色等（云云）故可云但有简义。何云有持义。答。其简义下有持义。遮表必相待而有故也。
    章云。二决定义故旧中边颂云。此中定有空。于彼亦有此。谓俗事中定有真理。真理中定有俗事。识表之中此二决定。显无二取。（云云）
    问。此文意何。答。是举唯言第二义并引证成也。唯识疏云。唯与定有别者。梵音言都。都者不唯是唯。亦是定义。于此都字之上加阿缚驮刺那。即是楷定义。故今应言。唯是定义。以依他中决定唯有空故。（云云）
    问。何故不引新论文耶。答。新论云。此中唯有空（云云）唯言既有三义。故是总言也。旧论云。定有空者。唯言三义中取决定义。故为明决定义引旧论。是胜也。
    问。其褒表之中等文意何。答。识言表有五法事理。此识表言上置唯言时。云俗事中定有真理真理中有定俗事之义决定也。是义决定故显无二取之义（为言）。
    章云。三显胜义。瞿波论师二十唯识释云。此说唯识但举主胜。理兼心所。如言王来非无臣佐。（云云）
    问。此文意何。答。是举唯言第三义并引证成也（二十唯识释论者。未翻之论也）。
    问。若虽举识胜理兼心所者。可云识言有显胜义。而何云唯言义。答。若不加唯言。不可显识胜义。今以唯言显识胜义。故云显胜义也。凡唯言三义是成识上义。一一可悉之。
    章云。今此多取简持解唯。（云云）
    问。此文意何答。是取舍词也。唯言虽有三义。今言唯识之时多取简持义。（为言）
    问。若尔后二义有何用。答。既言多取。兼可取余义。
    问。何故多取简持义。答。成立唯识本意为显遮表之义。故必取简持义可解唯义（为言）。
    章云。识者心也。由心集起彩昼为主之根本故。经曰唯心。分别了达之根本故。论称唯识。或经义通因果总言唯心。论说唯在因但称唯识。（云云）
    问。此文意何。答。是会违也。违难有三。一难云。何故经云唯心论云唯识。二难云。何故经名般若论云唯识。三难云。何故经云真如论云唯识耶。今此文会第一难也。会中有三释。一云。经云唯心论云唯识。心与识是一。故无相违二云。经由集起彩昼义名唯心也。论由分别了达义名唯心也。三云。经通因果总名唯心。论唯在因但名唯识也。
    问。就第一义。心者集起义。识者了别义。而何云识者心也。答。一识体从义得名。集起义故名心。了别义故名识。然其体一。故云识者心也。
    问。就第二义其集起彩画等之意何。答。集起者第八识集诸法种起诸法故。以集起义名心（为言）彩画者华严经云。心如工画师。画种种五蕴（云云）故以彩昼义名心（为言）以分别了达义名识如常。可知之。
    问。就以集起义名心。若尔只可第八名心。可不通余识。答。集起义有二。即一行相集起。二种子集起。初通诸识。后唯第八。故集起义名心。通诸识也。
    问。就第三义。经通因果名心等之意何。答。论第三。出第八识异名之中云。谓或名心。由种种法熏习种子所积集故（云云）次下云。此等诸名通一切位（云云）疏云。此通有无漏及若凡若圣名一切位（云云此等者。谓阿陀那所知依种子识。及如小乘名根本识）心名既通有漏无漏。故经通因果名心也。识了别义唯在因位。故论唯于因位名识也。（为言）
    章云。识了别义。在因位中识用强故。说识为唯。其义无二。二十论云。心·意·识·了名之差别。（云云）
    问。此文意何。答。是重成论说唯在因。但称唯识之义也。意云。识者是了别义。因位中智简择义劣。识了别用胜。故论据因位了别用胜但名唯识。云识云心其义无二。故二十唯识论云心意识了名差别。（为言）
    问。心识体一。其义各别。而何云其义无二。答。义者全义。非义之义。故不相违。
    问。其二十论意何。答。疏云。此释伏难（难云。何故论中即言唯识。诸经所说乃名唯心。举心证识义如何成耶）谓诸经论所说心意识及了别此之四名。其体无异但名差别。心积集义。意思量义。识了别义了识达义。应言了别。此中言略位说了言。旧论言等等此了故。积集有二。一集行相。二集种子。初遍诸识。后唯第八。思量有二。一无间意。二现思量。初通诸识。后唯第七。了别有二。一细二粗。初通诸识。后唯前六。此即八识皆有四名。（云云）
    问。若尔何楞伽经云。藏识名心。思量性名意。能了诸境相。是说名为识（云云）答。论会云谓薄伽梵。处处经中说心意识三种别义。集起名心。思量名意。了别名识。是三别义。如是三义虽通八识。而随胜显第八名心。集诸法种起诸法故。第七名意。缘藏识等恒审思量为我等故。余六名识。于六别境粗动间断了别转故（藏识等者。等取果位所缘无垢识及真如也。我等者等取无我也）。
    问。会此经论相违。灯第一有四释。其何。答。其文云。问。何故经说唯心论言唯识。答。一云。心意识了体一名殊。各举一名亦无妨也。二云。心积集法胜。识即了别境强。如瑜伽论五十一云据胜道理建立心意识差别。即心谓第八识。杂染·还灭之根本故。经据初名。论依后义。三云。心·意通果。识但在因经依通称。论约局名。四云。论从所厌为名。经依体义为目（云云）即初三释如次与章三释同也。第四释与章下文同也。（下文者从厌为号等之文也。至彼可知之）
    章云。识即是唯持业释也。或顺世外道及清辨等成立境唯。为简于彼言识之唯。依主无失。（云云）
    问。此文意何。答。是就唯识之释名明六种释摄也。即有二义。一持业释摄义。二依主释摄义也。
    问。其二释摄如何。答。持业释摄者。识体持简持决定·显胜之唯业用故云识即是唯。持业释摄也依主释摄者。唯是能依。识是主也。唯依主识。识之唯故名唯识。如臣依王王之臣故云王臣也。
    问。其顺世外道及清辨等成立境唯义如何。答。且疏述顺世外道计云。顺世计云。唯执有实常四大生一切有情。一切有情禀此而有。更无余物。后死灭时还归四大（云云）灯云。精妙四大造心无碍。粗大造色有碍（云云）义滨云。顺世外道宗云。一切法皆以四大为性。然四大中。清明为心。浊秽为境。然皆以四大为性。故立境唯也（云云）西明二十唯识疏下云。彼顺世云。一切诸法不离四大。如大乘中一切诸法皆不离心。我宗亦尔。诸法生时皆是四大。于中净者变成心等。中者成根。粗者成境。劫坏之时皆归四大（云云）疏述清辨计云。清辨计云。若论世谛心境俱有。若依胜义心境俱空。经中所言唯心等者。识最胜故。由心集生一切法故。非无心外实有境也。德光论师先小乘学造十地疏释一心言。如言王来非无臣从。举胜者故。非谓唯心便无境等（云云）又下文云。然清辨计总拨法空。为违中道强立唯境。诸心所现即是唯境。有何心也（云云）贬量云。且如眼识。缘青等时心即是青。离青等外无别能缘。乃至真智证真理时唯是真空。空外无别能证真智。虽于世俗心境俱有。境实心虚。虚者从实名为唯境。（云云）
    问。三论宗难云。清辨宗中无说唯境之文。何法相陈妄语耶。此难何通耶。答。法相通云。三论诸师不善自宗不得清辨之意云尔也彼宗立五佛性中。云因缘一法转而为五。故知有境也（是明诠僧都之义也）又有云。立真性有为空。其空即境故。（云云）
    章云。为令舍识而依于智说唯识言。（云云）
    问。此文意何。答。是通伏难文也。故枢要云。问。何故四依劝依智不依识。此论名唯识。不名唯智耶。问余三依亦如是。如唯识章释名中释（云云）故知此章文通枢要之难文也。文中有四释。是第一因果相对释也。珠云。所以论唯在因名唯识者。为令舍识而依于智（云云）意云。识名在因。智名通果。因是所可舍。果是所可取。所以论中唯在因名唯识者。为令舍在因识依在果智也。（为言）。
    问。何故舍识依智耶。答。识是生死之本。以着事为性。智是涅槃之因。以达理为用。故云尔也。
    章云。若能观中智强识劣。若以为境皆不离心。今为所观故名唯识。（云云）
    问。此文意何。答。是通前难第二能所相对释也。意云。若能观中。智决断用强。识了别用劣。故四依中云依智也。其能观智还为所观境之时。以不离心亦是唯识。今论之中据所观义故名唯识。（为言）
    问。智是能观。何亦为所观耶。答。且十六心中。类忍类智缘前正智。即是正智为所观境。又大圆镜智现三智影。即是三智为所缘境。此类非一也（珠云。今为所观者。识为所观。智为能观。今论意者。从于所观故名唯识。云云章文相可察之）
    章云。又不离依主称为唯识。决断从能故可依智。（云云）
    问。此意何。答。是亦通前难。第三主·能相对释也。意云。智者慧心所。即不离心王以不离义摄从依主。论名唯识。智是决断义。是故四依从能云依智也。义滨云。不离者心所也（云云）清素云。此有二义。名为唯识。一诸法不离识。二识是主故。名为唯识（云云说不离义虽有诸记。不如此二记之）
    章云。又从欣为目。经唯名皆般若从厌为号。论标并唯毗若底。（云云）
    问。此文意何。答。是亦通前难。第四欣厌相对释也。珠云。智是涅槃因。以为所欣。识是生死本。以为所厌故从偏憎得名不同（云云）意云。智是所欣故四依中云依智。识是所厌故论中名唯识（为言）此文兼通上所陈三违难中第二何故经名般若论名唯识之难也。
    章云。摄法归无为之主故言一切皆如也。摄法归有为之主故言诸法皆唯识。摄法归简择之主故言一切皆般若。（云云）
    问。此文意何。答。是文别通上三违难中第三何故经名真如论名唯识之难。总通会上难也。意云。真如是万差诸法所归之主也。故经中云一切诸法皆如也。摄有漏无漏一切法。归无为主皆云真如。是即摄相归性门之义。有为诸法中以识为主。余法是伴。故论中摄一切法。归识主名皆唯识。有为法中慧心所。为简择主。故经中摄一切法。归简择主名皆般若也即以真如为实相般若。以真俗智为观照般若。以能诠教为文字般若。以心心所色不相应为眷属般若。以真俗二谛为境界般若。故云一切皆般若也。（古德又云。布施等五摄第六般若名皆般若。云云今谓。此义甚狭。何云一切法耶）
    章云。是名第二辨名号也。（云云）是结也可知之。

第三离合会释门

    章云。离合会释者。离者别也。合者同也。谓诸经论各各别说诸观等名。今合解之。但是唯识之差别义。非体异也。（云云）
    问。此文意何。答。是明门意也。珠云。别者属诸经论。同者属此唯识。今此门中和会解释。故名会释（云云）义滨云。谓诸经论种种说名差别。唯识差别。若合解者唯。唯识（云云）。
    章云。一名三十一类（云云）。
    问。此文意何。答。诸经论中随义说种种差别名。总有五类。谓一名类。二名类。三名类。四名类。五名类也。此中先标一名类有三十一也。
    章云。华严等中遮境离识名为唯心（云云）。
　　问。此文意何。答。是一中名中第一举说唯心之名也。意云。华严经中说三界唯心者。遮小乘等执离心外有实境。为令知唯心道理。说三界唯心也。（唯心之义如第二重具释耳）
    章云。辨中边论遮边执路名为中道。（云云）
　　问。此文意何。答。是明名中道之名也。中边疏云。中者正善离过之目。边者邪恶有失之号。（云云）
    问。其说中道文何。答。彼论上卷颂云。虚妄分别有。于此二都无。此中唯有空。于彼亦有此。故说一切法非空非不空。有·无·及有故。是则契中道（云云弥勒菩萨造颂也）世亲释云。虚妄分别有者。谓有所取能取分别。于此二都无者。谓即于此虚妄分别永无所取能取二性。此中唯有空者。谓虚妄分别中但有离所取及能取空性。于彼亦有此者。谓即于彼二空性中说但有此虚妄分别（乃至）一切法者。诸有为及无为法。虚妄分别名有为。二取空性名无为。依前理故说此一切法非空非不空。由有空性虚妄分别故说非空。由无所取能取性故说非不空。有故者谓有空性虚妄分别故。无故者谓无所取能取二性故。及有故者谓虚妄分别中有空性故。及空性中有虚妄分别故。是则契中道者。谓一切法非一向空亦非一向不空。如是理趣妙契中道。亦善符顺般若等经说一切法非空非有（云云论文二颂为二段。释论说尔）唯识疏七末云。虚妄分别是俗谛。妄分别有空者即俗谛中有真谛。空即真谛。空中亦有妄分别即真中亦有俗谛。二谛必相依有无。一无时亦无二。故相形有也（乃至）谓二谛有不同清辨。二取无不同小部。故处中道（云云）中边疏云。中谓非边。道者游履之义。即是真如智所游处（云云）。
    问。遮边执路者。其边执者如何。答。小乘诸法实有之执清辨诸法皆空之执云边执路。为遮此偏有偏空之执。弥勒菩萨说非空非有中道之义（为言）。
    问。古德不取此颂。取中边下卷无上乘品引大宝积经说八种边执及八种中道行亦说七种边执七种中道行为此章中义。而何以此颂为此义。答。彼文为明离二边正行引宝积经文。故论云离二边正行云何应知。如宝积经所说中道行（云云）若依此文。指本直可云宝积经中遮边执路名为中道。何劳举末云辨中边论耶。故此文中虽明中道行。非所可正取。以取前颂为胜也。故心经幽赞云。无著菩萨后请慈氏说中道教双除二执而说颂曰虚妄分别有。于此二都无（等。云云）总科简章云。成唯识说。胜义谛中。心言绝故非空非有。寄言诠者。引慈氏所说颂言。虚妄分别有等（乃至）此即建立三性唯识我·法境空。真·俗识有。非空非有。中道义立（云云）此等文正与此章意同也。
    问。且就古德意。其八种中道义如何。答。颂云。异性与一性（若于色等执我有异。或执是一。各为一边。为离此执观无我等名中道行）外道及声闻（若于色等外道执常。声闻执无常。各为一边。为离此执观非常无常名中道行）增益·损减边。有情·法各二（此有二种。一执有实有情是增益边。执无假有情是损减边。为离此执观我无我中智名中道行。二执有实法是增益边。执无假法是损减边。为离此执观无心·思·识名中道行。）所治及能治（执有染法是所治边。执有净法是能治边。为离此执于二边不随劝赞名中道行。）常住与断灭（于有情法定执有是常住边。定执无是断灭边。为离此执说此二边中智名中道行）所取能取边（执有无明所取能取各为一边执有有明所取能取各为一边。为离此执说明与无明无二分。名中道行）染·净二三种（杂染有三。谓烦恼业生。烦恼染有三。一诸见。二贪嗔痴相。三后有续。业染有一。谓善恶业。生染有三。一后有生。二生已心心所念念起。三后有相续。即此三种杂染是所治也。清净有三。一空智无相智无愿智。即治烦恼杂染三如次之。二不作智即治业杂染。三无生智无起智无自性智。即治生杂染三如次之。若于法界或执杂染。或执清净。各为一边。即执先时有染后时有净也。为离此执说非由空能空于法法性自空名中道行。无相等余六智准可知之）。
    问。又有七种二边·中道者何。答。颂云。分别二边性。应知复有七。谓有·非边（或于实我分别为有。以为灭我立空性故。或于无我分别为无。为离此执说不为灭我立空性空性本性自性空名中道行）所·能·寂（所断为所寂。能断为能寂。执有此二各为一边。恐所断有断得能寂空。以怖空故执二寂。为离此执说虚空喻名中道行。譬如有人怖畏此事舍之走去。复有空成彼甚愚痴。此亦如是。所寂能寂本来自空。可所畏去得能寂忍耶）怖畏（分别所怖分别从彼所怖所生可畏之事各为一边。谓怖有所执色等为恶趣因。怖色等所生恶趣苦。为离此执说画师喻名中道行。譬如无智画师画药叉形返恐害我。此亦如是。自变为色返怖彼能招生恶趣而受逼迫也）所·能·取（分别所取分别能取各为一边。为离此执说幻师喻名中道行。譬如幻师自幻化可畏兽猛兽生已还吃己身。由唯识智无境智生。由无境智生覆舍唯识智）正·邪（分别正性分别邪性各为一边。为离此执说两木生火喻名中道行。谓如两木虽无火相。由相钻截而能生火。火既生已还烧两木。加行位如实观亦如是。虽无圣道正性之相。而能发生见道圣慧。圣慧生已复能除遣此如实观也）有用·并无用（小乘外道等执。智断惑要先分别方能断惑。若无分别断惑应无作用。有分别能断惑名有用。无分别不能断惑名无用。各为一边。为离此执说初灯喻名中道行。谓如一灯能破于闇。岂要分别方能破耶。既无分别可无有用。用既非无。故知不由分别方有作用）不起·及时等（谓彼执言。能治之智无始未起。由此后时应竟不起。此执为一边。或若此智由修习故后时得起者。应等烦恼修习时长。此执为一边。为离此执说后灯喻名中道行。谓如有室从无始来积闇未会得明。有钻截火灯明忽起不与闇同长明得生。智亦如此也）是分别二边（是结也。可知）。
    章云。般若经中明简择性名为般若波罗蜜多。（云云）
    问。此文意何。答。是明名般若之名也。梵云般若。此云智。梵云波罗蜜多。此云彼岸到。言简择者智慧之用也。
    问。约般若有五种。皆有简择义耶。答。尔也。故幽赞上卷云。福智俱修（是眷属般若）有空齐照（是境界般若）寻诠会旨（是文字般若）究理解生（究理实相也。解生观照也）慧性·慧资皆为般若。能除障习证法真理。众德之首万行之导。虽独名慧摄一切法（云云如第一第二门末少少成毕）。
    章云。法华经中明究竟运。名曰一乘（云云）
    问。此文意何。答。是明名一乘之名也。
    问。先其究竟运云意何。答。玄赞云。由过此外无别胜乘。依理究竟最为殊胜。故说为一（云云）意云。究竟者一义。运者乘义。（为言）
    问。何故究竟义名一。答。玄赞云。一有三义。一简别故名一。二破别故名一。三会别故名一。简别故名一者。昔日说三。今时说一。故知所诠理极一而为实。能诠之教二即称权。无虽二理以为极也（乃至）破别故名一者。二乘不知二为方便。执二乘果以为真极。今说二涅槃但为化城。说二菩提但是羊鹿权教所设。非是二果所得所证菩提涅槃真胜极也。破彼性情执有二果极。故说为一（乃至）会别故名一者。教·理·行·果皆有根本有及以方便。会渐悟者行先二乘中所修成得教理行果为大方便。依此本论初地已上离分段死。见道已前教理行果为不退地之根本因等。（云云）
    问。何故乘义名运耶。答。玄赞云。乘是运载义。运义行者。自运运他至于彼岸皆名为乘。（云云）
    问。因行能自运至果可名乘。佛果自运息应非是乘体。答有五义。一者运载以名乘。因中通二运广。至果广他运。由此亦名乘。（云云次四义具如玄赞之）
    问。摄论云以十义说一乘。而何只云明究竟运耶。答。是十义中第十义也。虽有十义第十义是决定也。故举之也。
    问。先其十义如何。答。彼论颂云。为引接一类（不定姓二乘）及任持所余（不定姓小菩萨）由不定种姓。诸佛说一乘（已上二义）法（真如法性皆同）无我（人无我皆同）解脱（于烦恼障解脱皆同）等故（等者同义也）姓不同（声闻身中具声闻姓及佛种姓）得二意乐（一者摄取平等意乐。由此摄取一切有情。谓彼即是我。我即是彼。我既成佛。彼亦成佛。二者法性平等意乐。谓诸声闻法华会上蒙佛授记。得佛法性平等意乐）化（如世尊言。我忆往昔无量百返信声闻乘而般涅槃。为调伏彼种姓人故）究竟（唯此一乘最为究竟。过此更无余胜乘故）说一乘（云云）。
    章云。此之四名通能所观。真·俗境·观。正智唯真。加行·后得并真俗。若言证者后得唯俗。（云云）
    问。此文意何。答。此约唯识之异名有通不通能观·所观·真谛·俗谛之义。今此文就一名之中唯心·中道·般若·一乘四类之名释此四名通不通境·智·真·俗之义也。
    问。其意何。答。此四名通能观智·所观境。并成真谛俗谛之境·智。然能观中有三智。正体智唯真非俗。加行智后得智并通真俗二谛。约后得智若言证依他如幻理者唯俗非真也。
    问。且唯心之名如何通能观·所观·真·俗·境·观。答。八识心王心所总名心故。心是能缘性故名能观。八识后三分互相缘故说成所缘境。亦为他心智被缘故云通所观。此中无漏心成真谛境观。有漏心成俗谛境观也。
    问。中道之名如何通能观所观等。答。圣者能观之智所观之境皆离边执故俱名中道。故通能所观。通真俗谛准前可知之。
    问。般若之名如何通能所观等。答。般若者智也。故是能观。亦为他智所缘故通所观。通真俗谛准上可知之。清素云。问。前云般若简择之性。何有能所观别。答。般若五种观照等能。文字等所。故皆得有（云云）今谓。观照般若正是智体此亦通所观。所谓如妙观察智之大圆镜智所缘也。
    问。一乘之名如何通能所观等。答。约一乘有因·果·理·智。智是能观。理即所观。通真俗谛准前可知之。（具如次下论之）
    问。其云若言证者后得唯俗之意何。答。义滨云。入观时名为证者。尔时后得唯证俗故（云云）清素云。若依观行后得亦能变影观真。若依证说。本知真非俗。后证俗非真。用各别故（云云）后记意胜也。
    章云。法华有说。唯依果智。但说三车在门外。故宅中出者名衣□机案及门不与乘名。（云云）
    问。此文意何。答。此释一乘名通能所观之中。为破古师但依果智先引彼古人释也。
　　问。先其古人者谁耶。答。珠云。胡吉藏师法华游意中。彼述三说。第一师以万善因为一乘。第二师以佛果智为一乘。第三师通因果为一乘。今云有说者当彼第二师义。此师意者。譬喻品中三车门外。即三界外果德为车。故知因中不与乘名（云云）今检法华玄第一出此三说。故其文云。昔在会稽撰择法华宗旨。凡有十三家。今略明世盛行有其三说等（云云）是则出诸师异说非彼自义也。护命云。法华有说等者。传说是灵范师义也。又传说云。吉藏师也。引彼疏五是并不然。今云。光宅义也。所以知者。吉藏师法华玄六卷旧有二。光宅云。三车但是果非因。即果地究竟尽无生二智为大车体（乃至）庄严寺运法师云。二车但果。大车是因万行为体（乃至）藏法师破云。大车互执因果。文义俱伤。今当具说。若言大车但是果者。下何得云乘是宝车直至道场耶。故一不可也（具有十一不可）又庄严义是亦不然。若言大车但是因者。下合中何因缘故举果德合耶（有多复次）乃至故不得言藏法师义也。万行为因车。万德为果车。是此师义也（云云）故知有说者光宅寺云法师也。
    问。尔此师义意何。答。智周云。古人意说。宅外之者名之为果。依□及门并为因。衣□机案。二乘因行（云云）即意云。声闻因行喻衣□。独觉因行喻机案。菩萨因行喻门。明知三乘因行不为一乘体。门外在三车者。果出因外。故云在门外。是以明知果智为一乘体也。言果者即三乘之果也。然取菩萨乘之果智为一乘体。（为言）
    问。玄赞第一释行妙法之中。大乘因行名之为门。正所行处故。二乘之因悲·智所诱名衣□机案。随宜出处故（云云）此文正与古师同也。何成所破耶。答。此文非疏主本意。故成所破。
    问。何故非本意。答。疏主正义云。经云。舍利弗。是长者作是思惟。我身·手有力。当以衣□。若以机案从舍出之（乃至）疏第五云。第二示大不怖喻有四（乃至）此思大乘果化也诸佛智慧名大乘果。教所诠故。佛果德故（乃至）身有力者。谓二真智。佛以智为体故。手有力谓六神通。外作用故。佛作是思惟。我悉具足此二胜德。二乘种姓众生虽无修行大乘求出宅意。当以智慧之用机案顿授中根众生圆觉。以神通之用衣□顿授拔下品众生苦。押逼众生从三界舍出而救度之耶（云云）故知疏主正意以衣□机案为大乘果化之喻。不喻二乘之因行。故成所破也。
    问。若尔疏主意。衣□等用耶。不用耶。答。虽作思惟而不用之也。
    问。何以知尔。答。经下合喻中云。舍利弗。如彼长者虽复身·手有力而不用之（云云）赞云。不用智慧身力。亦不用神通手力（云云）故知不用之。（为言）
    问。若尔疏第一卷文非疏主正意者。何释行妙法用此义耶。答。会释此玄赞上下相违有多家释。故镜水寺栖复抄云。言二乘之因悲智等者。章敬则云释少行也。此疏主本文之中解作如来果化。此间解经品得名中。疏主云何科云二乘之因悲智所诱衣□机案随宜出处。两文相违诸抄云多解。淄洲云。此不疏主解。叙古人义。摄释亦然。若是疏主解即合前后相承。今既前后相违。故知不是也。又淄洲亲承疏主后相传不谬。潞府云。衣□机案。佛果功德。体即悲智。悲智即是能诱。二乘之因是所诱。即是果化所诱即是二乘之因。二乘之因是悲智之家所诱（次下有四家释。烦故不记之乃至）栖复自义云。今正解者直取二乘因行名为衣□机案。准下衣□机案有用有体。即神通·智慧用即衣□机案。果即约体。用者即名二乘因。前即云通·慧之用衣□机案。
    问。何故下云果化。答。所与是佛果故。故云果。此有三重。第一佛思二乘不能顿修大而取果。我与说二乘行令行取大果。不相应故而不设即名顿授大果顿拔彼苦。第二思大乘因。化门狭少故又不设之。第三故说三乘而渐化故。衣□机案虽是二乘因行。即此因行是佛神通·智慧之用所设故。说通·慧名二乘因也。亦同于一佛乘分别说三也。意说。就根名衣□机案。就体名果化也。下云果化直取通·慧体也。又此慧用若就大乘因行即名为门（云云）行贺略赞云。然今本疏。不定二乘法华会上回心向大创修大行名二乘之因。悲智所诱名衣□机案。此释行妙约已回心。譬喻品中据未回心。故经·疏文不相违也。（云云）
    问。诸师会释可依何。答。且有二意。一云。偏可依慧沼智周之义。慧沼是慈恩写瓶之弟子。亲承不谬智周是慧沼入室之亲资。相传无失。故摄释云。疏悲智所诱名衣□等者。问。譬喻品云。当以衣□。若以机案从舍出之更思惟（乃至）当设方便等。准彼经文不以衣□。衣□若是二乘因行。何不用耶。答。此叙古释。非疏主意。此亦不然。岂过者便指古人。答。疏主解彼衣□等文云果化喻。故知此处非疏主意又复本师亲承疏主相传不谬（云云）况经合喻文云。如彼长者虽复身手有力而不用之。但以殷勤方便勉济诸子火宅之难。然后各与珍宝大车（云云）玄赞云。不用智慧身力亦不用神通手力。但以言说方便劝勉济度诸子。出宅已后方也大车（云云）明知。上文非疏主自义暂叙古人义。（为言）
    问。若尔诸乘章云。法华经中果为三乘。一乘因称门。唯有一门。复狭小故。二乘之因称衣□机案。从舍出之随宜亦出。非依门故（云云）又无垢称疏云。法华经中衣□·机案唯有一门。出处虽殊。离诸灾难及取牛车之因是等（云云）此等诸文岂只一向叙古师之义耶。答。若依淄洲等义者。此等诸文皆顺古师暂述其义。
    问。叙古人义有何利益。答。非无其益。意云。衣□机案是智慧·神通二力之作用。佛自思惟。二乘既不能修行大行。我用此二力顿授彼二乘令得出苦成佛果。说此功能名为二乘之因悲智所诱名衣□等。即是陈前生事。亦陈今生成道以后三七日问思惟之事也。若用之者。以之随宜亦可出宅。然不用者。为后时说门外有三车也（为言）故玄赞云。中根独觉不能行一乘因。不假佛神力。但应藉佛智慧之用。如彼中子不能从门不假人手但授机案令其自升从舍与出下根声闻不能行大乘之因。亦不能因佛智慧力。应与之神通。如彼小子不能从门不能升案但以衣□裹之而出（乃至）下言方便。即衣□机案二力作用。彼既不能修行大行。我用此二力顿授二乘令得出苦成大觉耶。彼既不能修行大行。但欲此二方便顿拔济于彼耶。此前生事。亦即今生道成已后观树经行。于三七日思惟是事。（云云）
    问。若尔此等正是慈恩之义。何云叙古师义。答。慈恩正意以衣□等为思大乘果化之喻。古师不存此义。此喻义下亦有可为二乘因行之义。古师只存此义。非慈恩正意。故偏云叙古人义也。意云。望可用之功能可云二乘之因行。然而思惟不用。故为思大乘化之喻正契经意。故云为二乘因行为古人义为果化喻慈恩义（为言）。
    问。若为二乘因行为慈恩正意者。有何失耶。答。尤有难也。故新罗寂法师乘章破云。门喻一乘因一复狭少故。衣□机案喻二乘因。随宜而出。非依门故。虽有此释理恐不然。三子皆出一门。如何偏喻大乘。案等思而不用。何得譬于二因。故合文云。虽有力无所畏而不用之。即合喻中我身手有力当以衣□若以机案从舍出之。设用之而不简三子。何得偏属二乘。故不应然（云云已上依慧沼我论之也）二云。亦可依潞府等义。此师和会玄赞上下文也。即栖复意云。衣□等是佛果神通·智慧之用。虽不用之然据思惟。若以衣□神通力诱声闻子从舍出之。若以机案智慧力诱独觉子从舍出之。望所诱之机根说为二乘之因行。望能诱之体性说为大乘果化喻。谓思惟以佛智慧大乘果教化此等。故上下文亦相不违。（为言）
    问。若尔何此章中破之。答。依此师义。章中所破是破云唯以果智为一乘体。慈恩正义以因果理智为一乘体故也。然非破衣□等之义。故无难也。（此后师义。随宜可用之）
    章云。理亦不然。声闻·缘觉·不退菩萨乘此宝车直至道场。故通因位。（云云）
    问。此文意何。答。是章主破也意云。经中云三乘俱乘宝车直至道场。其宝车体是因位智。故知一乘体亦通因智。（为言）
    问。其经正文如何。答。第二卷偈云。与诸菩萨及声闻众。乘此宝乘直至道场（云云）玄赞云。三乘俱登初地已上。乘此一乘种智经两阿僧祇方入初地。如是总名日夜劫数。三种意生身乘此无漏宝一乘故直至道场佛之位矣。菩提涅槃蕴生道处名为道场。或乘种智之因乘故。至佛位中大般涅槃之道场也。或至佛果真如道场。此乃因乘方至果乘（云云）正与章意。同也。

第0章 唯识义卷第三（之本终）
第0章 唯识义卷第四（之本）

            释真兴撰


    章曰。胜鬘中六法既为大乘故说。故通加行。至乘章中当具显示（云云）。
    问。此文意何。答。是就上所论乘名亦通因位。更引胜鬘经显亦通加行位也。
    问。且其六法者何。答。彼经曰。如世尊说六处。何等为六。谓正法住·正法灭·波罗提木叉·毗尼·出家·受具足。为大乘故说此六处。何以故。正法住者为大乘故说大乘住者即正法住。正法灭者为大乘故说。大乘灭者即正法灭。波罗提木叉·毗尼此二法者义一名异。毗尼者即大乘学。何以故。以依佛出家而受具足。故说大乘威仪戒是毗尼。是出家。是受具足（云云）无垢称经疏曰。经论二藏善益名住。除障名灭。戒中略本名波罗提木叉。广律本名毗尼。此乃所学三藏之法。能学之人名出家受具足（智周云。沙弥云出家。大众云受具足）二乘人法合成六处。既言皆为大乘故说。故知小学为成大因（云云）胡吉藏胜鬘经宝窟云。问。云何为正法。云何为住灭。答。依杂心。经律阿毗昙是名住正法。三十七觉品是名第一义。二种正法中无漏正法一得不失不论住灭。今正论教法住灭。于教中通论三藏住灭。若别论正辨戒律住灭。以戒律正是出家人所行故。如云戒律。是佛法寿命。戒律住故佛法住。戒律灭故佛法灭（乃至）言住灭者有二种住灭。一者时节兴废有定期限故有住灭。如释迦正法千年像法千年末法万年。所以有定数者。此是诸佛本愿故尔（乃至）二者人行法故法则久住。不行法法则便灭。虽有二意正用此义。以劝人行佛法故也（乃至）波罗提木叉此云报解脱。持戒之因得解脱报解脱故（乃至）毗尼者此云灭。谓灭现在身口七非。离过为称（乃至）小乘中受十戒为出家。受大戒为具足。大乘发菩提心为出家。受菩萨戒为具足。又净名云。发菩提心是则出家。是则具足（乃至）为大乘故说者此明说意。佛昔于小乘中说正法住者。说大住为小住。当知小住则是大住。是大住外无别小住。如说大因为小果。大因之外无别小果（云云此师说住灭与慈恩殊也。可察也）。
    问。且就章家义依六法为大乘故说。如何可知乘名亦通加行（云云）答。六法之中。初四是二乘所学之法。后二明二乘能断之人。此二乘法·人合为六法。既言为大乘故说。明知小乘之所学法·能学人皆成大乘之因。此六法有运载小乘人入大乘之功能故得乘名。故知乘名亦通加行。言加行者方便之异名也。
    问。其至乘章中当具显说者。其乘章文如何。答。诸乘章曰。总而言之。教理行果总名为乘教一乘者。谓诠顺大乘三藏教法。故摄论曰阿毗达磨大乘经等。此正本教大乘。又法华经曰我此九部法入大乘为本。又胜鬘经曰正法住·正法灭·波罗提木叉·毗尼·出家·受具足为大乘故说此六处。此方便教大乘。故知诠顺大乘三藏。所有言教。若方便若根本皆教大乘（乃至）行大乘者谓六度等。故无性云亦乘亦大故名大乘。又胜鬘经曰正法住等。既是行法名曰大乘（乃至）若根本行若方便行皆行大乘（云云。理与果乘非此所明故。更不取之）。
    章曰。胜鬘经中遮余虚妄名一实谛。（云云）
　　问。此文意何。答。是次出一名十三类之中。胜鬘经中有六类名。此即第一标名一实谛之名也（第十谛章文也）清素曰。遮余遍计依他虚妄且说真如名一实谛。理实依他亦得名谛（云云）宝窟曰。言一谛者。四谛之中。其唯简三谛取一苦灭谛故名一。此非虚妄变异。故名为谛。（云云）
    问。苦集二谛可是虚妄。岂彼道谛亦是虚妄耶。答。基曰。合二为文总名虚妄。据实道谛谛虚而非妄。（护命记文也）彼经文广。故不记之。
    章曰。显法根本亦名一依。（云云）
    问。此文意何。答。是标名一依之名也（第十一一依章文也）经曰。世尊。一依者一切依止。出世间上上第一义依。所谓灭谛（云云）护命曰。慈恩曰。谓彼灭谛。处无差别名一。诸法之止住处名依。（云云）
    章曰。因空为证。又是空性亦名为空。（云云）
　　问。此文意何。答。是表名空之名也（第九空义隐覆真实章文也）经曰。世尊。如来藏智是如来空智。（云云）因空为证者。由空遍计证圆成理（为言）即梵曰瞬若也。又是空性者。真如是所执空之性故（为言）即梵云瞬若多也。意曰依二义故总名空也。（为言）
    章曰。彰异出缠。显摄佛德佛从中出名如来藏。（云云）
    问。此文意何。答。是标名如来藏之名也。（第八如来藏章文也）素曰。出缠名法身。今异出缠故名为藏（云云）滨曰。真如在因位中为异出缠也摄佛德者。真如佛实性故为摄佛德故也。佛从中出者。佛在因位从真如出故。为佛从中也。（云云）
    问。彼经说二种如来藏。谓空如来藏。不空如来藏。今此章所说如来藏。二中何。答。不空如来藏。何故尔者。空如来藏者烦恼也。不空如来藏者在缠真如。今此章说在缠真如名如来藏。故云尔也。
    问。何以知烦恼名空如来藏。在缠真如名不空如来藏耶。答。玄赞第三曰。胜鬘经曰。有二种如来藏空智。谓若离若脱若断若异一切烦恼藏（空如来藏也）不离不脱不断不异不思议如来藏（不空如来藏也）烦恼有漏。虚妄不实能覆真如名空如来藏。涅槃无漏。体是无为非虚妄法。由延善缘断诸烦恼。渐次智起方便显证名为涅槃。体性非空。因空所显空之性故。烦恼覆位名不空如来藏。藏覆隐·因性义故。故在烦恼缠裹之位名如来藏。出烦恼时名为法身。即此法身因空所显空本性故。亦名空如来藏。（云云）
    问。此文意何。答。摄释云。二如来藏即所缘境。谓空不空二种之藏言空智者即是如来缘二藏智（乃至）妄法别起其体不一。是故名离。可以对治因缘易脱。始终变改目之为异。经本无有若断之言。或本不同。更勘余书（乃至）诸佛同体义分。非全别体。故曰不离。体真常住。不可因缘易脱令失。故曰不脱。始终不变名为不异。妙出情分名不思议。经本亦无不断之言（云云已上释经文也）烦恼有漏等下疏主释也。烦恼虚妄能覆真如故名空如来藏（空者虚无义。如来者真如也。藏者覆隐义也）涅槃不虚妄。然烦恼所覆未显现位名不空如来藏（不空者实有义也。藏者如前之）文中云体性非空因空所显空之性故者。即明此涅槃真如理出缠之位名法身。此法身亦名空如来藏也。意曰。在缠真如只名不空如来藏。出缠真如名法身。亦名空如来藏。（为言依空所显空本性故名空。如来者如上。藏者因性义。非覆义也）问。楞伽经亦说二种如来藏。与胜鬘经同欤异欤。答。名同义异。故彼经曰。阿梨耶识名空如来藏。具足熏习无漏法故名不空如来藏（云云）意曰。有漏第八识名空如来藏。法尔无漏种子名不空如来藏（为言）义准上可察之。
    章曰。明体不染真实法性。名自性清净心。（云云）
    问。此文意何。答。是标名自性清净心之名也（第十三自性清净隐覆章文也）意。真如诸法自性烦恼不所染。故名自性清净。以真实义名也。（具如第五重成了）
    章曰。功德自体亦名法身。（云云）
    问。此文意何。答。是表名法身之名也（第七如来法身章文也）宝窟曰。以一切佛法成就故名为法身（云云）。
    问。此名法身者。三身中法身欤。尔也。即出缠真如名法身也。无量无边无畏等大功德法所依止故名为法身。非大牟尼名法之法身也。（具如论第十卷之第一门中成了）。
    章曰。无垢称经遮理有差别名不二法门（云云）。
    问。此文意何。答。是标名不二法门之名也。
　　问。其不二法门之体何物耶。答。真如理也。
    问。何故真如云不二法门。答。慈恩疏曰。今显无相真如理唯是一。恐闻一定一不说于一。但遮妄异故言不二。不二之理可轨可持。故名为法。此通生无漏智解立以门名。据实真如非二非不二。非法非非法。非门非非门。遮二故强名不二。遮非法故名法遮非门故名门。（云云）
    问。其云遮理有差别之意何。答。差别者二义意曰。遮理有二（为言）故疏云。二者差别之义二与非二共俱名二。一三四等名非二故。（云云）
    问。且云何名二不二。答。方之有三阶菩萨。各各说之。即初阶有三十一类菩萨。文殊为第二阶。净名为第三阶。故疏引经云。华严等以一为二。法自在等以二为二。甚深觉等以三为二。光童等以五为二。喜见等以六为二。准执一等故皆是二。此除分别及事差别名不二。故借其二名表二及非二。非由言二体唯诠二。故初有十六菩萨以二为二。后有十五以非二为二。文殊师利以言心为二。无垢称以有说为二（云云）又云。或三十一菩萨以分别执为二。无分别理名不二。智会此理名入不二。文殊以言说为二。离言法性名不二。智达此理名入不二。无垢以假智·言说俱名为二诸法真如为不二。正智真证名入不二。故成各别。（云云）
    问。此三阶不二法门之起所以如何。答。彼经云。时无垢称普问众中诸菩萨曰。云何菩萨善能悟入不二法门。仁者应任己辨才各随乐说（乃至）时有菩萨名法自在。作如是言。生灭为二。若诸菩萨了知诸法。本来无生亦无有灭（乃至）是为悟入不二法门（乃至自余三十人各说自义也）如是会中有诸菩萨。随所了知各别说已同时发问妙吉祥言。云何菩萨名为悟入不二法门。时妙吉祥告诸菩萨。汝等所言虽皆是善。如我意者。汝等此说犹名为二。若诸菩萨于一切法无言无说无表无示。离诸戏论绝于分别。是为悟入不二法门。时妙吉祥复问无垢称言。我等随意各别说已。仁者当说云何菩萨名为悟入不二法门。时无垢称默然无说。妙吉祥言。善哉善哉。如是菩萨是真悟入不二法门。于中都无一切文字言说分别。（云云）
    章曰。大慧经中表无起尽亦名不生不灭。（云云）
    问。此文意何。答。是表名不生不灭异名也。护命曰。楞伽经名大慧经。告大慧菩萨故。或可曰华严经。（云云）
    问。其经正文如何。答。四卷楞伽第四曰。尔时大慧菩萨复白佛言。世尊。如世尊说。修多罗摄受不生不灭。又世尊说。不生不灭是如来异名。云何世尊为无性。故说不生不灭为如来异名。佛告大慧。我说一切法不生不灭。有·无品不现（云云）意曰。真如无生灭起尽故名不生不灭。故云不生不灭是如来异名。言有无品不现者。有者起也。无者尽也。无起尽故云有无品不现也。即如中论所说八不之义也。
    章曰。涅槃经中彰法身因多名怫性（云云）。
    问。此文意何。答。是标名佛性之名也。
    问。其经正文何。答。彼经中说佛性处处非一也。今此章明真如佛性也。故当彼经说理佛性之文。即第二十五云。善男子。佛性者非阴界入。非本无今有。非有已还无（云云）第三十三曰。如佛所说。众生佛性犹如虚空。广说非三世故（云云）。
    问。有垢·无垢真如中何名佛性。答。在缠真如也。故二谛章曰。在因名化 （云云）意曰。性者因义也。
    问。约因有二种。谓生因·了因也。又有三种。谓应得因·加行因·圆满因也。此等中何因耶。答。在缠真如是三因中应得因。非余因故慧日论曰。真如为应得因（云云）。
    问。且此二因三因之体如何。答。慧日轮曰。真如为应得因。菩提心为加行因。菩提心及所起行为圆满因。圆满因谓福·慧行。果圆满谓智·断·恩·德（已上说三因）然应得因望应·化身可通生·了。为依彼起疏名生因。若准涅槃经只名为了。如地望牙为了因故。由有如故得有应化可为了因。若望法身非生·了摄（已上说二因）。
    问。如种生牙为生因。如灯照物为了因。何真如望应化身通生因耶。答。此云生因非如种子生牙名生因。佛应化身依真如生起。故说真如假名生因。若准涅槃经可名了因也。
    问。以三因得三身如何。答。最胜疏曰。自性法身即应得因得。应得因体即真如是。应化二身即加行因圆满因得。发心名加行。修足名圆满。即六度是（云云）。
    问。涅槃经曰。真如名佛性者。若只有姓有情之真如。若能无姓耶。答。佛地论会涅槃经有二释。即文云。虽余经中宣说一切有情之类皆有佛性皆当作佛。而就真如法身佛性。或就少分一切有情方便而说（云云）初秋以不简有姓无姓。约真如理性名皆有佛性（为言）后释只约有姓名有佛性（为言）然慧日论曰无性真如不名佛性者。依后释云尔也。
    问。约佛性有几。答。有三种。一理佛性（真如也）二行佛性（有漏无漏万行通种子现行）三隐密佛性（烦恼阴界入等也。具如惠日论也）意曰。在缠真如是佛果涅槃四德之因。故名理佛性。六度等万行成佛果菩提四智之因。故名行佛性。贪嗔等是所断法生能断智如粪为火因。故名隐密佛性。如庄严论淫欲即是道等也。
    章曰。楞伽经中表离言说名不思议（云云）。
    问。此文意何答。是表名不思议之名也。
    问。其经正文如何。答。十卷经第二云。大慧。我说常·不可思议·第一义谛·不可思议。与第一义相因果相应以离有无故。以内身证相故（四卷经第一文似此。故不记之）唯识论第十释不思议云。超过寻思·言议道故（云云）正与章同也。
    章曰。瑜伽等中显不可施设名非安立。（云云）
    问。此文意何。答。是标名非安立之名也。
    问。何故真如名非安立。答。六十四曰。云何非安立真实谓诸法真如圆成实自性。圣智所行。圣智境界。圣智所皆（云云）意曰。真如以非凡智所行故名非安立也。唯识疏第一曰。施设者安立异名。即假设义（云云）然此六十四文不相对安立。故取一名也（具如二名之中也）。
    章曰。摄大乘等显此遍常等名圆成实。（云云）
    问。此文意何。答是标名成实之名也。
    问。何故真如名圆成实。答。摄论第四云。由无变异性故名圆成实。又由清净所缘性故。一切善法最胜性故。由最胜义名圆成实（云云）无性释曰。由无变异必故名圆成实等者。应知此性常无变故又由清净所缘性故。一切善法最胜性故。圆满·成就·真实为性（云云）唯识论曰。二空所显圆满成就诸法实性名圆成实。显此遍常体非虚谬（云云）疏曰。由此真如。一者体遍无处无故。即是圆满义。二者体常。非生灭故。即是成就义。三者体非虚谬。诸法真理。法实性故。（云云）。
    章曰。对法论等明非妄倒名曰真如（云云）此文意何。答。是标名真如之名也。
    问。何故真如名真如。答。彼论第二曰。何故真如。说名真如。由彼自性无变异故。谓一切时无我实性无改转故说无变异。当知此则是无我性。离二我故（云云）唯识第二曰。理非妄倒故曰真如（云云）此文正与章同也（具如上识实性之中论了）。
    章曰。此十三类名唯所观理。唯真智境。恐文繁广略尔所。非更无也。（云云）
    此文意何。答。是结也。如文易知也。
    章曰。谓法界·法性·不虚妄性·不变异性·平等性·离生性·法住·法位·真际·虚空界·无我·胜义·不思议界等十四名。如大般若广释。合前三十一单名。（云云）
    问。此文意何。答。是标真如亦名法界等之异名也。
    问。何故真如亦名法界等。答。法界者。中边论曰。由圣法因义说为法界。以一切圣法皆此生故。此中界者即是因义（云云）法性者。唯识疏第九曰。性者体义。一切法体。故名法性（云云）不虚妄性者。唯识疏九曰。湛然离倒名不虚妄（云云）不变异性者对法论曰。谓一切时。无我实性无改转故。说无变异（云云）平等性者理趣分疏曰遍诸法故名平等性（云云）离生性者。理趣分疏曰。离生灭故名离生性（云云）法定者。珠曰。诸法之中其性定有。故名法定（云云）法住者。玄赞云。真如住在诸法之中体性常有。名为法住（云云）法位者。玄赞云。法有染净。离染得净分位显之。名为法位（云云）真际者。中边论曰。由无倒义说为实际。非诸颠倒依缘事故（云云真与实同也）虚空界者。对法论曰。虚空者谓无色。性容受一切所作业故（云云）无我者。唯识疏云。性离二我名无我（云云）胜义者。中边云。由圣智境义说为胜义。是最胜智所行义故（云云）不思议界者。珠曰。名言路绝。寻思道息。故名不思议（云云如上记了）已上十四名之中法界等十一名大般若经第二百九十六列说之。法位无我胜义之三名无彼经中也（法位名有法华经。无我胜义之名有中边论也）又此等名释处处不同。今只述一一释也。
    章曰。二名有四。瑜伽论中施设·非施设·浅深异故。名为安立非安立谛。即胜鬘经有作四圣谛无作四圣谛。（云云）
    问。此文意何。答。是出二名之类也。此中先标名安立非安立之名也。
    问。先云何名安立非安立。答。瑜伽六十四曰。真义略有六种。谓世间成真实（乃至）安立真实。非安立真实（乃至）云何安立真实。谓四圣谛。苦由苦故（乃至）道由道故（乃至）云何非安立真实。谓诸法真如。（云云）
    问。何故四圣谛名安立。真如名非安立。答。以四谛中安立四世俗故名安立。一真法界非四谛中所安立故名非安立（四世俗者至下可知）
    问。章曰即胜鬘经有作四圣谛等（云云）如何安立非安立亦可云有作无作。答。安立非安立者新人之言也。有作无作者古人之词也。故云尔也。
    问。尔其有作无作四圣谛之体如何。答。玄赞七曰。有作四圣谛者。分段生死十二四缘名苦烦恼及业名集。择灭名灭。生空智品名道。无作四圣谛者。变易生死五蕴名苦。所知障名集。无住涅槃名灭。法空智品名道。（云云）
    问。瑜伽安立非安立四谛及一真法界。胜鬘有作无作。俱是四谛。无作与非安立体义既殊。而何云同耶。答。古德云。章主意云。旧人云有作无作之词。新人云安立非安立之词义意是同（为言）非谓瑜伽所说安立非安胜鬘所说有作无作即是同体也。今谓不尔。胜鬘经所说无作四谛名非安立。有二义。即生微隐难知非粗浅境名非安立。此义与瑜伽论云非安立颇殊也。二或随观察二空真如不作别观名非安立。此义与瑜伽非安立是同也。今章依后义相摄也。幽赞释无作四谛出此二义。唯识疏中唯出后义。故彼文说加行位云。此位菩萨于安立谛非安立谛皆亦学缘。或总作一实真如。或别作二空。别（初二心）总（第三心）三心非安立。不唯作四谛差别观。胜鬘经说有作无作四谛。无作四谛即非安立。有差别名言者名安立。无差别离名言者非安立也（云云）既以胜鬘经无作四谛同一实二空非安立。故知瑜伽非安立·胜鬘无作谛体义是同（为言）然摄释会云。非安立名通于二义。一唯废诠。与无作别。即瑜伽论非安立谛。唯是一也。二言非者即是无义。安立者是作。名字有别义体无差。经云非安立故即无作也（云云。今案初义。与疏意违。后义无难也）
    问。何故胜鬘说有作无作四谛。答。玄赞云。若依法体有粗有妙。能知之智有上有下。胜鬘依此说有八谛。谓有作四圣谛无作四圣谛。如是八圣谛。非二乘所知。即新经曰。安立谛非安立谛。（云云）
    问。若言如是八圣谛非二乘所知者。何总料简章云声闻知有作佛知无作耶。答。彼经云。如是八圣谛。如来说四圣谛。如是四无作圣谛义唯如来应正等觉事究竟。非阿罗汉辟支佛事究竟（云云）以之可会之（彼经亦名有量无量四圣谛。可知之）。
    章曰。涅槃经中亦名胜义世俗二谛（云云）。
    问。此文意何。答。是标名胜义世俗之名也。
　　问。约二谛各有四重。其何。答。胜义四重者。一世间胜义。谓蕴处界等。二道理胜义。谓四圣谛等。三证得胜义。谓二空真如。四胜义胜义。谓一真法界。世俗四者。一世间世俗。谓瓶军林我有情等。二道理世俗。谓蕴处界等。三证得世俗。谓四谛因果等。四胜义世俗。谓二空真如也。
    问。云何名世俗胜义。答。二谛章曰。一世俗谛。亦名隐显谛。二胜义谛。旧名第一义谛。亦名真谛（乃至）有·无体异。事·理义殊。浅·深不同。诠·旨各别。故于二谛各有四重（乃至）世谓隐义可毁坏义。俗谓显现。随世流义。谛谓实义（乃至）胜谓殊胜。义有二种。一境界名义。二道理名义（云云）珠曰。涅槃经说七番二谛。初一番依人明二谛。后六番依法明二谛。今随其所应名胜义世俗（云云具如二谛章之）。
    章曰。显扬论中。能诠所诠名名·事二法。（云云）
    问。此文意何。答。是标名名寻思事寻思之名也。
    问。其名·事二法体何。名者能诠相。事者所诠相也。是即彼论说五相之中初二相也。
　　问。其五相何。答。论十二曰。复有五相。一所诠相。二能诠相。三此二相属相。四执着相五不执着相。所诠相者。谓相等五法。如五法藏说（五法藏者。犊子部所立之法也。即三世无为不可说也。可见灯第二及大般若等）能诠相者。谓即于彼法依止名等为诠诸法自体差别所有言说。此亦能显遍计所执自体（云云余三义非此所明。故不记之）即意曰。相·名·分别·正智·真如此五法为所诠相。于此五法为诠自性差别所发言说为能诠相。名为名·事二法。（为言）
    问。且相名等之体何。答。心心所法变似所诠为相。似能诠为名。能变心等为分别。无漏心等为正智。空理为真如也。（有多说。具如唯识第八卷云）。
    问。以此所诠能诠相相摄三性如何。答。唯识论曰。又圣教中说有五相。此与三性相摄云何所诠能诠各具三性。谓妄所计属初性摄。相·名·分别随其所应所诠能诠属依他起。真如·正智随其所应所诠能诠属圆成实。后得变似能诠相故（云云后三相无用。故不记之）疏曰。前五事中相·名·分别三事之中取分别全·相·名少分。是所诠相。由名亦所诠故。相·名少分是能诠相。由名变相故。今此三法随其所应所诠能诠属依他起。唯说染分依他起故。真如全正智少分是所诠相。正智少分是能诠相。此依无倒释成实性。故摄正智。随此所应所诠能诠属圆成实。后得·正智亦能变似能诠相故。（云云）
    问。既有五相。何故不取五名耶答。第三第四遍计·依他。非唯识之别名。第五虽圆成不相对故也。珠曰。四寻思中说此二法名名寻思事寻思。故曰能诠所诠名名事二法（云云）故知不取后三（为言）。
    章曰。此之三名通能所观。亦真亦俗。初·中·后·智。（云云）
    问。此文意何。答。此上所标三类二名驼能观智所观境说通真谛俗谛其能观智通加行智根本智后得智（为言）。
    章曰。摄大乘等显所执无名生法二无我。亦通能所观。唯真非俗。通初中后智（云云）。
    问。此文意何。答。是标名二无我之名也。
    问。云何名生法无我等。答。补特伽罗者数取趣义也。古人云人。新人云生。真如及加行等智无此生我执。故名生无我也。诸法别别体名法我。真如及三智无此法我。故名法无我也。
    问。摄论文如何答。第八颂曰。诸菩萨所缘。不可言法性。是无分别智无我性真如（云云）世亲释曰。不可言法性者。谓由遍计所执自性。一切诸法皆不可言。何等名为不可言性。谓无我性所显真如遍计所执补特伽罗及一切法皆无自性。名无我性。即此无性。所显有性。说名真如。（云云无性释意同也）。
    问。摄论文云无我性真如。何云通能观。答。以所缘真如无我之义显能缘三智无我之义也。清素曰。若言无我理唯是所观。非能观。若言无我智唯是能观非所观。今但总云生法二无我故通能所观。诸皆效此（云云）智周曰。能观智亦名二无我法故。或云以能观智作彼无我解行转名无我。如十六行所观俱名为苦故。无漏智观于苦谛说名为苦。（云云）
    问。能观无我智通加行·后得。何云唯真非俗。答。加行智缘似真如。故随所缘云唯真。非后得智疏缘前真如。故随所缘亦云唯真也。又可云加行智非唯地前加行智。是地上加行智也。故义滨曰。问。加行后得二能作影缘。云何差别。答。疏亲不同。谓加行疏故。若八地以上无别体加行智。唯有义说加行智。谓后得智进趣行故。
    问。佛果中亦有义说加行智等。答。不然。一切加行皆无有故。若别体加行智者。唯有七地以下（云云此义好也）言初中后智者。加行·根本·后得也。加行智如哑者求受义。根本智如哑者正受义。后得智如非哑者正受义也。（具如摄论第八也）。
    章曰。三名有四解深密等显一切法有·无·事·理种类差别名为三性。（云云）
    问。此文意何。答。是三名有四类之中。先标名三性之名也。清素曰。依·圆为有。遍计为无依他名事。圆成名理。种类各别分为三性。（云云）
    问。彼经文如何。答。彼经第二云。谓诸法相略有三种。何等为三。一者遍计所执相。二者依他起相。三者圆成实相。云何诸法遍计所执相。谓一切法名假安立自性差别（乃至）云何诸法依他起相。谓一切法缘生自性（乃至）云何诸法圆成实相。谓一切法平等真如（云云具如唯识论第八之）。
    章曰。显三俱无遍计所执亦名三无性。（云云）
    问。此文意何。答。是标名三无性之名也。
    问。彼经文何。答。同卷曰胜义生当知。我依三种无自性性。密意说言一切诸法皆无自性所谓相无自性性生无自性性。胜义无自性性。善男子。云诸何法相无自性性。谓诸法遍计所执相。何以故。此由假名安立为相。非由自相安立为相。是故说名相无自性性。云何诸法生无自性性。谓诸法依他起相。何以故。此由依他缘力故有。非自然有。是故说名生无自性性。云何诸法胜义无自性性。谓诸法由生无自性性故说名无自性性。即缘生法亦名胜义无自性性。何以故。于诸法中若是清净所缘境界。我显示彼以为胜义无自性性·依他起相非是清净所缘境界。是故亦说名为胜义无自性性。复有诸法圆成实相。亦名胜义无自性性。何以故。一切诸法法无我性名为胜义。亦得名为无自性性是一切法胜义谛故。无自性性之所显故。由此因缘名为胜义无自性性（云云）然唯识论中唯说圆成胜义无自性性。不说依他也。（具如彼论九也）。
    章曰。此二唯所观。亦通三智真俗二境。（云云）
    问。此文意何。答。此明三性三无性之名唯成所观境通为加行根本后智所缘。故通真俗之境也。
    问。何故此二名唯成所观境。答。摄论说十殊胜中。名所知相殊胜。故唯成境也。意云。三性三无性是三智之所应知境故云所知相也。
    章曰。若言三性等观者唯能观非所观。通三智及真俗。（云云）
    问。此文意何。答。三性等之名。若加观言云三性观等之时唯是能观。即通三智及真俗谛。（为言）。
    问。遍计所执非能观。何名三性观。答。观三性故名三性观。如青瘀观也。
    章曰。瑜伽等中明离系之方便亦名三解脱门。（云云）。
    问。此文意何。答。是标名三解脱门之名也。清素曰。能观之智离系缚故名解脱门。谓此三智是入净土之所由处故名为门。（云云）
　　问。其三解脱门者何。答。二十八曰。一空解脱门。二无解脱门。三无相解脱门。（云云）
    问。何故名空解脱门等。答。空者所观之境也。解脱门者能观智之名也。随境立名。故云空解脱门也。余二准之。
    问。其空境等体何物。答。谓之有二义。一云。若约偏境所执为空境。依他为无愿境。圆成为无相境（此依瑜伽一相义也）二云。空·无愿·无相境。一一各通三性（此依无垢称经不二法门品义也）。
    问。且就初义。何故所执名空境。余二准之。答。所执体性都无故名空境。依他不可愿求故名无愿境。圆成离十相故名无相境。（十相者。五尘及生异灭男女也）
    问。就后义一一境名通三性之意何。答。所执无我我所故名空境。不可愿求。故名无愿境。无十相故名无相境。依他无我我所故名空境。不可愿求故名无愿境。无遍计执种种相故名无相境。圆成无我我所故名空境。离诸戏论无愿求故名无愿境。无十相故名无相境也。（具如唯识论第八之）
    问。其云离系之方便意何。答。离系者解脱义。即究竟果也。方便者门义。即因位本后二智也。（三解脱之差别不同。如唯识疏九。并别抄灯等之）
    章曰。表印深理名三无生忍。（云云）
    问。此文意何。答。是标名三无生忍之名也。印者忍可决定义。深理者真如理也。无生忍者无漏智也。
    问。其三者何。答。一本性无生忍。二自然无生忍。三惑苦无生忍也。
    问。何故名无生忍。答。唯识疏九曰。忍者智也证印名忍。第七十四显扬第六文皆同。文意可解。皆此三性生三忍也。遍计所执本体无生。依他缘起无自然生。证圆成时惑苦不起。是名三种无生忍别。（云云）
    问。此无生忍何位得耶。答。疏九曰。显扬曰。此三忍在不退地。即初地已去证三性时得此三也（云云）伽抄曰。八地得无生忍。初地亦得此二。何别耶。义曰。显扬六曰。初地断二分别执故得本来无生忍。八地以去真俗双行得自然惑苦二无生忍。又以前得分段无生忍。八地以去证变易无生忍。又初地不入恶趣无生忍。八地不有漏心间生无生忍等。（云云）
    章曰。唯能观非所观。唯本·后二智。通真及俗。（云云）
    问。此文意何。答。是明三解脱门·三无生忍之二名唯是能观智。亦唯根本后得智。通真谛俗谛也。
    问。三解脱门是离系之方便。何非加行智。和。滨曰。离系缚之方便。而唯取无漏。故除加行。（云云）
    章曰。四名有四。菩萨地中明义总集名四邬陀南。诸行无常。有漏皆苦。诸法无我。涅槃寂静。（云云）
    问。此文意何。答。是四名有四之中。先标名四邬陀南之名也。
    问。何故说四邬陀南。答。四十六云。后有四种法嗢陀南。诸佛菩萨欲令有情清净故说。（云云）
    问。且嗢陀南者。梵语唐言如何。答。总有四译。一伽抄云。邬陀南者此云说也。即世尊常诵说之。二同抄云。若言嗢陀南之时名摄散。即以略偈而摄长行（云云）三无垢称疏曰。梵云嗢陀南。此云略集。教略集也。四若云邬陀南。此云集施。即诸经中集义之偈。谓以偈颂集诸义理施诸学者名为集施（云云）又伽抄第一云。此云集施。陀南者施也。嗢者集义也。以少略言集合多法施诸学者令易受持。故名集施（云云）与第四义同也。
    问。既有四不同。章家可依何。答。存第四译也。
    问。其诸行无常差别如何。答。诸行无常者有为法共相也。诸法无我者一切有为无为法共相也。涅槃寂静者无为法共相也。
    问。此四句何经所说耶。答。海龙王法印经之所说也。（义净三藏译也）
    章曰。大智度论显宗差别名四悉檀。一世界悉檀。二第一义悉檀。三对治悉檀。四各各为人悉檀。（云云）
    问。此文意何。答。是标名四悉檀之名也。
    问。云何名也世界悉檀等。答。彼论每一云。世界悉檀者。有情从因缘和合故有。无别性。譬如车辕辐轴辋等和合故有无别车。人亦如是。五众和合故有。无别人（乃至）各各为人悉檀者。观人心行而为说法。于一事中或听或不听（乃至）对治悉檀者。有法对治则有。实性则无。譬如重热腻·酢·碱·药草·饮食等于风病中名为药于余病非药（乃至）佛法中治心病亦如是。不净观思惟于贪欲病中名为善对治法。于嗔恚病中不名为善。非对治法（乃至）第一义悉檀者。一切法性一切论议语言一切是法非法一一可分别破散。诸佛辟支佛阿罗汉所作真实法不可破不可散。上三悉檀中所不通此中皆通（乃至）通者离一切过失不可变易不可胜（云云）侃法师疏云。浮涉非真名之为世。体分不同故名为界。性欲不同名为各各。圣说被生名之为人。药·病相当。名之为对。以药遣病目之为治。法中最精名为第一。有深所以目之为义。若论其体。体则有二。一是教法。二是所诠。言教法者十二分教八万四千法藏。若诠世界边则是世界悉檀（乃至）第一亦复如是所诠法体者。世界以因缘假有等法为体。各各以机说为体对治以药为体。第一义以如法性为体。（云云）
    问。悉檀之唐言如何。答。有三家译异。一远法师曰。此中国言。此言宗成（云云）二南岳思禅师曰。如大涅槃胡·汉双称。悉者此随声。檀是胡语。悉言翻遍。檀翻名施（云云）三慈恩曰。悉檀者宗也（云云）新云悉弹多（如瑜伽等之）。
    章曰。此上二门通能所观·真俗·三智。（云云）
    问。此文意何。答。是明邬陀南·悉檀二名通能观所观·真谛俗谛也。能观即通加行·根本·后得智也。
    问。上二类四名皆通能所耶。答。周曰。谈二四中有通能·所。非彼一一皆通能所。如涅槃寂静·第一义谛并唯所观。余准此知。（云云）
    章曰。诸论以初观粗说名四寻思。唯能观非所观。唯加行智。非中·后智。通真俗二。（云云）
    问。此文意何。答。是标名四寻思之名也。四寻思如第一门成了。余文易知之。
    章曰。诸论以后观细说名四如实智。亦唯能观。非所观。通三智。真俗报摄。（云云）
    问。此文意何。答。是标名四如实智之名也。四如实智如第一门成了。余文易知之。
    问。何故寻思名粗。如实智名细耶。答。寻思智是推求行相故言粗。如实智是忍可智故云细也。
    章曰。五名有一。仁王经中位别印可亦名五忍。一伏忍。在地前伏印。二信忍。在初二三地。创得不坏信相同世间类故。三顺忍。在四五六地。顺为出世行故。四无生忍。在七八九地。长时·任运观无相理故。五寂灭忍。在十地·佛地。因·果位中圆满寂故。（云云）
    问。此文意何。答。是标名五忍之名也。
    问。其位别印可者何位耶。答。资粮等五位也。意云。伏忍在地前资粮加行二位。作胜解行相观真俗二谛境。渐渐伏除印可二取。故名伏忍。信忍在妆二三地。始得信佛·法·僧·戒四不坏信。同于世间有情如次修施性·戒性·修性·三福业事。故名信忍。顺忍在四五六地。顺二乘出世行如次修菩提分法观·四谛观·缘起观。故名顺忍。无生忍在七八九地。长时·任运观无相真如理故名无生忍。寂灭忍在十地·佛地。因行圆满果德寂静故名寂灭忍也。又开此五忍为十四忍。即初四忍分上中下。第五忍分上下。故成十四忍也（素云。五忍中各有上中下。第五忍中十地为下。等觉为中。妙觉为上。云云多违诸文也）。
    问。地前四十心有相分伏忍上中下如何。答。古经曰。伏忍圣胎三十人。十信·十止·十坚心（云云）释此文有多师不同。今案新翻经云。十住十行十回向（云云）以此为正。十信摄十住初发心住。不为别位。故以云三十心为正义。然古经云十信。随初为名也。义滨曰。泰曰。十信说在于伏忍。十信即摄于十住（亦名十解）马鸣论云成就菩萨根性一品故知十信位不退。舍利弗退位因解论自通云。约权而说故。基师唯识疏同于泰说。又法华疏说十解云。第六心有位退。此说不用马鸣论。（云云）
    问。本业璎珞经说六忍。谓信忍法忍修忍正忍无垢忍一切种智忍。与此五忍同欤异欤。答。随位开合不同。其实不异。
    问。其六忍差别何。答。六种姓名六忍也。即习种姓性种姓道种姓圣种姓等觉种姓觉种姓也。十住十行十回向二地等觉妙六位如次配之（更有多名。如彼经之）
    问。等觉位是第十地满心。非别位。而何别立耶。答。彼经意曰。十地满心经百千万劫修千三昧故更为别位也。要集等师疏得此经意。出第十地外立等觉位。云寂灭忍有上中下。违害诸文也（具如灯第七之）又彼经说六种璎珞菩萨字配六种姓。又说十五种璎珞配十住十行十回向之三贤并十地等觉妙觉。以三贤配三轮王（除铁轮王）以十地配六欲天初二三禅五净居。以等觉配摩醯首罗王也（与仁王经少殊也）。
    章曰。唯能观非所观。初唯加行智。后可通余智皆通真俗。（云云）
    问。此文意何。答。是明五忍观名唯能观。又通不通三智之所以也。意曰。忍者是智。故是能观。然初伏忍唯是加行智。后四忍通加行根本后得智。乍五忍皆通真谛俗谛。其义易知之。
    章曰。或名六现观。（云云）
    一思现观。谓最上品喜受相应思所成慧。二信现观。谓缘三宝世出世间决定净信。三戒现观谓无漏戒（道共戒）四现观智谛现观。谓一切种缘非安立根本后得无分别智。五现观边智谛现观。谓现观智谛现观后诸缘安立世出世智。六究竟现观。谓尽智等究竟位智。（为言）
    问。何故喜受相应思慧名现观。答。喜受明利别有分别。故与喜俱思慧能观察诸法共相引生暖等。此用最胜。故立现观也。即有漏思慧也。
    问。何故净信名现观。答。上品信助现观令不退转也。即有漏无漏净信也。
    问。何故无漏戒名现观。答。除破戒垢令现观增明。故立现观也。
    问。何故第四现观名现观智谛。答。现者现前。观者观察也。智者本后二智。谛者四谛理也。本后二智现前观察四谛理之智。故名现观智谛现观即见道修正后二智也。
    问。何故第五现观加边言耶。答。边者简正之词。即后义也。正体智后缘安立谛之智。故名现观边也。即见修二道有漏无漏后得智也。
    问。何第六现观名究竟。答。无学位中十智故名究竟也。
    问。六现观所依地如何。答。七十一云。一依非依可得。余依一切依可得。三依五依生。一种一分亦尔（云云）意曰。依者上界等引定也。即一依非依者。一即思现观。非依者欲界散地。思现观唯在欲界。故云一依非依也。余依一切依者。究竟现观全信现观一分（取有漏也）依十依（初未至·中间定。四根本·四无色也）故云余依一切依也。三依五依生者。现观智谛·现观边智谛·戒现观依初未至·四根本故云三依五依也。一种一分亦尔者。信现观一分（取无漏也）亦依五依。故云亦尔也。六现观义如唯识第九等。对法十三说十现观。显扬十七说十八现观。非此所明。故不可论之。
    章曰。七觉支。（云云）
    谓念等觉支。择法等觉支。精进等觉支。喜等觉支。轻安等觉支。定等觉支。舍等觉支（云云如大般若四百十三也）觉者智也。等者平等也。支者分义也。即见道所修也。
    章曰。八圣道。（云云）
    谓正见。正思惟。正语。正业。正命。正精进。正念。正定（云云）即修道所修也（如大般若四百十三也）。
    章曰。九奢摩他。（云云）
    瑜伽三十曰。若于九种心住中心一境性。是名奢摩他品（乃至）云何名为九种心住。谓有苾刍令心内住·等住·安住·近住·调顺·寂静·最极寂静·专注一趣及以等持。如是名为九种心住（云云）意曰。此九种心住中各有心一境性故。心一境性成九种。云九者奢摩他也。是奢摩他品之心一境性也。亦有毗钵舍那品之心一境性也。（可知之）
    章曰。十无学法。（云云）
    谓前正见等八圣道法加无学。正解脱·正智云十也。（具如显场第三之）
    章曰。四念住。（云云）
    谓身受心法也。珠曰。由念明记慧于境住。邻近为名。即观身不净·受不乐·心无常·法无我。（云云）
    章曰。四正断。（云云）
    一律仪断。谓于已生恶不善为令断故。生欲策励发勤精进策心持正断。二断断。谓于未生恶不善法为不生故。生欲策励（乃至）正断。三修习断。于未生善法为令生故生欲策励（乃至）正断。四防护断。谓于已生善法为欲令不忘失。生欲策励（乃至）正断也（具如伽二十八之）珠曰。于此四中精进起用能正断故名为正断。即精为性（云云）
    章曰。四如意足。（云云）
    二十八云。一欲三摩地·断·行·成就神足。二勤三摩地·断·行·成就神足。三心三摩地断·行·成就神足。四观三摩地断·行成就神足。珠曰。如意者自在义。亦名神足。妙用无方曰神。即变化心。神之所依名足。体即定也（云云）。
    章曰。五根。（云云）
    谓信·精进·念定·慧根也。（根者出生善义也）
    章曰。五力等（云云）
    谓如根体。（力者难可屈伏义）
    问。等者等取何物。答。等取教中散在唯识异名也。
    章曰。非菩萨正观。故不别说（云云）。
    问。此文意何。答。上所标六现观（乃至）五力等名三乘通观之法。非唯菩萨正观。故列唯识别名之处更不别说之（为言）。
    章曰。如是一切虽异名说。皆是此中唯识境智差别名也。（云云）
    问。此文意何。答。是结也。如文可知之。

第0章 唯识义卷第四（本终）
唯识义章卷之第四（末）

            释真兴撰


第四何识为观门

    章云。何识为观者。大众部等说。六识有染皆难离染（云云）。
    问。此文意何。答。先此门意明小乘大乘古德新德之所立之能观体也。此中此文先明大众部等之计也。（小乘中有三类。此第一类也）
    问。且大众部等者取何部。答。宗轮论疏云。以一说部出世部鸡胤部三部共大众部合叙（云云）断障章云。大众部等四部及化地部六识。皆能为断障道。说五识身有离染故（云云）。
　　问。其云五识离染之意何。答。宗轮论云。眼等五识身有染有离染（云云）疏云。此有二说。一说为加行引生圣道。如见道时圣道便起。故名离染。非能断染。二说既许五识体通无漏。说能离染其理无疑。即见佛识能断烦恼故。然修道中起此五识（云云化地部亦如是之）。
    问。此部有何失。答。计五识离染尤违大乘也。故为失也。
    章云。犊子部等说。五识非染亦非离染。第六俱有。（云云）
    问。此文意何。答。是明犊子部等之计也（第二类也）。问。其等者等取何部。答。总料简章云。犊子部。法上部。贤胄部。正量部。密林山部。合五部宗说等（云云）。
    问。其云五识非染之意何。答。宗轮疏云。五识无染亦无离染。但有无记都无善恶。无分别故。有分别者有善恶故（云云此疏及断障章。犊子部别为一部。不与余合也）。
    问。此部有何失。答。计五识非染故尤违大乘也。故为失也。
    章云。萨婆多等六识有染。离染唯第六。（云云）
    问。此文意何。答。是明萨婆多之计也（第三类也）问。其等者等取何部。答难知之。检宗轮疏及总料简章皆为别部。更可寻之。若推者除上十部等取余九部。谓多闻部。香转部。经量部。说假部。制多山部。西山住部。北山住部。法藏部。饮光部也。若不尔者。不可唯为三类故也。
    问。此部意何。答。断障章云。萨婆多等所断通六识。若能断道唯第六识。杂心云。离欲及退时当知在意识。俱舍等同（云云）珠云。萨婆多意。五识地中远近加行不能离染。唯第六能离染。（云云）
    问。此等小乘不作唯识观。何故叙之。答。周云。此泛叙之。彼无此观。或彼能断惑智是唯识故亦此门摄。（云云）
    章云。于大乘中。古德或说七识修道。八识修道。皆非正义不可依据。（云云）
    问。此文意何。答。是明大乘有古新两说中古德计也。此有二类。七识修道师八识修道师也。
    问。其二类师者谁。答。珠等记中引道基师摄论章云。至于后魏流支三藏但说七识。谓眼识（乃至）阿陀那（第七识也）第八梨耶体非心识。是空理故（乃至）即其魏世勒那·伏陀二三藏说有八识。谓从眼识至阿梨耶。梨耶识者不虑而知。不动而照。譬如明镜。万像俱现。境来现心。非是外境（云云）义滨云。古德者十力法师说也。谓第八识无记劣故非修道也。是故离染唯七识。然至果位第八识无漏也。言八识修道者真谛三藏说也。谓第八识因果二位皆常住清净故名为进修也。虽非第八识修道。而七识缘修故。渐渐修明净故。七识正修道故。名为缘修也。是故第八识渐渐清故。七识正修故。八识皆名离染也。（云云）。
    问。何故此等云皆非正义。答。三类小乘非正义之由如上可知。今此二类古师皆违瑜伽等大乘义。故云皆非正义也。
    章云。若能观智识因唯第六。瑜伽第一云能离欲是第六意识不共业故。（云云）
    问。此文意何答是明大乘正义也。此中有二。一正明能观体。二因明所以体也。今此文第一正明能观体。并引文证也。此中亦有二。一因位能观。二果位能观也。今此明因位也。
    问。瑜伽正文如何。答。文云。又诸意识望余识身有胜作业。谓分别所缘。审虑所缘若醉若狂。若梦若觉。若闷若醒。若能发起身业语业。若能离欲。若离欲退。若断善根。若续善根。若死若生等（云云）枢要下作颂云。分别·审所缘·醉·狂·梦·觉·闷·醒·发业·离欲·退·断·续·生·死（云云）此十五不共业中既具离欲不共业。故以第六为能观体。
    问。如何云离欲答。论云。云何离欲。谓随顺离欲根成就故。从他获得随教诲故。远离彼障故。方便正修无倒思惟故方能离欲（云云）意云。具此四法方离欲。（为言）
    章云。通真俗·三智。余不能起行总缘观理趣入真故。（云云）
    问。此文意何。答。是明能观识通真谛俗谛并加行根本后得智。兼明余七识非能观之所以也。珠云。除第六识所余七识不能起空等三行及苦等十六行总缘遍法观三性理及四谛理趣入真见道。此说不能起加行位入真行相。故云不能趣入真（云云）素记之意忽似此也。
    章云。瑜伽又云。审虑所缘唯意识故（云云）。
　　问。此文意何。答。是十五不共业中引第二不共业亦证唯以第六识为能观也。所缘者常乐等四颠倒。无常等理也。
    章云。第七由他引亦为此观。通中。后智。（云云）
    问。此文意何。答。是明第七识亦为能观义也。义滨云。第七识唯引第六识故为唯识观。
    问。云何引第六识。答。地前中第六中作唯识观故。入见道时一时俱虽成无漏。而约地前时加行故第六识引也。若地前时第六识不作唯识观者。第七不作唯识观故。然第七识非断惑。（云云）
    问。何故第七识不成能对治道。答。第七有漏位唯缘第八见分无广缘诸法。无广行故不能断惑。故不成能对治道。但第六识断惑证无漏成妙观察智之时。第七所引亦证无漏成平等性智。故云他引成能观也。犹如世间主人扫家客来俱居也。寂法师断障章云。问。若第七中亦无能断。何故摄论若处有能治。此处有所治。非五识中有彼能治。于此见道不生起故。应如五识无彼不共痴许无能治故。答。七虽无正治而见道得起。既能暂时伏名能治无失。有能治故因不成。（云云）
    问。其因不成之意何。答。准因明纂要文。大乘师破小乘计五识有不共无明。立量云。不共无明于五识中不可得有。无能治故。如色等（云云）若大乘师不云第七识有能治则此量有不定失。谓敌者小乘作不定云。为如汝许第七识无能治故。于五识中有不共无明。而大乘云第七有能治故小乘不能不定。故云小乘中因不成也。故纂云。由自大乘许见道平等智生为能对治故得令有。若准此义。第七亦能为对治道。唯说第六有离染者据三乘通说。不尔前量有不定失。（云云）
    问。若尔何灯第七破西明云今谓不尔。若许平等亦正能断。应自能生。既视察引正唯观察（云云）答其破平等智与妙观察智俱断佛地障也第七非正断智故也。故纂要清记云。若其断惑而名能治平等即非。伏故名断平等亦得。见道之中相应四惑而不起故（云云）。
    问。第七成能观。三智中何。答。通中·后智（云云）意云。正·后二智。非趣求智故不通加行智。（为言）
    章云。佛果通八识能为唯识观。三智通真俗理事二门。成事非真。唯观俗观。此解依论。理或有真。（云云）
    问。此文意何。答。是明果位能观也。意云。佛果自在故通八识为能观体。此中圆镜平等妙观三智通真谛正体智俗谛后得智。正智证真如理门。后智缘依他事门。成所作智唯有后得智无正体智。（为言）
    问。何故成事智无正体智。答。章云。此解依论（云云）唯识论护法菩萨云。随作意生。缘事相境起化业故后得智摄。（云云）
    问。若尔何云理或有真答。此叙亲光菩萨义也。
    问。其亲光菩萨义如何。答。佛地论七云。经曰法智·彼所缘自在无尽相（云云）论云。法者大圆镜智。智者平等性智。彼所缘者即余二智（妙观成事）由对治力转去世间分别六识。转得清净依他起性。或出世间（正智）或世出世彼后得所得缘上真如及法·智等依他起性以为境界。（云云文广。取意也）
    问。二菩萨义各殊。以何为正。答。今检章主御意乍二用之云理或有真之意如此。又下文云。或亦通真。自在满故。故可用二义也。又疏五末云。为缘如不。西方二说。一云。许缘。佛智通故。二云不缘。名成所作缘事智故。准下论文此解为胜。然甚难知。（云云）
    别抄云。问。此成事智亦缘真如否。答。此有二解。初云。此唯后得。但缘事不缘理。二云。若言亲证即无。亦有变影缘如。亦有缘理后得智也。（云云·已上裹书）问。何故云观俗识。答。所观俗谛以识为主故相从云识也。下云真如识准之可释之。
　　章云。但真如识定非能观。若论所观。八识皆通因果二位。真识亦尔。（云云）
    问。此文意何。答。上明能观了。此因明所观体也。凡约识有九种。一者依他识。即有八种。二者真如识。是为第九。即圆成理也。此中真如理识唯是正体智正所观境故定非能观。依他八识因果二位中皆成所观。因位中八识为妙观平等二智成所观境。果位中八识通为四智成所观境。真如理识亦尔因位中相似观真故。果位中真实证真故。故云真识亦尔也。

第五显类差别门

    问。此门意何。答。此门中有二。一者明所观识类。二者明观识类也。所观之中有二。一者明真性识。二者明幻性识也。能观之中有二。一者明真性识之能观三智。二者明幻性识之能观二智。所观中真性识无差别故唯一种也。幻性识有差别故有四门。一以增数门辨识类。谓一识（乃至）九识也。二依异说门辨识类。谓或因八果三（乃至）护法正义也。三依分类门辨识类。谓一分（乃至）四分也。四依同异门辨识类。谓如是所说（乃至）相所相无故等文也。（至文可知之）。
    章云。显类差别者。其圆成真性识若加行·后得观是共相非别相。以总缘遍法故。根本智观是别相非共相。诸法。别知故。（云云）
    问。此文意何。答。是先明所观真性识与能观三智之行相也。观真性识有三智。谓如行根本后得也。此中加行智后得智观圆成理名共相观。能总缘遍诸法之真如故。根本智观圆成理名自相观。以亲证别别自相真如故（为言）珠云。总缘遍法者。真如体性诸法皆有。义名共相。缘此之智名共相智。即是加行·后得智也。不缘诸法各别之性故云总缘遍法。诸法别故知者。论实真如法实性故非是共相。皆此之智名别相智。即根本智。由缘诸法各别实性故云诸法别知也。真如之体不定自共今随能观分为自共（云云）素云总缘等者。此有三义名为共相。一真如法体通一切故。缘此遍法名为共相。二作二空门观于识性名为共相。三能观之心作行解故名为共相。根本智观等者别相观智。观自相境智证理时得真自相不作行解。名为别观（云云周如此记也）睿云。如缘青色。若作青解即缘遍通共相青色。若不作解即缘各别自相青色缘真亦尔。若加行后得智缘真时作真解故。总缘遍诸法之共相真如也。若根本智不作真解故亲证别别自相真如也。为显缘如亲不亲别故置总缘·别知言耳。非谓加行等都不能别知其根本智观作如各别解。（云云）
    章云然体非共相。万法不离此。理一无二故。亦可名共相。诸经论云共相作意能断惑者。依此道理及前加行并能诠说。然诸法上各自有理内各别证不可言共。（云云）。
    问。此文意何。答。是明根本智观真如亦名共相之义也。兼成前自相观之义也。文中有二然字。上然字表亦名共相观。下然字还成上自相观之义也。
    问。且就然体非共相万法不离此等之文。如何真如遍在万法其理无二。答。凡真如理遍在万差诸法。无一法非真如性。故中边云。以离真法界无别有一法故。通达此者于共相无倒（云云）故知真如亦名共相。犹如无常等遍诸行故名为共相。真如亦尔。（云云）
    问。其诸经论云等者何经论（云云）答。佛地经瑜伽对法等也。
    问。其经论文如何。答。佛地经云。又如世界大小轮山之所围绕。如是如来妙观察智不愚一切自相共相之所围绕（云云）其论云。如是如来妙观察智遍知一切自相共相。能断世间一切种惑（云云）对法七云。问。何等作意能断（云云）答。总缘作意观一切法皆无我性能断烦恼。总缘作意者。谓合缘一切法共相行作意。（云云伽五十九亦有此文。广故不记之）
    问若尔以共相作意断惑者。约根本智欤。为当如何。答尔也。正体智断惑证理名共相观。凡有三义。一观遍在万法真如故二由前加行智共相观所引缘彼共相所显理故。三由能诠真如名言故也。故章云依此道理及前加行并能诠说也。义滨云。万法不离此。理一无二。故名为此道理也。依前共相加行故引无分别智。故名为及前加行也。能诠名等转共相故。名为并能诠也。是等多义故名为共相作意能断惑者。（云云）
    问。其云然诸法上名自有理等之意何。答。是还成遂名自相观之义也。意云。虽真如性万法不离故由前加行故由能诠门故亦名共相。然正体智内证诸法上所有各别真理故。遂名自相不可名共相（为言）即释成上云根本智观是别相非共相诸法别知故之文也。
    问。尔正体智观真如。实可名何观。答。义可名共相观。正可名自相观。
    问。何以知尔。答。唯识疏十云。问。此言断者。为总缘智能断。为别缘智能断。此有何失。总缘之智非自相智。如何共相比量之智能断惑（云云）若别相智能断。即违对法五十九等文。对法七等说。问。何等作意能断（云云）答。总缘作意观一切法皆无我性能断烦恼。师子觉云。总缘作意者。合缘一切法共相行作意若如佛地第六说。云何佛能知共相。共相既依比量而立。岂佛知共相是比量（云云）彼有三说。有义二量是散心位依二相立。不说定位。为在定心缘一切相皆现量摄。由此总缘智亦现量摄。断惑无失。即由定照共相自体故说定心为现量也。（此师虽言定心缘一切。不说断惑定总别相。然准义知。唯共相断。定心通缘自共相故）第二说有义定心（妙观智）唯缘自相。然由共相方便所引缘诸共相所显理者。就方便说名知共相。不如是者名知自相。由此道理或说真如名空无我诸法共相。或说真如二空所显非是共相。由此义故对法等说缘共相智能断惑者。依方便说。实自相观方能断之。第三说如实义者彼因明论立自相与此少异。彼说一切法上实义（色等体及无常等义）皆名自相。以诸法上自相共相各付己体不共他故。若分别心立一种类（一个青等。一个黄等）能诠所诠通在诸法如缕贯花。名为共相。此要散心分别假立。是比量境。一切定心离此分别皆名现量。虽缘诸法苦无常等亦一一法各别有故。名为自相。真如虽是共相所显。以是诸法自实性故。自有相故亦非共相。不可以其与一切法不一异即名共相。自相亦与一切共相不一异故。是故彼论与此不同。由此义故对法等说缘共相智能断惑者。依分别心于一种类真如之上通在诸法说名共相。或真如体诸法皆有。义名共相。缘此之智名共相智。论实真如法实性故非是共相。据实而言即上智能断惑也。共相假立。已如前辨（云云指疏第二卷也）断障章亦有此文也别抄演秘说之。
    章云。其幻性依他识。或说因果体俱一识作用成多。一类菩萨义。（云云）
    问。此文意何。答。是明依他所观识类有四门中第一增数门也。此有九类。是第一标立一识之师义也。
    问。此立一识之师义如何。答。摄论四云。又于此中有一类师说一意识。彼彼依转得彼彼名。如意思业名身语业（云云）无性释云。谓有一类菩提萨埵欲令唯有一意识性。依于彼彼眼等生时得彼彼名。所谓眼识（乃至）意识。此中无别余识种类。此如何等。如意思业。如一意思在身处所发动于身则名身业。在语处所发动于语则名语业与意相应名为意业。意识亦尔（云云）世亲释云。一类菩萨欲令唯有一意识体。彼复次第安立。如意思业名身语业者。如一意思于身门转得身业名。于语门转得语业名。然是意业。意识亦尔。虽复是一。依眼转时得眼识名。如是（乃至）依身转眼得身识名。非离意识别有余识。唯除别有阿赖耶识。（云云）
    问。约识小乘立六识。大乘立八识。今言立一意识者何师义（云云）答。立八识大乘师中。有一类师合八识立一意识也。
    问。何以言尔。答。唯识论云。或执诸识用别体同。（云云）
    疏云。即大乘中一类菩萨依相似教说识体一。摄论第四说一意识菩萨计（云云）
    问。尔依几证文立一意识。答。依五证文。即一法足经云。若远行独行。无身寐于窟。调此难调心。我说真梵志（云云）此师释云。游历诸境故说远行。无第二故复言独行（云云）二五根生识经云。如是五根所行境界。意各能受。意为彼依（云云）三十二处经云。十二处中说六识身皆名意处（云云已上三证在摄论第四卷）四深密第一瑜伽七十六云。如净镜面若有一影生缘现前唯一影起。若二若多生缘现前有多影起（云云）五同经论。譬如暴水若有一浪生缘现前唯一浪转。若二若多浪缘现前有多浪转。然此暴流自类恒流无断无尽。（云云后二证唯识疏加引也）。
    问。摄论所引初三证文既见合六识为一意识之证。而何云执八识体一（云云）答。疏见虽然。细寻不尔。言心言意言处之文中皆摄第七八识也。
    问。若尔何西明师云合六识为一意识之师（云云）答。彼疏得文意云尔也。故慈恩破云。有云。一意识但说前六识为一意识。理必不然。此说八识体是一故。（云云）
    问。且西明要集之解如何。答。灯第一云。或执诸识用别体同。西明云。有说八识为一。有说但执六识为一。不说七八。虽有二解取此为正。所以者何。世尊释云。唯除别有第八。故彼论云。非离意识别有余识。唯除别有阿赖耶识。故知第八别有自体。虽无正文。准理第七离意别有要集三解。第三同此。今判为正。此师意云。世亲论云除别有第八。第八离六识别有。虽无说文以理准之第七亦离六识有别体。故知只合六识为一意识。（为言）
    问。尔灯师如何破之。答。破云。今谓不尔。若无唯言可如所会。既说唯除别有第八。更许离六别有第七乖论唯言（云云）此破意云。世亲既云唯除别有第八。唯言遣去余七识持取第八。如何违此文云亦除第七。（云云为言）
    问。要集师如何会此难（云云）答。文云。要集又会。如深密经。文唯显说第八与六。意中合说第六七故。彼意唯信有第八识。本未信有第七末那。故世亲述彼唯除第八。不除第七（云云）此会意云。深密经云。阿陀那识为依止为建立故六识身转。谓眼识耳鼻舌身意识（云云）有一类师不知此经第六意中合说第七。信有第八与前六识未知第七。故合六识为一意识。唯除第八。世亲述彼一类师义云除第八。故不相违论之唯言。（为言）
    问。尔灯师如何破之。答。破之有四。一难所依经文不齐。二难乖无性释论。三难违唯识论。四难违无著本论也。即第一难云。若尔那知世亲不依楞伽所说第八与七如水起浪执七为一唯除第八（云云）难意云。法相所依诸经数多。深密经文诚如所言。楞伽经云如海遇风缘起种种波浪等（云云）依此文亦可言除第八识说余七识为一意识。而何知世亲唯依以深密经为证说六识为一意识云唯除第八之义不依以楞伽经为证说七识为一意识云唯除第八之义。既依二经立一意识各别者。何故偏述信深密经之义。不述信伽经之义乎。爱一憎一其意何（为言）。
    第二难云。又复无性但言此中无别余识。那知不依一类法师依楞伽经如水起浪八识体一（云云）此难意云。无性释既云此中无别余识种类（云云）与楞伽经云如水起浪之喻同也故知一类师依楞伽经执八识体一也。而何知不依一类师以楞伽经为证合八识为一意识也（为言先第一难云。枷伽经云如水与浪。水喻第八。浪喻七转识。一类师依此文执第八有别体。说七识为一意识。彼唯除第八。世尊述之。而何彼世亲不依之言也。此第二难云。楞伽云。如水起浪。水浪名异其体是一。故一类师亦依此经执八识体一。故无性释云无别余识。正与此同。而汝何知不依由楞伽经八识体一之义言也。重意云。依楞伽经立一意识一类之中更有二部。一类师执七识为一意识。世亲所述也。一类师执八识为一意识。无性及唯识论所述也。无著本论合此二部为一类师。故二菩萨各出一种之义也）。
    第三难云。此论但云诸识体同。诸言无简（云云）此难意云。论既云或执诸识用别体同（云云）诸言是总合八识之词也。而何违之离第七八唯云前六识为一意识乎（为言）。
    第四难云。又无著摄论云。有一类师说一意识彼彼依转得彼彼名如意思业名身语业。依彼论文既云说一意识。明不许多（云云）此难意云。既依无著本论释一意识义。彼论中以喻显法。何许亦有余识乎（为言）次文云。又云如意思业。只说意思分为三业非别二思。若许余识喻不相似。不名一意。是故无性但总说云无别余识。世亲摄论唯除第八更别师义。如古四明师立能所成多少各别非皆相似故。古一意师亦应如是。非可违论说六为一持作正叙（云云）此文重述第四难中喻意。明成合八识为一意识之义。还取无性义兼会世亲义也。即如古因明师等者引例会世亲是述别师义也。意云。释一意识义既用一意业亦名身语业之喻。此三业外更无余业。而若言说六识为一意识离此外亦有第七八识者喻不相似。不可名一意识故。无性只言无别余识尤可依凭（为言）言如古因明等者。仲算大德云。如因明中成能所立有四师。前三为古。后一为正。一瑜伽显扬对法等说能立有八。一立宗二辨因三引喻四同类五异类六现量七比量八正教。二又有说四能立。一宗二因三同喻四异喻。三世亲菩萨说。能立有三。一宗二因三喻（已上三师为古师）四陈那以因·喻为能立。宗为所立也。古师之中或八或四或三说能立各别。一意识师亦复如是。或说七识为一意识。如世亲论说。或说八识为一意识。如无性及唯识等说。但无以六识为一意识除七八之师。故西明义能违诸文之。（演秘第一会涅槃经文。并有问答。广故不记之）
    问。若如所引例者。何妨亦合六识为一意识（云云）答。无教文故不可许之也。问。若尔何廓法师释此义立量云。六种转识同一意识为性。由随依得别名故。如意思业。乃至彼师所立一意识者除彼赖耶及以末那（云云）以此文见。犹可计合六识为一意识之义。答。（已上裹在之）
    章云。或因果俱说二。决择分中有心地说。谓本识及转识。（云云）
    问。此文意何。答。是叙因果位俱说二识之类也。
    问。六十三正文云。云何名为胜义道理建立差别。谓略有二识。一者阿赖耶识。二者转识（云云）阿赖耶者是在因位之名。而何章家云因果俱说二（云云）答。章家意。其论即云阿赖耶识是所依。转识是能依（云云）为显所依能依之义因果依位中俱有。引此文立二识也故改除阿赖耶之文换云本识也。
    问。论云阿赖耶者只明因位所依能依之义。而章家云通果位。岂不违论意（云云）答。不尔。论不简因果总明所依能依之义。故章家深得论意为显通因果有所依能依之义改云本识。故不相违也。
    问。何故云本识转识。答。第八是诸识所依根本故云本识。余七识名转识有三义。一者三受改转故谓或与苦受俱。或与乐受俱。或与舍受俱。二者三性改转故。谓或与善性俱或不善性。或无记性。三者缘境易脱故。谓历缘诸境亦间断故。故七识名转识也。（第八无此义。故不名转识也）
    问。有漏第七唯有覆无记。故不三性改转唯与舍受俱故不三受改转。唯缘第八见分。故不缘境易脱。何名转识。答。第七识因位中有二位。谓有漏无漏也。有漏位中诚如所言无漏位中与无漏舍受俱。与善性俱。通缘真俗二谛。故犹如转识也。
    问。若尔第八。有漏位无覆无记唯与舍受俱。恒缘三种境。无漏位是善性。与无漏舍俱。普缘真俗谛。有漏无漏改转故可名转识。何不尔（云云）答。第八因位一向有漏。果位是无漏。因果相对因位无转义故不名转识。第七识十地因位中有漏无漏改转。三义不定。故名转识。
    问。若尔无姓有情第七识。从无始尽未来际一向有漏无改转义。故不可名转识（云云）答。其有姓有情转识之类故名转识也。又释能熏有增减义之中释无姓有情第七云。此有二义。一云。无始以来我执增长。刹那刹那现·种增长。非是不增。如邪见等虽言一品亦有异故。二云。亦有增减。欲界为粗（乃至）非想为细。地系差别粗细不同。生上下时亦有转动。有增减故（云云）既有增减动义。故名转识也。（如疏第三之）
    问。第八不名转识者。何十八名中名转识。答。其转识起之所依故。随能依假名也非有转易故名转识。故不相违也。
    章云。或唯因说三。辨中边云。识生变似义有情·我·及了。（云云）
    问。此文意何。答。是明因位说三识之类也。此类有二初出中边论文。后出唯识论文也。是先叙中边义也意云。识者出能变体。即八识也。义有情者出第八识所变也。我者出第七所变也。了者出前六识所变。依所缘有三种显能变识有三种。故云说三也。
    问。其义有情等者体何。答。释论云。变似义者。谓似色等诸境性现。变似有情者。谓似自他身五根性现（云云）疏云。若安慧等旧解乃云。唯自证分无相见者。即第八识心能有执。此似根·境。皆体是无。似情有故名为似也。护法等云。此相分根·境亦是依他。所言似此体非实有。虚妄显现。似计所执体实有法故立似名。说于五根名有情者。梵云萨埵。此云有情。五根是别。成根有情名有情。似自他身五根现者。此中二说。如唯识论第二卷说（云云。一安慧云。亦变似根。辨中边说似自他身五根现故。云云二护法云。唯能变似依处。他根于己非所用故。似自他身五根现者。说自他识各自变义。云云具如上境唯识辨之）释论云。变似我者。谓染末那与我痴等恒相应故（云云）疏云。此释颂中第二识生变似我也（云云）释论云。变似了者。谓余六识了相粗故（云云）疏云。明第三识生变似所了（云云）。
    问。若尔能变所变各别定然无相通变缘义欤。答。有也。故疏云。虽前二识（第八。第七）亦变所了。以相细故唯此（前六）得名。虽第六识亦变为我。与我痴等非恒俱故独七得名。虽余六识亦变根·器。非是本故不相续故行相粗故唯八得名。（云云）
    问。第八具缘三种境。何故只云缘境根。不云缘种子。答。种子微隐不生觉受故略不举也。
    问。何以知识生之识是八识（云云）答。唯识疏第三云。识者八识（云云）意云。案梵本可有三识字。译家作显颂密合巧言。颂上唯置一识言令通下二处。故八识云识也（为言）故此疏云。然颂中言识生变似义。应合有识而译家略。三本梵勘之皆同（云云）。
    问。若尔何古论云根·尘·我·及识本识生似彼（云云）故知识者第八识（为言）答。其论大谬。故疏云。旧云根尘我及识本识生似彼者不然。所以者何。非是本识能缘变我及与识也。若许变者即违彼旧论长行。长行自释云。似我者谓意识。与我见·无明等相应故。似识者谓六种识。此犹不然。应言变为所了。所了者谓六境。相粗故。若许缘我·识者。又违瑜伽决择说阿赖耶缘有根身·相名分别种子·及器世间。此则违教。若违理者。应所缘心不能缘虑。相分心故。如化心等。又缘我者。第八本识应许亦与见·痴相应。若与见·无明相应者。入见道等无漏观时此识应转。违无漏故。由此理故旧颂说非长行乃是。然真谛法师似朋一意识师意。所以颂中但言本识。长行乃别开之（云云）。
    问。若言第八不变似我。何唯识论云诸识生时变似我法（云云）诸言无简故。答。疏云。第六七识妄熏习故。八识生时变似我法（云云）意云。由六七二识熏习我法之力故。八识生时其所变相见二分似彼六七二识执心所执我法而现也。非谓五八自熏习我法变似我法现也。又别抄云。问。释论中依护法宗。六七二识有执及障。五障非执何故论云我法分别熏习力故诸识生时变似我法。唯在二识似我法生。解有二释。一云。由六七识是能变缘诸识相见二分执为我法熏成种故。六七生时缘彼诸识相见二分变似我法。非谓五八自执我法。彼无慧故。二云。且依大乘解。有漏义与漏俱故名为有漏。由彼五八与执俱故名为有执。非谓五八自体有执。虽有二解后释为正。或言二识非一名诸（云云）灯云。问。六七有分别。后识生时有我法。五八无分别。后识生时无我法。答。今约分别解我法。五八可得无。由他染熏成。识生似我法（云云有四重问答。广故略之）。
    章云。三十唯识云。谓异熟·思量·及了别境识多异熟性。故偏说之。阿陀那名理通果有。（云云）
    问。此文意何。答。是明因位说三识有二之中。第二叙唯识论之义也。
    问。云何名异熟等。答。异熟识者。第八识。异类而熟。与因异性果酬因故也。思量识者第七识。思量第八度为我故也。了别境识者前六识了别别境及粗显境故也。
    问。何故此三名只在因位（云云）答。异熟名在于菩萨金刚无间道。至解脱道时即舍。故在因也。思量我境不在果位。故在因也。了别之用因位殊胜。果位微劣。故此三名唯在因位。（为言）。
    问。若尔三名纯不通果也。答。是一相说。后二名亦通果。故疏云。此三能变初之一名。唯末转位。后之二号亦通净名。（云云）
    问。思量名何通果。答。论云。能审思量名末那故。未转依位恒审思量所执我相。已转依位亦审思量无我相故（云云）故知亦通果位（为言伽论十三有文之）。
    问。何故异熟名不通果。答。异熟者是有漏业果。五果中异熟果也。故我爱执藏等三位中。至第二善恶业果位有此名。至于其位犹有生死义故。入解脱道时。舍非障有漏。得无漏大圆镜智已即舍此名。故不到果位也。
    问。第八有多名。何故此云异熟不说余名（云云）答。为通此难。章云多异熟性。故偏说之。阿陀那名理通果有（云云）此文意释成论长行文章也。论出初能变识体云。一谓异熟。谓即第八识多异熟性故（云云）引此文说三识故释释举其异熟名之所以也。
    问。其多异熟性之意何。答。释多义疏及枢要有多释即一者约三位释。谓我爱执藏位。善恶业果位。相续执持位。异熟名通初二位。故云多也。虽阿陀那名亦通第三位。然今但约有漏位中对阿赖耶唯在初位故云多也。二者约五位。谓异生位。二乘有学位。二乘无学位。十地菩萨位。如来位。异熟之名通前四位。故云多也。三者约七地。谓一种姓地（凡夫）二胜解行地（地前）三净胜意乐地（初地）四行正行地（二三四五六七地）五决定地（第八地）六决定行地（第九地）七到究竟地（第十一地。佛地）毗播伽名通六地及第七半。故云多也。四者约十三住。谓颂云。种姓（一凡夫）胜解行（二地前）极喜（二初地）增上戒（四二地）增上心（五三地）三慧（六七八四地觉分。五地诸谛。六地。缘起）无相有功用（九七地）无相无功用（十八地）及以无碍解（十一九地）最上菩萨住（十二十地）最极如来地（十三佛地）异熟名该十二。故云多也。五者又简他识。多者相续义。一切时行名之为多。多时行故六者又多者广义即是总义异熟之义虽通六识。非总报主不立多名。第七非多非异熟。故名异熟。余识不名。（云云）
    问。若以宽多义举异熟名者。阿陀那名宽通果位。何故不说其（云云）答。今举因中宽名为能变识。故不取通果之名。故疏云。此中意说熏习位识。若说宽时佛无熏习。说即无用（云云）章云。阿陀那名理通果有者。故不取其名（为言此三能变义。具如上识自相门有第三重中记耳）。
    章云。或因果俱说三。谓心意识。（云云）
    问。此文意何。答。是明通因果说三识之类也。
    问。何故不出说处。说心意识论非一。故不出其处也。厚严经云。心意识所缘等（云云）楞伽经云。藏识说名心。思量性名意。能了诸境相。是说名为识（云云）深密经名心意识品也。六十三云。此中诸识皆名心意识。若就最胜。阿赖耶识名心。何以故。由此识能集聚一切法种子故。于一切时缘执受境缘不可知一类器境。末那名意。于一切时执我我所及我慢等。思量为性。余识名识。谓于境界了别为相。（云云）
    问。以思量我境名意者。何通果位。答。六十三云。问。如世尊言。出世末那云何建立。答。有二义。一名不必如义。彼无漏第七不名末那。名是假故。二能审思量无我相故亦名末那（云云）故知通果位。（为言）。
    问识者是因位名。何云通果。答。识但在因者偏境义。实果位亦有识义。不尔佛果岂无无漏八识。（云云）
    章云。或唯果说四。佛地经等说四智品。（云云）
    问。此文意何。答。是叙说果位有四识之类也。
    问。四智既是智。何引此为识类。答。今取与智相应净识为识类。故云相应心品也。
    问。其佛地经正文何。答。经云。有五种法摄大觉地。何等为五。所谓清净法界。大圆镜智。平等性智。妙观察智。成所作智（云云清净法界真如也）其论云。转识蕴依得四无漏智相应心。（云云）
    问。若尔转何识得何智。答。佛地论云。转第八识得大圆镜智相应心。能持一切功德种子能现能生一切身·土·智影像故。转第七识得平等性智相应心。远离二执自他差别证得一切平等性故。转第六识得妙观察智相应心。能观一切皆无碍故。转五现识得成所作智相应心。能现成辨外所作故。复有义者。转第六识得成所作。转五现识得妙观察。此不应尔。非次第故。说法除疑周遍观察非五用故（云云）唯识论云。云何四智相应心品。一大圆镜智相应心品（乃至）此转有漏八七六五识相应品如次而得。（云云）
    问。若尔何庄严论颂云四智镜不动。三智之所依。八七五六识。次第转得故（云云）释论云。转第八转得镜智。转第七识得平等智。转五识得观智。转第六识得作事智（云云）又摄论第九无性释云。由转阿赖耶识等八事识蕴得大圆镜智等四种妙智。如数次第或随所应（乃至）转五现识故得妙观察智具足一切陀罗尼门三摩地门（乃至）转意识故得成所作智。普于十方一切世界能现变化（云云）既庄严论之说与无性后说是同也。而何唯识论无此说。佛地论破此说（云云）答。唯识疏云。无性菩萨及庄严论说回观智转五识等。此中即转第六识得。佛地论有二师说。彼非次第。说法断疑非五用故。广如佛地。不能繁引。与此无违（云云）意云。无性菩萨后解及庄严论说非是正义。佛地论有二师说。初师破后师云。此不应尔。非次第故。说法断疑非五用故（云云）故知此唯识论说与佛地论正义同也。无性菩萨二释。初释可为正为（为言）故演秘云。问。庄严论颂云八七五六识如次而得故。即转五识得妙观智。如何相违。答。佛地论第三有二师释。正义同此。第二师云。转第六识得成事智。转五识得妙观智。正义破云。此不应事尔。非次第故。说法除疑周遍观察非五用故。释曰。彼第二师意同庄严。正义显彼庄严论说非次第也。故不相违（云云）然灯师作二释会之。初释同疏义。后释别解也。故其文云。转识得智中。大庄严论转第六识得成事智。转五识得妙观察智。此论相违如何会释。答。本有二解。一云。庄严不依次说非言转六得成事智。故不相违。二疏外别解云。庄严论中据第六识能作神通等诸事业云得事智。五识因位粗不观察。果位方能云得观察。故亦不违无性两释各随一义。不违二论。然佛地论破转五识得观察智。云说法断疑非五识能者。是破别师非破庄严。如理门论破古因明师言。诸师异释。繁不具寂。（云云）
    问。此二释意如何。答。且文中云本有二解者。云转识得智本自有二解。一者转六得观智。转五得事智。谓唯识论及摄论一师并佛地论正义也。二者转六得事智。转五得观智。谓庄严论及摄论一师并佛地论不正义也。此二解本在诸论中。非今所释。故云本有二解也。今释此义灯师作二释。此中初释本疏释也。后释别助释也。即初释意者。庄严论非次第说。亲光护法等正义师非说转六得事智故。既不可依庄严论。故此唯识论无相违失（为言仲算大德云非言之非字可读音。非者破义。亲光及本疏中破故今云非也。云云）
    问。庄严论是慈尊说。何破之。答。亲光菩萨是慈尊之弟子。非可乖师意。但破之者。天竺等论传诵之人。自然乱文执转六得事智等。故亲光菩萨破之。非弥勒之谬说也（凡经论之谬有其二途。一者天竺诵经论之辈自然错乱。诸部不同然因此有。即成梵本之谬。随其翻译。展转之谬也。二者翻译家之谬。新古不同多因此有之）。
    问。第二释意如何。答。是灯师别释也。故云疏外别解。即意云。亦可依庄严论不可偏破。所以者何。若至佛果时第六有起神通等之业。五识有起观察之用。就此一边庄严论师云转六得事智等也。然亲光等就大道理云如镒得也。无性菩萨能得两意作二解云如数次第或随所应。不违二论。故彼此论不相违也（为言）言然佛地论破转五识等者重会文也。意云。然佛地论破云此不应尔等者。非破庄严。是破余师。谓有余师执云。因位五识有说法断疑之能。故转五识得观智。是故亲光破云说法断疑非五识能是难因位五识。非难庄严师云依果位五识起观察用转之得观察智。如理门论师破古因明师义之言不破弥勒世亲等更破余古师（为言已上义。先德为遣唐未决。而今所案颇以得旨。可悉之也）。
    问。转识得智者。改识成智欤。答。不然。云此论有二释。一云。智虽非识而依识转。识为主故说转识得（云云）意云。识者心王。智者慧心所。转有漏慧得无漏智。其有漏慧依心王转。识为主故。寄总心王名转识也。有漏识转成无漏时。即名无漏识。非名智也。理实应言转得智。摄所随王云。转识得智也。二云。又有漏位智劣识强无漏位中智强识劣。为劝有情依智舍识故说转八识而得此四智（为言。意云。为令劝有情舍有漏识得无漏智云转识得智也。为言）
    问。就初释。七转识有漏位有慧心所。故云转慧得智耳。第八识有漏位无慧俱。何云转慧得智乎。答。从方云。问。前七。因中有慧。即转成智。第八因中无慧。转识成智（云云）答。第八识因中虽无有漏慧即不妨有本有无漏慧转成智。智即是慧。即从无漏镜智种子中生现行也。（先德未决也。未见此文也。可秘之）
    章云。或因果俱说六。胜鬘经中说六识。（云云）
    问。此文意何。答。是标因果说六识之类也。问。其经正文如何。答。文云。世尊若无如来藏者。不得厌苦乐求涅槃何以故。于此六识及心法智。此七法刹那不住。不种众苦。不得厌苦乐求涅槃（云云）远法师记云。依基师意释此文者。六识谓眼等六识也。心法智者意识相应无漏智也。（云云）
    问。胜鬘经既是大乘经也。如何此经说六识答。唯识论云。然有经中说六识者。应彼是随转理门。或随所依六根说六。而识类别实有八种（云云）疏云。一随转理门。依小根器未建立于第七八者说故。第二解依不共根不共境故说有六种。非谓尽理。而识类别实有八种。大乘之中于处门中不开识者。以此理通。（云云）
    问。就论初释。若尔胜鬘经为未知七八识小乘者说欤。答。不然慈恩既云若唯被大如胜鬘经。但此经说六识。随顺前为小乘机未知七八识说六识。今此大乘经中亦说六识（为言）故寂法师章云。随顺经中等（云云）义滨云随顺经中说六识者解云。诸大乘经若随小乘说皆名为随顺经（云云见此记文。可有云随顺经之异本。检之）。
    章云。或因果俱说七。诸教说七心界（云云）
    问。此文意何。答。是标因果位说七识之类也。
    问。其七心界者何。答瑜伽对法等云。谓眼等六识界及意界。（云云）
    问。立七心界时第八识摄何界。答。意界所摄也。
    问。何故尔。答。无别所依·根别所缘境故以第八识摄第七境界也。
    问。何以知尔。答。枢要上卷蕴处界三废立离合颂云。随增说我事。为依此所行生·持分略广。无别根·所缘（云云）言随增说我事者。为显五种我事唯立五蕴。谓身具我事（色）受用我事（受）言说我事（想）造作一切法非法我事（行）彼所依止我自体事（识）为依者六根也。此所行者六境也。生者出生义。是十二处也。持者任持义。是十八界也。分略广者。略者略识立根·境为十二处（为言）广者加识为十八界（为言）无别根所缘者。释七八识不别说为处界之所以。由离六识根境之外更无别根境可立界处故不立之（为言）。
    章云。或因果俱说八。谓八识。（云云）
    问。此文意何。答。是标因果俱说八识之类也。谓眼识（乃至）阿赖耶识也。如楞伽深密密严经等瑜伽唯识百法论等说也。（上识自相门略论了）
    章云。或因果合说九。楞伽第九颂云。八·九种种识。如水中诸波。依无相论同性经中。若取真如为第九者。真俗合说故。今取净位第八本识以为第九。染净本识各别说故。如来功德庄严经云。如来无垢识。是净无漏界。解脱一切障。圆镜智相应。此中既云无垢识与圆镜智俱。第九复名阿末罗识。故知第八识染净别说以为九也。（云云）
    问。此文意何。答。是明因果位合说九识之类也。
    问。说此义引楞伽经无相论同性经庄严经之意何。答。引楞伽经者为证第九识也。引无相论等者为明其第九识体也。
    问。云尔意何。答楞枷云。依诸邪念法是故有识生。八九种种识如水中诸波（云云）故引为立九识之证也。引无相论等者。若依无相论同性经者。以真如为第九。真俗合说为九识。今依庄严经为证。以净第八为第九识。（为言）。
    问。先其无相论文如何。答。无相论转识品云。能缘有三。一果报识。即阿梨耶。二执识。即末那。三尘识即六识（乃至）境识俱泯是空性。其空性者阿摩罗识（乃至）唯阿摩罗识是真如。如大乘同性言。众生神识无边无色无相不可见。无定处所。识相清净。唯无明贪爱习气业等客尘烦恼之所覆障。譬如清净虚空四尘所障。（云云）。
    问。此文既云阿末罗识是真如。而何云净第八（云云）答。今章家意庄严经云如来无垢识。圆镜智相应。其无垢识者即阿末罗识。而既云圆镜智相应。故知净第八。非真如（为言）故疏第三云。唯无漏依体性无垢。先名阿末罗识。或名阿摩罗识。古师立为第九识者非也。然楞伽经有九种识。彼说真识为第九名无垢识。如上下会。此无垢识是圆镜智相应识名。转因第八心体得之。（云云上者第一卷。下者第七卷）。
    问。其上下如何会之。答。疏第一云。楞伽经中兼说识性。或以第八染净别开。故言九识。非是依他识体有九。亦非体类别有九识。非是依他识体有九。亦非体类别有九识。（云云下第七文准之）。
    问。若尔第九识体决定如何可云耶。答。章家取二义。然其志以净第八为第九为胜也。
    问。若尔。何枢要下云依无相论同性经无垢识是自性识心。则真如理。故知无垢通二种也。（云云）答。故知俱取二义。然此章意以后义为胜也。
    问。大庄严论云。此中应知说心真如名之为心。即说此心为自性清净。此心即是阿摩罗识（云云）此文如何可会。答。如同性经可会此经也。

唯识义第四（之末终）
第0章 唯识义卷第五（本）

            释真兴撰


    章云。或因八果三识佛地等云。前十五界唯有漏故（云云）。
    问。此文意何。答。是明依他所观识类有四门之中第二依异说辨识类门也。此中有三类。是第一叙佛地论一师之说。立因八果三识之义也。
    问。且其佛地一师云前十五界唯有漏之意何。答。彼论第一云。若尔净土非三界摄。便是无漏若是无漏有为所。摄是即道谛。便是善性。云何得用色声香等为其体性。以十八界十五有漏八无记。等余处说故（云云上说受用身净土云超过三界。故云若尔等。余处者指无著菩萨集论也）次答此有三师。第一有义十八界通有漏无漏。皆有善性等（云云此当护法正义。唯识第三师也）第二有义净土。定心所变。虽有色等似十处相非十处摄。非诸世间五识所得（乃至）是故净土虽用色等为其体性是无漏善。亦不相违等（云云此即云前十五界唯有漏之师也。唯识论之第二师义也）第三如实义者如来身土。甚深微妙非有非无是有漏亦非无漏等（云云。此亲光正义也。唯识之第一师义也）唯识论第十叙此第二师义云。有义如来五根·五境妙定生故法界色摄。非佛五识虽依此变。然粗细异。非五境摄。如来五识非五识界。经说佛心恒在定故。论说五识性散乱故（云云）疏云。如来根境皆以意识妙定为先方变。本识随变。设第八变妙定生故法界所摄。非佛以外所余菩萨及异生等虽依此佛所变上变为佛身土。然佛变细。余变者粗。佛变细者非五境摄（云云）凡此一师意云。如来虽具五根五境五识。然不名十五界。但无漏法界所摄定所生色似五根五境。转故假名根境。非实根境。又如来缘事法之心似五识现故假名五识。非实五识。佛心在定。五识散故。是故如来所具根境识不摄十五界。集论说十五界唯有漏故。（为言）
    问。且集论云前十五界唯有漏。护法菩萨如何会。答。论云。集论等说十五界等唯有漏者。彼依二乘粗浅境说。非说一切等（云云）五识性散乱之文准之会之。
    问。何故云十五界唯有漏故。可云因果八果三识耶。答。十八界中云前十五界唯有漏故。后三界通无漏。此中意界摄第七八识。意识界者即第六识故因位加前五识云八识。果位除五识故云三识也。
    问。此师若云佛果无实五识者。云成所作智。何识相应（云云）答。有二说。一云。第六相应起化用故（云云）二云。或与第七净识相应。依眼等根缘色等境是平等智作用差别。谓净第七起他受用身·土相者平等品摄起变化者成事品摄。（云云）
    问。付初释。若尔与妙观察智有何差别。答。彼观诸法自共相等。此唯起化。故有差别。（云云）
    问。一类二识并起无失（云云）失。许不并起于理无违。同体用分俱亦非失（云云二释之可思之）。
    问。岂不此品转五识得（云云）答。非转彼得体即是彼。如转生死言得涅槃不可涅槃同生死摄。是故于此不应为难（云云）疏云。今者但以彼生死灭涅槃得显名转生死而得涅槃。非涅槃性即是生死。今此亦尔。由转去因五识灭已此缘粗事境识品生说成事智转五识得。不以因中五识转作果中成事智品成事智品即是五识。（云云）
    章云。或因八果七识。安慧论师云末那唯染故。（云云）
    问。此文意何。答。是标说因八果七识之义也。
    问。且此师计末那唯染。云果位无第七识之意何。唯识论云。此中有义。末那唯有烦恼障俱。圣教皆言三位无故（云云）疏云。安慧等云。三位体无此识俱时唯有人执无有法执。对法等说三位无故。若此俱有法执。应言三位有准此师计。即成佛时无第七识。余七识成佛（云云）又论云。又说四惑恒相应故（云云）疏云。显扬第一说四惑俱。故无法执。不言净位有此识故（云云四惑者我痴我见我慢我爱也）又论云。又说为识杂染依故（云云）疏云。摄论第一论本不言为净依故。无净第七法执第七。灭定圣道无学三位无第七体也（云云）凡此师意云。世亲等三乘无学位·生法二空灭定位·三乘有学无漏圣道起位无第七故。又显扬等四惑相应。不说法执俱故。又摄论等说诸识之杂染依。不说净依故。依此三义故有漏位有第七识。无漏位无第七识。故有漏为因。无漏为果。因位有八识。果位只有七识。（为言）
    问。若尔此师云平等性智与何识相应（云云）答。如下四智不齐失之中释之。
    问。破此菩萨云无净位第七。要下云。护法立末那通法执诤中有十（云云）其十者何。答。一违经失。乃至十者总结会。（云云）
    问。云何名第一违经失。答论第五云。有义彼说教理相违。出世末那经说有故（云云）疏云。护法等释三位无染义。非体亦无。六十三云。问。若彼末那于一切时思量而转。如世尊说出世末那云何建立。准此大论及此处文称经说有。准下证有此识。即是解脱经·六十三中有二解。一名假不如义。即出世末那实不思量故。二远离颠倒思量能正思量。故通于净。（云云）
    问。云何名第二违量失。答。论云。无染意识如有染时定有俱生不共依故（云云）量云。无染意识定有俱生不共所依（宗）是意识故（因）如有染时意识（喻）言无染者。有学出世道现前及无学位有漏无漏第六识也。俱生者简种子依无间缘。此二依非识俱故。不共者简第八。是诸识共依故。（论中无因。下六证中具有之）意云。有无漏第七可成与无漏第六之俱生不共所依根。如有漏时。（为言）
    问。云何名第三违瑜伽失。答。论云。论说藏识。决定恒与一识俱转。所谓末那。意识起时即二俱转。所谓意识及与末那。若五识中随起一识。即三俱转。乃至或时顿起五识则七俱转。若住灭定无第七识尔时藏识应无识俱。便非恒定一识俱转。住圣道时若无第七。尔时藏识应一识俱。如何可云若起意识尔时藏识定二俱转（云云）意云。瑜伽说阿赖耶必与一识俱转等。而若入灭定时六识不行。若无无漏第七阙恒与一识俱转之义。又说若意识起时二识俱转。而若住圣道时无第七识。只可云尔时第八与一第六识俱转。何云意识起时二识俱转（云云为言）五识随一起时准之可知。
　　问。云何名第四违显扬失。答。论云。显扬论说。末那恒与四烦恼相应。或翻彼相应。恃举为行。或平等行。故知此意通染不染（云云）疏云。翻彼相应平等行故。烦恼相应持举所行故（云云）意云。翻彼者无漏第七与二十一心所相应。谓遍行五别境五善十一也。
    问。云何名第五七八相例失。答。识云。若由论说阿罗汉位无染意故便无第七。应由论说阿罗汉位舍藏识故便无第八。彼既不尔。此云何然（云云）疏云。若由大论六十三说阿罗汉位无有意故便无第七。则无学身应无第八。以圣说故。何爱第八而便许有。憎第七而言无。言无染意以俱许故。（云云）
    问。云何名第六四智不齐失。答。论云。又诸论言转第七识得平等智。彼如余智定有所依相应净识。此识无者彼智应无。非离所依有能依故。不可说彼依六转识。许佛恒行如镜智故（云云）疏云。量云。平等性智定有别所依识。说转识得故。如余三智。第七若无。即平等智应非有。非离所依心有能依智故（诸论者庄严论摄论等也）又彼若言经云平等智非第八俱。第八俱者名镜智故。即依第六。此中唯取第六识也。又六识中随依一识之能依智者不然。佛地经中说此智品佛位恒行。即汝共许。许佛恒无转异行如镜智故。非六识智。六识智有转异不恒故。（云云）
    问。云何名第七第八无依失。答。论云。又无学位若无第七识。彼第八识应无俱有依。然必有此依。如余识性故（云云）量云。汝无学位第八必有现行俱有依。是识性故。如余七识。彼师许第七以第八为依故。（为言）
    问。云何名第八二执不均失。答。论云。又如未证补特伽罗无我者彼我执恒行。亦应末证法无我者法我执恒行。此识若无。彼依何识。非依第八。彼无慧故。由此应信二乘圣道·灭定·无学此识恒行。彼未证得法无我故（云云）疏云。如凡夫等未证人空人执恒行。二乘人等未证法空。法执亦应恒现前有。为例均故。若此识无法执恒行依于何识。二乘定有故不可说执依第八识。第八识俱无慧执故非八俱也（云云）由此应信等者。如文可知之。即意显回心顿悟人等入初地已分证法空有此净智也。
    问。云何名第九五六不同失。答。论云。又诸论中以五同法证有第七为第六依。圣道起时及无学位若无。第七为第六依。所立宗·因便俱有换。或应五识亦有无依。五恒有依六亦应尔（云云）五十一云。又由有阿罗耶识故得有末那。由此末那为依止故意识得转。譬如依止眼等五根五识自转（云云摄论第一准之。故云诸论中也）若圣道起及无学无。第七为六依。彼二论所立宗因应俱有过。即量有二宗。一云。第六意识应有俱生·增上别依。六识摄故。犹如五识（云云）此量宗不置简别言。故有一分违宗失。谓彼自许圣道·及无学意识无此依故。因有不定失。谓为如五识六识摄故意识有依。为如汝圣道及无学意识六识摄故意识无依。二云。除圣及无学意识余意识必有俱生·增上别依（因喻如前）此量宗置简别言。然有比量相违失。谓作比量云。圣道及无学意识必应有俱生增上依。六识摄故。如五识。因有法自相相违决定失。谓除圣道及无学意识余意识应无俱生增上依。是意识故。如汝圣道及无学意识（此相违决定能违量因。疏云六识摄故。别抄云意识摄故。灯云是意识故云云。疏云。六识摄故者有不定故。灯云。前因亦云除三位六识摄故。无不定过云云）或应五识亦有无依等者。量云。汝云五识亦应许有无依之时。六识摄故。如汝意识。就他宗故无自违失。五识恒有依。意识亦应尔（为言已上疏之意如此。广故不记之）。
    问。云何名第十结成前难。答。论云。是故定有无染污意。于上三位恒起现前。方彼无者依染意说。如说四位无阿赖耶非无第八。此亦应尔（云云三位者灭定位圣道现前位三乘无学位也。四位者三乘无学位为三。不退菩萨位为第四也）。
    问。就安慧菩萨义。灭定位无第七者。何集论云灭定者谓不恒行·恒行一分心心所灭（云云）不恒行者前六识也。恒行者第七识也。既云一分灭。何云其体全无。答。安慧云。恒行心有二种。谓第七第八。灭定中第七灭第八有。故云一分灭。非谓第七分二也。
    问。护法义如何。答。入生空灭定时。灭生执末那有法执末那。故云恒行一分灭。入法空灭定时。灭生法二执末那有平等性智相应末那故云灭一分也。
    因论问。凡末那有三位者何。答。一补特伽罗我见相应位（通一切异生相续。二乘有学。七地以前从二乘有学回心一类菩萨有漏心位。彼我执末那缘阿赖耶识起补特伽罗我见也）二法我见相应位（通一切异生声闻独觉相续。一切菩萨法空智果不现前位。彼法执末那缘异熟识起法我见也）三平等性智相应位（通一切如来相续。菩萨见道及修道中法空智果现前位。彼末那缘无垢异熟识等起平等性智）。
    问。就初二位长短如何。答。初位短第二位长。故论云。补特伽罗我见起位彼法我见亦必现前。我执必依法执而起。如要迷杌等方谓人等故（云云）初位必带后位。后位非必带初位也。（具如论第五。至第十门可悉之）。
    章云。或因·果俱八识。如护法等正义所说。（云云）
    问。此文意何。答。是叙说因果俱八识之正义也。（八识之义如上识自相等中记之）。
    傍论问。清辨菩萨说有八识否耶。答。相传有二。一云。清辨唯立六识。不立七八。故无垢称经疏云。空理义说六识为心。应理义说八识为心（云云）又论第三云。有执乘遣相空理为究竟者。依似比量拨无此识及一切法。（云云）
    问。若尔何掌珍论中说心意识名。答。小乘立心意识名。岂立八识。一云。清辨约世俗谛许有八识。故掌珍论说心意识之名。又既信楞伽经云藏识。说名心等之文。何不立八识耶。（具如西明疏并灯文。无用故略之）。
    章云。依他识中或说唯一自证分。谓安慧师。（云云）
    问。此文意何。答。是明依他所观识类有四门中。第三依分类明识类门也。此中有四师。是第一立一分之师义也。此师以华严经说唯心为证。唯立一分也。
    章云。或说唯二。见相二分。难陀师。（云云）是第二立二分之师义也。此师以摄论说唯二依他性为证立二分也。
    章云。或说有三。自证·见·相分。陈那师（云云）是第三立三分之师义也。此师以能断金刚般若经云。一切有为法如星（见分）翳（相分）灯（自证分）幻（器）露（身）泡（受用物）梦（过去）电（现在）云（未来）应作如是观之文为证立三分也。（具如世亲论之）。
    章云。或说四分。加证自证分。护法师（云云）
　　是第四立四分之师义也。此师以四教开立四分。立三分二分一分也。即以楞伽经说由自心执着等之文合立一分。以厚严经说一切唯有觉之文立二分。以集量论说似境相所量等之文立三分。以厚严经说众生心二性等之文开立四分也。（具如四分义也）
    章云。如是所说诸识差别一住而论。依成唯识云。八识自性不可云定异。因果性故。无定性故。如水波故。亦非定一。行相·所依·缘·相应异故。起·灭异故。熏习异故。（云云）
    问。此文意何。答。是明所观识类有四门中。第四依同异明识类门也。即意云。如上所说。增数·异说·分类等识类差别是一往说。理而言之。非一非异。（为言）
    问。其唯识文意何。答。论正文云。八识自性不可言定一。行相·所依·缘·相应异故。又一灭时余不灭故。能所熏等相各异故（云云）疏云。此三义释不可言定一。行相谓见分。所依谓根。缘者谓所缘。一所字通二处故。相应异故者即多少别也（第八与五心所俱。第七与十八心所俱。第六与五十一心所俱。前五识合与三十四心所俱。故云多少别）如眼识见色为行相（乃至）第八变色等为行相等。广说如前第二卷。第二又若一识灭。余七等不必灭故。第三又七能熏。八是所熏。如楞伽第七。有此言故七是因（能熏）八是果（所熏）又三性·异熟生·真异熟等种种相各异故。摄论世亲第四叙唯有一意识菩萨。今不同彼故不可定一。即诸圣教亦说有八识故（云云）论云。亦非定异。经说八识如水波等无差别故。定异应非因果性故。如幻事等。无定性故（云云）疏云。若八识定异者。十卷楞伽第十卷颂说八识如大海水波无有差别相。及前所引五十一等云依一大海·镜面起多浪·像无差别故。第二定异应非因果。更互为因果故。法尔因·果亦非定异。如麦不生豆等牙故。第三又一切法如幻事·阳炎·梦影等。故知无定异性。此非一异。依四胜义对四世俗皆得。如理应思（论及疏次第如是。章文倒反略之可悉之）。
    章云楞伽经言。心·意·识八种俗故相有别真故相无别。相所相无故。（云云）
    问。引此文之意何。答。是为显约真俗二谛有八识异不异所引也。即意云。如上所言。八等识类者据俗谛门所言也。次言八识等不异者据真谛所言门也。即以此经证其义也。（为言）
    问。其云俗云真四俗四真中何。答。唯识疏云。心意识等以理俗谛随事差别相故可说有别。约胜义胜义真故相无别也（云云）意云。约第二道理世俗名有差别。约第四胜义胜义名无差别也。（为言）
    问。若尔何疏上云此非一异依四胜义对四世俗皆得（云云）答。且据四重二谛。四俗门即有差别。四真门即无差别。是故为显八识有异依四俗门可释。为显八识无异依四真门可释。是细寻释。故疏上文云尔也。言如理应思者即此意也。然论云如前所说识差别相依理世俗非真胜义。真胜义中心言绝故（云云）是就显义释也。第二世俗是随事差别谛。故依此门显八识差别。第四胜义是废诠谈旨理。不可论别不别。无差别理自然显也。据此显义第二俗第四真相对释别不别义也。亦不相违也。（具如二谛义也）。
    问。颂云相所相。其体如何。答。疏云。识上何者为能相所相。谓用为能相。体为所相（云云）义演云。识上了别用为能相受等领纳等用为所相。识受等自体为所相。色等法以生住等为能相。色等自体为所相。（云云）
　　章云。如是一切识类差别名为唯识。（云云）
    问。此文意何。答。是结如上所明四门所观识类名为唯识也。
    章云。此幻性识。若加行观唯共非自。若后得智观通自相观。一一依他各各证故。（云云）
    问。此文意何。答。是此门第四大段。明依他能观自人义也。此中有二。初明加行智。后明后得智也。珠云。上明所观识类差别。此即明能观智类亦别。（云云）
    问。何故加行智观名共相观后得智观名自共相观耶。答。珠云。若加行智总观诸法皆无我性趣求所证。故名共相。若后得智。一依他别别知故名为自相（云云）睿云。理实而说。加行亦通自相观也。虽是有漏而既现量。何都不得自相境哉。故知一相说（云云后得智名共相者。观诸法无常无我等故也。易知故略之）。

第六修证位次门

    问。此门意何。答。此门有二。初明修证唯识观能入位次第。后明能修证行相之次第。故名修证位次也（故文中云。上来明位。下当辨修云云。至文可悉之）
    章云。修证位次者。摄大乘说。何处能入。（云云）
    问。此文意何。答。是先为明能入位引摄大乘之门也。文中有二问。一问所入境。二问能入依位也。此中正取以问能入位为此所明耳（彼论第六卷中入所知相分中有四问。一问云谁能悟入。第四问云由何能入。今此问文为第二第三。可悉也）
    章云。谓即于彼有见似法似义意言大乘法相等所生起。（云云）
    是答所入境也。有见者。廓法师作二释。一云言有见者。若果对因。后生意识与耳识俱名为有见。何者。耳识观闻法义故名为见。后生如理意远从耳识闻法而生。此后果有先因见。故名为有见。此言俱者是远俱。非近俱。二云。若体对用意言自体与见分用俱。故名有见（云云）若依初释者。彼者意识也。若依后释者。彼者自证分也。似法似义者明所入境界之相也。似有二义。一云。影像文义似本质故。二云。依他文义似心外故也。意言者明境界体也。即意识也（有三释。如上能观唯识之中记之）大乘法相等者明境界之因也。所生起者明境从因生也。总意云。此所入似义似文意言之境。是依华严等大乘法相闻熏所生起也。于此境即为所入处也（为言）言于者第六转声也。
    章云。胜解行地·见道·修道·究竟道中（云云）。
　　是答能入所依之位也。即四位也。
    章云。于一切法唯有识性随闻胜解故。如理通达故。治一切障故。离一切障故。（云云）
    是明四位中对境修观行之行相差别也。章云。无性解云。在胜解地于一切法唯有识性中但随听闻生解故。在见道中如理通达此意言故。在修道中由此修习对治烦恼所知障故。在究竟道中最极清净离诸障故（云云是引无性释也）。
    问。且释本论问答无性释正文如何。答。释论云。何处能入者问所入境及能入位。谓即于彼有见等者。谓于大乘法相所生决定行相似法似义意言能入。于此境界能入是用。所入境界是业是持。于此意言。或有能入在胜解行地于一切法唯识性中但随听闻生胜解故。或有能入在见道中如理通达此意言故。此中如理而通达者。谓通达彼非法非义非所取非能取故。或有能入在修道中由此修习对治烦恼所知障故。或有能入在究竟道中最极清净离诸障故。（云云）
    问。本论中以似法似义意言为先。以大乘法相等为后。而何释论以大乘法相等为先。以似法等为后耶。答。即廓法师会云。今释论中依因果次第先举因。言于大乘法相所生明此所缘法义意言。是大乘法相闻熏所生也。
    问。意言是能观识。而何为境。答。观行者观自心为所缘了知唯识道理。故为境也。
    问。释通达位云非法非义等之意何。答。廓法师云。由先地前知其法义唯是意言即无所取。所取既无。知无能取。故入见道达彼意言圆成实理。证法·义无名非法非义。法义既无即非所取。见分意言无有自性名非能取（云云胜解行名如上能观唯识中释之。见道等名如下释之）
    章云。成唯识说。云何渐次悟入唯识（云云）
    问。此文意何。答。是为引唯识论文明能入之位标彼论问发入方便文也。
    问。且此问发意何。答。论上问云。如是所成唯识相·性谁于几位如何。悟入（云云）此中有三问。谁者问能入人也。于几位者问所经位也。如何悟入者问入方便也。次论答云。谓具大乘二种姓者（答能入之人也）略于五位（答所经之位也）渐次悟入（答入方便也）次论问答云。何谓大乘二种种姓一本性住种姓等者。重明能入之人也。次论问答云。何谓悟入唯识五位一资粮位等者。重广所经位也。次论问答云。云何渐次悟入唯识谓诸菩萨等者。重广入方便也。即此问是也。故疏云。此问广前第三入法用。（云云）
    章云。谓诸菩萨于识性·相。资粮位中能深信解。（云云）
    是答广入方便也。有五位。是最初资粮位也。疏云。资粮位中能深信解。虽亦伏除未多分故少而不说。信解初增。但名信解。（云云）
    章云。在加行位能渐伏除所取能取引发真见。（云云）
    是明第二加行位也。疏云初伏所取。次伏能取。伏令不起故名为除。非离伏时别名除也。
    章云。在通达位如实通达。（云云）
    是明第三通达位也。疏云。方起无漏现行二智证实相·性故。（云云）
    章云。修习位中如所见理数数修习伏断余障。（云云）
    是明第四修习位也。疏云。十地行多时劫长远念念进习名数数修伏余烦恼断余智障。此等位中虽亦修证余行余法。唯识为本方修余行故。但言唯识（云云此等以下文通伏难也。伏难可知之）
    章云。至究竟位出障圆明。能尽未来化有情类。复令悟入唯识相性。（云云）
    是明第五佛位也。疏云。全出二障功德智慧无不周备。不同小圣故名为圆。无阙少故简二乘也。其福·智二清净极胜无有能过。不迷不闇故名为明。此简菩萨。第十地菩萨虽皆遍有可名为圆。未清净故如罗谷中视月等。故不名为明。能尽未来化导一切复令悟入唯识相故。显非自济成已度人。故名法轮。轮者转义。（云云）
    问。且此五位体如何。答。疏云。此初二位以道为位。即分出体。后三位以分为位。即通出体（云云）意云。道者慧也。即以资粮道加行道为位名。若论其体者。资粮道以闻思慧为体。加行道以修慧为体。故云分出体也。分者位也。即以通达分·修习分·究竟分为位名。若出其体。通以有为无为无漏功德为体。故云通出体也。古德释此疏文各别也。不若今案耳（其意在下疏文。可悉之）
    又云。以分为位者。有十一分为十一地。以其十一分为后三位（云云）具如深密经第四卷。可见之。比里出也。
    初。资粮位其相云何颂曰。乃至未起识求住唯识性。于二取随眠犹未能伏灭（云云）论曰。从发深固大菩提心。乃至未起顺决择识求住唯识真胜义性。齐此是资粮位摄（云云）疏云。此解初位始终分齐（乃至）摄论云。清净·增上力·坚固心胜进名菩萨初修无数三大劫。大菩提心以善根为其自体。以大愿为缘。不退屈为其策为发方能发起（乃至）此云深者。即清净·增上力。固即坚固心。胜进乃至即地前四十心皆是此位。然彼以前或十万八万六万四万二万十千劫等。皆不入此位等（云云）论云。为趣无上正等菩提修集种种胜资粮故（云云）疏云。初释资粮之名。望菩提为号。菩提因之初位资益己身之粮方至彼果。故名资粮。此即依自利释名。为出生死得大智故求菩提也。
　　问。若望佛果名资粮者。何论第七说未知当知根中云能违资生根本位故（云云）其根本位者见道位故答。疏会云。然第七末增上缘中解资粮位亦有未知当知根。云能远资生根本位故者。从久修者邻近为名。此说初行多求果故亦不相违（云云）论云为有情故勤求解脱。由此亦名顺解脱分（云云）疏云。次解顺解脱分名。为有情故勤求解脱。望涅槃为因。涅槃名解脱如常所谈。勤求于彼此行不相违。故名为顺。分者因也支也（初释）又解云。解脱者即胜解数。缘解脱解脱苦名解脱。因中印境为名。乃名胜解。在果出苦为目。故名解脱。若依此释。解脱即分名解脱分。分义非顺。与决择分同。然彼望慧为名。此望胜解为号。今为此解即无前难。（云云后释）。
    问。此二释意何。答。初释意。解脱者涅槃也。此位所修福智因顺佛果之涅槃故名顺解脱分也。分者因也。望涅槃为因（云云）后释意。解脱者佛果胜解之功德。即别境五中胜解数。因位中胜解。果位名解脱。此位所修之功德顺佛果中一分解脱功德故名顺解脱分也。分者支也。解脱为支。多功德中一支故也。（为言）
    问。尔资粮名唯依自利释。解脱名唯依利他释。无相通义乎。答。疏云。然求菩提利他义显。勒趣解脱自利义增。然于菩提有自利之谈。涅槃致利他之义者。盖欲以彼显此菩提亦利有情以此显彼涅槃亦自利。文影于此义贯于彼故也。（云云）
    问。就释解脱分之后释。疏云。今为此解即无前难（云云）意何。答。付初释疏问云。问。何故顺解脱分分即是顺。顺决择分分体非顺（云云）此为前难也。
    问。尔此难如何会耶。答。次云。答。决择体是有为决择可体即分。体有多分故（有七觉支故）涅槃体是无为。解脱彼非是分。体非一多故（云云）论云。此位菩萨依因（本性。习性）善友（逢事诸佛）作意（得决定胜解）资粮（福智）四胜力故。于唯识义虽深信解。而未能了能所取空。多住外门修菩萨行（云云）疏云。问。华严第九十住品颂云第四生贵真佛子。从诸贤圣正法生。有·无诸法无所著。舍离生死出三界。彼经第十又解十住初发心菩萨。余住亦尔。颂云。清净妙法身。应现种种形。犹如大幻师所乐无不现。或处为众生。究竟菩萨行。或复现初生·出家·行学道。或于树王下。自然成正觉。或处为众生。示现入泥洹（云云）如何此文言多住外门修菩萨行。答。此第四住菩萨作十种观法。第七观业（不造恶业也）第八观果（不求恶果也）折伏现缠。不依见道等所有无明更造恶业令后果起。名为舍离生死出于三界。定当能出。非时已出。今依外门修菩萨行。亦不违也。又此十住菩萨亦有小分依有漏定能现八相度脱有情（乃至）以十住初发心住中分得十力学于十法。第十法者为苦众生作归依处。此住已去彼诸菩萨展转增胜能行八相（云云）然多起散行。小能入定。作真如观名多住外门。不说彼菩萨唯在外门。亦不相违（云云）论云。故于二取所引随眠犹未有能伏灭功力令彼不起二取现行（云云）疏云。问。华严经第十卷解十住菩萨中云。除灭诸烦恼永尽无有余无碍寂灭观。是则佛正法。云何此言未伏二取。答。彼依伏因邪教邪师所起不共无明·伴烦恼类说尽。非尽一切自分别生烦恼及俱生烦恼。又说佛法功力能灭一切烦恼。非十住位已能灭一切烦恼。（云云有四释后。二略之）
    问。尔此位菩萨都无伏烦恼义答。少分有之。故论下云。菩萨住此资粮位中。二粗现行虽有伏者（因邪教）而于细者及二随眠。止劝力微未能伏灭（云云）疏曰。此中伏言非为六行修习势力制之不起。令彼不自在。是此中伏义下准此知。菩萨不断下界地惑起定生上故。（云云）
    问。论云。此位二障虽未伏除。修胜行时有三退屈。而能三事练磨其心。于所证修。勇猛不退（云云）其三退练磨心者何。答。一菩提广大屈引他况己练磨心（摄论云。人趣诸有情处数皆无量。念念证等觉故不应退屈。又引颂云。无量十方诸有情。念念已证善逝果。彼既丈夫吾亦尔。不应自轻而退屈。云云）二施等难修屈。省己增修练磨心（诸净心意乐能修行施等。此胜者已得。故能修施等。云云）三转依难证屈。引粗况妙练磨心。（善者于死时得随乐自满。胜善由永断圆满云何无哉。云云）唯识论文近。故不记之。（可见之）
    问。摄论云。以三种练磨心断四处障。（云云）何。答。一离二乘作意（谓断除二乘分别作意）二诸疑离疑（谓于大乘甚深广大。不起异慧颠倒及疑）三离所闻思我我所执（谓我能闻。我能思觉。我所听文。我所思议。如是执着一切皆无。于其殊胜义证现观故。云云）四断除分别（谓于现前任运而转色等现住及作功德诸骨锁等净定安立一切所缘诸境界相。作意分别悉能永断。乃至一切诸佛菩萨波罗蜜多。如是等相执着分别永离。云云）已上资粮位行相。论疏极广。不可具记（可见文也）
    次加行位其相云何。颂曰。现前立少物。谓是唯识性。以有所得故。非实住唯识（云云）论云。菩萨先于初无数劫。善备福德智慧资粮。顺解脱分既圆满已。为入见道住唯识性。复修加行伏除二取。谓暖顶忍世第一法（云云）疏曰。然此是初僧祇满心修习故。言先于初无数劫等（云云）论曰。此四总名顺决择分。顺趣真实决择分故（云云）疏曰。此即第二释顺决择分名。真实决择分。决择是智。即择法也。决择即分名决择分。决简疑品。疑犹豫故。择简见品。彼不择故（乃至）分者是支因义。即择法觉支。
    问。何故前顺解脱分望果位为名。此顺决择分望见道为名耶。答。前顺解脱分既初发心求究竟果。故远从彼以得自名。此顺决择分邻近见道。欣远之心不如始业。故从邻近以得自名（云云）论曰。近见道故立加行名。非前资粮无加行义（文）疏曰。此释异名。位名加行道所见道故。即是见道之加行故（乃至）对法第八说所有资粮皆加行道。有加行道而非资粮。此四善根非资粮道。加功而行初位亦名加行。近见道说独此得加行名。（云云）
    问。资益后果己身粮。唯初独名资粮。加功而行求果。四善独名加行。答。资粮远望大果。最初独名资粮。加行万行加功。故初亦名加行。
    问。加功而行万行初位亦得此名。四善亦望大果。资粮亦通此四。答。初位发心最猛。四善不名资粮万行加功力方行。初位亦名加行。
    问。初位心猛独名资粮。四善近见独名加行。答。以近见道名加行。初位不得此名。加功万行方行。初位亦名加行。故于五道中四善独名加行者近见道义。故彼初位不得此名。加功而行初位亦名加行。此不齐解。若齐解者。此四善根果之资粮亦名资粮。而彼论文依多住外行福智行。约最初说。若尔见道等亦应名资粮。果之资粮故。从增得名但名见道（乃至）前解为胜（云云）次有四善根释名行相等。如上初重傍论略记之。（可见论文）
    问。修四善根所依地如何。答。论云。菩萨起此暖等善根。虽方便时通诸静虑。而依第四方得成满。诧最胜依入见道故（云云）疏曰。二乘依五地（初未至。四根本）菩萨唯依第四诸论通方便为论言菩萨亦依五地。此由料简。世第一法及增上忍唯第四定。余通余地（云云不依中间禅。彼无明利无漏故。西明亦依中间。疏主破之）灯曰。若大乘者上忍第一唯第四定。余可通依近分·中间。又解。中下品忍及暖顶二方便通依。成满唯在第四静虑等（云云与疏颇异也）。
    问。修四善根所依依身何界身耶。答。论曰。唯依欲界善趣身起。余慧·厌心非殊胜故（云云）言余者上二界与三恶趣也。上二界厌心劣非殊胜故。三恶趣慧必劣非殊胜故。其身不能入见道。唯欲界人天趣身。能入见道（为言已上加行位毕。论疏极广。不可具记之。可见也）
    次通达位其相云颂曰。若时于所缘。智都无所得。尔时住唯识。离二取相故（云云）论曰。若时菩萨于所缘境无分别智都无所得。不取种种戏论相故。尔时乃名实住唯识真胜义性。即证真如智与真如平等平等俱离能取所取相故。能所取相俱是分别。有所得心戏论现故（云云）疏曰。心·境·相·称·如·智冥合俱离二取。绝诸戏论故名平等平等真胜义性体即真如等。（云云）
    问。此位释名如何。答。论曰。加行无间此智生时体会真如名通达位。初照理故亦名见道（云云）疏曰。见即道。体者通。会者达也。
    问。约见道有几种。答。总有二种。一真见道。二相见道。此有二师义。一者三心真见道十六心相道之师（渐断师也。难陀胜军等）二者一心真见道三心相见道之师（顿断师也。护法戒贤等）。
    问。且云何名真见道。答。论曰。一真见道。谓即所说无分别智。实证二空所显真理。实断二障分别随眠。虽多刹那事方究竟。而相等故总说一心（云云）疏曰。释其真义刹那多少。经位虽多刹那。以相相似等故总说一心。即三心见依此为证即是会五十八等一心见道之文。若一心见道以无间解脱并一胜进名多刹那。总名一心非无间中复有多念（云云相见道至下可论之）。
    问。先渐断师义如何。答。论云。有义此中二空·二障渐证渐断。以有浅深粗细异故（云云）疏曰。二空渐证二障渐断。如下三心真见道中解。以五十八五十九对法九显扬十七说三心文证此渐也。（云云）
    问。尔此师五十九云然此现观与坏缘谛作意相应。是故三心顿断一切迷苦谛等见断烦恼之文如何会耶。答。疏曰。然五十九文亦说见道三心名顿断者。不别起观心。束三界二障合为三品断名顿。以此三心人（初心）法（中心）俱（后心）异故名渐断。理有浅深。障及智·行有粗细故。（云云）
    问。顿断师义如何。答。论曰。有义此中二空·二障顿证顿断。由意乐力有堪能故（云云）疏曰。五十八及对法九云又此见道所缘·能缘平等平等智为其相。说一心文。今以为证然五十五胜此中互解二文如对法第九抄。此真见道也。前加行时意乐俱断。故入观位不别为三。（云云）
    问。五十五文说内遣有情等三心之行相。而何证一心见道云彼胜耶答彼文说三心。是说相见道之行相。返知一心是真见道。故云胜也。彼文说三心结云。前二心法智相应。第三心类智相应等（云云）故知说相见道也。
    问。云此中互解二文如对法抄者。其抄文如何。答。彼抄七云。真·相差别中有二科。若以一心为正。初所缘能缘平等平等智为其相辨一心。又遣以下辨三心·十六心假。若三心为真。初辨三心等总是真见道。后十六智等为相。真中初总出体究竟但以平等智为相。后显差别故说三心等。（云云）
    问。疏云。或三心究竟。一无间·一解脱·一胜进。从真入相故。或一无间·一解脱。不假胜进。从胜入劣。且为二说。合十一说。如别抄解。（云云）此文意何。答。且明顿断师断惑刹那心总有三释。开为十一释。总有三释者。一者二障各为三品其合为三。此有四释。一云七心断。下品有二心（无间。解脱）中品有二心（无间。解脱）上品有三心（无间。解脱。胜进）故云七心断之。二云六心断（除上品胜进也）三云五心断（下品中品各除解脱。上品加胜进也）四云四心断（上品除胜进也）已上第一释了。二者二障各为二品共合为二。此有四释。一云五心断。下品有二心（无间。解脱）上品有三心（无间。解脱。胜进也）二云四心断（上品除胜进也）三云四心断（下品除解脱。上品加胜进也）四云三心断（上品除胜进也）已上第二释了。三者二障各为一品共合为一。此有三释。一云三心断（无间。解脱胜进）二云二心断（无间。解脱）三云一心断（灯云。义说为二。无间解脱。能断障故名无间道。证无为故名解脱道）已上第三释了。
    问。既有十一释。以何为正。答。以三心二心断为正（具如灯第七之）。
    问。云何名相见道。答。论曰。二相见道。此复有二（云云）谓一者三心相见道。二者十六心相见道也。
    问。其三心者何。答。论曰。一观非安立谛。有三品心。一内遣有情假缘智能除暖品分别随眠。二内遣诸法假缘智能除中品分别随眠。三遍遣一切有情诸法假缘智能除一切分别随眠（云云）疏曰。内遣者唯缘内身而遣假故有情假者先解有情皆妄所计但有内心似有情现。谈其无体名之为假。缘智者能缘心。即缘内身为境遣有情假之缘智也。下皆准知。然今此中人法二障各分上下。粗者为上。细为下。合为四类。然二粗者各别除之。以智犹弱未双断故。若上品智方能双断。此即随智说为暖等（云云）言然今此中等者。意云。分别烦恼障为二品。谓下品上品也分别所知障亦为二。谓下品上品也。初内遣有情假缘智断。下品分别烦恼障种子。次内遣诸法缘智断下品分别所知障种子。后遍遣一切有情诸法假缘智合断上品分别烦恼所知二障种子。以下品智断下品障以上品智断上品障。（为言）
　　问。第二智断下品所知障者。何论云能除中品耶。答。其望烦恼障为中。故不违也。
    问。约此三心。法智类智分别如何。答。论曰。前二名法智。各别缘故。第三名类智。总合缘故。
    问。凡云法智类智有几义耶。答。疏曰。总为三例。一缘如名法缘智名类。是前类故（前者智也）十六心名法类。可知。对法约三并缘如。故皆名法（三者三心也。法者真如法也）二别缘名法总缘名类。此论等是。不就缘如为论故。三缘下名法缘上界名类。是下类故（云云）初释所取能取十六心也。次释三心也。后释上下八谛十六心也。
    问。此三心相见道放学何法耶。答。论曰。法真见道二空见分自所断障无间解脱。别总建立名相见道（云云）疏曰。法者法则。放学为义。真见道中有二空见分。虽亦有自证分而不法彼。亲缘如者即乃放之。就见分中有无间解脱。随自所断障有四见分。就无间道中人法二见分各别法。故有初二心。解脱道中人法二见总法有第三心。但法见分者。见分行相与真如境别故。以自证分与真如境体义无别故不法之。别总法者显无间所断有差别故。显解脱道所证唯一味故（云云）总意云。内遣有情智放学真无间道断下品烦恼障证生空理之见分。内遣诸法智放学真无间道断下品所知障证法空理之见分。遍遣一切智放学真解脱道断上品二障证二空理之见分。（为言）
    问。无间道断惑。解脱道证理。而何云无间道证理解脱道断惑。答。各谈功能。无间道中有证理之功能。非谓正证。解脱道中有断惑之功能。非谓正断。故不相违也（别抄第五卷有此义。可见之）。
    问。此三心名相见道。谁师义。答。是戒贤等义也。即顿断师。立一心真见道之家也。若胜军论师等立三心真见道。据彼义者是真见道也。即渐断师义也。
    问。何故两家不同耶。答。顿断家云。真见道唯总缘真如。不别缘故。今此三心别缘故（云云）渐断家云。三心是缘非安立故是真见道。以相见道缘四谛故（云云是不正义也）
    问。渐断师断惑之中十四释（云云）其何。答。总有三释。开为十四释。谓三释者。一者二障各分三品。先断烦恼三品。后断所知三品。此中有五释。二者二障各分二品。此亦有五释。三者下品二障为二。上品二障合一。此有四释。此十四中第十三四两释为正。即第十三释曰以五心断（断下品烦恼无间。断下品所所知无间。断上品二障无间解脱胜进也）第十四释曰以四心断（谓前五中除上品胜进也）自余十二释非正释之上极无用也。仍不更记之。（可见灯第七也）
    因论问。三心中初心若单生空观若带法空耶。答曰。单生空观。非带法空。
    问。何以知尔。答。疏五末说平等性智现起位之中云。一切菩萨见道全。通顿渐悟。一切菩萨必法空观入见道故。此非三心真见道义（云云）枢要下曰。见道全生平等智者。疏中但有一心见道解。设三心见道后二心有此智。初一心无多分有故。故论总说（云云）意曰。平等性智必法空观时起。单生空观时不起。三心中初内遣有情假缘智是单生空观故。平等性智不行（为言）故知单生空观也。
    问。菩萨必法空观入见。而若言初心单生空观者。三心真见道之师如何可会。答。难会。且可云彼师不云以法观入见故。是不正义师也。
    问。约一心真见道师如何可言耶。答。不异前义。
    问。一心真见道师云三心是后得智。而后得智必正体智等流。何法空正体智后生空后智可趣耶。答。此难尤重。但枢要下云。问。颇有菩萨无分别智入法观意乐即入后得生观耶。颇有无分别智入生空观意乐即入后得智法观耶。答曰。不得菩萨后得必由无分别智为前道故。佛地论云等流之观与根本观同故。
    问。若尔何故云远等流即得近即不得。答。近执难入。远即易入故。又解。总后得无入别观必各更起无分别智引之生故。
    问。初起未自在。后得由前引。久起自在生。何妨自力转。答曰即依此义遂有意乐。后得不同无分别智。二观别也。佛地论及此论中据其多分及未自在故（云云）以此最后答可通前难也（疏第五末有此两解。广故不记之）然先德云带法空生观者不然。违诸文故也。
    问。第二心法空观。必可带生空。所带生观有何所作。答。断障章曰。问。三心真见道法观既细。必兼生观。即断生执。何故生执即三心断。法唯二心。应细三心粗二心故（云云）此门之中何故生执以下之文意颇难得。
    问。何故生执即三心断。法唯二心者。能难之词颇以相违。所以然者。谁言生执亘三心断。生执法执各二心断故。而何可难何故生执即三心断法唯二心耶。答。能难之词专不相违。第二心是带生观故。必可断生执故。难生执亘三心断法执唯二心断也。何故之言征难词也。
第0章     问。应细三心粗二心故者又如何耶。答。法执亘三心断。生执唯初二心断欤。若尔初内遣有情智是单生空观。彼何断法执哉。又第三心是带生观。何不断生执。答。是立道理也。意细法执上品第三心独可断。粗生执上品第二心所带生观可断。不妨第三心所带生观无所断（为言）总而言之。上即三心断者指乍三心。法唯二心者指下二心（除初后二）下应细三心别指第三心。粗二心故者别指第二心。故上三心二心下三心二心其意甚殊。能可案之。答。法观虽细必带生观。第二刹那不断生执。如十地中断惑法观习气可断种不可除。不障此道故。加行之心不欣断故。并二品断不尔违论（云云）以之可通也。
    问。寂法师难云。十地可然。以故留故。见惑不尔。如何不断（云云）此难可尔耶。答。此难不尔。未得故留义意故。谓故留者非言可断不断名故留。以不障地故不起断道名故留也。是故内遣诸法智所带生观何不同十地法观所带生观耶。
    问。彼师自义如何。答。次云。应云第二心虽带生观随他力故起不断生执彼若断生执应云遣情。若尔三心应无差别。故各二品断于理教无违。（云云）
    问。此师义无难耶。答。有难。谓菩萨必以法观入见。真见道中法观是带生空观。所带生观随他力起。何能断烦恼种子。故不可言随他起故不断生执。犹可依凭于本师也（是以一心真见道义难也）已上了。
    问。云何名缘安立谛相见道。答此亦有二。即一所取能取十六心观。二上下八谛十六心观也。
    问。且云何名所能取十六心。答。所取谓谛理。能取谓缘理之智。法忍法智缘谛理为境观所取也。类忍类智缘前智品观能取也。即观苦谛有四。一苦法智忍（苦者苦谛也。法者苦谛教。智者加行道中缘苦法之智。忍者无漏忍。忍前苦法智也）二苦法智（苦者苦谛。法者真如。缘苦真如之智名苦法智也）三苦类智忍（苦者苦谛。类者法忍法智之后一切学无学圣法。忍者缘此慧。谓第三心缘前法忍不智言后一切学无学位所有圣法皆是前法忍法智之类。作种类之解故云类智。云云）四苦类智（苦类如前。谓印可缘苦类之智名苦类智也）如苦谛有四心。集灭道谛各有四心。故成十六（论文极广故不能具记之）。
    问。论曰。此十六心八观真如八观正智。法真见道无间·解脱见·自证分差别建立名相见道（云云）意何。答。上八者法忍四法智四。法忍法无道见分。法智法解脱道见分。下八者类忍四类智四。类忍法无间之自证分。类智法解脱之自证分也。真如者见分也。正智自证分也。
    问。何名上下八谛十六心。答。论曰。谓观现前·不现前界苦等四谛各有二心。一现观忍。二现观智。如其所应法真见道无间·解脱见分观谛断见所断百一十二分别随眠名相见道（云云）欲界四谛四十。上界各三十六。谛各除嗔。故一百一十二也。此上皆为观心纯熟。为有情说令见道前亦作得入见道也（具如贤圣义也）又有广布圣教相见道。非要故略之（可见论也）。
    问。若真见道后有相见道者。何五十五及显扬十七等云顺决择分无间有内遣有情假缘智等。答论会云。诸相见道依真假说。世第一法无间而生。及断随眠。非实如是。真见道后方得生故。非安立后起安立故。分别随眠真已断故。（云云）
    问。真·相二见道有何差别。答。论曰。前真见道证唯识性。后相见道证唯识相。二中初胜。故颂偏说。前真见道根本智摄。后相见道后得智摄（云云已上见道义了。论疏极广可披见之）
    次修习位其相如何。颂曰。无得不思议是出世间智。舍二粗重故。便证得转依（云云）疏曰。即于初地住·出心。后渐至究竟金刚道来。皆断俱生法执种故。至无学位便证转依（云云）论曰。菩萨从前见道起已。为断余障证得转依。复数修习无分别智（云云）若释颂者。无分别智远离所取能取故云无得及不思议。或离戏论说为无得。妙用难测名不思议。断世间故名出世间。二障种子立粗重名。性无堪任违细轻故。依谓所依。即依他起。与染净法为所依故。转谓染净转舍转得。由转烦恼得大涅槃。转所知障证无上觉也。
    问。云何证得二种转依。答。谓十地中修十胜行断十重障证十真如。二种转依由斯证得。（云云）
    问。其十地者何。答一极喜地。初获圣性具证二空。能益自他生大喜故（修施波罗蜜断异生性障并执着我法愚恶趣杂染愚。证遍行真如也）二离垢地。具净尸罗远离能起微细毁犯烦恼垢故（修戒波罗蜜断邪行障并微细误犯愚种种业趣愚。证胜真如也）三发光地。成就胜定·大法总持。能发无边妙慧光故（修忍波罗蜜断闇钝障并欲贪愚圆满闻持陀罗尼愚。证胜流真如也）四焰慧地。安住最胜菩提分法烧烦恼薪慧焰增故（修精进波罗蜜断微细烦恼现行障并等至爱愚法爱愚。证无摄受真如也）五极难胜地。真俗两智行相互违合令相应极难胜故（修静虑波罗蜜断下乘般涅槃障并纯作意背生死愚纯作意向涅槃愚。证类无别真如也）六现前地。住缘起智引无分别最胜般若令现前故（修般若波罗蜜断粗相现障并现观察行流转愚相多现行愚。证无染净真如也）七远行地。至无相住功用后边出过世间·二乘道故（修方便善巧断细相现行障并细相现行愚纯作意求无相愚。证法无别真如也）八不动地。无分别智任运相续相·用·烦恼不能动故（修愿波罗蜜断无相中作加行障并于无相作功用愚于相自在愚。证不增减真如也）九善慧地。成就微录四无碍解能遍十方善说法故（修力波罗蜜断利他中不欲行障并于无量所说法无量名句字后后慧辨陀罗尼自在愚辨才自在愚。证智自在所依真如也）十法云地。大法智云含众德水蔽如空粗重充满法身故（修智波罗蜜断于诸法中未得自在障并大神通愚悟入微细秘密愚。证业自在等所依真如也）
    问。此十地以何为体。答。论曰。如是十地总摄有为无为功德以为自性。（云云）
    问。若尔何无性云法无我智分位名地（云云）答。疏会云。以真如无分位智有分位。所以智名地。此论总出地体义。所证亦是地。地是依持生长义故。四十一曰。由能摄持菩萨义故名地能为受用居处义故名住。即真如等亦名为地。能摄持故。即是实法为假者所依等故实法名地（云云。已上修习位了。论疏极广。不可具记。可见之）
    后究竟位其相云何曰。此即无漏界·不思议·善·常等（云云）如初门记了。论曰。前修习位所得转依应知即是究竟位相等。（云云）
    问。此位所断如何。答。论曰。谓有俱生微所知障。及有任运烦恼障种。金刚喻定现在前时。彼皆顿断入如来地。由此佛地说断二愚及彼粗重一于一切所知境极微细着愚。二极微细碍愚。故集论说。得菩提时顿断烦恼及所知障成阿罗汉及成如来。证大涅槃大菩提故（云云已上究竟位了。广学者可习论疏也）。
    章曰。五十九说。何能断烦恼。齐何当言已断烦恼。谓善法资粮已积集故。已得证入方便地故。证得见地故。积集修地故能断烦恼。得究竟地当言已断一切烦恼。正同唯识。（云云）
    问。此文意何。答。是标瑜伽所说五位明同唯识论五位也。彼论中具有八问。今章取要只出初二问。次六问非此所明。故不举也。即云。谓善法资粮（乃至）能断烦恼者答云何能断烦恼之问也。得究竟地以下答齐何当言已断烦恼之问也。凡答此二问有六复次。今文其一也。余五复次非此所明也。以答文相配五位。寻文易知之。
    章曰。摄大乘中以资粮道闻思位长大劫修满方起加行。等持位中作唯识观。从多为论但说四位以观时少略隐不说。成唯识等中据实为论别修行相。见道前位亦有伏除。（云云）
    问。此文意何。答。是章家会违之词也。珠云。此下会二论不同文所以也。所以摄论说四位者。资粮道中多起闻思。经一大劫修唯识观。加行道中从回向终加功进趣修唯观时长短异。以短从长但说四位。故合初二位名胜解行也。所以唯识说五位者据实而论。资粮加行二位各有别修行相。即如论曰于识相性资粮位中等。见彼文意说四十心位起闻思慧修习唯识。四善根后方起修慧。如是二位行相各别。故开为二。见道前位亦有伏除者。即显加行位亦有伏除分别二取引证可知（云云）
    章曰。摄论唯识唯论等各言暖等中作寻思等观。故亦伏除。（云云）
    问。此文意何。答。是引证成不上云见道前位亦有伏除之义也。意曰。唯识论中地前分位二位者。资粮位偏存胜解之义。加行位偏存伏除之义也。上文末为显加行位之差别故云亦有伏除。其伏除之义即在摄论等中说作寻思等观故。（为言）
    章曰。直往迂回地前皆同。迂回之人虽得无漏。游观心中亦不以伏除。未证真识终不能了如幻识故。（云云）
    问。此文意何。答。是通伏难也。难云。若云地前有伏除者。顿悟可然。未得无漏故。渐悟之人随断烦恼既得无漏。以其无漏可断二取何有伏。故今通云。顿悟渐悟地前皆同。以有漏寻思如实观伏除二取（义演云。作寻思等观皆同也。所伏惑非皆同。云云）此中渐悟人虽得一分生空无漏。是游观故不能伏除。所以者何。未证法空无漏真理不能了达依他如幻故。是故但以法空有漏寻思等智伏除二取现行也。即与顿悟同也（为言）周记曰。虽起生空本后二智。以不断惑但云游观。
    问。何故迂回之人寻思等唯是有漏非无漏耶。答。未证法空不可实证唯识。故有漏心作寻思等以唯识观。（云云）
    问。尔渐悟人生空智都无所作耶。答。谓之有二说。一云。都无所作。名游观故（云云）一云。有顺益法空义。此为所作（云云）故论七曰。或二乘位。回趣大者。为证法空地前亦起九地所摄生空无漏。彼皆菩萨此根摄故（云云）疏曰。为顺益法空智起此智等（云云此根者未知当知根也。后义胜也）。

第0章 唯识义卷第五（本终）
第0章 唯识义卷第五（末）

            释真兴撰


    章云。上来明位。下当辨修。（云云）
    是结上所说能入之位。起下所说能修之行相也。
    章曰。辨修有三。一证修。二相修。三地修（云云）。
    问。此文意何。答。是明能修差别也。
    问。云何名证修等。答。证者证知义。修者修习义也。观行者修习有漏无漏观证知依他圆成之理名为证修也。相者体相也。修者如前。观行者修习有漏无漏观令其智种子现行之体用展转增胜生长圆满。名为相修也。地者九地也。修者如前观行者随在何地修唯识观令修习生长增胜自地·他地观心种子现行之体·用名为地修也。
    章曰证修者。此见道前虽作真俗二唯识观。似而非真。入见道中真·相见道俱了真识。后得俗智方了俗识四地以前真俗别观第五地中真俗方合。然极用功始能少起至第六地无相虽多未能长时。于第七地方得长时。犹有加行未任运。八地以上无勉励修。任运空中起有胜行真俗二识恒俱舍缘。至佛位已三智俱能缘真俗识。第六不定。随意乐故。成事唯俗。行缘浅故。或亦通真。自在满故。（云云）
    问此文意何。答。是第一明证修之行相也。即大明地前地上及佛位。证修之行相也。此见道前（乃至）非真者明地前相似观之证修也。谓地前位虽作有漏真俗二观证知相似依圆二性之理。然是相似证知非真实证（为言）即同现前立少物等之颂意也（有古德云。地前无证义。云云今谓。甚达章文。难信之）入见道中等者。真见道中无分别正体智起证了真如。相见道中无分别后得智起疏变相分缘了真如。故云俱了真识。有分别后得智亦证了依他如幻。故云方了俗识（真如是识之实性故云真识。依他是识为主故云俗识也）四地以前等者。四地以前正体智观真如后得智观依他不能合观故云别观。第五地中真俗双观。然用功用故云方合等也。至第六地等者。五地以前有相观多。第六地中无相观多。至第七地纯无相观。然有功用。八地以上无功用修。故空中起有胜行也（为言）至佛位等者。佛果位中。一义云。大圆平等妙观三智俱缘真俗二谛。谓一智一念中双缘二谛也。然此三中。妙观察智有不定义。或时如大圆平等一念中缘二谛。或得唯缘真谛（自受用法乐之时也）或时唯缘俗谛。说法利生之时也。故云第六不定等也（寂法师章并义滨记云二智俱能等。云云。若依彼文。其意甚易知。不可致功劳也）成事唯俗等者。但缘事相之境故云缘俗也（是护法义也）一义云。四智皆缘真俗二谛。故云或亦通真等也（是亲光义也）此二义略如第四门末论之。
    问。就四地以前真俗别观等。何故必四地以前别观。五地以后双观耶。答。约正后二智种子生现行前后各别及同时有此差别也。
    问。何以知尔。答。枢要下释喜乐二根同种别种义引例云。如无分别智及后所得。四地以前各别种生。五地以上或同或异。二种生一现一种生二能。亦无过失。现行之中无二慧故。行不相违一念俱说（云云）意曰。四地以前各别种生者。正体智自种生。后得智自种生。是即前后也（为言）五地以上或同或异者。或时一种生二智。故云或同也。或异者如四地以前也。二种生一现者。正后二智种子合生一智现行。若正体智若后得智也（为言）一种生二能者。重释二种生一现义也。谓一种子有生二现行之功能故。正后二智种子合有或时生一正体智或时生一后得智之能（为言）现行之中等者。虽有一种生二能然无有失。现行之中无有正后二智相并起故。（为言）
    问。若尔何云一种生二智。答。其有生二智之功能（为言）非谓一时相并生二智也。
    问。若一时中二智不并起者。何双缘真俗耶。答。正体智真观中有并缘俗之力。（为言）
    问。何故现行中二智不双。答。一心之中二慧并起是重失故也。
    问。就云第五地中真俗方合。何故仁王经云善学菩萨四天王双照二谛平等道（云云）答。会此文诸师异说。且义滨云。侧师云。真谛说曰。仁王经曰初地菩萨等有双照二义。一者同时双照二者前后。初地菩萨约前后说。八地以上约同时说。玄奘师曰。见道中有双照。大乘憬师曰。此说不尽。若实三藏辞者。何缘基师不同此义。是故仁王经约前后双也（云云检此记意。慈恩意存前后双照。与真谛同也）西明义曰。略有四种。一方便双照。谓十回向中四善根位。二证位双照。即如此经。三功用双照。谓难胜地也。四任运双照。八地以上（灯师破之）慧沼曰。据相见道双相双缘。（云云）
    问。就灯师义。若尔何疏曰以后得智不亲缘真如不名真俗双行（云云）答。难会。且可云灯师叙一别释也。非疏主正义。别抄存前后双照之义故也。
    问。就至第六地无相虽多等以何证此义。答。论九曰。前之五地有相观多无相观少。于第六地有相观少无相观多。第七地中纯无相观虽恒相续而有加行。由无相中有加行故未能任运现相及土。（云云）
    问。若言至第六地无相观多者。如何显扬三云第六地中多分有相任运相续耶。答。兴疏第三曰。理实·六地·无相多有相少。然今对后七地前说有相观多。（云云）
    问。云何名有相观无相观耶。答。谓之古德曰。言极多。有难定烦。今谓。正体智观唯名无相观。后得智观通名有相观无相观。
    问。以何知尔。答。论第九说相多现行愚。疏曰。由起无漏净相故相观多行未能多时住无相观。即后得智作有相净观也。虽作无相。少时能故（云云）又说纯作意求无相愚疏曰。今此地中既除此障。能于无相不专勤求。乃至于空中起有胜行。所言空者无相空理。于空中作有行。即真观中起于有观。冥真俗二境合本后二智。少用功力即能得故不同五地（云云）以此文释。无诸妨难也。
    章曰。相修者。云何名为修唯识观。谓令有漏·无漏观心种子·现行展转增胜生长圆满。（云云）
    问。此文意何。答。是第二明相修也。珠曰。随显相说。资粮加行二位观心名为有漏。后三位观名为无漏。言种子者显得修义。现行者明习修义。随位分齐各有成满故云生长圆满（云云）。
    问。且其有漏无漏种子者本有种欤新熏种欤。答。凡云种子有三师义。今言种子通其三义也。
    问。先其三师义如何。答。论曰。有义一切种子皆本性有。不从熏生。由熏习力但可增长（云云是护月论师义也）有义种子皆熏故生。所熏能熏俱无始有。故诸种子无始成就（云云是难陀论师义也）有义种子各有二类。一者本有。谓无始来异熟识中法尔而有。生蕴处界。功能差别（乃至）二者始起。谓无始来数数现行熏习而有（云云是护法论师义也）即本有种名本性住种姓。新熏种名习所成种姓也。习所成种姓有二重。谓本有无漏种子地前位依有漏闻熏其用所修增名一重习所成种姓。见道以上依无漏智现行新始所修增新熏无漏种子名一重习所成种姓也（种子义别可习之）。
    章曰。初修习位随所闻法托境思惟。令此观心纯熟自在。后伏所取能取二执。观心转明胜境相像渐微。忽心境乃冥观转成无漏。如是展转下转成中。中转成上。究竟圆满名之为修。（云云）
    问。此文意何。答。是广明五位观心之相状也。
    问。如何明之。答。初修习位（乃至）自在者明资粮位也。听闻正法以闻思慧观唯识境令心纯熟（为言）后伏所取（乃至）渐微者明加行位也。珠曰。虽境·识皆遣（境者所取。识者能取）而空相未息。故云渐微（云云微者匿也）忽心·境乃冥观转成无漏者明见道位也。滨曰。忽心境证乃会真也。忽者急也。冥者会也（云云）如是展转（乃至）成中者明十地修道位也（义如转昌转灭之中论矣）中转成上等者明究竟位也。
    章曰。于初二位有漏三慧。皆现·种修。种修无漏。用渐增故。通达位中唯有修慧。纯是无漏。通现·种修。种修有漏。在修习位七地以前有漏无漏皆具三慧。通现种修。八地以上无漏三慧通现种修。种修有漏。于究竟位有漏皆舍。无漏满故而更不修。然具现种真俗二门无漏之观。（云云）
    问。此文意何。答。是重明五位修习之差别也。即三分别。一约三慧分别。二约现行种子分别。三约有漏无漏分别也。
    问。其义如何。答。资粮位以有漏闻思二慧修唯识观。加行位以有漏修慧修。即此二位修增有漏智·现行·种子之体·用·傍修增无漏智之用（为言）疏曰。问曰。解脱决择二善根中。其无漏种增长何别。答曰。约有漏行有上中下。其无漏种增长有异。解脱分中下品增故。决择暖·顶中品增故。其增上忍·世第一法上品增故。（云云已上）见道位唯以无漏修慧修增无漏智现行种子之体用。傍修增有漏种子（为言）素曰。在见道中唯修无漏种子现行。能傍修有漏种增。后修道位亦能现起也（云云已上）修道中七地以前以有漏无漏三慧通修增有漏无漏智现行种子。八地以上以无漏三慧修增无漏智现行种子。傍修有漏智种子（为言）素曰。问。八地以上恒在定中。而何得有闻思慧耶。答。于修慧中分三用故。常在定中而听法故（云云已上）究竟位有漏皆舍。修义止毕。但具足无漏真俗二智之现行种子。修万法故也。（云云已上）
    问。且见修无学道之三道种子。若一体种子渐增成三道种子。若三道种子本自各别欤。答。谓之有二类师义。一者护月难陀等云。三道无漏种子唯有一个（云云）是二师只立转灭义。二者护法等云。三道无漏种子即有三品。又只有一个（云云）是第二立转齐转灭二义也。
    问。何以知尔。答。疏曰。问。若本有者为三品种为一品种。答。据唯本有及唯新熏皆唯一品。此是转灭。转灭下品作中品故（乃至）今第三师有三品种。即转齐义。有漏亦尔（云云）。
　　问。如此疏文者。护月难陀义诚如所言。护法义只云三品种子及转齐义。而何护法义中亦有一个种子及转灭义耶。答。今此疏文略叙梗概。三身章中具出其义。
    问。其三身章文如何。答。文曰。此多闻种成唯识等略有三释。一唯新熏。唯有漏种以为因缘新生无漏（乃至）二唯本有。诸无漏种未发心前名性种姓。发心已后名习种姓。熏习彼用令渐增故。见道以前有有漏闻熏能生现行。无漏未起。双取此二名顺解脱·决择分善（乃至）三者种子皆有二种。本有·新熏。见道以前同第二说。见道以后诸无漏种本有生现行。新诸现行复熏成新种。略有二义。一者转灭。二者转齐。转灭义者。如大乘位。无始以来加行胜善·无漏善种未逢缘故皆唯下品。见道以前漏闻熏为胜缘故。资下无漏渐令增胜。至见道位生下现行。现行复熏下品种子。见道修习以为缘故至修道位前刹那中见道下种灭。修道中种生中现行。中现行复熏中品种子。修道修习以为缘故。至究竟位前刹那中中品无漏种灭。后刹那中上品无漏种生。无所依故。道已满故更不熏习。本唯一本劣灭胜生。故名转灭。后修习故。前之同类不能为同类因引后同类果故。如是地地下中上品诸无漏种及诸位中加行胜善下中上品诸有漏种皆应准知。至佛位中唯有无漏上品圆满。无漏下中·一切有漏并皆舍灭。故经说舍无常色等。二者转齐。法尔种子皆有三品。初修下故。至见道位下品无漏种生现行。现行复熏下品种子。若无修习任运下生。由修习故至修道位中中品种子生中现行。现行复熏中品种子。前之下品亦转成中。若不熏习任运中生。由修习故至佛位中上品种子生上品现行。道已满故无所熏故更不熏习。中品种子并转成上。前中下品种不复相续。与后胜齐。故名转齐。故经说言舍无常色等。望自同品可名转灭。言转齐名望他异品（云云）文意易知。察之。
    问。虽此文中有转灭义。然难分别判护法义若云护月难陀义。有何失耶。答。既出第三师义中云。略有二义。何致狐疑。又文中云如大乘位无始以来加行胜善等。岂是合唯新熏师义耶。又云至见道位生下现行现行复熏下品种子。岂是合唯本有师义耶。又灯文释转灭义中。云即本有种唯有一个。岂是合难陀义耶。又云现行熏种即成中品。岂是合护月义耶。故知三身章及灯中转灭义是护法义也。
    问。若尔护月难陀之转灭义如何。答。从方云。若护月唯本有无漏种了生现行。现行到资脚下种子。但熏本有种子令成中品。灭却下品功能更不熏种也。若准难陀唯新熏者。即从见道初无漏起现行也。即脚下无漏种是地前熏得。见道劣无漏下品种子生现行。下品种子生现行又更熏得新种子已。便在第八识中与能生一处即到资成中品种子。即新熏者成中品也。又中品种子生现行。现行熏得新种子。种子便成上品。又现行到资脚下中品种子已。令转灭中品功能。与新熏皆成上品种子也。（云云）
    问。若言有三品种子转齐者。何疏十末曰对法第十四说。于诸现观位证得后后胜品道时舍前所得下劣品道。如证此果所摄道时即舍此向所摄道。以不复现前故。如菩萨虽不言向果。之得胜舍劣。劣不现前。如得果故。今约此文即转齐义三品种子各各别有。不用下品以为中上品也。若约转灭义一种子转为中上者。即下成中下不复起名舍劣也（云云）答。是依对法论叙一别义。故不相违也。
    问。言护法义中有二义。是义推也。若有诚文耶。答。义滨三身章记曰。古说月藏义得胜舍劣即当转灭。胜军义转劣成胜当转齐义。护法宗具有二义。真谛三藏约三慧述等（云云）从方记曰。言转齐者。即转却不下品劣种子用以齐他中品种。又转中品功能能齐上品种子。故名转齐也。言转灭。即灭却自下品劣性成中品。又灭却自中品劣用成上品性。故名转灭也。即望自品名转灭。望他品名转齐。故名转齐转灭也。此有二师解。初即难陀护月。唯有转灭义。二护法有转齐转灭二义。（云云信睿记同之）。
    问灯师义如何。答。此师亦云新旧合成师中有二义也。
    问。其释如何。答。且释转齐义有二释。转灭义中亦有二释。
    问。其如何。答。文曰释所弃舍于中二释（意云。金刚道中有二舍。一所断舍。二所弃舍。所弃舍中有二种。谓余有漏。劣无漏。于其劣无漏可作二释也）一约转齐。本有无漏种子三品。如加行依下品种增生初见道分别智。即此现行无漏有力资中品种令能生现。亦令自种转成中品。名为转齐（云云初释）此释意云。本有见修无学道三品无漏种子。由资粮位听闻正法之闻熏。于加行位下品见道无漏种增长生初见道无漏智现行。此下品现行能有功力。资修道位中品种子令生中品现行。亦令自下品种转成中品齐中品种。故名转齐（为言下品现行有二功力。一令生中品现行。二令自下品种齐于中品。下同种子微隐无力也）文曰。又解。由中品种生现行已。资下品种转成中品。与本有种中品之者。及新熏生亦为中品。与能生自本有之种。三合生一后念现行。或各别生。俱许无妨。中上品生转齐亦尔（云云后释）此释意曰。由下品现行力中品种生中品现行已。然后资前下品种转成中品。此是初刹那也。次前下品种转成中品。及初刹那中品现行新熏生中品种子。并初生中品现行中品本有种子。三类种子合生后后刹那中品现行。或复不合各别生现行（为言即新古合生之师云修道第二念以后始有新古合生之义也）问。中品现行何故重生耶。答。修道位长。经十地故。念念中生同类现行也。
    问。就此释中初义。若言三种合生一现行者。何记第三难外人云。理不应言从六种起。未见多种生一牙故（云云）答。先德难会。今谓。彼文意殊。彼难外人云触等心所如心王受熏持种之义。即破意云。若云触等亦能受熏者。生现行时顿可生六眼等识（心王所生一个。心所所生五个）若云六种生一现行者。未见别别之多类种子合生一牙（为言）今此不尔虽三类种子有别。一第八识持之。故合生一现行无有妨也故疏云。今五数中各有种子。共生一果。故是所非。若一识中同类种子共生无妨（乃至）若能持是一多同类种许共生一果故能持是别虽同类种。不许同生一果（云云先德忘此言语。难会之）
    问。就灯后释。以中品例上品者。上品种生现行已资中品种齐上品者。即有佛果增减之失。谓解脱道时上品种子生现行已。后引中品种令齐上品。初刹那佛犹有中品种未成上品。应减后念佛及先佛功德故。答。上品生现行引中品种理实同时。如智生已断惑之言。如称两头低仰时等明来闇去皆是同时。以义分二。是故佛德无增减失。
    问。三品无漏种子四智中何智种子耶。答。妙观平等二智种子各有三品。圆镜成事二智种子唯有上品。故灯说佛位云。圆镜成事唯有本生。妙观·平等本新合起（云云）意曰。妙观平等二智是见道起故有下品种。修道十地屡现起故有中品种子。即修道中新古合生。果位起故有上品种子。亦新古合生。圆镜成事二智果位起故唯有上品种。即本有种子。（为言）
    （里书曰）然本有二诤。一曰。因位妙观察智熏圆镜成事二智新种。故此二智亦新古合起（云云）遁伦师等义也。故伽抄云妙观察智熏四智种（云云）二曰。因位菩萨智不能佛位二智种子新熏发。等觉菩萨不知佛心故。是故四智妙观平等新古合生圆镜成事唯本有生（云云）慈恩慧沼等义也。虽有二师义后义胜也。（具如灯第七。云云已上里书了）。
    问。灭义如何。答。文曰。言转灭者。即本有种唯有一个。加行位中名为下品。入见已去能生现行。现行熏种即成中品。并有力能令本种子生后中品。下品即灭名为转灭。不同转齐令生自种亦成中品。故名转灭（云云初释）此释意云。本有种子只有一个。加行道中修习之时但名下品。新可生下品见道无漏现行故也。入见道生下品无漏现行已。现行新熏增中品种子。并令自本有种亦成中品。至修道位二种合生中品现行。既本有种下品义亡。故名转灭。从中成上准之可知（为言此义专不关护月难陀之义）文云。或虽本有三品种子。中品生已。下品不生。亦不能生后念中品。新生中品但由现能（云云后释）此释意曰。虽有三品种子。修道中品种子生现行已。见道下品种子。即灭不能转成中品生后念中品现行。故名转灭。新熏生中品种但由中品现行故（为言）文曰。若尔即违杂集论说行习修之文。彼许初习自·下地中种子增故。不可唯说但中·上增不通下品。无别因故。违比量故。准此即应三品各一（云云）此文难此第二释也。难中有二。初明违教。后明违理也。违教难者。对法十曰。复依止修道分别修义。谓依初静虑地现修道时。亦修欲界系所有善法。于彼得自在故。如依初静虑地修欲界善。如是依一切上地现修道时。皆修习下界地所有善根。于彼得自在故（云云）准此文者。菩萨见道无漏在第四定。见道之后修无色修道无漏之时。可修增在第四定见道无漏种子。而何说云中品生已下品不生。是故此说违对法论。故不可云但中·上种子增下品不增（为言）违理难者。比量云。下品种子应不灭。三品中随一摄故。如中上品。准此道理。三品应同。何故爱中上品令增。憎下品令灭耶。（各一之一字同一之义也）。
    问。先德量宗云下品种应增。而何改能别云应不灭。答。若尔有上品种子。若摄同喻犯一分所立不成。若摄异喻即犯不定。佛果上品更不增故。
    问。古德遮云。二乘无学许有增义。灯文有其证。答。犹有佛果成失。故难信之。文云。但令本种生后中品。即下品种生现行者。自体不增（云云）此转救也。救意曰。令中品种生后中品现行。下品种子生下品现者自体不增。故云转灭。非谓种体亡故名灭（为言）文曰。若尔既许下品种在。何名转灭。若以不生即名为灭岂诸种子皆定生现。准此道理。转齐应胜（云云）此破转救也。意曰。若言语下品种子不亡但不增故名灭者。种体既在何名灭耶。若云不生现故名灭者。岂一切种子皆定生现行耶。依如此理审定二释。转灭义有失。转齐义为胜。（云云）
    问。如何种子不生现行。答。修道种子虽有多种未遇缘时不生现行。如是等类非一。可知也。
    （里书曰）故疏二末云。问。此无漏种本有既多。后生果时。何者能生。何者不生。答曰。其同类种随遇缘合即便能生。不合不生。如三世有未来应生法何者前生何者后生。故随缘合即能生果。（云云已上里书）
    文曰。若尔即应转二乘种成大乘姓。以转齐故若言类别。不转下中二乘种姓为菩萨姓。亦应菩萨三品种殊不转下中成中上品。（云云）
    问。此文意何。答。返难转齐义也。意曰。若言转下成中转中成上者。可转声闻种姓成独觉转独觉种姓成菩萨。若言乘姓各别故不可转者。菩萨三品种子亦尔。品类各别何猥转成乎（为言）文曰。乘姓别故不转二乘成菩萨姓。下中上三同菩萨姓。故可转令成中上品（云云）是答难也。义意易知之。
    问。灯中释转齐有二解。以何为胜。释转灭有二解。以何为胜。又凡护法转齐转灭二义中以何为胜。答。转齐二释中以后释为胜。与解脱道舍非障有漏劣无漏义同故。舍劣无漏者。即转中品种成上品故。转灭二释中初释为胜。与三身章义同故。凡转齐转灭二义中转齐义为胜。故疏中唯说转齐义。灯云转齐应胜。（云云）
    问。唯望见修无学三道有转齐转灭义。约地地各各三品如何。答。约地地各各三品亦有转齐转灭义。如上三身章说也。
    问。若言三道九品无漏皆转齐转灭者。初禅等十地无漏亦转齐转灭耶。答。不尔。地系别故不能转初禅无漏种成第二禅无漏等。三道无漏是一地法故。转下品齐中品等。意曰。且第四禅地有三道无漏种。故转第四禅见道无漏成第四禅修道无漏转第四禅修道无漏成第四禅无学道无漏。（为言。已上相修了）
    章曰。地修者有得修习修。对法九曰。又道生时能安立自习气。是名得修。从此种类展转增盛相续生故。又即此道理前修习是名习修。由即此道理前行故。（云云）
    问。此文意何。答。是第三明地修也。此中有二。一先引证。二次成义也。是先引证文也。
    问。先此论意何。答。彼论中说四种修义。谓得修习修除去修对治修释此有二复次。初依四正断释四修。今章家所引者第二复次中释初二修之文。故有又言也（论文如章文也）文中有本论释论。即又见道生时等者本论也。从此种类等者释论也（是即释得修也）又即此道等者本论也。由即此道等者释论也（是释习修也）抄曰。四修中得修。若小乘得修在未来。今大乘得修谓现在世种子未能生上心修习此种令生现行名为得修。现行之法修令增长名为习修。如第二复次释中。初地道生现行令增名为习修。安立自种展转增长名为得修。未必唯取未生现行时种子（云云）秘六曰。得者谓所得。熏修谓修。由现道力令所得法种子增明。故所得法名之为修。行谓现行。修谓习学。亦名习修。（云云）
    问。此等文意何。答。凡修唯识观有现行修有种子修。谓缘现前境观心现前行。名为现行修。又名习修。学习现前增唯识之理故。由此现行道力令自观心种子种类展转增长名为种子修。亦名得修。观心种类转成就故。（云云）
    章曰。习谓现行。得谓种子（云云）。是章家之词也。即依对法论结得修习修之义也。
    问。且何故名地修。答。依上下地起唯识观心修时。修增上下地观心现行种子。故名地修。
    问。如何修增耶。答。随起何地心修时。约自地观心。现行修增其用。种子修增其体用。约他地观心。但修增其种子用。
    问其地者何地耶。答。总三界中有十一地。谓欲界一地。色界六地（初未至中间禅四根本也）无色界四地也。珠曰。无色界总报阿赖耶为地体也（然除欲界。非定地故。上界十地名为地也）
    （里书曰）问。就色界六地中间禅是有初禅与第二间定。唯一是。于未至定上界八地皆亘所有。何只取一立十地耶。答。尔也。于中间禅唯有一。于未至定总有八。但取初未至定。下亦无定地故。无所属未至义显也。故取此也。上七未至上下俱定地故。互属上下。未至义隐故不取也。
    章曰。有依下地起下地心。习修唯下。得修通上。得缘上境令势增长。下体用俱增。上唯用增故。（云云）
    问。此文意何。答。是约地修修行相更有四类。是第一明身在下地起下地心修唯识观之时。现行修唯下地种子修亦通上地。下地种子体用俱增。上地种子但用增之义。
　　问。何故尔耶。答。有心现行之地依现行之心力故修增本有种子用。亦修增新熏种子体故云体用俱增也。无心现行之地不能新熏种子体。故云唯用增也。然言依者有二义。一者所依定。二者所依身。虽有二义今取定也。若依身者。何故云前三无色等。入见道依身在欲界故也。
    问。其下者何地。答。谓之有异师义。即滨师云。谓依初定起初定心（云云）素曰。依下欲界身起色界心入现观时。现行习修唯四静虑。得修种子通上无色。以会闻无色令其上地本新种子用。增长故。不同下地更熏新种名为体增。种体多故。故引唯识成前义也（云云）珠曰。依下地起下心者。身在欲界起欲界心。又身在第二禅还依初定起初定心。（云云）
    问。何故诸师不同。答。各叙一义。非理尽说。今具云。凡论下上有三类。有唯下非上。谓初禅地。有唯上非下谓非想地。有通上下。谓二禅（乃至）无所有处地也。
    问。且此第一类委曲如何。答。依下地者指所依定。非明依身。谓身有欲界依初定起初定心云依下地起下心（乃至）在下地依无所处定起无所有处心亦云依下起下。是即第一句之旨也。引前三无色等文为证。尤在此意也。（具至次下可知之）
    章曰。成唯识曰。前三无色有此根者。有胜见道僧修得故。（云云）
    问。引此文意何。答。是为证上所言依下地起下地心等义所引也。
    问。以此文如何证耶。答。身有欲界入菩萨见道之人以第四定为所依定。以第四定无漏心入见道已。傍修前三无色地世俗智种子。现行修即在下第四定。种子修即通上三无色。故以此文证第一句也。
    问。且身在欲界入见道者何人。答。顿悟渐悟菩萨。然渐悟菩萨依身亦通色界也（如第八门之）因论问且此前三无色等文起意何。答。唯识论第七说三无漏根中。说未知当知根有三位。其初根本位即见道也。故未知当知根唯可在第四定。而五十七曰。问。空无边处地几根可得。答。十一（信等五根。意根。命根。舍根。三无漏根也）如空无边处地。识无边处无所有处应知亦尔（云云）会释说前三无色有见道未知当知根有二释中。此文是第一释也（第二释曰。或二乘位回趣大者。为证法空地前亦起九地所摄生空无漏。彼皆菩萨上根摄故。云云）
    问。且此第一释意如何。答。释此义疏有四释（有云三释也）即第一释曰。谓有菩萨见道先时。曾异生位修习得彼定已。后入见道傍修彼以前所起世俗智种子故种子得根名说彼为有。彼亦许起。既非见道。起亦无失。对法第十三解真现观云。又于见道中得现观边安立谛世俗智。由出世智增上缘力长养彼种子故名得此智。而不现前。以见道十六心刹那无有间断不容现起世间心。故于修道位此世俗智方现在前（云云已上论文）此根非加行及无漏根现行于彼有。以彼地无四善根故（云云）此释意云。有菩萨者顿悟人。此菩萨资粮加行位修习得四禅八定故修起前三无色地世俗智种子。然此定顺无漏故。后入见道傍修彼前异生位所起世俗智种子。蒙无漏傍修力故名无漏未知当知根。瑜伽说之云前三无色有此根也。然至修道有时现起（为言）言对法第十三等者引证成义也。如文易知之。次言此根非加行等者依证重成义也。此未知根非加行善摄。以三无色无四善根故。亦非无漏未知根现行在彼三无色地。以三无色无见道故。四善根及见道唯在第四定故（为言已上依义演文其意也）灯曰。本疏解曰。彼无加行。又曾未起现行无漏。故取异生先修得者名现观边。虽不现行亦此根摄。修道得起。今者又准六十九文。资粮加行见道亦增。修道中起（云云）第二释曰。又解。二乘人亦有先修习者。后入见道名胜见道亦傍修彼。然此修道亦得现起。非如小乘三类智边所修等智毕竟不起以功德法故须修（秘曰。俱舍二十六曰。唯苦集灭三类智时。能兼修未来现观边俗智。于一一谛现观后边方能兼修。故立斯号。问。道类智时何不兼修智。答。以世俗智无始时来数曾知苦断集证灭。三类亦尔。事业同故。所以兼修。又苦等三遍知断证。故得兼修。道智不尔。道理现观而唯无漏。无始未起。又未遍修。故除道智故俱舍曰。曾于道无事现观故云云邑云。萨婆多计。见道前六行伏惑作四谛观。至见道中苦集灭类。此三智边亦能修彼有漏三智。功能增长毕竟不行。今此傍有漏智种。后许现行。故不同彼。问。小乘何不修彼道谛智耶。答。彼说六行能断惑故。道智力增不须修习。故似三也。两记之意可和会之）此不应尔。以助与力令其殊胜。彼地此种法尔有故。此中说修唯得修修。非行修修。必不起故。唯相见道修。以差别谛观非顺世俗智故非真见道。不相顺故。又解。真见道亦修。以时促无差别。所以不说此中。说下亦得修上。先离色界欲及菩萨得故云有胜见道。非一切见道皆尔。依对法第十。上唯修下。依决定说。渐离欲说。非实道理（云云）此文意曰。或二乘人在资粮加行位亦修得四禅八定世俗智后。入见道时亦傍修彼前三无色世俗智种子令其增长。至修道位亦生现行。非如小乘云苦集灭三类智边所修等智（世俗智名等智）虽不生法功德法故亦得修习。与无漏力令其殊胜。彼三无色此种子法尔有故。但种子修。必不起故。唯相见道修。以安立谛现顺世俗故。非真见道。不相顺故。又虽真见道修。以时促故不说修之（前解为胜）言此中说下等者。总说第一第二释也。故义滨云。疏中云先离色界欲者。即是疏中第二解。二乘傍修也。及菩萨得故者。即是疏中前第一解。有解见道（乃至）皆尔者。若曾得彼下三无色定及得自在者。后入见道即能傍修下三无色世俗智种子。若二乘人或先不得下三无色定者。即见道中不能傍修下三无色世俗智种。故云非一切见道皆尔也。故此论中下地能修上地者。皆是上品已得自在者说也。此自在菩萨依第四禅入见道时亦傍修下三无色修慧世俗智种子令增长。亦傍修下欲界闻思慧俗智种子。亦傍能修下三禅中闻修慧世俗智种子令增长也。若对法中说上唯修下者。即约今时渐离下界欲说等（云云）第三释云。又解。菩萨三无色地亦有无漏见道。但修种增。毕竟不起。如下三静虑见道亦毕竟不起。此义应思。修用何为。宁知彼地有其见道。见道何故依唯于定。非慧地故（云云）第四释曰。或说既许善法欲已去名此根者。即菩萨解脱分者亦生于彼。故作此说。二乘人劫数近故。不可说有彼解脱分（云云）义演曰。此根者未知根。即菩萨在资粮位。以解脱位时既长远亦得生下三无色地。菩萨在资粮位经一大僧祗故。既生无色即新熏成世俗智种子名未知根。故下三无色有此根也。即如瑜伽六十五毗钵舍那菩萨以。无色心了三界法。故下三无色亦有菩萨顺解脱分善。若欲界顺解脱分名正解脱。无色界中名助解脱。若前疏中彼地此种法尔有故者。约下三无色世俗智本有种子。今此疏中解约新熏种子。故说彼菩萨下三无色有未知根。后入见道僧修令增。（云云）
    问。既有四释。以何为正。答。释章文诸记中只有第一释。又古德判第一释为正（云云）今谓判第一释为正无妨。然第四释好。无诸难故。故疏第九末作一释。与此第四释同也。（已上因论了）
    章曰。有依下地起上地心。习修唯上。得修通下地。（云云）
    问。此文意何。答。是叙第二句也。依下地者明所依定。谓若依初禅定起二禅以上心修时。现行修唯在二禅已上。种子修通上下地。（为言）
    问。如何身在欲界依初禅定起二禅等心耶。若言二禅已上心王与初禅心所相应者。即有异分界俱生失故。答。约凡夫未得定自在可有此失。今此约得定自在者说故无此失。故三慧章引对法论云。对法第五等说。乐欲力者。谓已得第二静虑者。入初静虑已。若欲以第二静虑地心出等。即能现前而出于定。余一切地如理当知。（云云）既云入初定已以第二定心而出。即知初定中起第二定心也。岂云有异分界俱生失乎。
    问。若尔何憬兴师曰。若身在欲界无依初定起上三定（云云）又义滨曰约实身在下地无依下定起上地心（云云）答。是等皆约无乐欲力之者一相说也。定自在者非此例也。华严大般若等说师子嚬申三摩地。多有此义。不可狐疑之。
    问。此句且约初定云欤。答。非尔。乃至依无所有所定起非想地心亦此句摄。具案可知也。然依身不定。或在欲界或在色界及下三无色俱无妨也。然非所论矣。素云。依下欲界身起上第四禅心入见道时。现行习修唯第四定。得修种子通下三禅。又依下地起上有顶游观之心亦是此类（云云）今谓。此记意只依身与心相对说也。有难可察也。章曰。有依上地起上地心。习修唯上。得修亦通下。（云云）
    问。此文意何。答。是叙第三句也。依上地者明所依定也。谓依第二禅（乃至）非想上定起第二禅（乃至）非想上地心修时。现行修唯在第二禅以上（乃至）非想地种子修亦通下无所有处（乃至）下初禅（为言）然依身不定。随在何地俱无妨也。素曰。乐慧那含生五净居。习修现行唯第四定。得修种子通下三禅。令下三禅修道种子用增胜故（云云）此师意且依身与心相对说也。颇难信也。
    章曰。有依上地起下地心。习修唯下。得修通上（云云）。
    问。此文意何。答。是叙第四句也。依上地者明所依定也。谓依第二禅定起初禅心（乃至）依非想定起无处有处以下心修时。现行修唯在下初禅（乃至）下无所有处。种子修亦通上二禅（乃至）非想地（为言）然依身不定。在何俱无妨也。素曰。如生有顶那含果人。起下地无所有处无漏之心断上惑时。即现行习修唯在下地。得修种子亦得通上有顶天也（云云）此师意依身与心相对说也。准余有难可察也。
    问。诸记并古德说此四句义。言依下地依上地者约依身释。而何今云所依定耶。答。若约依身者。且就初句证依下起下心。引前三无色等文。入见道依身是欲界。所起之心是第四定无漏心。故应言依下起上心。何为依下起下心之证乎。不可言入见道身在第四定故。与教违故（虽回心二乘依身亦在色界。非此所明。不可为难也）故曰依下定起定心。顺理无违。余三句例之可察也。又一义云。若加依身释者。此四句合为二类。一者依下起下依上起上者俱约所依定也。二者依下起上依上起下者俱约依身也。何以故。若依下起下云依身者。何引前三无色等文为证耶。入见道身必依欲界。心是第四定故。岂云依下起下耶若依下起上云依定者。欲界入定人何依初定起第二定心耶。余二句准之可思之。故滨曰。然此文非唯说所依定为地。兼取所依身为地故。约实身在下地无依下定起上地心（云云。初义为本。会记文如说之）
    问。珠记云。依下起下者。身在欲界起欲界心（云云）此义如何。答。不妨在欲界以散闻思作唯识观。然不可摄此四句。既说初句云得修通上得缘上境令势增长。何以欲界散心修增上界定种子。若尔即有定散间杂之失故也。
    章曰。诸上修下及自地修通一切品。下修上者如是。会得·自在者修。非余品类。（云云）
    问。此文意何。答。是结上四类分别能修人也。即上修下者第四句全·第三句得修也。自地修者第三句全·第一句习修也。下修上者第一句得修·第二句全也。通一切者不简会得·未会得·自在·未自在也。会得者先异生位修上定菩萨也。自在者得定自在菩萨也。非余品类者简初修业人·渐邻近人也。
    章曰。对法论曰。下地不能修于上者以诸初业及渐邻近习修者说。未得自在未得上定不能上修。近未生果故。非胜者可尔。（云云）
    问。此文意何。答。是会违文重成前义也。
    问。先对法论正文如何。答。第十曰。复次依止修道分别修义。谓依初静虑地现修道时。亦修欲界系所有善根。于彼得自在故。如依初静虑地修欲界善。如是依一切上地现修时。皆能修习下界下地所有善根。于彼得自在故（云云）此文中不云下地不能修上章家得意引也。
    问。其诸初业等者何人耶。答。初业者翻上曾得者。未先修得上定之人也。渐邻近者翻上自在者。未得定自在之人也。未得自在者表渐邻近人也。未得上定者表初业人也。近生果者。谓未得自在人虽未得上定。而渐邻近故近上界生果（为言）未生果者。谓初业人非曾得故。亦不得上定故未上界生果（为言）诸记异释互有得失。今依疏意成义顺文好也。（已上第六门了）

第七观法何性门

    章曰。观法何性者。此有二种。一能观。二所观。（云云）
    问。此文意何。答。是先标门意也。谓叙能观体及所观体为此门旨故先标此二种也。是即总标也。
    章曰。能观定非遍计所执。彼无体故。此据正义。（云云）
    问此文意何答。是别先出能观体也。言正义者护法义也。滨曰。安慧论师云见分遍计故非能观也。是故若正义云见分为能观也（云云）护命曰。若依安慧。遍计所执亦是能观说因无漏有法执故。（云云）
    章曰。有漏观者定属依他。无漏观者二性所摄。常无常门属依他起。有无漏门摄属圆成实。决定无唯属圆成者。非真理故。（云云）
    问。此文意何。答。就正义云依他圆成为能观体约有漏观无漏观分别其体也。谓有漏加行智能观定以依他起为体。无漏正后二智能观以依圆二性为体。然约圆成有二门。若经常无常门者。以依他为能观。非圆成。常门圆成是真如故。若约漏无漏门者。以圆成为能观。非依他。无漏门圆成是清净依他故。决定非唯真如圆成为能观体。能观智非真如理故。故滨曰。唯识观者非真如理故。（云云）
    章曰即显地前唯是有漏依他能观。七地已前有漏无漏二性能观也。八地以上唯以无漏二性能观。（云云）
    问。此文意何。答。是释上义约地分别也。意显。地前寻思如实智观但是有漏依他起性地上七地以前。若妙观察智生起时以无漏二性为能观。若妙观察智间断时以有漏依他为能观。八地以上妙观察智相续故。唯以无漏二性为能观。（为言）
    章曰。所观性者。摄大乘曰。如是菩萨悟入意言似义相故悟入遍计所执性。悟入唯识故悟入依他起性。若已灭除意言闻法熏习种类唯识之相（乃至）尔时菩萨平等平等无分别智已得生起悟入圆成实性。（云云）
    问。此文意何。答。是明所观体也。即引文有三。是第一也。正文曰。如是菩萨悟入意言似义相故悟入遍计所执性。悟入唯识故悟入依他起性。云何悟入圆成实性。若已灭除意言闻法熏习种类唯识之相。尔时菩萨已遗似义相。一切似义无容得生。故似唯识亦不得生。由是因缘住一切义无分别名。于法界中便得现见相应而住尔时菩萨平等平等所缘能缘。无分别智已得生起。由此菩萨名已悟入圆成实性。（云云）
    问。何故以悟入三性之文为明所观体之证耶。答。以三性是菩萨所观法故也。
    问。二谛三无性亦是菩萨所观法。何故不以为体。答。皆三性摄故不用别明也。
    章曰。又云。名事互为容（乃至）初半颂悟入遍计所执。次半颂悟入依他起性。后一颂入圆成实性。（云云）
    义如初重成了。
    章曰。成唯识曰。非不见真如而能了诸行皆如幻事等虽有而非真。如是上下三处不同。（云云）
    问。此文意何。答。是引唯识论文也。疏曰。此是厚严经颂。虽依他有而非真有。要见真已后见依他。与长行同。（云云）
    问。如何与长行同哉。答。论云。无分别智证真如已后得智中言能了达依他起性如幻事等（云云）言等者等取阳炎·水月·镜像·光影·谷响·梦樟·变化。即依他八喻也。疏曰。非初见位一时双见。第五地后及佛能尔（云云）。
    问。枢要下曰。何故二空理有浅深。悟生不必悟法。二性浅深。不悟深时必不悟浅。要达理方达事也（云云）如何答耶。答。次云。答二理别障。断生执不悟法空。二性无别障。不悟本理不能悟末事。未有先悟事而后悟生空。故悟真理了俗事。思之可知（云云）如文可察之。
    章曰。摄论初文暖顶二位悟入所执。忍世第一法悟入依他。初地初心入圆成实。摄论第二文暖顶寻思悟入二性。四如实智悟入圆成。成唯识文要入初地方悟三性。（云云）
    问。此文意何。答。是明上所引三文悟入三性位之差别也。
    问。其差别何。答。且摄论初文云悟意言似义相故者。谓暖顶二位了知诸义唯是遍计分别所作观所取空。是悟入所执也。次言悟入唯识故。谓忍世第一法位了知一切唯意言性。由此亦观能取亦空。是悟入依他也。次云若已灭除（乃至）唯识之想者明悟入圆成之因。谓若已伏除意言闻法熏习种了除唯识解观心之相。为悟入圆成之因（为言）次云尔时菩萨已遣义想（乃至）亦不得生者。又重明悟入圆成之因也。谓已遣义想者印所空也。故似唯识亦不得生者印能取空也。即世第一法作此印解也。次云由是因缘等者。明入见道正悟入圆成之义也。无分别名者。名有十种中第十究竟名云无分别名。即真如也摄论颂云。法（色心等名）补特伽罗（提婆达多等名）法（十二分教等名）义（秘密教杀害父母等名）广（色心差别名）略（诸法无我名）姓（阿噎等字名）不净（异生等名）净（如来菩萨等名）究竟（真如名）名所行差别（云云是云十名也）次曰所缘谓真如。能缘谓真智。自余易知也（已上）次摄论第二文初一颂说暖顶位悟入所执依他也。后一颂忍第一法位悟入圆成也（如文易知之）次唯识论文说见道位悟入三性也（如文易知之）。
    章曰。虽有三文义理唯二。一者实证。二者相似。（云云）
    问。此文意何。答。是明以上所引三处文相摄摄实证观相似观也。
    章曰。成唯识中据实亲证。由无漏二智真俗前后方可证得后二性故。证二性时不见二取。即名证彼计所执无。（云云）
    问。此文意何。答。是明非不见真如等文是实证观之所以也。意曰。见真如者正体智证圆成理也。了诸行者后得智悟依他事也。即此正后二智证圆成依他之时。遍计所执所取能取不现前故。亦名悟入遍计所执也（为言）斌师曰。由正后二智真俗前后亲方可证得圆成依他二性故。真名前俗为后。（云云）
    章曰。无法体无。智何所证。心所变无依他起摄。真如理无圆成实摄。故计所执不说别证。但于二性不见二取。可名悟入遍计所执。（云云）
    问。此文意何。答。是通伏难也难曰。若曰唯识论文悟入三性者。何故证二性时不见二取即名悟所执。不说别证所执耶。今通云。遍计所执无体性。智有何所证。是故心所变上所起遍计所执依他起性摄。真如理上所起遍计所执圆成实性摄。证二性时不见二性上所起所执。名悟入所执。故不说别证遍计所执也（变无理无之无是指所执体也。摄者属义。非纳义也。滨云。基师云。假设问答现证计所执。云云）
    章曰。然正体智达无证理。多说此智证计所执虽见道前亦已不见。未亲得二不名证无。故于初地方名证得（云云）
    问。此文意何。答。是亦通伏难。难云。若言正后二智俱证所执无。何故诸处云证真如智证所执无。又地前加行位既观二取空。何必云见道证二取无耶。故今通之。义意易知滨曰。正后二智能虽证计所执。而多正体智证故唯举正体智也（云云）素曰。见道位前观真如时。亦已不见遍计二取。未亲证得。故多不说（云云）言未亲得二者未得正后二智也（为言）。
    章曰。摄论初文悟圆成者。据实证得。与唯识同。悟前二性据相似悟。长时多分意解。思惟前二性故。短时少分虽亦相似悟入圆成。非长时多分。亦非亲证。故据实说。（云云）
    问。此文意何。答。是约上所引摄论初文分别相似观实证观也。周云。暖顶忍第一法通此四位思惟二性。名曰长时。忍世第一少时亦有悟圆成。所以二性名多分也。短时少分者。世第一法名为短时。忍位名为少分（云云）仲算大德曰。短时属时。少分属观（云云）甚好也。
    章曰。摄论次文悟入三性。总据相似意摄而说。创观名·事不相属故名悟入所执。次观唯有识量及假名等诸法。虽未证实名悟依他。如实智位虽实有相而未证真。二取俱亡与真智观相似趣入。意解亦谓即是真如。故实智位名入圆成。实未语入。（云云）
    问。此文何。答。是明摄论次文名字互为客等颂是相似观之所以也。即暖顶位以寻思观观名事互为客唯量及唯假等悟入所执及依他。忍第一法位以如实观观唯有分别三彼无故此无等悟入圆成（为言具如初量。可知之）言虽实有相者滨曰。小物相也（云云）意曰。似圆成之相也（为言）睿云。灯七曰。问。中忍起位观能取空。上忍起时方始能印。应于忍位方悟依他。如何摄论说名事互为客等。暖顶二位悟入依他。答。摄论意据少分名悟依他下中二忍从上忍说名悟圆成（云云）此文与灯文颇异也。灯又有多问答。可见之。
    章曰。摄论据相似意解三性别明悟入。唯识据真实别证二性。通证所执。虽文有异而不相违。余所有文皆准之释。（云云）
    问。此文意何。答。是会二论相违也。意曰。摄论两处为文为初修业人约相似观。故说别悟入三性。初修业人先悟浅后悟深故也。唯识论文为久修业人约实证观。故说别悟入二性。遍计所执含悟入二性中说通悟入。久修业人先悟深自然悟浅故也。故彼此论文虽有异。义不相违（为言）余所有文者于绳起蛇觉等文也。（问。摄论初文悟入圆成是实证观。何偏判为相似观耶。答。随多分说也。悟入初二性是相似故）观法我性门毕。

第八诸地依起门

    问。此门意何。答。明修唯识观之身心此门意也。地者九地。即明心也。依者依身。即明身也。
    章曰。诸地依起者。此中有二。初辨依身。后明地起。（云云）
    问。此文意何。答。是先总明门意也。
    章曰。依身者。若顿悟者。初起依于欲界身得。创发胜心唯欲界故。（云云）
    问。此文意何。答。且明依身有二种。谓有漏观依身·无漏观依身也。此各有二。谓初起后起也。今此文总明有漏无漏观依身初起也。
    问。何故顿悟人修唯识观初起必在欲界。答。初发胜心是极难故。依有胜慧胜厌之处初发大心也。谓遇佛菩萨等善友闻教法故闻思慧猛利。故有胜慧。有三苦八苦等故厌心猛利。故有胜厌。是胜慧·胜厌为缘初发菩提心。初发出世心。故知初起必依欲界。（为言）
    章曰。显扬论说。极戚非恶趣。极欣非上二。唯欲界人天。佛出世现观。（云云）
    问。引此文意何。答。是引证成初起唯在欲界之义也（唯字章家之文也。论文作处字也）释论曰于恶趣中不起现观。苦受恒随极忧戚故。不能证得三摩地故。色无色界亦无现观。欣掉重故。厌羸劣故。是故二界三趣不起现观。唯一欲界人天二趣有佛出世能起现观（云云）兴疏曰。或有处说。恶趣虽有胜厌而无胜慧。上界虽有胜慧而无增厌。欲界天六人三具有二种。故能入现观（云云）滨云。斌师云。唯人间中佛出世也。然佛出世时人天共入现观故。名为人天皆现观也。若唯佛出世方现观者。独觉等非入现观。是故佛出世时入现观。亦佛不出时入现观。（云云）
    问。显扬论意非极戚非极欣中容之处入现观者。何瑜伽六十九曰。非生上地或色界或无色界能入圣谛现观。彼处极难生厌故。若厌少者尚不能入现观。况彼一切厌心少分亦无。即无少厌心。色无色界不入现观（云云唯识疏第九末所引也）故可云依厌殊胜身入现观。又唯识论云。唯依欲界善趣身起。余慧·厌心非殊胜故（云云）故可云依慧厌胜身入现观。而何只举中容之身耶。答。三论各举一边。亦不违也。
    问。若云上界不入现观者。何在上界人得断惑耶。答。疏第九曰。问。若尔如何彼地圣者亦离欲。答。无厌见道三界分别惑及恶趣。等厌心名无。非无有漏欣上厌下及厌自地欣生上心。入见道时必总厌三界一切法总缘谛方入故。此一向据入现观为论。非修道及异生为论等。（云云）
    问。且欲界入现观者。唯佛出世时欤。为当如何。答。同疏曰。末法亦得。有佛出世摄故。无佛世不得。无说法者令生厌故。若尔有佛法世发心。法灭后方成就。久已修讫得入现观不。准此文不得。无此类者故。又解。亦得。此中一作论（云云）又善现论曰。末法之中有怀子法师。国王闻此法师言证圣果（云云可见正文）又律曰。末法之中。佛弟子无时。国王遇一比丘发心出家。受戒证果。比丘亦证圣果。（云云）
    问。若尔虽非佛在世。若有圣教皆名佛在世（云云）答。不定。若有传者时名佛在世。若无传者时名无佛世。故玄赞三云。佛前佛后难者可云法前法后难。虽佛不居。而依法修行得果故（云云）又灯七云。言值佛者。有佛教法从他听闻亦名值佛。虽有佛教无人传说名无佛世（云云）又曰。问。何以得知虽有佛教无人传说亦名无佛。答。龙宫·天藏像末之后佛法岂无。以此准知。虽有佛教。但天上·人间无弘传已。方名无佛。（云云）
    问。就云欲界人天入现观。人有四州。皆入耶。如何。答。唯三州身。除北州。彼是难处不能。发心故。意云。极乐处故耽乐心深不信佛法。无厌世心。故名难处也。
    问。若尔彼州都无佛法耶。答。唯识疏曰。北州佛虽行人不发心（云云）故知。有佛法也（正法念处经七十云。北州有五百伽蓝。云云大集经六十云。有一圣住处。地行龙王及诸夜叉等护之云云）问。若云三恶趣身不入现观者。何智度论曰鬼道亦入见道（云云）又提谓经云三百龙王得信忍等（云云）又大集经月藏分云七十那由他鬼神须陀洹果（云云）答。有二义。一云。大地菩萨为利益余类。以权示现。非实鬼等也。一云。地前菩萨以不系业生三途中受苦。故瑜伽三十七云。下品成就菩萨往于恶趣故。亦非恶业鬼等也。初义曰以权入见也。后义云以实入见也（初义古泰法师等义也。后义慈恩等义也）。
    （里书曰）三十七曰。若时安住下品成就。尔时便有下品欲乐下品加行。犹往恶趣。非于现法证沙门果。非于现法得般涅槃（乃至）若诸菩萨住胜解行地名下品成就（乃至）若时菩萨住下品成就。尔时便有下品欲乐下品加行。犹往恶趣。成就有六。诸根成就。谓寿命形色（乃至）异熟具足勇猛精修诸善巧心无厌倦。善根成就。谓性薄尘垢（乃至）柔和正直随顺而取。智慧成就·谓具足正念性聪敏（乃至）智慧成就故解脱烦恼障下品成就。谓二因缘下品成就。一者未久修习诸根善根。智慧成就因缘未极增长。二者串习下劣因缘（可见）中品成就谓即于此二种因缘随一阙减。随一具足上品成就。谓二因缘俱无阙减。（云云已上里书）
    问。显扬论文通明三乘入见义。而何偏为明顿悟菩萨初起之证耶。答。望各自乘皆为顿悟。其中今只为证菩萨乘顿悟初起所引也。故不违也。
    问。凡此文意云有漏无漏观初起之证意如何。答。既明入现观。是则无漏观之初起也。以义推之为入现观初发胜心。是则有漏观之初起也。
    问。若尔何言睿曰。此下明无漏观后起。对有漏观初起后起无漏观皆名后起。故无漏观不言初后。理实而说。无漏观中亦应云初后（云云）故知章文显说有漏观初起后起。而何云显说无漏观初起耶。答。此师义大谬也。不空搜文意谬判也。既引显扬入现观之文证初起义。何云不说无漏观初起耶。文明义显。不可异推也。

第0章 唯识义卷第五（末终）
第0章 唯识义卷第六（本）

          释真兴撰


    章曰。初地已前三界依身一切容得。许毗钵舍那菩萨生无色界以无色心了一切故。非此何人得有是事（云云）。
    问。此文意何。答。是别明有漏观依身后起也。
    问。其许故者指何处文。答。指瑜伽也故六十五曰。无色界中若定若生外道。异生无色界系善作意唯缘自地一切法。非下地。若毗钵那行菩萨未得自在。及有广慧声闻乘等若诸有学若阿罗汉彼无色界系善作意亦缘下地一切法（云云）言若定者。身有下界修得无色定也。若生者生彼界也。
    问。其毗钵舍那菩萨者何位菩萨耶。答。资粮位菩萨也。毗钵舍那者此云观也。观者慧也。资粮位菩萨未能得定。由闻教法闻思慧增。故随所行名毗钵舍那行菩萨也。即此菩萨业力多故。经一大劫之闻亦生无色界修唯识观。是名有漏观后起也。周曰。地前菩萨任业受生。彼有三界业故得生无色。若非菩萨彼界何人能以一心缘一切法。故知三界俱可得起此唯识观。并据后起（云云）滨曰。了一切故者。即作唯识观（云云）。
　　问无色无身。何云三界依身。答。欲色二界别报色身名依身。若无色界总报赖耶为依身也。
    问。初地以前三界依身一切容得者。加行位菩萨亦生无色耶。答。灯有三释。一曰。资粮位及以暖·顶·下忍容许生彼。唯除上忍第一两位。一曰。四善根菩萨生彼。一曰。四善根位不生彼界。资粮位中许有生上（云云）后释为正。故知加行菩萨不生无色也。
　　问。何故加行位菩萨不生无色。答。邻近见道故。谓入见道必依欲界身起第四定无漏入见道者也。而加行菩萨若生无色长寿处。更经多劫不可有此事。故不生也。
    章曰。七地已前得依欲色二界身起。菩萨不生无色界故。八地已上唯定依于色界身起托胜所依得菩提故。（云云）
    问。此文意何。答。是别明无漏观后起也。
    问。何故七地以前顿悟菩萨不生无色。答。六十五曰。若诸菩萨已得自在。决定不于无色界生。由观于彼不能现起利众生事。因此成就广大佛法。及能成就利益有情行故（云云）对法十三曰。问。何缘菩萨不生无色界。答。若已证得最胜威德（初地神通）菩萨凡所受生皆欲利益安乐众生。以无色界非成熟众生处故。咸离无色界生。（云云）
    问。若尔何华严经云七地菩萨生三界（云云）答。其七地已前悲增菩萨犹分段身故。谈功能云尔也。又言总云三界。意别举欲色也。如云三有嗔等也。
    问。依欲色二界身后起之意何。答。约顿悟菩萨有二类。谓智增·悲增也。智增菩萨初地生色界广果天得变易身。悲增菩萨七地以前犹分段身欲色界中随宜利生。含此二类云二界身起也。
    问。若尔智悲平等菩萨如何。答。此亦有二类。谓怖烦恼人·不怖烦恼人。此二类菩萨从初地至七地。随宜舍分段得变易也。（如第七说之）
    问。悲增菩萨悲愿胜。八地以上犹可分段身。何受变易。答。八地以上第六识无漏相续无有漏心起。故不能故起烦恼受分段身。故受变易身也。
    问。十地中不断烦恼种子。何以其种子不受生。答。菩萨唯以烦恼现行润生。不用种子故也。（枢要有四句可见也）
    问。何故不用种子。答。灯曰。已伏种润生无能（云云）菩萨入初地时伏烦恼现行故。虽有种子润生无力也。
    问。若尔何不还圣者以已伏惑种润生。答。不还圣者对治力强。正润生位不起烦恼。故以所伏惑种润生也。十地菩萨不用烦恼对治道故。故起现行润生也。然云已伏惑种润生无能者。多分约异生说也。若释十地菩萨唯现润生亦可用此义也。
    问。何以知八地以上菩萨唯依色界色身后起。答。论七曰。谓诸异生求佛果者。定色界后引生无漏（第八识无漏）彼必生在净居天上大自在宫得菩提故（云云）疏曰。其诸异生（顿悟菩萨也）无欲界身受变易生死。变易生死不可死已更生大自在宫故。至第八地身要生第四禅得胜身已。方受殊胜变易身故。大自在宫者。谓净居上有实净土。即受用身初于彼起证。是第十地菩萨宫（乃至）此唯他受用土十地菩萨报身（后报利益异熟果身）往彼。然由异熟同一地故论说为生。据实受变易在下三天处（无云。福生。广果）未得生净土（智处城也）今往故名。瑜伽第四说超过净居大自在住处第十地菩萨极熏修故得生其中故。既成佛已。身充法界（云云。意曰。自受用身佛于彼成正觉。故可云自受用上。然而成正觉已。身充法界。非可指一处云其上。但第十地能化他受用身。自常住其中。故名他受用净土也。）已上顿悟菩萨初起后起了。
    章曰。其渐悟者。初二果人初起必依欲界身得。不经生者七地已前亦通欲界依身而起。（云云）
    问。此文意何。答。是明渐悟人修唯识观依身也。此中有三类。初二果人合为一类。第三果不经生人为一类。经生人及第四果合为一类。今此文明初二果也。此中有二。经生不经生也。此亦有二。初起后起也。此文总明经生不经生人初起。别明不经生人后起也。
    问。文意何。答。初二果人有欲界俱生惑未生上界。故回心向大修唯识观初起必欲界身。若非极七返有·家家等。初二果人回心向大之后乃至七地以前亦通色界后起此观。（为言）
    问。何故初二果不经生人后起七地以前通欲色二界。答。此人未断俱生惑故成悲增上菩萨。七地已前犹受分段身。故通二界。若入八地即无此义。唯依色界。与顿悟同也。
    问。若尔不经生人必成悲增人。答。此亦不定。有成有不成。故佛地论曰。若有学位回向菩提。或随烦恼感生势力感彼生已。于最后生伏诸烦恼。起定愿力资后身因。如前道理乃至成佛（此中有成悲增菩萨之类也）或回心已即伏烦恼起定愿力资现身因。如前道理乃至成佛（云云）从方曰。渐悟菩萨者。五果回心皆得入变易生死。若初果回心智增亦回心便入变易。若悲增者尽七生受分段身。然后方入变易。（云云）
    问。不经生中既有成不成悲增。而何章家说一向可成之义。答。其总相义势。若细寻有其差别也。
    问。若经生者如何。答。欲界惑。或多分尽或全尽故。无故起受生义。故只成智增菩萨也。
　　问。若尔何从方云第三果人若悲增者即色界处受分段已然后入变易（云云）答。且此义难信。悲增菩萨唯生色界有几许益。多拔恶趣悲愿故也。又云依此师义可云彼说不经生不还也。欲界经生初二果后不可生上界。欲界无惑故悲增义绝矣。
    章曰。虽未入地亦不生无色。悲愿自在随受生故。亦不因修许转生故不同顿悟。见道已前自已得无漏。后业力多故。（云云）
第0章     问。此文意何。答。是明初二果不经生人虽未入十地不生无色之所以也。此有二所以。一云。此人回心成菩萨故。为利有情悲愿受生。而无色界非利有情处故。如地上菩萨不生彼处。此人亦不生彼处（为言善珠初义。及信睿常腾等记意也）义滨曰。无色界悲愿自在受生之处（勘之。云云）此师意曰。地前回心人未自在故不生无色。彼界是悲愿自在人受生之处故（为言今谓。此师义难依凭之）或本改悲字作非字。故清素曰。非愿自在等者。此初二果不同登地菩萨随愿受生（云云周记同之）珠第二义曰。或本作非字是太好也。若愿自在以受生者亦生无色。故华严经十地品第三十七曰。七地菩萨虽以愿力三界受生。而不为世法所染。既云三界。故知亦生无色界也（云云今谓。此等记大违瑜伽等文。难信之。然华严文言总言意别。如上会之）睿曰。或本改悲作非。恐是谬也（云云）故初义为本（矣）一曰。回心圣者非因修惑受三界生。但以愿力许受生故。虽有色界惑许唯以愿力生。虽有无色惑可许愿力阙故不生（为言）然释章文诸记不同也。义滨曰。圣者不修新因。许以古业转生彼处故。亦曰。成佛身唯依色界身。是故不生无色亦生下界也。转生者生下界也。因者以·由·处也（云云此记意难详之）素因。因循者任运也。亦不因循任运而生。作意厌患不生彼故（云云）此师意曰。菩萨依作意厌厌不生无色。亦不任运许生无色故（云云为言）周曰。见道已前菩萨（顿悟菩萨）任业而生得无色。今与彼异不生无色。因循者任运也（此两师虽义颇殊。取文是同也）珠曰。因由也。修者造修也。若诸圣人造修新业以彼业力转生彼无有是处。故曰亦不因修许转生故。长读不字。义道亦远（云云）常腾有二释。初义与珠记同。后义与智周等同。即以后义以为正义。即云。因修者但直义也。（云云）
    问。既有多师义。以何为正（云云）答。今有二义。一云。不依诸记。如上所释。因者依义。修者修惑。此义尤好也。一云。可依智周等牒文。循·修相滥。写者自谬也。因循者任运义之师颇有隐便。即意云。不许回心圣者任运受生。必以愿力作意生故。为对上悲愿受生。更用亦言返成其义也。此义理胜也（珠记颇疏也。难信也）因明疏曰。因循照境不筹不度（云云）与此文同也。次云不同顿悟等者重释上二所以也。意曰。此初二果回心人不同顿悟人。所以者何。见道以前既得生空无漏智无分别惑故。不能新作业生无色界。虽有彼界修惑及古业。以无漏伏故不为润生之缘。顿悟人未断分别惑。业力多故。地前位中犹生无色（为言）此不齐释也。
    章曰。或亦许生。三界业缚彼有故。非此生上厌下染故。（云云）
    问。此文意何。答。是明回心不经生初二果人亦生无色也。此人犹有三界惑业故亦生彼界（为言）言非此生上等者通难文也。故周曰。若尔托胜所依而证菩提。既生无色。如何受佛大菩提耶。为有此难。故今说言非此生上厌下染故。言说非此无色生上厌下染故断而不生。为此还生第四定也（云云）意曰。此初二果回心人生无色者。非欣上厌下生故。暂生无色。还生下界受变易身。不同二释定姓之人厌断下染永生无色也（为言）重意曰。业故生无色。愿故还生下界（为言）此齐释也。
    问。既有二释。以何为正。答。周曰。虽有此理不及前释。（云云）
    章曰。若经生者必不上生。发心及后起唯欲界故。（云云）
    问。此文意何。答。是别明初二果经生人后起也。周记曰。此经生者怖生死故。故于欲界初得后得（云云）意曰。欲界经生圣不生上界故。虽是回心成菩萨亦不生上界。是故后起亦如初起唯是欲界（为言）此是成智增菩萨。无起烦恼之缘故也。
    章曰。第三果人不经生者欲界发心后通色界依身而起。不生无色。无利益故。（云云）
    问。此文意何。答。是明第三果不经生人修唯识观初起后起也。意曰。初二果位不经生得不还果。名第三果不经生。此人初起必在欲界。由于生数不生厌故。后生色界亦起此观。然不生无色。非起神通利生之处故。（为言）
    问。何故初二果不经生人有齐不齐两解。又许生无色。此第三果云不生无色无利益故无齐解耶。答滨曰。虽无文说。准此文并可不还有生无色界。然略不说（云云珠记同之）故知约第三果不经生亦可有齐解。然略不说者偏举正义也。
    章曰。若经生者·及四果欲界发心初后唯依欲界身起。色界发心亦唯依于色界身起。（云云）
    问。此文意何。答。是明第三果经生人及第四果修唯识观初起后起也。意曰。约不还。若欲界经生不还。初起后起唯依欲界身修此观。不生色界故。欲界不经生人成色界不还．初起后起唯依色界身修此观。不还欲界不生无色故。若第四果人在欲界发心。初起后起唯在欲界。不生上界故。若在色界发心。初后唯在色界起此观。不来欲界不往无色故。然此二人其义同故合说之也。
    问。欲界经生不还不生色界决定。而何云若经生者色界发心等。答。会此文古德不同。今谓。经生之言含二界。谓欲界经生色界经生也。
    问。何以知色界有经生不还。答。俱舍二十四曰。若在圣位经欲界生。必不经生色界无色界。由彼欲界证得不还果已定于现身般涅槃故。若于色界经生圣者。容有上生无色界义。如行色界极有顶者（云云）故知有色界经生不还。即上流不还也。
    章曰。初证顿悟必欲界身。由断生执慧·厌深故。（云云）
    问。此文意何。答。是还结明顿悟人无漏观初起也。
    问。上曰若顿悟者初起必依欲界身起。总明有漏无漏初起毕。何更重明耶。答。先约发心说。今约断执说。故无失也。
    问。何故断执必用欲界身耶。答。生执者烦恼障。是生死本可厌法故。依厌殊胜身必断生执。法执者所知障。是碍所知故。依慧殊胜身亦断法执。故顿悟菩萨入见道身。必依欲界断生法二执。厌·慧殊胜之界故。（为言）
    问。若云厌故断生执慧故断法执者。何故章文云由断生执慧厌深故耶。答。理实应云断生法二执。故云慧厌深。但对渐悟人断法执偏举生执。下文说渐悟人于色界中断法执云唯断法执。其唯言显初证顿悟二执并断之义也。
    章曰。渐证初依亦通色界。（云云）
    问。此文意何。答。是结明渐悟人初起亦通色界之义也。意曰。渐悟人中在色界不还·及第四果依色界身初修此观入见道（为言）断障章曰。色界圣者回心向大断所知障亦通色界。不同烦恼须胜厌心（云云）正与此同也。
    问。在色界不还人未断尽自界烦恼。又未断无色惑。何故偏断所知障。答。若成菩萨不起烦恼障断道。唯伏现行。若得变易。若入见道。故无妨也。
    章曰。显扬等说。唯欲界中入现观者据各初入。非渐悟故唯断法执非深厌故。（云云）
    问。此文意何。答。是会违文重成渐悟初起亦通色界之义也。意曰。显扬论曰唯欲界人天入现观。约顿悟三乘各初入自乘见道说也。非说渐悟人。故知不妨渐悟人亦于色界初发心入见道。何以故。渐悟人唯断法执。断其法执不用胜厌故。非欲界亦断法执然入见道（为言）周记曰。此会意曰。若其二乘入自现观时。唯依欲界中慧解极猛利故能断生执。若其渐悟人色亦得。若不尔者。不还·无学色界回心更不下生。岂可不依唯识观耶。（云云）
    问。若尔何论曰二乘回趣大菩提者定欲界后引生无漏（第八识无漏也）回趣留身唯欲界故（云云）答。是不正义也。故断障义云。不定姓者。论虽二说。通二界者此说为正（云云）故正义曰。有义色界亦有声闻回趣大乘愿留身者。既与教理俱不相违。是故声闻第八无漏色界心后亦得现前（云云）疏曰。色界亦有声闻初发心向大乘者。既与教·理俱不相违。无文遮故。许佛亦往菩萨生彼化故。有所依身故。亦有二乘圣者色界有漏第八识后无漏现前。由有声闻于彼发心留身者故。唯除初二果·及独觉者。于彼发心上界无故（云云邑云。如梵网经说。从菩提树金刚座说十世界海。复至帝释宫乃至一禅二禅三禅等。皆说法也云云）。
    问。若尔何瑜伽八十说渐悟人得变易身云。彼既如是增寿行已。留有根身别作化身。闻法者前方便示现于无余依涅槃界中而般涅槃。由此因缘皆作是念。某名尊者于无余依涅槃界中已般涅槃以彼所留有根实身即于此界赡部洲中随其所乐远离而住。一切诸天尚不能睹。何况其余众生能见（云云）答。唯识疏会曰。然论虽言留身于此洲。不言唯欲界遮余界无。故非诚证。又但言此洲不言余洲。余洲岂无。故不违理。亦色界后引生无漏。此中虽无评家。取者任意。（云云）
    问。若言色界亦发心者。五净居天人亦发心耶。答。论曰。然五净居无回趣者。经不说彼发大心故（云云大般若经一百二十九卷）
    问。此第二师义若准佛地及此论等。既许二乘初二果等受变易生。虽初则发心要经多生方受变易生。亦应许有欲界发心至上界生身方受变易者不耶。答。是疏问也。故次答曰。今解有二。一云无也（是不正义故略不记）二云。既无文遮。如七生者发心·留身未必同时。不还者亦尔。欲界发心上界留身。欲界之身业力尽故。未得边际定可资故业故。欲得依胜身方转易故。由如是理。或有上地但于一处受一生已即方受变易。或有二处三处或一地二地三地乃至四地至广果天受变易身往自在官而受佛位。或有乃至但于第四禅受一生而受变易。有决定业故。于理无违。（云云）
    问。若尔有学人回心。必于有学位得变易身。答。是亦不定。故佛地论曰。复次回向菩提声闻或于学位即能弃舍。由彼根性有差别故。所待众缘有差别故（云云）谓如阿难。有学位回心向大。佛灭后得无学果得变易身。余有学中回心之时伏烦恼即得变易身。如是不定也。
    问。有无学人回心之后未得变易犹分段身者耶。答。有云。谓摩诃迦叶入灭定住鸡足山也。又罗□罗尊者时时现西方。又宾头卢圣者从东毗提河洲来。为无著说空教等也（已上古德义也）今谓。入大乘论曰。罗□罗毗头留等悉住于世间。为此身住世。为更有余身在。若以实身而住世者即无其义。若变化身住多劫。斯有是处（云云）故知无以分段身住者也。
    章曰。上明依身。下明地起。（云云）是结上起下也。（可知之）
    章曰。欲界自地观通闻·思。唯散非定。亦非无漏。此依正义。不取傍说（云云）。
    问。此文意何。答。是明修唯识观所依之地也。即总三界。别九地也。意曰。于欲界地修自地观之时。唯以闻思慧修。是散地故不起修慧也。珠曰。欲界地中无起修慧。若欲修时堕思中故唯散地故（云云）此依正义等者。说善十一中轻安心所。论有二师义。一曰。有义定加行亦得定地名。彼亦微有调畅义故。由此欲界亦有轻安。不尔便违本地分说信等十一通一切地（云云是傍说也）一曰。有义轻安唯在定有。由定滋养有调畅故。论说欲界诸心心所由阙轻安名不定地说一切地有十一者。通有寻伺等三地皆有故（云云是正义也）疏曰。轻安唯在上界定地中有。所以者何。由定滋润所长养故。有调畅故。欲界敛心决非实之定故。无滋润名调畅也。何以得知。六十三等说欲界诸心心所阙轻安故名不定地。不尔应言阙上界轻安故名不定地（云云）言通有寻伺等者。分别九地为三地。一有寻有伺地。谓欲界初禅也。二无寻唯伺地。谓中间定也。三无寻无伺地。谓第二禅以上诸地也。今轻安心所有有寻有伺地一分之初禅及余定地。故云通一切地。非谓通欲界故云一切地也。
    问。若云欲界无定者。何智度论云欲界有电光定耶。答。其约相似说也。谓上界定似欲界故名欲界。如初禅心名欲界变化心也。（睿记文）
    问。何故不取欲界有定之师义。答。于欲界地以自地心修唯识观时。唯有闻思二慧。唯散非定亦非无漏。何以故。以散地心不能修定不能发无漏观故。若取欲界有定之义者。此等道理皆可败故。偏取正义也。
    问。珠记中判中正义傍说引三慧章云。闻思二慧通散定中。彼有二说。一云。闻思非等引·等至俱。修慧可尔。二云。闻思亦等引等至俱。许八地后有闻思故。此二说中。初正后傍。今据初说（云云）可依此记耶。如何。答。用之无妨。但此说末义。不如说本义也。
    章曰。色界观中通闻修慧。无色界观唯修。无余色界无思慧。无色亦无闻。诸教同故。此唯加行善。故非生得摄。（云云）
    问。此文意何。答。是明依色无色定修唯识观分别三慧及分别二得也。意曰。色界定心是微细故无粗思慧。若欲思时还堕修中。然闻教法故有闻修二慧也。周曰。以稍敛心即入定故曰无有思。有耳根故。故得有闻（云云）无色界中无耳根故亦无闻慧。故唯有修慧也。周云。无色思同于色。无根故无闻也（云云）珠曰。闻等三慧皆非生得。非闇昧故。加行得故。虽有前世修习此三。于后身中必无任运得此三者。故非生得。要假少功力方乃得之（云云八地已上虽无勉励加行。然有任运加行。故皆是加行得也）。
    章曰。然依瑜伽六十五说。若定若生毗钵舍那菩萨未得自在。及得广慧声闻若诸有学若阿罗汉。以无色心了三界法及无漏法。故知无色亦有此观。菩萨即是见道已前四十心位。地上不生处处说故。广慧声闻者随应说之。不愚法故。除此二外。不说余人亦得无色心通缘于一切。（云云）
    问。此文意何。答。是为定依无色界心修唯识观之人。引证文释其义也（论文取意引也。如此门初具耳）珠云。一云。身在下界起上界定。名为若定。身生彼地即起彼心。名为若生。一云。加行善心名为若定。生得善心名为若生。案瑜伽文。唯言缘下地一切法。不言缘无漏法。然一切法中亦摄无漏法。故不相违（云云初释在伽抄中。睿公引之。后义不正也）周曰。问。以无色心了欲界声。岂非闻慧。何故复云无色无闻。答。彼唯定心得闻法等（等取象声等）复无根故。故不名闻（云云）
    问。二禅以上无耳识。何色界有闻慧。答。有耳根故借起下初禅耳识闻声。故有闻慧也。意曰。五识必依寻伺第六起。而第二禅以上无寻伺故无有五识。故借起初禅寻伺相应第六识引起五识缘声等也（然鼻舌两识无此义。色界无香味故。唯借起眼耳身三识也）。
    问。五识无寻伺故依寻伺第六起耶。答。尔也。
    问。若尔何瑜伽曰五识有寻伺耶。答。唯识论第七会曰。然说五识有寻伺者显多由彼起。非说彼相应（云云）疏曰。显由彼起·多由彼起二种各别。合为一言（云云）意曰。生在二定以上起下五识。除率尔心等必由寻伺俱意识引起。故云显由彼起也。若在欲界定中耳识卒尔起时。意识虽同缘。不依寻伺俱意引生。上界定与下界耳识俱起故。五识余时多寻伺第六起。故云显多由彼起也。言四十心者。一者十信（一信二精进。三念。四慧。五定。六施。亦名不退。七戒。八护。九愿。二回向云云）二者十住（一发心。二治地。三修行。四生贵。五方便。六正心。七不退。八童心。九法王子。十灌顶。云云）三者十行（一欢喜。二饶益。三无恚。四无尽。五离痴。六善现。七无著。八尊重。九善法。十真实。云云）四者十回向（一救护众生。二不坏。三等一切佛。四至一切处。五无尽功德藏。六随顺平等善根。七随等观一切众生。八如相。九无缚无著。十法界无量。云云）此等释名如入道章次第说之。言广慧声闻等者。珠曰。从慧立名。佛地论云。深广圆满善通达故。名为广慧。即是波罗蜜多声闻等。又定姓声闻能信大乘藏识教等。生无色界得入灭定。名为不愚法。不定姓圣者不生无色。无利益故（云云）言随应说之者。不愚之名通不定姓及定姓。此中不定姓人不生无色。唯若定非若生。作唯识观。其定姓人亦生无色。通若定若生。不作唯识观。故云随应说之也。意取若定不定姓声闻也。（为言）
    章曰。菩萨见道及金刚定唯第四定。后通诸地。色六·无色四十地随应依起此观。断惑九。游观十。随应别说。（云云）
    问。此文意何。答。是总明见道已上修唯识观所依之地也。即菩萨入见道所依定·及金刚无间道断惑所依定。唯依第四定。若见道后修道十地断惑证理所依定及金刚道后佛位所依定。通上界十地（为言）
    问。何故尔耶。答。见道无漏初难起故必依胜定起。金刚道无漏断佛他障入妙觉故亦依胜定起。自余容顶故随宜通十地起也。
    问。佛果无漏通诸地者。四智各别。依何地耶。答。且约四智有种子现行。先约种子者。说大圆镜智种子。疏三末有三说。即一云。或说通四无色·色界六地。游观无漏通此地故。起现行者唯第四定。多依天住故。此智多分起大悲故。大悲唯在第四静虑。此为德本。功德多依第四定故（云云此说种子在十地。现行唯在第四定也）二云。有说通下六定无理遮。故色界有遍缘心。非无色故（云云此说种子唯在色界六地。现行唯第四定也）三云。有说唯是第四定有。余地总无（云云此说种子现行唯在第四定也）疏曰。此三说中。第一解胜。虽色无色皆有此智。修彼种增必不现起（云云）说平等性智。疏五本曰。又复此智多起平等。平等即大悲等。佛位多胜功德相应在第四禅。故唯舍受（是第一说种子现行唯在第四定也）又设下地有平等智。不变异故。如在因位。唯舍受俱（是第二说种子通初二三禅。现行亦如前说也）若在十地（欢喜等十）随第六识所引何地乃至有顶皆有此智。依彼地心法空智引入灭定时有故。不可定说下地第七为有顶依。虽通诸地皆唯舍受（云云是第三说种子在上十地。现行亦如前说。此义正也）说妙成事二智。疏五末曰。问。八地（色界四根本。无色界四根本）皆有无漏八识耶。答。有（此总解也。大抄云。然第一解甚难也云云）若尔何故第七八无漏唯舍受相应耶。答。常处第四静虑故。一类无变故。非易脱故（乃至）余地虽有而不现前（是第一说妙观察智成所作智。种子现行俱在上界八地也）或唯第四定有第七八。以彼边际功德胜故（是说第七八识第二义也。不关妙观成事智也）或唯五识在初定。以有有漏三识故。寻伺上无故。有漏既尔。无漏翻之（是说成事智第二说也。种子现行俱在初定也）又四静虑皆有五识但佛多起第四定者以殊胜故（是说五识第三说也。现种俱在四定也）又解。唯第四定有。如七八识（云云是说成事第四说也。现种俱在第四定也）。
    问。说四智在处既有多说。以何为正。答。大圆镜智以种子通上界十地有。现行唯在第四定为正。平等性智亦如此也。妙观察智种子现行俱通上界十地有（是无所诤）成事智种子通上界十地有。现行通四禅有。以此为正。不可余求也。
    问。断惑九等之意何。答。约上界十地。断惑无漏在九地。除非想地。游观无漏在十地。加非想地也。素云。色界有六。无色四地。合之为十。除于有顶减为九也。以有顶地无漏心细不能断故（云云有古德云。断惑无漏在下九地。游观无漏唯在有顶。上下合云游观十。云云。今谓此义大违圣教。早可忌弃也）既说大圆镜智种子通十地。游观无漏通十地故（云云）又对法抄曰。虽有中间无漏。不言入见道。以游观无漏故。大梵居多散乱故（云云）不可异求也。
    问。若云中间无漏不入见道者。何云断惑九。答。其约修道无漏云九也。故疏曰。未得圣果。若依中间恐起邪执。是故不依。若得初果无漏强故。虽依中间不起邪执。故修道无漏亦依中间禅。（云云已上里书也）。
    问。云何名游观。答。不断惑不观理名游观无漏。如徒然人名游戏人也。
    章曰。无漏闻思随依无爽。（云云）
    问。此文意何。答。此文意明依上界定无漏观时。义说闻思二慧随所依修慧·所依定地修唯识观亦无爽（为言）滨曰。谓诸地中皆有也。爽（沙更反。违也云云）珠曰。此有二说。一云。依者修慧也。谓义说闻思随所依修慧作唯识观。亦无爽也。一云。依者色六无色四。十所依地是名为依。色界无思。无色无闻。而体修慧依十地故。义说闻思随体修慧亦依十地。此亦无爽（云云睿记依后义。但章文更加文也）
    章曰。上七未至唯有欣·厌。行相犹局故不能作。（云云）
    问。此文意何。答。是明第二禅已上七未至定不修唯识观也。珠曰。初未至心总厌三界一切诸法。总缘诸谛故行相最宽。上七未至如地阶级。欣上厌下无总缘行相。故云唯有欣厌等（云云）对法抄曰。以圣弟子初无定故依初未至而断下惑。从初静虑已上为前有定。皆依根本断烦恼。不依未至。（云云）

第九断诸障染门

    问。此门意何。答。显修唯识观所断障染差别。此门意也。
    问。何故断障染耶。答。显扬论曰。谓五种因断诸烦恼。一知彼体故。二知彼事故。三知彼过故。四避彼缘故。五修彼对治作意故。（云云）
    章曰。断诸障染者。障有二种。一俱生。二分别。此复有二。一烦恼障。二所知障（云云）。
　　问。此文意何。答。是先标所断障差别也。
    问。论中以烦恼所知为二障。何故此文先举俱生分别。答。此文约体。彼文约用。故不相违也。
    问。尔先云何名俱生分别。答。先论说烦恼障云。然诸我执略有二种。一者俱生。二者分别。俱生我执无始时来虚妄熏习内因力故恒与身俱。不待邪教及邪分别任运而转。故名俱生。分别我执亦由现在外缘力故非与身俱。要待邪教及邪分别然后方起。故名分别（云云所知障准之。只改我云法也）。
    问。云何名烦恼障。答。论曰。烦恼障者。谓遍计所执实我。萨迦邪见。而为上首。百二十八根本烦恼及彼等流诸烦恼。此皆据恼有情身心能障涅槃。名烦恼障（云云）疏曰。初出体。后释名。以萨迦邪见为首。由我见为本生诸烦恼。我见若无烦恼随断。见修二断。其义并然。或虽所生之惑先除我见未灭。究竟尽位由我见断余方断尽。此依九品惑虽别断。断八品等时不断我见烦恼先断说。以我见无品数。全离欲方断故（有第二义。不正故不取之）百二十八根本烦恼者。见道所断欲界四十·上界各三十六·并修道十六有一百二十八种。及彼等流诸随烦恼者即二十种。或复更多。（云云此出自性体。若眷属及余心心所等。五蕴为性。佛地七说。若此所发业所得果皆摄在中。云云）
    问。云何名所知障。答。论曰。所知障者。谓执遍计所执实法萨迦邪见而为上首。见·疑·无明·爱·恚·慢等覆所知境·无颠倒性能障菩提名所知障（云云）疏曰。此之头数亦与烦恼障同（同体所知障各有百二十八种也）若烦恼障俱必有所知障故。然烦恼粗有多品类。可易了知二乘所断唯是不善·有覆性。故以数束显。今此所知障细下。无多品类极难了知。唯菩萨断。亦是异熟无记所摄。故不显数。其实法执无离无明故必有数。又显法执无明五住地中唯一往摄。前障四住地摄。故不显数。若尔何故不言随烦恼。既言慢等等取随惑（云云意云。所知障中亦有二十随惑。亦更有多种也。此出自性体。若眷属者。佛地七曰。诸心心所及所发业所得果皆摄在中。云云）所知境者。谓有为无为。无颠倒性谓真如理。由覆此境令智不生能障菩提。故名所知。（云云）
    问。云烦恼障有多品类所知障无多品类之意何。答。品类者迷四谛品类。烦恼障粗显有迷谛品类。所知障微细无别迷谛品类。（为言）
    问。若尔何断障章曰其六识中俱生所知障并习气亦有九地八十一品。若与烦恼俱行者亦可言伏等（云云）答。其随所障有粗细分九品也。非谓所知障定有别九品也。秘云。疏决名无明无品数故者。有义弹云。此义不然。体同烦恼即如烦恼。品数别故。但应说云行微细故不染义同合为一住。详曰。不同烦恼地地九品。分为粗细断之前后。言无品数者。非云无彼爱恚等类名无品也。故疏无违（云云）疏下文云。烦恼障中自类九地可有粗细。先断粗后断细。其所知障不可依地而立品数。但依所障辨能障粗细。有初地修道断有顶所知障。而欲未尽第二地等亦复如是。不可依地而立品类。但由圣道故复言惑（云云）。
    问。若尔何疏下。说所知障云六识中者行相有九品故。品类差别有众多故。所以诸地分分别断（云云）答。烦恼障粗显法尔一地有九品体。所知障微细非定依地有九品体。但随所障有粗细能障行相亦有九品也。烦恼障体相有九品。行相亦有九品。所知障体是一类。行相有九品。故二差别也。（古德众多未作会释）
    问。凡七转识中皆有二障。皆有九品。如何。答。前六识惑地地各有九品。第七识惑有二义。一云无九品（正义）一云有九品（不正义）故断障章曰。烦恼障中除第七识所余六识三界九地名为九品。成八十一。见道十惑九品定然。粗细异故。俱生六惑断即不同。身见·边见及此相应唯第九品。九地而论但有九品（九地各有一品。故合有九品）嗔唯一地九品。余独头（与见不俱名独头也）贪慢痴等八十一品。地各九故。第七识中九地烦恼障亦有二说（正义）有义九地唯同非想第九品类。然于其中自类有九。如增上邪见能断善者亦有九品。彼亦如是。唯同非想第九品故。唯障无学金刚始断。有九品故体有增减。故成能熏（无性有情第七成能熏也）有义九地各有一品。细分便成八十一品。势力所障皆同非想下下品惑。故金刚心一时顿断（乃至）六识之中分别所知障并其习气虽有九品。有说定一品断。一心见道故。有说二品断。三心见道故。非六行所伏与烦恼同。其六识中俱生所知障·并习气亦有九地八十一品。若与烦恼俱行者亦可言伏。他势不行。不俱生者虽有九品皆非六行所伏。障理故。其加行智即能伏之。为十品断。十地断故。不分粗细前后说断。不废初地断细二地断粗初地断有顶二主地断欲界。但随障。此地智即便断之。故无前后。其第七识中所知障并习气。虽说有九品或说无品。仍一品断。金刚心中方永断故。此说断随眠故。不说彼现行等断（云云疏中处处散说。今此文中集说故引之）。
    问。分别俱生烦恼障与识相应多少如何。答。第八识中全无二障。第七识唯与俱生四惑及俱生八大随惑相应（四惑者。我痴我见我慢我爱也。八随惑者。掉举惛沈不信懈怠放逸失念散乱不正知也。无分别惑也）第六识与一切分别俱生惑相应。前五识与分别俱生贪嗔痴及中随惑二（无惭无愧）大随惑八相应也。
    问。何故尔。答。第八识为总报主。异熟无记故与二障不相应。第七识偏缘第八见分为我法。不依邪教·邪分别故与分别惑不相应。第六识缘一切故与诸惑相应。前五识一向现量无分别故与慢等不相应故尔也。故论曰。此十烦恼何识相应。藏识全无。末那有四。意识具十。五识唯三。谓贪嗔痴。无分别故。由称量等起慢等故。（云云）
    问。说五识无慢等云由称量等之意何。答。疏曰。慢等必由有随念·计度分别生故。又由慢于称量门起方胜负故。疑犹预简择门起故。见推求门起故。非五识故。五识无此等行相。（云云）
    问。若尔五识可无分别惑。何云有分别惑。答。疏曰。由意分别贪等引故（云云）又论说所知障云。余由意力皆容引起（云云）其疏曰。对法等云。分别起者见道断。既许五识中惑通见道断。则有分别之惑。然非自力生。为意所引生故。（云云余者分别惑也。意者第六识也）
    问。所知障与识相应义如何。答。论曰。此所知障决定不与异熟识俱。彼微劣故（异熟识微细。法执粗强故也）不与无明慧相应故（法执必与慧无明俱故）法空智品与俱起故。七转识内随其所应或少或多。如烦恼说（无离烦恼别起法执。故数与烦恼同也）眼等五识无分别故。法见疑等不相应。余由意力皆容引起（云云无计度分别故。法见疑等定不相应。非无见道所断诸惑名无分别也）。
    问。其法空智品与俱起故之意何。答。疏曰。菩萨法空智品许与此第八识俱起故。第七有法执。法空智起即不行。第八法执有。法空智起此应灭。既八现行与彼俱起。定知第八无法执俱。量曰。第八识等定非法执品。法空观品与俱起故。如佛第八识。若言因中法空观起第八许断。即无漏法无所熏故。佛何得成。不可言熏镜智俱识。非无记故。犹未得故（云云）意曰。若言第八识有法执。其菩萨第六识法空观时。彼第八识可不俱现行。明与闇相违故。而菩萨法空观时既第八识现行。故知第八无法执（为言）量意可知之。又若金刚无间入法空观时。许第八断。既无所熏识。何熏镜智等种子得成佛乎。不可云熏净第八。金刚无间道以前未得彼故。亦是善性非无记性。何为所熏乎（为言）。
    问。此文破谁耶。答。灯曰。此破安慧。（云云）
    问。若尔云第七有法执等文。义不相应。安慧不云第七有法执故。答。灯云。然疏云第七有法执法空智起即不行。第八法执有法空智起此应灭故。是破余师。非安慧师。或写者误。若破安慧应云第七有我执生空智起即不行。第八法执有法空智起此应灭（云云今私助释云。安慧云第七唯有我执。付九失破之令信有法执了。如论第五说。故今云第七有法执等亦破第八有法执也。故疏文不误矣）。
    论五说第七识云。八地以上（乃至）法空智果不现前位犹起法执。不相违故（云云）邑云（乃至）问。若对安慧。彼师不许有净第七。何得难云无漏相续。答。前来已成三位有第七识讫。恐彼不许七有法执故作是说（云云）准此文可释之（已上里书也）问。烦恼所知二障若一体欤。如何。答。论曰。体虽无别而用有别（云云）疏曰。体不相违。可唯一体。用义分故可说有别。同一种生用分成二。如一识体取境用多故（云云）言用别者现行用别也（秘有二释。是第一释也。第二云。种子用别者非也）问。若尔分别俱生亦一体别用欤。答。不尔。各别体也。
    问。障与执同欤异欤。答。执必障。障非必执。谓第六第七相应二障即是二执。五识相应二障非是二执也。然第六识二执有间断时故。亦有非执二障也。
    问。约烦恼所知二障分别理事如何。答。且约烦恼障。见所断惑多迷四谛理。故名理惑。然少分有事惑。故疏六云。若余独头起贪嗔慢名迷四谛事（云云）意云。分别惑缘粗浅事法。是事惑也（云云）修所断惑通理·事惑·谓与五见俱起惑迷谛理。故名理惑独行贪等迷粗事。故名事惑。若约一地分别。前八品惑一向事惑。第九品惑理事间杂惑也。所知障准之可知也。问。且约十惑分别见修如何。答。论云。此十烦恼六通俱生及分别起。任运思察俱得生故。疑·后三见（邪见。戒取见。见取见）唯分别起。要由恶友或邪教力自审思察方得生故（云云）所知障准之可知也。
    章曰。成唯识论第十卷云。分别烦恼障现行。资粮道中渐伏。加行道中能顿伏尽。种·习俱初地断。（云云）
    问。引此文意何。答。此门中明所断惑。总有五类。谓二障·三粗重·三随眠·四障·五住地也。今此文最初引唯识论明断二障也。此中有二。谓烦恼所知也。此初明烦恼障也。此亦有二。分别俱生也。此先明分别也。正文云。烦恼障中见所断种于极喜地见道初断。彼障现起地前已伏（云云）章家取意引也。疏曰。分别种子不论二乘。说菩萨者于极喜地见道初断。以见道位体性稍宽（乃至）相见道后得智起位久时犹名见道。今简于相。唯真见道中真见道中唯取无间惑灭智生故说初断。非相见道亦能断故。然此分别烦恼现行。瑜伽五十八等说世间道唯伏俱生若爱若恚邻近憍慢。不言能伏分别烦恼。此据异生·二乘性等说。若直往菩萨彼障现行地前已伏。故前卷云唯能伏除分别二取。此在加行位。若资粮位此粗现行亦能伏灭（因邪师邪教也）二细现行即未能伏。至加行位分别细者亦皆能伏（自分别起）由此菩萨正愿·胜解·世间力。邪见疑等伏而不行。非以六行有所欣厌。菩萨不为。非此菩萨无此能也。缘起经说内法异生若放逸者无不共无明。故邪见等未必皆起。即资粮位已不现行。唯分别贪等二位不起。故论总言地前已伏。（云云）
    问。何故分别烦恼障。如此断耶。答。且顿悟菩萨于资粮位以胜解力渐伏因邪师邪教所起分别烦恼粗现行。于加行位以寻思实智顿伏以自分别所起细现行。入见道位既远离恶趣故。悉断分别种子并习气了。故云尔也。是则第六相应分别障也。五识相应亦如此之。
    章曰。俱生烦恼障现行地前渐伏。初地已上能顿伏尽。然故意力有时犹起。而不为失。八地已上永不现行。习地地除。种金刚断。其身见等及此俱生四地永伏。法执无故。此所生起五地不行。以害伴故。（云云）
    问。此文意何。答。是亦引论意明俱生烦恼伏断差别也。论正文云。修所断种金刚喻定现在前时一切顿断。彼障现起前渐伏。初地已上能顿伏尽令永不行如阿罗汉。由故意力前七地中虽暂现起而不为失。八地以上毕竟不行（云云）疏曰。言暂起者。谓十地中前三犹起我见等故。七地已前尚起贪嗔等故（乃至）八地以去亦不故起。任运不行道力胜故。（云云）
    问。且章文意何。答。俱生烦恼障现行于资粮加行位渐伏。初地以上顿伏尽。然悲增菩萨前七地中以故意现起。八地已上永不现行。习气地地断。种子金刚无间道断。（为言）
    问。俱生烦恼现行初地伏尽了。而何云初地以上耶。答。一云。初地有入住出三时。云初地指入心。云以上指住出也。一云。以惑力现初地顿伏。以故意起七地以前随宜伏尽。故云以上也。最胜疏曰。准诸处说。初地以上一切烦恼能顿伏尽。由故意生。云何我见等四地能伏。害伴随眼五地以伏。答。据能伏初地即能。犹故意起。今依永伏故意不能令起。此由断彼所依所知者。故与染别（云云此文意与后义同也。可悉之）。
    问。云故意力有时犹起之意何。答。悲增菩萨七地以前故起所留烦恼种子令其现行。以其现行为受生缘利益有情。（为言）
    问。尔留烦恼者为受生缘欤。答。不尔。烦恼障种子不障十地故。不起对治道故。自然所留名故留也。故疏云。谓诸菩萨由大悲力。意趣一切智故。意趣所知障对治道。不取烦恼对治道。拟于生死助悲愿受生。故名留烦恼也。不尔如来大悲最极应留烦恼随类化生。由此故知意不趣断。故名为留。将成佛时方顿断尽。（云云）
    问。疏主义尔。若有诚文耶。答。对法论十四云。又诸菩萨已得谛现观。于十地修道位唯修所知障对治道。非烦恼障对治道。若得菩提时顿断烦恼障及所知障。顿成阿罗汉及如来。此诸菩萨虽未永断烦恼。然此烦恼犹如咒·药所伏诸毒。不起一切烦恼过失。一切地中如阿罗汉已断烦恼（云云唯识论文引此文也）论云。故说。菩萨得现观已。复于十地修道位中唯修永灭所知障道。留烦恼障助愿受生。非如二乘速趣圆寂。故修道位不断烦恼。将成佛时方顿断故（云云上所引疏文说此文也）言十地修道者。初地有入住出三心。初入心名见道。住出以后名修道也。
    问。就对法文云犹如咒药等之意何。答。譬如世间恶毒必害人者。若以神咒伏之若以良药伏之。毒气悉失都不致害。十地烦恼亦如此。以菩萨智伏之令不成过失。然非断尽。故摄论十云。烦恼伏不灭。如毒咒所害。留惑至惑尽。证佛一切智（云云）。
    问。十地之间既有烦恼种子。何故八地已上不起。答。八地已上第六识生空无漏智相续故。无由起烦恼故。悲增菩萨遂得变易身也。
    问。十地之间未断种子。何故习气。地地断耶。答。烦恼障习气随逐所知障种子能障十地故。随断所知障种子烦恼习气自然被断也（二乘人不知不断者。依随逐所知障种子无别体也。可知之）
    问。习气是体上气分。譬如纳香函虽取其香余香犹有。即名习气。而何犹有种子体习气先灭耶。答。宁不见麝香体虽有香先失耶。
    问。云其身等及此俱生四地永伏之意何。答。于第四地修菩提分法观观身不净法无我等故。伏除所故起第六相应身边二见及见俱起贪等。断第六相应法我见及定爱法爱等故。若至第五地前地所伏身见边见等所引生独头贪等皆悉伏尽。前所害身见等之伴类故。（为言）
    问。何以知身见等于第四地伏耶。答。论云。初二三地行施·戒·修。相同世间。四地修得菩提分法方名出世。故能永害二身等（云云）疏曰。二身见者。谓初见道已离第六识中分别身见。今此后离第六识中俱生身见尽处。总说名二身见。非今离二。如第四定言灭苦乐。又正断所知障身见等。并永不起烦恼障中身见等。故说二身见名永害。非烦恼身见亦起对治（云云演秘太钞云。虽有二解。后解为胜云云）初释约所知障释二身见。后释约所知障烦恼障释名二身见。以此后释可为此证也。又疏次上云。由所知障断故烦恼之末亦永不行（云云）义滨释章文云。其身见等及此俱生者。第六识俱生身见我见也。及俱生者第六识俱身见与俱生贪慢等也。法执无故者。身见同体法执断故。此所生起者身见后位所生起贪慢等。五地不行者第四地中断身见等故。此身见等所生起贪慢等于五地不行。是故名为害伴（云云）素记似之。
    章曰。所知障中分别现行亦资粮道中渐渐伏。加行道中能顿伏尽。种习初地断。（云云）
    问。此文意何。是引论意明分别所知障伏断差别也。正文云。所知障中见所断种于极喜地见道初断。彼障现起地前已伏（云云）义意准分别烦恼障可知之。疏曰。菩萨加行唯欣于智。见道已前唯伏法执。其烦恼障随此而伏。然由所知加行伏故说烦恼伏。非前加行故伏烦恼。十地之中与烦恼俱所知障品多分亦尔。非此（烦恼）俱者（所知）地地可起（云云）意曰。烦恼必与所知障俱起。所知障亦有别起义也（为言）
    章曰。俱生现行地前渐伏。乃至十地方永伏尽。（云云）
    问。此文意何。答。是亦引论意明俱生所知障伏断差别也（此先说现行之伏断也）论云。修所断种于十地中渐次断灭。金刚喻定现在前时方永断尽。彼障现起地前渐伏。乃至十地方永伏尽（云云）地前渐伏义准俱生烦恼障可知之。地上异彼也。地地渐伏。十地伏尽（矣）疏曰。此中断伏时节等解如烦恼说。由于地地能为障故。故十地中渐次能断（种子）乃至十地方永伏尽（现行）由前道力折伏后地所知障现令其不行。名之为伏（云云）。
    章曰。若别说者。前之六识八地伏尽。种·习地地断。七识之现行金刚喻定加行道伏。金刚喻定起时种习俱断。（云云）
    问。此文意何。答。上文总相说。今细约识分别释也。
    问。何故前六识相应现行八地伏了。答。论云。八地以上六识俱者不复现行。无漏观心及果相续能违彼故（云云）疏曰。六识俱者八地不行。以二空无漏无分别智心·及此果灭定·后得智等相续不断能违第六识二执故不行。（云云）
    问。且云。八地以上二空无漏相续之意何。答。八地以上第六生空无漏相续无间断。法空无漏多分现起少分间断。是故约生空无漏依长时相续云相续。约法空无漏依多分相续相续。故合云二空无漏相续也。
    问。何以知少分间断。犹名相续耶。答。别抄云。问。第七地纯无相观。即是无漏相续。如何得有于无相中作加行障。诸加行心皆有漏故。解云。相续起多。间断时少。故云纯续。理实间断起有漏心。故有加行（云云）以此文例可知其义也。（古德未知此例）
    问。若云八地以上法空无漏无间断。有何失。答。若尔第七法执不可现起。第六入法空观时。第七法执不行故。若八地以上第七法执不行者。多违圣教也（具如次下记之）。
    问。若尔八地以上第六入单生观时。第六法执亦可起。答。不尔。一聚中·闇相违故第七是他聚。故不可例难也。况复第六法执现起之功能八地既尽。不可作此难也。问。何故六识俱所知障种子·习气地地断耶。答。障地地故俱断之也。
    问云。七识现行金刚喻定加行道伏等云意何。答。论云。第七俱者犹可现行。法空智·果起位方伏（云云）疏曰。第七识者八地犹行。以法空及果（第六法空智及果也）方违法执第七。生空智及果行相并粗不相违故（云云）意云。第六入法空观第七法执犹现行。生空观粗法执是细。不障生空智故犹以现起（为言）言中行道等者。滨云对法云。金刚喻定有二。一方便。二根本。此云加行者当于方便。此云定起时者当于根本。云第十地满心。金刚喻定加行道。（云云）
    问。云金刚无间道种·习俱断之意何。答。第七识俱所知障现行·种子习气唯障无学。非障十地。故约现行十地中有伏时有行时。至金刚加行道伏之。种子·习气金刚无间道断之成佛也。
    问。正义云习气解脱道初断。而何云金刚俱断耶。答。是且举一义也。又与无间道俱灭故。约正灭云断也。
    问。断分别烦恼·所知障无滥易知。断俱生二障有滥难知。如何忽可知之耶。答。作图可知也。
    俱生烦恼障。前六识俱。第七识俱。
    现行。地前渐伏初地以上顿伏。种子。金刚无间道断。习气。地地渐断（无间道永断不正义解脱道永断。正义）
    现行。初地以上渐伏第七地永伏。种子。金刚无间道顿断。习气。（无间道断不正义解脱道断正义）
    （里书曰）于烦恼障中不分别识相应（可悉之）同于下习地地除一。同于下种金刚断。
    二。然故意力有犹起而不为失八地以上永不现行。
    三。习地地除。
    四。种金刚断。
    一。地前渐伏初地以上能顿伏尽（已上）。
    俱生所知障。前六识俱。第七识俱。
    现行。地前渐伏八地永伏。种子。地地渐断金刚永断。习气。地地渐断（无间道永断不正义解脱道永断正义）。
    现行。地地或伏或起金刚加行道永伏。种子金刚无间道顿断。习气（无间道断不正义解脱道断正义）。
    （里书曰）于现行者章有总别句（总句云。俱生现行地前渐伏。乃至十地方永伏尽。云云）
    四。金刚喻定起时种习俱断。
    三。七识行金刚喻定加行道伏。
    二。种习皆地地断。
    一。若别说者前之六识八地伏尽（已上）
    章次第。分别烦恼障。俱生烦恼障。分别所知障俱生所知障。
    问。断二障种渐顿云何。答。论曰。答曰。第七识俱烦恼障种三乘将得无学果时。一刹那中三界顿断。所知种障将成佛时。一刹那中一切顿断。任运内起无粗细故。余六识俱烦恼障种。见所断者三乘见位真见道中一切顿断。修所断者随其所应。一类二乘三界九地一一渐次九品别断（次第得果）一类二乘三界九地合为一聚九品别断（超中二果）菩萨要起金刚喻定一刹那中三界顿断。所知障种初地初心顿断一切见所断者。修所断者后于十地修道位中渐次而断。乃至正起金刚喻定一刹那中方皆断尽。通缘内外·粗细境生。品类差别有众多故（云云可见疏文。广故略之）
    问。二乘断惑加行等四道或总或别。菩萨断惑如何。答。论云。菩萨利根渐断障位非要别起。无间·解脱刹那刹那能断证故。加行等四刹那刹那前后相望。皆容具有（云云可得意。疏文委曲。可见之）
    问。论小乘难云。无间道时已无惑种。何用复起解脱道为（云云）如何通之。答。有二义。一云。断惑证灭期心别故（云云）意曰。无间道断惑。解脱道证灭。加行期心别故（为言不正义）二曰。为舍彼品粗重性故。无间道时虽无惑种。而未舍彼无堪任性。为舍此故起解脱道。及证此品择灭无为（云云）疏曰。即无堪任与无间道俱灭。证无为得与解脱道俱生。故解脱道虽不违惑得。而亦有用。（云云是正义）
    问。疏云。问。彼十地中断烦恼障粗重既不断种子。起无间道时复不断粗重。无间道起何所断耶。若无间道中有断烦恼种用。于解脱道位可说除粗重。无间道中既无所断。如何说粗重解脱道治（云云）如何。答。次云。答。修道十地中断烦恼粗重者。非离所知障外别起无间道等治。然烦恼粗重障无始以来与所知障俱。所知障为本。由无间道本障断故。其末烦恼障粗重与所知障粗重解脱道中舍。故无此过。由此烦恼粗重非能受生。但障于地。所以与所知障俱断而不留之。故无斯咎。（云云已上二障了）
    章曰。菩萨地说。烦恼所知障皆有三住所断。（云云）
    问。此文意何。答。是引瑜伽四十八文明断三粗重也。正文云。又由如是所说十二诸菩萨住经三无数大劫时量。能断一切烦恼障品所有粗重。及断一切所知障品所有粗重。于三住中当知能断烦恼障品所有粗重（云云）十三住中除最后如来住故云十二也。余文易知之。
    章曰。一极喜住。一切恶趣诸烦恼品及所知障在皮粗重皆悉永断。能令一切中上烦恼皆不现行。最初证得二空真智（云云）是明第一能断住及所断皮粗重体也。一切恶趣诸烦恼者。三界分别烦恼现行·种子·习气也。中上烦恼者。即第七识相应俱生烦恼上中品现行也。下品现行极微细故不违道故不所伏。七地以前故意力起者是也。所知障者。亦分别现行·种子·习气也。二空者生空法空也。
    问。论文唯约所知障说。在皮粗重等不关烦恼障。而何章家奄含说耶。答。四十八文然。但七十三文约烦恼障说在皮粗重等。故章家得两处文意一处合说也（两处文次下可引记之）。
    问。二障分别现行既资粮位渐伏。加行位顿伏。而何云初地亦伏之耶。答。其约已伏为表智功能云尔也。

第0章 唯识义卷第六（本终）
第0章 唯识义卷第六（末）

            释真兴撰


    章曰。二无功用无相住。一切能障无生法忍诸烦恼品及所知障在肤粗重皆悉永断一切烦恼皆不现行。最初任运得无生忍。（云云）
    是明第二能断位及所断肤粗重体也。无功用等者即第八地也。诸烦恼品者前六识俱生烦恼习气也。一切烦恼皆不现行者七识俱生烦恼下品现行也。所知障者前六识俱生现行种子习气也。无生忍者智名也（肤粗重之言通三障。准前可知之）
    章曰。三最上成满菩萨住。一切菩萨习气·随眠及所知障在骨粗重皆悉永断。入如来住。（云云）
    是明第三能断位及骨粗重体也。最上成满者第十地也。烦恼习气随眠者七识俱生烦恼习气种子也。所知障者前六识种子·习气·第七识现行·种子·习气也。如来住者佛果位也。（骨粗重之言通二障。准前知之）
    问。已上文意家取意引也。正文如何。答。文云。于三住中当知能断烦恼障品所有粗重。谓于极欢喜住中一切恶趣诸烦恼品所有粗重皆悉永断。一切上中诸烦恼品皆不现行。于无加行无功用无相住中一切能障一向清净无生法忍诸烦恼品所有粗重皆悉永断。一切烦恼皆不现前。于最上成满菩萨住中当知一切烦恼习气·随眠障碍皆悉永断入如来住。当知一切所知障品所有粗重亦有三种。一者在皮粗重。二者在肤粗重。三者在骨粗重。当知此中在皮粗重极欢喜在皆悉已断。在肤粗重无明加行无功用无相住皆悉已断。在骨粗重如来住中皆悉已断。得一切障极清净智。于三住中烦恼所知二障永断。所余诸住如其次第修断资粮（云云）七十三曰。何等名为三种粗重。一恶趣不乐品在皮粗重。由断彼故不往恶趣。修方便时不为不乐之所间杂。二烦恼障品在肉粗重。由断彼故一切种极微细烦恼永不现行。然未永害一切随眠。三所知障品在心粗重。由断彼故永害一切所有随眠。遍于一切所知境界无障碍智自在而转。（云云）
    问。两处文异。如何会之。答。灯会云。又四十八于所知障立皮肤骨三粗重名。于烦恼障但标名总名。理实皮骨心等三名俱通二障。故瑜伽七十三总别互显。第一粗重总含二障。不别说是烦恼所知。第二属烦恼。第三属所知。故彼论云。一恶趣不乐品在皮粗重。二烦恼障品在肉粗重。三所知障品在心粗重。解深经三俱总说。故彼经云。此诸随眠几种粗重。断所显示。但由二种。谓由在皮粗重断故显彼初二。复由肤粗重断故显彼第三。若于骨粗重断故我说永断一切随眠。（云云）
    问。何故三粗重名皮肤骨。答。以喻显也。谓见道所断障易断。如在皮病易疗。第八地所断障稍难断。如在肤病颇难疗。第十地障极难断。如在骨病极难疗（为言。玄基记引远法师说释之。不可依凭之）然标粗重名三处颇异。四十八云皮肤实。七十三云皮肉心。深密经云皮肤骨。文虽有异。义理无别也。
    问。且就四十八文第三云实之意何。答。遁伦师曰。在实者多就树木。木心贞固名实。旧云皮肤骨亦皮肉心。佛地此三种名通情非情法为喻。（云云）
    问。十地中皆断障。何故偏举三住耶。答。论曰。虽于修道十地位中皆不断灭烦恼障种。而彼粗重亦渐断灭。由此故说二障粗重一一皆有三住断义。虽诸住中皆断重。而三位显。是故偏说。（云云）
    问。其而三位显等意何。答。有七故故说三位为显也。故疏曰。三劫分齐成满位故。无漏观心初起·无间·圆满别故。现起二障多分·少分·全分无故。一切烦恼分别·俱生永害不行毕竟离故。无生法忍少净·多净极净别故。初舍异生·分段·变易有差别故。于无漏心未得有相无相满故。（云云）
    问。此文意如何。答。言三劫分齐等者。第一极喜住依初僧祗满所显之位故。第二功用住依第二僧祗满所显之位故。第三成满菩萨住依第三僧祗满位故（为言第二住约已满云满。第三住约正满云满也）无漏观心等者。初地是无漏心最初现起位故。第八地是无漏心无间断位故。第十地是无漏心圆满位故（为言）现起二障等初地无分别二障现行故云多分。第八地无俱生烦恼障现行故云少分（二障中一分故云少分）第十地满心无俱生所知障现行故云全分无也（或本云全无漏无分字。太抄正文云全分无故。又邑记云。无字通上二处。此疏本中剩一漏字。云云剩者余也。然释此文诸记不同。皆有得失。不如今释。问。所知障现行亦可云少分。而何云全分。答。理实少分。然二障都尽处故云全分谈。已断正断合云全分）一切烦恼等者。初地入心分别烦恼绝故云永害。第八地俱地烦恼不现故云不行。第十地满心俱烦恼种子·习气毕竟断了故云毕竟离（为言）无生法忍等者。凡夫生忍有三种。一本性无生忍（缘所执得）二自然无生忍（缘依他得）三惑苦无生忍（缘圆成得）初地始得本性无性忍。故云少净。第八地始得自然·惑苦二无生忍。故云多净。第十地圆满故云极净也（为言）初舍异生等者。初地舍异生性。第八地舍分段死。第十地满心舍变易死故（为言）于无漏心等者。初地是未得无漏心。加行满位之后所显。第八地是有相观已满位之后所显。第十地满心是无相观圆满位故（为言满字已满通上二处。上二约已满云满。第三约正满也）。
    问。第七地无相观相续。而何云第八地有相已满所显耶。答。第七地无相观相续者。约分说。（如上说之）
    问。若云皮粗重。极喜住断者。何要集云三粗重者。一云。从初至七地断皮粗重（云云）答。灯破云。诸论无文。三种粗重瑜伽四十八·七十三·解深密经第四皆说三住断故。然四十八别说二障各三住断。断烦恼障初·后粗重。通其现种并信粗重。中间粗重但断现行及其习气。若断所知障俱通现种并及习气。（云云以此文可知三粗重体也）
    问。且约烦恼障分别现行于地前位伏尽。俱生现行七地伏尽。而何云初·后粗重通现行断耶。答。是皆约已伏说也。非谓正断。不尔甚难也。
    问。就四十八文何故云烦恼障于成满菩萨住断。所知障于如来住断。答。灯会云。然四十八断烦恼中据正断说。断所知中据已断说。二障互显。理实相似。又所知障为异二乘故约显说（云云）秘曰。问。若约已断。烦恼亦应言如来住。若依正断。所知亦合在金刚心。何故不同。答。大论二障据影略说说彼二障。一在金刚一如来地。亦不相违。（云云伽抄如此也。邑记文劣故不取之）
    问。皮粗重分别二障者。何无相论云第二执识通皮·肉烦恼见修所断（云云）第二执识者第七识。何分别障相应耶。答。断障章会云。然彼文错。不可依用（云云）问。三粗重摄一切二障尽耶。如何。答。不摄。十地所断皆虽名粗重。然举三住所断名三粗重。非谓摄一切障总名三粗重也。
    问。若尔三粗重有不摄一切障尽失。答。曰不摄何必有失耶。断第一粗重后显害伴·羸劣二随眠之位。断第二粗重后显微细随眠之位。何名肤骨粗重耶。
    问。若言三住断三粗重者。何仁王经曰前三地断三界色烦恼。四五六地断三界心烦恼。七八九地断三界色习气烦恼。十地佛地断三界心习烦恼（云云）答。断障章会云。色粗心细。生惑亦然。为别五忍阶降差别说断烦恼。非别有类。亦不相违。（云云）
    问。言粗重何义耶。答。粗重不同略有五种。一者二障种子名粗重。二者二障所引所余习气无堪忍性名粗重。三者二障现行名粗重。四者诸有漏种名粗重。五者一切有漏种及现行名粗重。谓以漏·执性性沉隐故（第一）以微隐故。性难断故（第二）违细轻故（第三）漏所随故（第四）漏相应故（第五）如其次第可配五种。今二障现行名粗重者违细轻故。种子名粗重者以漏自性是沉隐故。习气名粗重者以微隐难断故（具如别抄并灯说之）已上三粗重了。
    章曰。解深密经说有三随眠。（云云）
    问。此文意何。答。是先总标有三随眠也。
    问。先其正文如何。答。第四卷曰。观自在菩萨复白佛言。世尊。此诸地中烦恼随眠可有几种。佛告观自在菩萨曰。善男子。略有三种。一者害伴随眠。谓于前五地。何以故。善男子。诸不俱生现行烦恼是俱生烦恼现行助伴。彼于尔时永无复有。是故说名害伴随眠。二者羸劣随眠。谓于第六第七地中微细现行。若修所伏不现行故。三微细随眠。谓于第八地已上。从此已去一切烦恼不复现行。唯有所知障为依止故。观自在菩萨复白佛言。世尊。此诸随眠几种粗重断所显示。佛告观自在菩萨曰。善男子。但由二种。谓由在皮粗重断故显彼初二。复由在庸粗重断故显彼第三。若在于骨粗重断者。我说永离一切随眠住在佛地。（云云章文颇略。故先记之）
    章曰。一害伴随眠。谓前五地。诸不俱生烦恼是俱生烦恼现行助伴。彼于尔时永无复有。此意说言。第六识俱身见等摄。说名俱生。所余烦恼名非俱生。然体稍粗。因彼而起。由彼断故此亦随无。故名害伴。（云云）
    问。此文意何。答。是第一明害伴随眠体并断位也。此中有二初引经文。次此意等下章家释也。
    问。先害伴随眠体如何。答。第六识相应俱生烦恼所知二障现行也。
    问。何以知尔答。灯曰。害伴羸劣虽前第九正断所知名二随眠。烦恼随伏亦得此名（云云西明有三释。一云。此三种皆所知障。一云。初二烦恼障。第三所知障。一云。此三皆烦恼障。云云又有余师释。悉不可依用也）
    问。且云谓前五地意何。答。是明害伴随眠所在并断位也。
    问。害伴之名是第四地所害身见等类故所得。而何第四以前有害伴随眠乎。又第五地是断害伴之处。何云所在地乎。答。正得害伴名是第五所断贪等。然四地以前有我见不俱生贪等。皆名我见伴类。唯第五地所断助伴一类。别得名害伴。又加第五地非是明所在。表断位也。含所在与断位总说前五地也。
    问。若尔四地以前所断不俱生贪等亦名害伴。若尔何早有断害伴随眠耶。若云非害伴者。既是不俱生。如何可名耶。又第五地是加断位者。何智周云地内有入住出三心今言五地害伴。除者据住·出心说。所以五者有害伴（云云）答。四地以前我见。伴类不俱生含嗔等。其类非一。皆名我见·助伴。此多类中四地以前所断不名害伴。只名我见伴类。但四地以前不所断。留至第五地所断独名害伴。故有差别。又智周记文颇以难信。害伴随眠若障第五地。何入心时不断之乎。若不障入心。至住出心断之更有何用乎。况断惑是入心之时事也。何至住出乎。故知加第五地是表能断处也。不尔甚难也。
    又可云准羸劣者。害伴随眠于第五地亦可现行。入观之时即能伏除故云无有。不同障地之惑。此义顺经也。（以上里书）。
    问。章释云此意说言等之意何。答。是释经文也。经云诸不俱生烦恼是俱生烦恼现行助伴等者。其俱生者非分别俱生之俱生。是第六识相应身俱起故名俱生。不身见俱起名不俱生（为言）故灯云。此言俱生者。非对分别任运起名为俱生。意云。第六识中与身见俱起贪嗔痴名为俱生。独起贪等不与我见俱故名不俱生。此不俱生由我见俱等（贪嗔痴等）势力所引。是彼前伴。彼亦是伴。由四地中作菩提分说障胜者。于此中断所依所知能依不起（云云能依者烦恼也）滨曰。测师云。不俱生者分别起。俱生者任运起。至初地时断见惑故。俱生见等不复现行。故名害伴（已上西明义。不正也）基意说者。俱生者身俱生贪等。不俱生者俱生势力所引烦恼。于第四地身见不起故。俱生起亦无。此故至于第五地不俱生不生。（云云）
    问。云然体稍粗等之意何。答。我见并与彼俱生贪等迷理惑故是细也。我见不俱生贪等是迷事惑故粗也。因彼而起等者。此不俱生贪等因彼我见等所引生（为言）由彼断故等者释彼于尔时永无复有也。于前第四地断彼我见等故。于第五地断此不俱生贪等。故名断害伴也。（为言）
    问。灯曰。问。何故不于初二三地断害伴乃至微细等（云云）如何答耶。答。次云。答。若不断身见害伴不断。及不断羸劣微细不断。故于五七八等断别。（云云）
    问。若云于初地等不断害伴者。何泰法师云初地中立害伴。谓修所断惑与见所断惑为伴故。故初地断见所断伴故。修所断惑名为害伴（云云）既有修惑名害伴。于初地住心以后修道位可所断。而何云不断耶。答。是师义专无所据。不可为难也。
    问。若尔何最胜疏云据能伏初地即能。犹故意起。今依永伏故意不能令起（云云）答。其约俱生烦恼作问答词。非谓害伴随眠于初地断。故不相违也（此问答文具如上初地以上能顿伏尽云处记了）问。经文云是俱生烦恼现行者。唯识论所说第四地所断障若同若别耶。答。亦同亦别。谓经文偏举举烦恼名。论中偏举所知障。故是别也。以义论之。经中略所知障。理必可有。论中所知障举与烦恼同体之障也。故是同也。
    问。何以知尔。答。论曰。四微细烦恼现行障。谓所知障中俱生一切第六识俱身见等摄（等取我所边见我慢我爱及定爱法爱也）最下品故（分别身见为上。独头贪等为中）不作意缘故（任运生也）远随现行（无始来随逐于身故）说名微细。彼障四地菩提分法。入四地时便能永断（由有身见等俱爱迷执身故不得观身为不净观法为无我等。故随菩提分即通障也）彼昔多与第六识中任运而生执我见等同体起。故说烦恼名。今四地中既得无漏菩提分法。彼便永灭。此我见等亦永不行（云云）言彼昔以下文疏释云。说显以上所知障立烦恼名。虽有别头生者。皆多分与烦恼同一体而俱起故立烦恼之名。由所知障断故烦恼之末亦永不行。从烦恼名故说为断（云云）以此等文可会释经论也。
    问。论云若证二空彼障随断。就之若由执灭障随断者。一切皆执。五地云何方除害伴。可我执俱四地断故。又一切障皆从执生。何故六七地等所断不名害伴名羸劣等耶。答。是枢要依安慧意难由我法执二障具生之论文有三难中第二第三难也。答之亦有三解。第三解云。第六识执有三位断。一俱生。二邻近引生。三势力疏远。俱起者四地执俱断。邻近引生者名害伴。疏远势生者名羸劣等。故障与执断有前后（云云初二解无用故略）言等者等取微细随眠也。
    章曰。二羸劣随眠。谓第六七地微细现行。若修所伏不现行故。非俱生身见断此亦随灭。稍难断故。（云云）
    问。此文意何。答。是第二明羸劣随眠体及断位也。文中有二。初引经文。次非俱生等下章家释也。
    问。先羸劣随眠体如何。答。是亦第六相应俱生烦恼所知障现行也。（准上所引证文可知）
    问。何故是名羸劣。答。对前第五地所断害伴随眠。此第六七地现行障稍微细故名羸劣也。
    问。若尔此障第六七地一向现行。为当如何。答。章既云若修所伏不现行故。故知若不起伏道时微细现行。若起伏道时即不现行。然义滨有二释。一云。六七地地中微细现行。若至八地修所伏故不复现行。二云。六七地中亦不现行。修所伏故（云云）善珠引此二释也。今案后释为胜。顺章文故也。
    问。云非俱生身见断等之文意何。答。是章家释也。即明异前害伴随眠也。
    问。不俱生贪等皆名害伴。于第五地可断尽。何故不尔。答。约第六俱生我见所引贪等凡有三类。谓我见同时俱起名俱时生。于第四地与我见俱断之。约不我见俱起贪等更有二类。谓一邻近引生名害伴于第五地断之。二势疏远生。此亦有二类。稍微细名羸劣随眠。第六七地有时现行有时伏之。微微细名微细随眠。第八地伏之（然不同第七相应微细随眠。不伏彼故。至下可知之）
    问。何故害伴随眠第五地能断。羸劣随眠六七二地有现有伏。答。害伴粗故易断。故五地能断之。羸劣是细稍难断。故第五地中不能断。六七二中任运一现行。起伏道时伏之也。
    章曰。不违楞伽俱生身见断故贪即不生。彼约二乘断烦恼说。不依菩萨所知障无故烦恼说不生说。或依二随眠究竟断位。彼经此论亦不相违。（云云）
    问。此文意何。答。是章家会相违也。违难云。若云虽身见第四地断。不俱生羸劣随眠六七地中犹行者。何楞伽经云俱生身见断故贪即不生耶。今会此相违作二释也。
    问。先楞伽经正文如何。答。四卷楞伽第二云。大慧。身见有二种。谓俱生及妄想（乃至）大慧。俱生者须陀洹身见。自·他身等四阴无色相故。色生造及所造故。展转相·因相故。大种及色不集故。须陀洹观有·无品不现身见则断。如是身见断贪则不生。是名身见相。大慧。疑相者谓得法善见相故。及先二种身见妄想断故疑法不生（云云章家正引此文。十卷经第二亦有此文。颇广故不记之）
    问。先此经所说二种身见体如何。答。二执章曰。楞伽第二卷曰。大慧。身见有二种。谓俱生及妄想。俱生身见断贪则不生。二种身见中妄想身见断疑则不生。俱生者即第七识俱。及第六识中任运起者。妄想者即第六识中分别起者。（云云）
    问。且章初释意何。答。楞伽经意约二乘断惑。谓二乘人断一地九品惑。若断第九品我见时。余贪等即不生。约此义说贪等即不生。非说菩萨断我见故贪等烦恼不生。故不相违。（为言）
    问。且其二乘者何人耶。答。经文云须陀洹。可得此文意会释也。谓须陀洹身见者。举具身见之身也。身见断故贪即不生者。须陀洹人次后次第得不还时。断欲界第九品身见即余贪等不生（为言）初果位人未断俱生惑。一来分断。不还全断。今约初果以后不还所断云身见断故等也。非谓初果位既断。我见也。
    问。何以知尔。答。十卷经第四云。大慧。何者须陀洹俱生身见。所谓自身他身俱见彼二。四阴无色·色阴生时。依于四大及四尘等彼此因缘和合生色。而须陀洹知已能离有无邪见（明分别惑断也）不断身见。是故有贪心（明未断俱生惑也）大慧。是名须陀洹身见之相（云云）既云不断身见。明知初果位未断身见也。然古译经曰。须陀洹观有无品不现身见则断（云云）此文极隐义旨难得。故先德各作探象之释也（可秘可秘也）。
    问。若尔何相对云妄想身见断故疑法不生（云云）若尔初果人亦未断疑欤。答。此义不尔。妄想身见约已断说。故初果身无有疑法俱生身见。若依十卷经无有断义。若依四卷经兼谈未来义也。滨曰。基说者。经文约二义故作此说。谓初果者断分别起不断俱生。妄想身见约已断说。俱生身见约当断说。如瑜加论说初二果者得无所有处。虽不已得约当得故。（云云此记好也）
    问。若尔何大乘憬曰。俱生身见者犹是分别起。瑜伽论说六十二见除边执见虽并分别。先世以来串习随逐故名俱生（云云）又演秘云。有义俱生据伏分别约断。断之与伏俱名断故。或翻译者不悟大乘随自所解小乘相说。萨婆多等皆见断故（云云）答。皆是未见新经任自胸臆致别推也。不可信用之。珠云。约初二果当断义（云云）睿云。约不还果正断义（云云此两师各得一边义）寂法师云。不违楞伽等者。二乘修位断随眠故。若断身见贪即不生。对治同故。根本断故。菩萨修位不断随眠。虽第四地身见已伏。不妨上地贪等犹行。对治异故。犹未断故。若至究竟随眠断时。亦得说言身见断故贪则不生（云云此师约不还所断释之。可察之）
    问。章第二释意何。答。第二释意云。楞伽经云身见断故贪即不生者。非谓断身见即贪等不生。但若断身见则余贪等或少时不生。如害伴随眠。或经时后不生。如羸劣随眠。指此二随眠究竟断位云贪即不生也。故彼楞伽经文与此瑜伽等论文亦不相违（为言）若以彼经文寄释此论文。言身见断故可当于第四地断身见。言贪即不生可当第五地断害伴第六七地断羸劣究竟断位。故不相违（为言）然释二随眠有多师义。滨记有三释。一云。害伴羸劣为二（云云）二云。烦恼所知为二。三云。羸劣微细为二（云云）睿曰。俱生修所断随眠·妄想见所断随眠为二随眠（云云此记就彼经释也）珠记如滨第一释也。今案。虽多释以害伴·羸劣为二正顺章文也（可依滨记第一释。及珠记文之）
    问。此章家二释中以何为正。答。第一释顺经文。故可为正也。
    章曰。三微细随眠。谓于第八地已上。从此已去一切烦恼不复现行。唯有所知障为依止故。（云云）
    问。此文意何。答。是第三明微细随眠体并所在位也。
    问。先微细随眠体如何。答。第七相应所知障现行也。
    问。以何知尔。答。论释此经云。如契经说。八地以上一切烦恼不复现行。唯有所依所知障在。此所知障是现非种。不尔烦恼亦应在故（云云）疏云。八地已去所有法执（第七法执）是现行非种子。此非第六识中法执现种。说彼地地皆能断故。若谓彼说第七惑余识中法执种子非有现行。现行所知障引位无故者不尔。即烦恼种子亦应言在。十地之中未断第七及余修道烦恼种故。应言此位烦恼所知二障俱在。何故唯言所知障在等。（云云）
    问。其云所依之意何。答。疏曰。第七是所依（云云）太抄曰。所依者。一云。所知障是所依。烦恼障是能依。二云。第七识是所依。第六识是能依也。哲法师曾以此义问疏主。疏主即印可此解。（云云）
    问。若尔微细随眠八地已上唯现行无伏时耶。答。第六入法空观时伏不现行。今言现行约第六入单生空观说也。
    问。八地已上二空无漏相续。何云入单生空观。答。生观长时相续。法观多分现起。少分间断。如上会释之。问。微细随眠唯第七相应惑欤。不与第六相应欤。答。灯曰。此三随眠。初二第六俱。七地以前断故。微细随眠即通第七。八地以上犹现行故。不说断故（云云）故知第六相应惑亦通第七识名微细随眠也。
    问。先德云。微细随眠唯在第七识。非第六识惑通第七。第七惑名不共。不共余识故。今言通是在义也。而何云第六识惑通第七识耶。答。此义不尔。第六识中诸惑相应。此中既有我痴我见慢我爱。唯此四惑亦通第七。第一唯与四惑相应。烦恼所知并皆如是。何云微细随眠唯在第七。有第六识惑不通第七。无第七识惑不通第六。何云微细随眠唯在第七也。
    问。若尔何第七识惑云如不共佛法唯此识有故（云云）答。其非谓惑体唯在此识无余识故名不共。但依此识惑所有胜用无余识故。约其胜用名不共也。故论五曰。依殊胜义立不共名非互所无皆名不共。谓第七识相应无明。无始恒行障真义智。如是胜用余识所无。唯此识有。故名不共。（云云）
    问。若云微细随眠唯在第七有何失。答。有二失。一多惑相应失。二违枢要失也。初失者。第七识俱我痴等四惑。是第六相应惑亦通第七。微细随眠体即此四惑何不通二识。若言微细随眠体非此四惑。即第七识有多惑相应失。不可言唯四也。后失者。枢要说第六识我见所引贪等三位断言。疏远势生者名羸劣等（云云）等言等取微细随眠。其微细随眠不可言第七惑。是第六所引故。第七惑非第六所引故。若不言有第六识俱微细随眠。即有违枢要失也。故灯会枢要云。然说第六我见所引近远分二者。说第六俱。非第七俱。七俱不由第六引故（云云）即会释疏远势生中微细随眠是第六俱非第七俱微细随眠。第七俱非第六我见所引。八地已上现行故也。
    问。若尔者第六识俱第七识俱各别。何云即通哉。答。其虽识俱别。总名微细故云即通也。
    问。若尔第六俱微细随眠何处断耶。若言六七地断何不说断。又与羸劣何别。若言不断。第六识惑岂八地已上犹现行耶。答。第七地可断尽。然不说断为滥八地以上微细随眠。故显说羸劣随眠断其中含微细断也。
    西明深密疏曰。问。三随眠为同体。答。自有三说。一云。三种体各不同。粗细异故。一云。后后摄前前故宽狭有异。一云。此三约位辨异。体无差别。若在五地名为害伴。至六七地转名羸劣。八地已上转名微细。于三说中第三为胜（云云）此文亦为证耳。问。西明正义。三随眠皆云烦恼。与慈恩等释殊。而何以此文可为证耶。答。障体虽异。三种随眠随处转得名之义。及与识俱义两师无殊。故尤成证了（已上里书此等义甚殊先德。极以委曲。志学之人幸留其情。而已）
    问。八地以上现行第七相应微细随眠。是法执所知障。今所疑八地已上第七我执不行。故第七见分能缘第八见分无不了义。而何云八地以上犹法执行。答。第七无漏间断之位缘第八见分执实见分法迷见分法空现。故八地已上犹有不了法见用也。譬如执实绳是法执也（至第十门具如可知之）
    章曰。然由初地已断皮粗重故方可显得初二随眠位。复由第八地在肤粗重断故显微细随眠位。若在骨粗重断者。我说永离一切随眠住在佛地。（云云）
    问。此文意何。答。是重引经文相对三粗重显三随眠所在之位也。
    问。第三随眠至第八地显。准之初二随眠至五六地可显。而何云断皮粗重显之耶。答。第二僧祗中立初二随眠。故初地断皮粗重即显初二随眠位也。第三僧祗立微细随眠准之可知也。（珠记意也）
    章曰。宝性论中或说四障。一阐提不信障。二外道着我障。三声闻畏苦障。四缘觉舍心障。（云云）
    问。此文意何。答。是引宝性论明说四障也。（正名究竟一乘宝性论。六卷。坚意菩萨造。菩提流支译也）
    问。且彼论说四障意何。答。彼论说体因·果·业等十种佛性差别之中。依体因说一偈云。自性常不染。如宝·空·净水。信法及般若。三昧大悲等（云云）上半颂说体。下半颂说因也。此下半颂说四障能对治也。故论曰。一者谤大乘法一阐提障。此障对治。谓诸菩萨信大乘故。偈言信法故。（是明阐提不信障之能所治也）二者横计者身中有我诸外道障。此障对治。谓诸菩萨修行般若波罗蜜故。偈言及般若故（是明外道着我障之能治所治也）三者怖畏世间诸苦声闻人障。引障对治。谓诸菩萨修行虚空藏首楞严等诸三昧故。偈云三昧故（是明声闻畏苦障之能治所治也）四者背舍利益一切众生舍大悲心辟支佛障。此障对治。谓诸菩萨修行大悲为利益众生故。偈言大悲故（是明缘觉舍心障之能治所治也）乃至是名诸菩萨摩诃萨信及般若三昧·大悲·四种修行。如是次第得如来身净我乐常四种功德波罗蜜果（云云）意曰。四障如次障涅槃净我乐常四德（为言）。
    问。且何名阐提不信障等。答。阐提有三种。一者一阐提底迦（是乐欲义。乐生死故）二者阿阐底迦（是不乐欲义。不乐涅槃故）三阿颠底迦（名毕竟。无涅槃性故）此三中前二通在断善根人。不信愚痴所覆蔽故。亦通大菩萨。大智大悲所熏习故。第三无性亦得前二名（具如枢要）此等皆诽谤三宝四谛不信善恶因果故名不信障（但除大悲阐提菩萨）外道着我障者。诸外道传受邪师邪教执宝我我所名著我障也。声闻苦障者。诸声闻畏生死苦偏乐涅槃。故名畏苦障也。缘觉舍心障者。诸缘觉舍利他心独入无余。故名舍心障也。缘起经曰。少分有量法界妙智中（生空正后二智）缘觉有弃舍利有情事行相。声闻不乐利有情事无弃舍行相。（云云）
    问。何故此四障能治四法成涅槃四德因。答。由信离一切染法故成净德因。由般若故约法得自在故成我德因。由定得寂静故成乐德因。由大悲不入灭故成常德因也。（成菩提四德因准之可知之）
    章曰。十信第六心伏初障。信不退故。十住第四住伏第二障。分别我见粗不共故。此二种子入初地断。第三所知障五地断。乐于下乘涅槃之障五地断故。缘觉舍心所知障七地方断。六地犹观十二缘故。或初二烦恼种见道断。后二烦恼种金刚断。（云云）
    问。此文意何。答。是明四障体并断位也。且明体有二释。一云。初二烦恼障。后二所知障（最胜疏同此释也）二云。四障皆唯烦恼障也（章后释也）。
    问。云十信第六心伏阐提不信障意何。答。其位初得信三宝四谛四不坏信故。伏不信障也。
    问。云第四生贵住伏外道着我障意何。答。其位菩萨生诸佛圣教中。有无诸法皆悉了达安住诸谛理故。能伏着我障也。
    问。其所伏障云分别我见粗不共意何。答。有二师义。周云。不共者不共无明。我见不共俱名为粗。由伏此二名出三界。如颂应知（云云指华严经颂也）义滨同之。素云。独头我见名为不共。不共我见行相既粗。犹如无明。独头而起不与余惑共相应故名为不共（云云）此师意云。我见名粗不共也（两师义任情可取俱无妨也）睿曰。或本云不生（云云）义颇疏也。可依前文也。
    问。且就第一师义。其不共无明者。恒行不共（第七惑）独行不共（第六惑）中何。答。是独行不共无明也。
    问。约独行不共有二种。谓主独行非主独行。此中何。答。是主独行无明。分别惑故也（与忿等十俱名非主独行。不与忿等俱名主独行。与贪等俱名相应无明。不与贪等俱名独行无明。如论第五卷之）
    问。声闻畏苦障第五地断之意何。答。其地菩萨断下乘涅槃之障故也。论曰。五于下乘般涅障。谓所知障中俱生一分令厌生死乐趣涅槃。同下二乘厌苦欣灭。彼障五地无差别道。入五地时便能永断（云云无差别者。观生死涅槃无差别也）。
    问。此地中既作四谛观。是同二乘。而何断下乘涅槃障耶。答。灯曰。问。五地之中作四谛观。云何证得无差别如。答。虽作四谛观而不言唯。通八谛观。而后坏缘。不以真如别属谛故。知理通故。不如少乘定执观故证无别故（云云）以之可通也（二乘唯观是苦等。菩萨亦观非苦等。如云坏缘也。余文可悉之）
    问。若尔第六地虽作缘起。即于其地可断缘觉舍心障。而何于第七地舍之。答。由第六地作缘起观。犹有流转还灭生灭相同缘觉行相。故未能断缘觉舍心障。至第七无相道断之。今第五地虽作四谛观不同二乘观。二乘唯作有作谛。菩萨作无作八谛。二乘唯观是苦等。菩萨说观苦非苦等。故能断下乘涅槃障。不可例难也。
    问。缘觉舍心障与细相现行障同欤异欤。答。同也。故论云。七细相现行障。谓所知障中俱生一分执有生灭细相现行。彼障七地妙无相道。入七地时便能永断（云云）疏曰。由前六地作缘起观。流转还灭尚有生灭微细相故。故名为障。此地真如名种种无别真如。故此道名妙无相道。此细相为障（云云此者无相道也）已上章初释也。
    问。章第二释意何。答。乍四云皆烦恼障也。
　　问。初二障种子前释云入初地断了。而何第二释云初二烦恼种见道断。岂非繁重耶。答。为叙后二烦恼金刚断之或义。初后相对云也。故无失也（虽有二释。义滨判初释为正也）
    因论。问。最胜王经如来寿量品。一切众生喜见童子颂中沼法师抽取四行颂配释四障。其如何。答。经曰。假使将兔角。用成于梯蹬。可升上天宫。方求佛舍利（云云）疏曰。今此中以兔喻法身常。作无常想如依兔求角为梯。天宫者喻涅槃常德。以无常想梯希得入涅槃宫无有是处。由此故知无有舍利。准此即明欲求法身舍利毕竟不得。此初即除缘觉舍心（云云）经曰。鼠缘此梯上。除去阿苏罗。能障空中月。方求佛舍利（云云）疏曰。除声闻畏苦障。声闻人观佛法身有漏苦想如似于鼠。依法身乐德上无如兔角为梯。计此苦想能除诸障能降诸魔得大涅槃。如鼠缘兔角上天除怨必定不得（云云月喻涅槃也）经云。若蝇饮酒醉。周行村邑中。广造于舍宅。方求佛舍利（云云）疏曰。除外道着我障。由舍世尊于余有漏观有我乐。以颠倒故。如蝇饮醉当处便卧不能飞历村邑造于窟宅。因中十地法如城。择灭如村邑。涅槃乐德如舍宅。故智度论引有一外道为舍利子说颂云。我饮粳米酒。窃持一瓶来。山地诸草木。视之如金色。此喻外道于有漏法作·不空·有相·有愿。今据无为不得言造作舍宅。但云造诣（云云）经曰。若使驴唇色。赤如频婆果。善作于歌舞。方求佛舍利（云云）疏曰。除阐提不信障。由痴不信法身四德。以愚闇故喻驴唇黑。由不信故不得如涅槃大净。如驴黑唇不可令赤如频婆果。阐提不信不可约于法身之上谓有舍利。故令修信能为净德因证得大净。此之四德各据增因而说。准修行位此逆次第。据四德次故先说舍心等。善作于歌舞者。歌喻说法。即利他行。舞喻自利等（云云）已上非至要也。
    章曰。胜鬘经说。五住地烦恼。谓见一处住地。欲爱住地。色爱住地。有爱住地。无明住地。（云云）
    问。此文意何。答。是引胜鬘经明五住地惑也。正文云。烦恼有二种。何等为二。谓住地烦恼及起烦恼。住地有四种。何等为四。谓见一处住地。欲爱住地。色爱住地。有爱住地。此四种住地生一切起烦恼。起者刹那心刹那相应。世尊。心不相应无始无明住地（云云）宝窟云。对所生显能生者为地。亦是能生起烦恼为地。起烦恼依之得立名住。乃至此地明住地则指妄想心体以为无明。不别心外有数法其心相应。是故说为心不相应（云云）唯识疏曰。地者依止。种子与现行为依名之为地。此约数（有五住不同故）种（即约种子）断（即约见修二断）名之为地（云云）断障章曰。谓五住地（乃至）此各有二。一起。即五现行。二住地。即五随眠。（云云）
    问。此五住地惑体如何。答。疏九。末云。此五住中。初唯见道所断烦恼障。次三修道所断烦恼障。后一见修所断所知障。初迷谛理胜。一处为言。一处断故（见道一所）次三有品（各有九品）迷事理惑约界论之。后一障智总名无明。无品数故。无有别迷谛行相故。（云云）
    问。其约界论之意何。答。欲界惑名欲爱住地。色界惑名色爱住地。无色界惑名有爱住地。（为言）
    问。何故无色界惑名有爱住地。答。珠曰。外道多执无色涅槃。为对治彼故偏名有。虽有慢等爱为首故并皆名爱（云云）又有者三有通名。初二标别名。后一标通名也（如言有流也）。
    章曰。见一处住地初地断。次三金刚断无明住地见修二道如其次第顿渐而断。若初四习随同所知障见修道中顿渐而断。（云云）
    问。此文意何。答是明五住地断位也。（如文易知也）若初四习等者。滨曰。谓一处住地习者无明住地见断习同见道中顿断也。次三习无明住地修断中同修道中渐断。（云云）
    问。所知障中既有多惑。何故唯以一为名云无明住地。答。唯识论难云。若所知障有见疑等。如何此种契经说为无明住地（云云）即此难之意也。即彼论通云。无明增故总名无明。非无见等。如烦恼种立见一处欲色有爱四住地名。岂彼更无慢无明等（云云）疏曰。何以名增。一者体增。虽余烦恼有俱不俱。无明皆有为此障故。如二乘无学等非必有余烦恼俱故。二者用增。迷一切境障一切智不令得佛果非如烦恼故。三难断增。要上上道（法空智也）方能断故。故名为增（云云）如烦恼种等者。疏云。此以例解。如烦恼种见修皆有。然分别起者立见一处名。岂分别中更无贪等。修道之中唯说于爱。岂无嗔等。然初唯见。后唯说爱。既见所断见力偏增。分别之首故。修所断爱力偏增。润生惑故。法执住地无明力增。故唯说无明。非无余也（云云）如文可察之。以此文可通前难也。
    问。若分别惑名见一处初地断者。何仁王经云四地断见（云云）答。断障章云。问。若分别诸惑名见一处入见时断。何故大般若第五十四仁王经云初地断贪二地断嗔二地断痴四地断见五地断疑。答。旧人解云。借举凡圣以喻十地。三地以来相同世间。故断三毒。四五地中相同四沙门果。初果断见疑故说四五地除见疑。而实初地已断。今解。见者身见。四地能断俱生身见故。疑者事疑。非烦恼疑。由身见生。身见之伴。故五地断（云云）以之可答之。
    章曰。或说六烦恼。（云云）
    谓贪嗔痴慢疑见也。（如对法第一等）
    章曰。或说七随眠。
    对法六云。随眠有七种。谓欲爱随眠。嗔恚随眠。有爱随眠。慢随眠。无明随眠。见随眠。疑随眠。（云云随眠者粗重也）
    章曰。八缠。（云云）
    断障章曰。谓惛。眠。掉。悔。嫉。无渐。无愧。数缠娆故。唯修所断。理亦通见。（云云）
    章曰。九结。（云云）
    对法云。结有九种。谓爱结。恚结。慢结。无明结。见结。取结。疑结。嫉结。悭结（云云）数数现起损恼自他招当苦增。偏立为结（云云）见结取结疑结唯见断。余六通二断也。
    章曰。十烦恼。（云云）
    谓前六烦恼中。见分五故成十。谓萨迦耶见。边执见。邪见。见取见。戒禁见也（如对法六卷也。）
    章曰。十分别。（云云）
    摄论四曰。复次总摄一切分别略有十种。一根本分别。谓阿赖耶识（世亲云。是诸分别根本。自体亦是分别）二缘相分别。谓色等识（诸色等境为所缘相所起分别也）三显相分别。谓眼识等并所依识（识者根也）四缘相变异分别。谓老等变异。乐受等变异。贪等变异。逼害时节代谢等变异。捺落迦等诸趣变异。及欲界等诸界变异（等者。世亲云。等取色无色界。云云。无性云。等取色。云云）五显相变异分别。谓即如前所说变异所有变异（此亦如前所说老等种种变异。由此亦于老等位中变异起故）六他引分别。谓闻非正法类。及闻正法类分别（谓由他教所起分别）七不如理分别。谓诸外道闻非正法类分别（谓闻非正法为因分别）八如理分别。谓正法中闻正法类分别（谓佛弟子闻正法类为因分别）九执着分别。谓不如作意类萨迦耶见为本。六十二见趣相应分别（谓不如理作意为因。依止我见起六十二诸恶见趣相应分别）十散动分别。谓诸菩萨十种分别（散乱扰乱故名散动。此即分别。是故说名散动分别。此即据乱无分别智。由此据乱般若波罗蜜多故。十分别者。谓诸菩萨能发语言他引而转不称真理也）。
    章曰。十散动等（云云十散动是十分别中第十分别有十。故次第如是。章文倒列之）。
    摄论曰。一无相散动。（世亲云。谓此散动即以其无法为所缘相。为治此故。般若经言实有菩萨。并有空体故）二有相散动（即以其有为所缘相。为治此故。彼经言不见有菩萨。不见菩萨以遍计及依他为体）三增益散动（为治此故。经言色自性空）四损减散动（为治此故。经言不由空故。谓法性色性不空故）五一性散动（为治此故。经言色定非色。谓若依圆一性者。依他应是净境故）六异性散动（为治此故。经言色不离空故）七自性散动（为治此故。经言此但有名谓之为色。何以故。色之自性无所有故）八差别散动（为治此经云自性无生无灭无染无净等）九如名取义散动（谓如其名于义邪分别散动。为治此故。经云假立客名别别于法而起分别等。）十如义取名散动（如义于名起散动。为治此故。经言假立客名随起言说。非义自性有如是名）为对治此十种散动。一切般若波罗蜜多中说无分别智。如是所治能治应知具摄般若波罗蜜多义。具如摄论第四。对法第十四等之。
    问。章有等言。等取何物。答。等取十一障二十二愚等一切所断染法。不可计尽也。
    章曰。如断障章广说。此说唯识观断。不说余所断。（云云）
    问。此文意何。答。是举此文略义让断障章总明此章本意也。意云。今此章唯说以唯识观所断之惑其余二乘所断等广如断障章说。非此所明故。（为言）

第十归摄二空门

    问。此门意何。答。明以唯识观摄生法二空观。此门意也。
    章曰。归摄二空者。诸论说二空。一生空。二法空。（云云）
    问。此文意何。答。是先依瑜伽唯识摄大乘等。标有能摄二空也。
    问。且云何名生空法空。答。观我执无证生空现之观名法空观。观法执无证法空理之观名法空观也。
    章曰。其唯识观通二空观。寻思如实智通生法空。（云云）
    问。此文意何。答。是明唯识观通二空观之所以也。寻思智观所取空伏除实我实法。如实智观能取空唯伏除实法。是故寻思实智通生法二观。故知唯识观通二空观。（为言）
    问。何故观所取空并除二执。唯能取空唯除法执。答。实我实法俱所取境故。观所取空并除二执也。执有实唯识是法执故。观能取空唯除法执也。
    章曰。为生所依但说法观。意求种智观法空故。为于二空生正解故。然且法观必带生空。论诚说故。（云云）
    问。此文意何。答。珠曰。此会违也。难云。若唯识观通二空观者。何故论云为入我空说六二法（十二处云六二）为入法空复说唯识。故今会云等（云云）通难有四义。即一云。为生所依等者。滨云。法空观者为生空观所依故。但为所依说法空观（云云）二云。意求种智等者。本意为断法执得佛种智。唯说法观（为言）珠云。言种智者。尽所有性一切种智。即后得智是也。举宽摄狭。故不举如所有性一切智正体智也（云云）三云。为于二空等者。睿曰。引唯识论第一初文言今造此论为于二空有学谬者生正解故。既云造唯识论为悟二空。故知唯识观通二空观也（云云）意曰。既言为令悟二空明唯识。何不通生空观（为言）四云。然且法观等者。法空观必带生空观。故虽云为入法空复说唯识。其法空观亦带生空。故云通二空观亦不相违。（为言）
    问。其论诚说故者。如何说耶。答。释此文二师各别。且依睿记者论第十曰。妙观察智相应心品。生空观品二乘见位亦得初起。此后展转至无学位。或至菩萨解行地终。或至上位。若非有漏或无心时皆容现起。法空观品菩萨见位方得初起。此后展转乃至上位。若非有漏生空智果或无心时皆容现起（云云）说初生空观疏曰。此即初解生空观品。渐悟入至解行地终（次必入法空见道故）顿悟者至无学位（邑云。顿悟此小乘也。云云。明诠云。即定姓人。云云。意云。三乘各有顿悟。今是小乘顿悟也）或至上位者。谓至菩萨十地位中。顿渐皆尔（此云顿悟者。大乘顿悟也）既不障法空。明法空观必带生观。加行入心虽独法空。入必细故带其粗意。此非有漏及无心。通上诸位（云云）说法空观疏曰。法空观品。要菩萨见道位方初起。法空观品准前应释。若至佛位唯生空观。或唯理非事。有唯事非理。或二俱观。皆自在故（云云）总意曰。生空观除有漏心时及无心定时。余一切时皆现起故。法空观时必有生空观。是故法空观必带生空观。法空观除有漏心时·单生空观时·及无心定时。余一切时现起。既云单生空时法空观不现起。故知生空观亦有不带法空观（为言）西明曰。问。后法空观除三。谓有漏心生空及无心。如何此中不除法空无漏观智。三藏解曰。即准此文。护法正宗入法空观必兼生空。自有生空观未必法空。如我执起必带法执。有法执时我执不定。（云云）
    问。若尔三心见道中。第二内遣诸法假缘智。岂非单法空观乎。又说第六般若有三种。谓生空无分别慧。法空无分别慧。俱空无分别慧。其第一第二是各单观。岂无单法空观乎。答。西明解曰。三心见道诸法假缘智必带生空智。而对前念且说法空。俱空智者言说门中开合为三。非实三智别时起也（云云已上依睿记成毕）珠曰。论诚说者。成唯识曰。我执法必依法执而起。又佛地论曰。必执有法而计我故等（云云）今案此记意。以我执必带法执。法执非必带我执。翻显法空必带生空生空非必带法空也。义颇疏远。不如睿所引文也。
    章曰。何故翻悟说迷生执必兼法执。返迷说悟生空不带法空。若以解有浅深悟生未必悟法。亦应迷有浅深迷用不迷于体。（云云）
    问。此文意何。答。是难上云法空必带生空也。难有二。初正难。后难转救。即迷与悟相对难也。初难云。何故约执我执必依法执而起带法执。约观生空不带法空。何故约执法执不必带生执。约观法空必带生空乎。迷悟相对意如此之。然章叙唯对我执难生空也。次若以等者难转救也。转救云。观以有浅深悟生空未必悟法空。故生空不带法空也。今难云。若尔应云执以有浅深迷我用可不迷法体。故我执不可带法执。（为言）
    章曰。今释未有解体迷用。所以生执必带法执。悟浅不达深。生空未必带法。（云云）
    问。此文意何。答。是释通前难也。释意约法有体用。以杌为体。以鬼为用。未有了杌体迷鬼用。其迷鬼用依不了杌体。故我执带法执。约理有浅深。若悟浅生空理未必悟深法空理。故生空不必带法空（为言）言法执不必带生执法空必带生之义。翻之可察之。枢要上曰。迷浅必深。人执必法。解浅非深人空非法。悟深必浅。法空有人。迷深亦浅。法人俱起。然人必常一有法不带人。人用必带体人执定有法。（云云）
    问。何故人执必带法执。法执亦有不带人（疏问也）答。疏曰。能持自体说名为法即一切法皆持自体有常一用方名为我。故非一切法皆是我。如计外境为法非我。即显内法有非常一。太抄曰。如计外境唯起法执不起我执。无一常用。故知计外境唯有法无我。即显内法上唯起法执不起我执。（云云）
    问。就疏义何以知我执带法执。答。论曰。补特伽罗我见起位。彼法我见亦必现前。我执必依法执而起。如要迷杌等方谓人等故（云云）疏曰。人我是主宰作者等用故。法我有自性胜用等故。即法我通。人我狭也。如人要迷杌不知是杌等方执为人。迷杌为先后方人起。（云云）
    问。疏曰。此中喻况理有浅深（云云）其浅深喻如何。答。疏曰。浅喻谓人是人执。迷杌是法执。深喻即迷杌是迷法空。谓人是起人执。法中据迷理。人中起事执（云云）义滨曰。问此深喻中喻人执。与浅喻中喻人执有何别耶。答。一种无别。但据迷杌分成浅深。人执一种。（云云）
    问。何故如此不同。答。法中据迷理说。人中据理起执。所以法中喻有浅深。人执但是一种而无浅深。据实迷人亦是迷理等（云云据实以下文。彼颇违疏意也）秘曰。问。谓人设喻迷生空理名深何失。答。意明我法相依而起宽狭不等。事理相托。故不喻之（云云事理相托者。宽狭等言也）
    问。疏难曰。问。人中亦可言迷理法中起事执（云云）如何通耶。答。次曰。答。不然。人狭法之。以法为本故（云云）义滨曰。法执宽故通迷一切。人执是狭依人计我。唯依人事上起执计为我故。（云云）
    问。疏难浅喻云若执是杌即执人。可使执杌是法执。既言迷杌起于人。迷杌应非是法执（意云。迷与执二别。何迷杌为法执耶）如何通耶。答。次曰。答不然迷者不了。不了杌时似于法执。非谓执是实杌方为不了（云云义演曰。迷杌者谓不了。不了似于法执。法执亦不了于法也。以不了义同。迷杌喻法执。其实迷杌不是法执。云云）。
    问。疏曰。问。若不了杌与疑何别（云云）如何答耶。答。次曰。答。彼犹预故。此决定故。决定迷杌遂执是人。故是法执（云云彼者疑也）。
    问。我法二执若同体若别体欤。答。论曰。我法二见用虽有别而不相违。同依一慧。如眼识等体虽是一。而有了别青等多用不相违故。此亦应然（云云）疏曰。我法用别。慧体是一。同一种生。无违于理。如一眼识缘青黄两境二行相生（东抄云。如一眼识自体分。能生缘青黄等多境见分故。云云）然今此中以两境行共许识喻不共执心（义演云。护法安慧彼此共许识多行相名为共许。不共执心者。护法许我执生时必带法执。安慧不许。以第七识唯有我执无法执故名不共许。云云）。
    章曰。二十唯识曰。所执法无我。复依余教入。此唯识教入于法空。此说法空必依唯识。非唯识观唯是法空。独作生空亦唯识故。（云云）
    问。此文意何。答。是引二十唯识论文。显唯识观唯通生法二观。然生空是不定。法空决定是唯识观。以义亦显有生空观是唯识观也。
    问。且其二十论意何。答。彼论颂云。依此教能入。数取趣无我。所执法无我。复依余教入（云云）上半颂明依十二处生空教悟入人无我理。下半颂明是依唯识教悟入法无我理。故引下半颂证此义也。疏曰。复依此余说唯识教入（云云）疏云。复依此余说唯识教受化者。能入所执法无我。谓若了知唯识现似色等法起。此中都无色等相法。应受诸法无我教者。便能悟入诸法无我（云云菩萨根机各为我教。由知诸法法无应受唯有识故）言独作生空者单生空观。如内遣有情假缘智也。
    章曰。但是法空观必定是唯识。生空不定。二乘生空非唯识观故。（云云）
    问。此文意何。答。自下依上云非唯识观唯是法空更作四句答释也。此有五类。初一总。后四别也。此文第一依总问作分别句答也。（四句者。一顺前句答。二顺上句后句答。三分别句答。四遮上句答也）设有问云若尔二空观必唯识观欤。唯识观必二空观欤。今分别答云。法空观必唯识观。生空观不定。菩萨生空观是唯识观。二乘生空观非是唯识观。（为言以二空问唯识观。故云总问也）
    问。何故二乘生空观非唯识。答。二乘不观唯识理故也。
    问。若尔何疏说满分清净者。末曰二乘亦于人无我门观见真如唯识性故分净所摄（云云）答。其二乘所观生空理体是唯识性故云尔也。非谓二乘人修唯识观也。
    章曰。唯识观宽。通生法观。法观义局。唯是唯识。（云云）
    问。此文意何。答。是第二别以唯识观对法空观作顺后句答也。设有问云唯识观必法空观欤。法空观必唯识观欤。今答曰。唯识观非必法空观。通生空观。法空观必唯识观也。（为言）
    章曰。生观义宽通唯识非唯识观。唯识观局有生空非。（云云）
    问。此文意何。答。是第三别以生空观对唯识观作顺前句答也。设有问曰。生空观必唯识观欤。唯识观必生空观欤。今答云。生空观非必唯识观。有非唯识观生空观故。故生观宽。唯识观必生空观。故是局也。（为言）
    章曰。由引唯识观望生空观顺前句分别。无唯识观非生空。但法空观必带生故。有生空观非唯识。谓二乘生观。（云云）
    问。此文意何。答。是第四别以唯识观对生空观作顺前句答也。（由此者。由上宽局义作此次顺前句答也）设有问云。唯识观必生空观欤。生空观必唯识观欤。今答云。唯识观必生空观。其法空观亦带生空。故生空观非必唯识观。亦有二乘生观故。（为言）
    章曰。法空对唯识亦复如此。有唯识非法空。谓唯生空唯识观。无是法空观非唯识。此二作句其义可知。
    问。此文意何。答。是第五别以法空观对唯识观亦作顺前句答也。设有问云。法空观必唯识观欤。唯识观必法空观欤。今答云。法空观必唯识观唯识观非必法空观。亦有生空唯识观故（为言）言此二作句等者。意云。此最后两句。准前第四两句可作顺前句。答也（为言滨及素记以作字成俱字。云此二俱句为第三句第四句也。今谓。文义俱疏。第三可云俱句。何第四亦云俱句。违四句故。难信用之）
    问。且云何名顺前句答等。答。以狭问宽作顺前句答。以宽问狭作顺后句。答。其义甚易知。不可繁记之（然义滨曰。以广问狭为顺前句。以狭问广为顺后句。若广狭差别无有。问以四句。云云。今谓。此义颇难详。若准释。有问云。若唯识观生空观欤。以唯识观为所问为狭。以生空观为能问为宽。故云顺前句答。然颇违例）。
    章曰。总相而言。唯识通二空观。论但说法空观为唯识观者。据决定故（云云）
    问。此文意何。答。是结定也。意曰。总相言。唯识观通二空观。然唯识论等但说法空观为唯识。约决定说。其生空观不定故（为言）。
    章曰。复说诸空互相摄者如空章说（云云）问。此文意何。答。是叙以唯识观相摄诸空。此章略之让诸空章也。
    问。尔其诸空章如何说耶。答。慈恩七卷章无有空章。但寂法师纂第十唯识章之次有空章。以五门分别第一门有增数故说一空（乃至）二十二空。第四三乘得门云。上诸空中。生空所显者三乘皆能入。法空所显者唯菩萨能入（云云）以此文可准释也。
    问。珠记曰如空章说者。此章第四二轨义末。略标五颂说诸空义（云云）而何云慈恩章中无耶。答。是以有说诸空颂强寄释也。非全空章也。
    问。其五颂如何。答。颂云。性境不随心。独影唯从见。带质通情本。性种等随应（是说三类境文也。未知成由也）能食（由六根能受用境故。观之为空。即内空也）及所食（由六境所受用故。观之为空。即外空也）此依（扶根非内识非外器。亦内亦外。观之为空。即内外空也）身所住（器世同有大胜用。观之为空。即大空也）能见（能观智也。观之为空。即空空也）此如理（真如理。观之为空。即胜义空也）所求二谛空（有为无为法。观之为空。即有为空无为空也）为常益有情（不见有情自他差别常能益。即毕竟空也）为不舍生死（广化有情。有情无际故。即无际空也）为善无穷尽（福智资粮尽未来际无有断尽故。即不散空也。亦名散空。空法有故）故观此为空（是结也）为种姓清净（法本无染。为惑所弊故。今观之为空。即本性空也）为得诸相好（观实相好为空。即相空也）为净诸佛法（由观所执三宝为空。净诸佛法。即一切法空也）故菩萨观空（是结也）补特伽罗·法。实性俱非有（观人法实性非有。即无性空也）此无性有性（此无性空非无自性。空以无性为自性故。名无性自性空也）故别立二空（是结也）合有十六空。又说十八（加无所得空自性空也）又说十九（前十六加所缘空增上缘空互无空也）又说二十空（前十六加无所得空自性空散空共相空也。具如彼章也）。
    问。尔以唯识观相摄诸空如何。答。彼章曰。今唯识观。于十六中十四全·一少分·法全。法分名法。生分名生。离唯所真。意云。十四全内空（乃至）一切法空。一少分者约无性空及显无性空自性之无性自性空。人无我中有二。菩萨所观。二乘所观。除二乘所观故云一少分。法全者法无我全也。此等中摄唯识观（为言）法分名法等。约此诸空。法空观分所显名法空。生空观分所显名生空（为言）离唯所真者。废诠谈旨真胜义理离二空所显（为言）次文云。问。但云生空。皆唯识否。答。得但是唯识必带生空。自有生空不必唯识观。谓二乘生空（云云）如前可知也。

第0章 唯识义卷第六（末终）

    明历四（戊戌）年六月吉祥板行
    （元录九年丙子七月二十日至九月二十九日讲毕听众传通院所化。忆道。吕秀。相州达秀和尚。北京禅林海音。苾刍。高范四十二）
