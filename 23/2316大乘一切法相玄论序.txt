No. 2316 大乘一切法相玄论序

　　

    余少时听唯识疏讲平安。私心已嗜之。退顾辄患其讲唯识而非唯识又怪以为斯论宗自慈恩传于南京。南京古师即所持传玄旨。宁无一二可书记者。数读唯识枢要及唯识义林对法疏等。大抵识有一玄珠。虽未能见其全象。摸索以渐得瞽论焉。后住南京之日。阅秋篠肝心笠置要决胜愿要录。间亦蒙师授。始得蹑足于中道。以免冥然迷蓁棘之间矣。古人有言。盖蓁棘之蔽塞。职由人之希行斯路也。若使人骆驿于路。虽无辟之。蓁棘何繇得蔽焉。今夫世之他家讲学。其为蓁棘者不可胜道。设令每示正路学者高履中道。则其为蓁棘者。欲无枯死得耶。嗟乎教中道正路岂易指示哉。至示其极有茫乎忘畴畦于有无也。在余材短学落。向使覃思岂得可示其玄乎。斯是玄论述南京师授以聊备忘失。初虽闷之帐之中。既欲告之四方。若正路其行蓁棘兹灭。则令世之讲学骎骎中道。而重得见玄珠之真。其不庶几乎。其尔则亦导学者于中道而令其唯识以实唯识焉耳乃今叙余之所以公之者。
　　自书其端是为序。
　　明和第二岁次（乙酉）春三月既望。
　　沙门基辨谨书。
大乘一切法相玄论卷上

    东大寺西室传法相宗沙门基辨撰
　　　

    真净法界共三身  无倒大乘证教法
    等流所生牟尼子  我先三业至诚礼
    次礼将绍法王位  瑜伽师地大教主
    亲承圣旨阿僧伽  开阐唯识本释师
    我今从瑜伽支末  及以先贤阿笈摩
    当论大乘法相玄  请垂哀悲令无失

    谨寻思离言中道而简择大乘法。一名一相无非中道。何以故。一名一相唯识所变。同一时处。依他缘起性故。今将开示此心。玄略作十门。一建立相。二本论玄义。三真俗即离四乘教同异。五八识聚相。六能所熏相。七新旧种相。八三祇劫相。九三佛性相。十果唯识相。此为十门。

建立相门第一

    大乘法相分为二门。一证相。二教相。初中亦二。一是真实唯识相。即是圆实离言境。何以故。此废诠显相故。即诸佛尊一切净智所行境界。此相自无始来至诸佛尽未来际利乐有情位。不可一以增减故。深密经中说阿陀那识甚深细。十地论说果分不可说。是也。二是因缘唯识相。当依他缘起义。此二唯识全体无二。二相历然。其犹绳麻。智者须寻思焉。问。何以故。安立因缘唯识证相。答。且观察一缘起相法体。一切缘起相同一时处显现。非火非非火。非水非非水。故名离言离缘起相全无离言体。证知一缘起相法体。则同一时处证一切诸法缘起至离言境。离依他则圆成实不可求。厚严经中说非不见真如而能了诸行皆如幻事等虽有而非真。成唯识中引此经释圆成实于彼颂文。又阿毗达磨经中说鬼傍生人天各随其所应等事心异故。唯识章中因此成境唯识义。解了等事心异义。则于离言境证大乘缘起真理。此二唯识证相。全体无二而历然。故今安立二唯识证相也。二教相者。依门显实之教相。于中有二。一非安立。二安立。初非安立教相者。如成唯识中说依理世俗说有八别非真胜义真胜义中心言绝故。或亦唯识章中云唯识法华说一乘楞伽经说如来藏维摩经说入不二法门大般若说般若波罗蜜多涅槃经说佛性等。如是教示相非安立法相差别而教示唯识相。此名非安立教相也。二安立教相者。如说八识六位心所等相。一一皆安立法相教示唯识。如常所谈也。问。何故设非安立教相开示唯识。答。成唯识说此位菩萨于安立谛非安立谛俱学观察。非安立谛是正所观。非如二乘唯观安立。此唯识相大乘法门也。故于非安立谛教示唯识性相也。若尔何故施设安立谛。谓诸异生迷谬诸法安立相沉没生死海。今为于迷谬相示非安立谛。故说安立谛教相也。问。非安立谛此应证相。何故复教相中立非安立。答。如虽口说火不能烧口。离以诠言说非安立而非真实。说非安立或说离言。如食油虫强以名焉实则非非安立亦非离言也。是故证教二唯识相。全体无二而亦二相。本来历然。是即离言中道。大乘学者须审观焉。虽口说大乘法相不知一名一皆是离言境。则自堕小乘非大乘法相。盖月支广论姑置焉。震旦诸师于是乎恢张圣教多由大乘法相矣。本朝道昭僧都入唐受三藏而还我邦奉。敕留元兴之禅院。传法授教。纯以大乘法相。门徒三千行基居宗。泻瓶相承一以不遗。其后胜虞护命仲继明诠继开联踪发挥蕴奥。计论法相。是以诸识变相同一时处。心言绝境。粲然可观流传连绵五百年至良遍长乘。良遍长乘没后。兵革四起。祸及缁徒。大法陵夷。讲学颓败。大乘之法相混于小乘数百年于兹矣。基辨夙学大乘法相未全通晓。幸暂时得住西京药师寺。值基范僧都得二三教授。渐达心玄。一日僧都谓基辨曰。吾闻不识大乘法相心玄者之言。曰法相教门隔解于法性。诱机于妄言。但是顺迷情混小乘。一向定别。一向偏有。是读大乘全然不知大乘之者致此卤莽。终当传通之弹呵。是不得正传之弊也。仁者当观离言简择大乘法相。观门已成复当传之向方令彼学大乘全然无事者照法相明中道以入大乘之真也。勉哉勿忽。基辨退隐山薮。栖虑离言境。后复得住本寺西室。并学嘉祥贤首两宗识有空违顺无碍交彻。讲授以为业。乃常慨世称学大乘者不知一名一相无非离言以堕在小乘焉。故今述玄论十门告之四方。庶几规此论学大乘法相则得慈氏之传。此第一建立相竟。

本论玄义门第二

    此门有二。先辨瑜伽。后辨唯识。辨瑜伽心玄如最胜子瑜伽释中。辨唯识玄中亦二。初明二十论。后明三十。二十论文以破邪明中道。无显正文。是故慈恩法师作疏。初补显正门。破邪论文一一无非中道。何故尔。谓非建中道幢转离言轮。则邪执魔军何日摧破。委辨如二十论疏释中。后辨三十论者。成唯识论文约义丰。幽关难开。一部之中或破邪执。或明能成变。或说三性无性。或明四智法界虽开千门种种安立。寻其玄源。以说唯识相示离言中道为一部要。离中道义外。无执可破。无相可现。无性可具。亦无行果。所以以离言中道名真唯识理。自论之初至第二卷上段终。破邪执以明唯识理。所谓遣虚存实唯识观。数胜二论。大自在等我法二执。大众说有犊子等法有固执。皆是各各有情识上所现妄缘起相。非别对一个敌者论。如实观唯识者应以外小二执求诸己心对治此也。成唯识中破外小执已。各立宗义言。所执实我实法。妄计度故决定非有。唯有内识似外境生。既说唯内识故。于外小凡夫及如来识上一切妄情同一缘起显现。问。何故于佛识上云妄相现见耶。答。内识缘起道理。因果二位应无别故。于因识上所现无漏心相名为似无漏。果识翻此。果识所现有漏心相。此真善无漏界如成唯识第十说。若言缘起道理因与果虽。则此小乘非大乘缘起正理。若云佛识上妄相不现则云何对治外小固执。云何说唯识性是一切有情共有。由是应知唯有内识。似妄相生。方今世人往往亦唯云。外道小乘此西方事。非东方论。不则亦唯云。立唯识者虽难外小甚。若面见外小立论对扬则外小亦岂独如是堕负哉。千载之后。护法菩萨为此施设。拄以令堕负彼。如是妄谬之甚皆是不求于己心之惑自所致也。冀如实信解达遣虚存实观寻思大乘离言法相。则自得名胜者焉自论第二中段之初至第八卷中段终。说能所变相以明唯识理。所谓隐劣显胜。摄末归本。舍滥留纯唯识。此中所说八识心所相等四分。能所二熏四缘十因。业取二气。名言等三熏习。十二有支。二种生死等。种种差别相。皆是道理世俗法门非真胜义。于此差别相住真胜义则一一别相中道唯识真理。成唯识中说心心所。差别义此依世俗。若依胜义。心所与心非即非离。诸识相望应知亦然。是谓大乘真俗妙理。又说如前所说识差别相依理世俗。非真胜义。真胜义中心言绝故。如伽陀说。

    心意识八种  俗故相有别
    真故相无别  相所相无故

    方今未学肤受不得禀承。徒谓茍为博名相。乃唯识之学亦自可得焉。唯事安立简发数米必将纷然。不免反为计执。则非徒亡大乘益为害亦甚。规斯玄论解八识差别相。则自得中道唯识真理。自第八卷下段初至第九初。说三性三无性以明唯识中道。所谓遣相证性唯识。于是南京古师既有二诤。此名南北两寺别传。我寺所传专据南寺。传曰。才举一法三相无差别而亦宛然。故观自然生无性则即得依他起相。此即生无性故。圆成实相即显现。此即胜义无性故。此处心言俱绝。此即慈尊所说中道。成唯识中说。圆成实此即于彼依他起上常远离前遍计所执。二空所显真如为性。说于彼言显圆成实与依他起不即不离。又说。非不证见此圆成实而能见彼依他起性。未达遍计所执性空。不如实知依他有故。由此义故一法一法三性同现。悟达计执性相本来无。则和依他缘起性相缘起本性一切同时现故。即圆实相具足。此名一法中道传学者须审观焉。今之世学唯识者。名相所□。一读此论逐相数名。未始问中道真理如何所谓非即非离心言俱绝等依诠以谈玄。文顽然为长物。则虽少谈其义亦既隔靴。读唯识不痛决。岂复得由本论观大乘缘起哉。自第九卷初至第十卷中段终。说行唯识以明唯识中道。所谓遣相证性唯识。行唯识有二。一相似观行唯识。二真实胜义唯识。初相似者是地前后。次真实者即地上行。菩提萨埵行愿虽多。不过唯识三性观行。成唯识说。资粮位菩萨于唯识义虽深信解。而未能了能所取空。多住外门菩萨行。乃至菩萨四加行中。犹于现安立少物谓是唯识真胜义性。以彼空有二相未除。带相观心有所得故。非实安住真唯识理。彼相灭已。方实安住。此文即说相似观行唯识。又说。若时菩萨于所缘境无分别智都无所得。不取种种戏论相故。尔时乃名实住唯识真胜义性。即证真如。智与真如平等平等。俱离能取所取相故。此即说真实胜义唯识。慈恩法师唯识章中释此言云。谓诸经论各各别说诸观等名。今合解之。但是唯识之差别义。华严等说三界唯心。般若经中名为般若波罗蜜多。法华经中名曰一乘等。近世学唯识者。不识大乘一切观行皆是唯识境智差别。以为唯识观行亦是所观一门也尔何本论中不别说所观要。往往刻苦无遣此疑。后进之士能辨大乘诸观千门皆是唯识境智差别之名。始可与言行唯识已矣。自第十卷后段初至卷末。说果唯识以明唯识中道。释果唯识义。至第十门当委细焉。

真俗即离门第三

    此中有二。初明真俗。后辨即离。初中有二。初释名义。后明四重。初门者俗者具名世俗亦名覆俗。世者代也。俗者风俗。取迁流义。即法相差别门也。覆真理故亦名覆俗。真者具名真胜义废诠谈旨门名真。此殊胜无分别智所行境。故名胜义。一切诸法施设安立虽种种相。不过此二。故佛说真俗名令易解了。具释如二谛章。四重者。慈恩法师云。真俗二谛今古所明。各为四重会未闻有。理高百代而仪于天地。义照千载光孕于日月。我宗所谈至理冲玄弥验于此。如何二谛各有四重。谓俗谛四者。一世间世俗谛谓瓶盆等。又名假名无实谛。二道理世俗谛谓蕴界等。又名随事差别谛。三证得世俗谛谓苦集等。又名证得安立谛。四胜义世俗谛谓二空理。依假空门说名真性。假相安立名曰世俗。妙出众法。圣者所知。故名胜义。又名假名非安立谛胜义四者。一世间胜义谛谓蕴界等。有实体性亦圣所知。过初世俗故名胜义。随事差别说名蕴等。故名世间。又名体用显现谛。二道理胜义谛谓苦集等。知断修证因果差别名为道理。无漏智境过前二俗。名为胜义。又名因果差别谛。三证处胜义谛谓二空理。圣智依诠空门显理。名为证得。凡愚不测。过前三俗名为胜义。又名依门显实谛。四胜义胜义谛谓一实如。体妙离言。已名胜义。过前四俗复名胜义。又名废诠谈旨谛。真不自真待俗故真。即前三真亦说为俗。俗不俗待真故俗。即后三俗亦名真。此名为四重真俗。又若唯识依二谛说亦有差别。四重各别。一空有识。空谓世俗。有谓世真。二事理识。事谓理俗。理谓理真。三别总识。别谓证俗。总谓证真。四诠旨识。诠谓胜俗。旨谓胜真。两之四重皆是唯识。故名云空有识等。次明即离者。谓非离是即。非即是离。非即者谓相有别义。非离者谓相无别义。成唯识中引楞伽经颂言。心意识八种。俗故相有别。真故相无别。相所相无故。此颂意说真俗法门即是唯识。故举心意识明真俗二非即非离。真俗谛中若以初俗执故有别对四真皆无别理。则第一真门一切执相如幻事故为无别也第二真门一切执相因果性故为无别也。第三真门一切执相并无我故为无别也。第四真门一切执同时现。心言绝故为无别相。以四真中如计所执实用等无为能相无实体等无为所相无故。此为相所相无也。次若以第二俗如幻能所相故有别对三真皆有无别理。第二真门如幻事相同以因成果。故为无别相。第三真门一切幻相同一无我。为无别相。第四真门一切幻相同绝言故。为无别相。以三真中依他作用为能相无。及依他法体为所相无故。或以见分为能相。相分为所相。以七识为能相。第八为所相等。俱无别相。一切应思。若以第三俗八与余七互熏习为因果能所有别对二真皆有无别理。第三真门无我无别。第四真门绝言无别。若以第四俗对第四真亦尔。推入真门理皆无别真门但是遮别言无别。此是虽遮诠门。遮相全体表诠。故无别之言亦无别无不别。所以相翻亦成谓以初真幻故无别对四俗皆有能所别。第一俗门计所执故。为相有别。第二俗门依他体用见相七八等能所别故为相有别。一切应思第三俗门一切因果别故。第四俗门二空别故。俱有别相。以四俗中能所相有别故自得相翻。若以第二真因果性故无别。对四俗有别相亦复尔。以第真无我故无有别对四俗有别相。以第四真心言绝故无别。对四重俗亦尔。四真无别于四俗别相上本来具故。四俗别相于四真上同时恒现亦复如是。是故真俗非即非离。不可思议。体妙一实。此云大乘唯识真俗妙理也。广如慈恩法师三十论疏释。此相难悟。所以更重总略示者。言世俗者法相差别门。说有别故此非即义也。胜义者体相镕融门。说无别故此非离义也。谓于异生所执瓶盆等差别。以三科如幻相观。则瓶盆等相皆蕴处界。如幻之相全体镕融。佛众生无差别。此名初重真俗非即非离。又于蕴处界一一差别。以四谛因果相观。则蕴处界差别相皆是同一因果相故。全体镕融。凡圣无差。此名第二重真俗非即非离。次于有无漏因果相以二无我所显真如观。则有无漏法因果一一差别。皆是二无我所显真如体故。全体相即凡圣无差。此名第三真俗非即非离。于真如体一一差别。以一真法界观。则一切诸法真如体差别相。同一时处圆满成就。体妙离言。此名第四真俗即离。以真如明无别。以诸法说差别。古师亦所论也。各立四重。明非即非离义。以示离言中道。无唐三藏身自游于西域。则谁得传此玄极用为家珍。学大乘法相者不可不察焉。此即第三门已。

乘教同异门第四

    此中有二。先乘教。后同异。初中又二。先明乘后明教。具明诸乘如法苑章。辨立教者。上代诸贤所立教门差别非一。今且举后学相滥生硕滞教一二。以辨同异。一空性宗。清辨论师朋辅龙猛菩萨。般若经意。说诸法空。虽一切法皆不可言。由性空无故不可说为空为有。且如有为无为二法。依世俗谛差别体有。依胜义谛性相皆空。故说颂言。真性有为空。如幻缘生故。无为无有实。不起似空华。此真性言自胜义谛。依胜义谛诸法空故。彼宗世俗皆性非空。故龙猛等说世俗有经说唯识三性等者皆依世俗。非胜义门。世俗谛中识心最胜。故言唯识。非无境等。如言王来非无臣佐。此师意说。真俗空有如眼有翳见有空华眼翳若除空华遂灭。真空俗有其理定然。往昔中天竺日照三藏在唐西大原寺。对贤首法师云。近代中天竺那烂陀寺同时有二大德论师。一名戒贤。一名智光。并神解超伦。音高五印。六师稽颡。异部归依。大乘学人仰之如日月。独步天竺轨范成规。遂所承宗异。立教互违。谓戒贤则远承弥勒无著。近踵护法难陀。依深密等经瑜伽等论明法相大乘。为真了义。谓佛初鹿园转于四谛小乘法轮。说诸有为法从缘生。以破外道自性因等。又由缘生。无人我故。翻彼外道说有我等。然犹未说法无我理。即四阿含经等。第二时中虽依遍计所执而说诸法自性皆空翻彼小乘。然于依他圆成犹未说有。即诸部般若等。第三时中就大乘正理具说三性三无性等。方为尽理即解深密经等。是故于彼因缘生法。初唯说有即堕有边。次唯说空即堕空边。既各堕边俱非了义。后时具说所执性空。余二为有。契合中道。方为了义。此依解深密经判。二智光论师远承文殊龙猛。近禀提婆清辨。依般若等经中观等论亦立三教。以明无相大乘为真了义。谓佛初鹿园为诸小根说于四谛。明心境俱有。次于中时为彼中根说法相大乘。明境空心有唯识道理。以根犹劣未能令入平等真空故作是说。于第三时为上根说无相大乘。辨心境俱空平等一味。为真了义。又初则渐破外道自性等。故说因缘生法决定是有。次则渐破小乘缘生实有之执。故说依他因缘假有。以彼怖畏此真空故。犹在假有而接引之。后时方就究竟大乘说此缘生即是性空平等一相。是故即判法相大乘有所得等。为第二时非真了义也。此三教次第如智光论师般若灯论释之中引大乘妙智经广明。贤首玩此议话在造章记之初焉。二真如宗坚慧等辅马鸣。起信论中说心真如门与心生灭和合名阿梨耶。又说心真如此一法界大总相。以不达一法界故忽然起根本无明。与不觉相应现三细六粗相。具释如起信论中。三华严因陀罗网一乘宗。大唐贤首法师就此一乘宗开教分齐为五。一小乘教。二大乘始教。三终教。四顿教。五圆教。初一即愚法二乘。后一即别教一乘。圆满修多罗故名圆教。中间三者。于渐中开始终二。别加顿。顿者如净名以默显不二等。始终二教者。深密经中说三法轮。第二照法轮第三持法轮如次为始终二。法鼓经中以空门为始以不空门为终。又如起信论中。约顿教门显绝言真如约。渐教门说依言真如。就依言中约始终二教。说空不空二真如也。又始教约法相差别门。终教约体相镕融门。顿教是绝相离言门。圆教是圆实具德门。又始势方便渐渐引向真理。所立赖耶生灭等相皆是密意。不令如言而取。故会归真也。深密经中说不见赖耶不见阿陀那故。又约始教。瑜伽对法唯识唐摄论等多分说也。梁摄论宝性论佛性论等多分约终教说。如是诸门并是阿含门。以顿圆二不言阿含。又始教中以大乘似小说者皆通二义。一为引小。二为机浅。是故说此为始教也。终教等中教皆深胜。所引二乘亦是纯熟。高胜机故不假似彼也。顿教一切行位皆不可说。若依圆教。随得一位得一切位。何以故由以六相取故。主伴故。相入故。相即故。圆融故也。上来三家开宗立教诸德并是贤劫千佛之化身。或是登地萨埵。随机立教。由教开宗。度生方便法尔如是。又如贤首法师。开宗讲经感化佛应等。神迹如别传。二明同异中又二。初乘同异。次教同异。辨乘同异者。唯辨一乘与三乘。余非今所论。三乘之三有二。一各三之三。如探玄记中云异时三乘。所谓三乘方便之三是也。二俱三之三。如同记中云同时三乘。所谓三乘真实之三。是也。一乘之一有二。一遮之一。如一乘方便之一。是也。深密经中云密意说一乘是也。二同之一。法华论中说以同义故如来说三乘名为一乘。又探玄记等普为一切乘云同时三乘。此同之一义。由此理故三乘与一乘亦同亦异。三乘之言非三乘。具三之三故。非非三乘。各三之三故。一乘之言非一乘。同时三乘之一切乘之一故。非非一乘。遮之简余乘故。次辨教同异者。护法与清辨所立宗教亦同异。贤首法师十二门论宗致释中云。清辨护法后代论师互用相破。此乃相成非是相破。何者为末代有情器渐钝闻说幻有谓为定有故。清辨等破有令尽至毕竟空。方乃得彼缘起幻有。若不至此毕竟性空。则不成彼缘起幻有。是故有为成有故破于有也。又彼闻说缘生性空谓为断无。故护法等破空存有。幻有存故方乃得彼不异有之空。以若不全体至此幻有则不是彼真性之空。是故为成空故破于空也。若无如此后代论师以二理交彻全体相夺。无由得显缘起甚深。是故相破反是相成。由缘起法幻有真实有二义故。一极相顺。谓冥合一相举体全摄。二极相违。谓各互相害合夺永尽。若不相夺永尽。无以举体全收。是故极违即极顺也。龙树无著就极顺门故无相破。清辨护法据极违门故顺相破。违顺无碍故方是缘起。是故二说全无相违。次辨知光戒贤同异者。二师建立虽宗趣异。至如实义互自和融。如何和融。谓相翻互会。智光所谈境空心有唯应识者。约常途遮诠唯识名为第二未了有所得教。由是观境对治粗惑名三乘人。三各别运载故。此即戒贤所立相似以观行唯识。世亲三十颂云。现前立少物。谓是唯识性。以有所得故。非实住唯识。护法释云。以彼空有二相未除带相观心有所得故。非实安住真唯识。彼相灭已方实安住。此文即说境空心有相似唯识。由此就知以戒贤所立唯识中道真理为智光第三了义。唯识真理非相非非相故。且由非相门施设性空平等之名。表诠同一法界。一切性空平等一相故名一乘。此一乘即真实。所谓同时三乘普为一切乘也。戒贤所立第二时空教。约常所谈遮诠空教为第二不了义教。修是对治名一乘人。执空对治三乘无差别故深密经说。一切声闻独觉菩萨皆共上一妙清净道。皆同此一究竟清净。更无第二。我依此故密意说言。惟有一乘。一妙清净道者。所言无自性性。由此立一乘方便名。又以智光所立平等性空一相为戒贤第三了义。何故为尔。中道真理本来空寂。故名性空。一切法相一真法界。故名平等一相。智光师说心境俱空。意显境空心有此相似非真义。成唯识说。若时菩萨于所缘境无分别智。都无所得。不取种种戏论相故。尔时乃名实住唯识真胜义性。心境相称。如智冥合。俱离二取。绝诸戏论平等平等。此即护法戒贤立心境俱空义。说真唯识理也。此是唯非相亦以非非相。故施设宗名法相大乘。亦名真唯识理。而以表诠事理一味境界。如是境界三乘行相圆满成就。于常常恒恒时出生三乘世出世事。故名普为一切乘教。由此理故二师所立互自和会。亦同亦异全无相违。贤首法师和会二师云。圣教文势各由一义。于理全无相违。次辨起信唯识同异者。心真如门谓本识相心言俱绝。说心生灭。明本识相随缘差别而说心真如门与心生灭和合名阿黎耶。此约唯因位论成非即非离。谓杂染位阿陀那识名阿黎耶。此即杂染种子识相。业识者谓异熟识也。根本无明者谓我爱执藏成赖耶义。微细恒行。不共与染种识俱也。观世学起信者。以阿黎耶漫为阿赖耶。不应道理。阿赖耶之名至第七地有此名。非在八地上。若尔起信中论唯至第七地之诸法。非论第八地上之诸法耶。既云心谓众生心而穷尽因位诸法。故知杂染阿陀那名阿黎耶。根本无明谓非第七。第八地已上无末寻故。非非第七。有末种故。由是末那染种名为根本无明。由是起信与唯识亦同亦异。圣教文势各各施设于实道理全无相违。问。若尔何故慈恩法师破说唯真如耶。破意如成唯识开发中。答。慈恩所破全成真如。非破真如。真如与生灭不相舍离。其体寥廓绝言之境。尔起信等中但约因位说真如缘起之相。故谓真如为无相。令离众生心念。故慈恩等为末代有情根器渐钝闻说绝言真如及说本来无念而谓佛境界但为偏理弄荡真如不知圆实真如与依他生灭非即非离此境绝言贯通凡圣者。破说真如以成真如。还成果上缘起之相。如贤首法师和合清辨护法相破。此亦应然。问。说凝然常住不作诸法示何义耶。答。一切诸法种现同处变现故。皆此离言境。湛然凝寂不假造作。同一时处显现。此真如体。故云不作诸法。亦云凝然常住。如下广明。次辨华严一乘宗同异者贤首法师作教分记。题云华严一乘五教分齐义。今以杀三磨娑释。则五教分齐即华严一乘。持业释。教分记中明五教融通。云或总为一谓本末镕融唯一大善巧法故。又华严一乘之五教分齐。依主释。教分记云或开为二一本教谓别教  一乘二末教谓三乘小乘末必由本依主得名。然云华严一乘者。于海印定中同时演说十十法门。主伴具足圆通自在该九世十世。尽因陀罗微细境界之法门。是也。此华严一乘法门即五教故。小始终顿圆皆以教理相摄。以华严一乘所建立之五教故。五教互融通而主伴互具。若不成此理则违贤首矣。所谓因陀罗网者五色珠网。五色光全。互相映彻。此帝珠网。五教亦复如是圆顿终始小五教如是次喻白青黄赤黑五色珠。圆教直示圆实具德。故以本来义言教无方便。故如白色珠。尔此圆实具德岂异物乎。小始终顿即圆也。喻如白色珠中所映具青黄赤黑光色全体白色珠。又顿教直示近圆教故。喻之青色珠。青稍近白故。尔此顿教岂异物乎。离言绝相离小始终圆余。无其相故。既云一切法离言绝相故。喻如表相此青色之珠中所映彻具白黄赤黑光色全体青色珠。又终法去圆直示远。亦去小乘固执远。但说体相融通门故。去圆实具德为远。去固执亦远。故喻中间色。此黄色珠尔。终教岂异事乎。小始顿圆唯此真如体相融故。喻如表相此黄珠之中所映彻具白青赤黑光色全体黄色珠。又始教说法相差别。言诠近小乘固执故。以赤近黑理喻之赤色珠。然小终顿圆教离法相差别。不能诠示故。既云主伴具足。主与伴是法相差别。具足对不具足此亦法相差别。喻如表相此赤珠中所映彻具白青黄赤黑光色全相此即赤色珠。法相差别门亦复如是。言诠教示此虽法相差别。即观尼教所自证之相如内所映彻之色光。又以黑色珠喻小乘固执例准应知。于主伴具足及一即一切理亦应执故。犹如黑色光中含余色光。是故五教分齐主伴各具离华严因陀罗网一乘。无余相故。题云华严一乘五教分齐义。此即贤首法师建立宗教之所由也。问。若尔贤首家始教与慈恩家大乘法相如何同异。答。可言亦同亦异。何如同。谓始教此所言诠虽法相差别门。所镕融具圆实具德。如上所明慈恩一家大乘法相。亦云就理世俗说八识等相有别非真胜义真胜义中心言绝故。大乘中以外道小乘等一切法相为大乘法相。如瑜伽中以小乘戒为菩萨大戒。言诠教示就法相差别故。教示及浅近。然一一法相中道唯识故。浅近教示一一应理圆实。亦普为一切乘教。由是应知贤首家始教与慈恩家大乘法相全无相违。如何为异。谓始教方便渐渐引向真理。所立赖耶等相皆是密意。不令如言而取。故会归真也。深密经中说不见赖耶不见阿陀那等故。慈恩大乘法相不尔。此云显了轮非密意故。深密经中说不见等。此显离言中道。非不令如言取焉。贤首但取深密诠。慈恩取深密意趣故。稍有相违。至如实义则迷一切法相。此为凡夫悟一切法相。此为如来。由大乘理教示一切法相之外。余无可说。非为方便引向说一切法相。此是为异。问。教分记中以瑜伽对法摄论等文为始教。以佛性宝性等论为终教。然彼记中以三时教为始终二教如何。答。说法相差别。无始瑜伽对法。故为始教。非以论全为始教。既云多分故。以宝性佛性等论为终教。亦此约多非取全分。既如以起信论为始终顿三教。故以一论全或为始为终等非贤首意。问。以始终二教为阿含门。大乘法相亦为阿含门耶。答。阿含门者施设方便义。以终教依言真如等为施设。以绝言真如为实。故成唯识等中法相诠言为道理俗。世俗此方便门。以离言中道为实故。贤首与慈恩意全同。问。慈恩家所言离言。与贤首家顿教离言。何如同异。答。顿教离言此离言绝相。云言说顿绝理性顿显解行顿成等故。只此简非渐现。今慈恩所言离言如食油虫。强云离言。废言诠显真理。故云废诠谈旨。非顿非非顿。非渐非非渐。故慈恩家离言不可名顿或渐。故名离言中道。稍有所违。至真理全无相违。上来辨乘教同异门竟。

大乘一切法相玄论卷上（尾）
大乘一切法相玄论卷下

    东大寺西室传法相宗沙门基辨撰
　　　　

八识聚相门第五

    观八识一聚现起相。本末识相非即非离。心言俱绝。若有学人欲通达真唯识须审观识聚相而至离言境。欲观识聚先观八识别相。次观总相。次观不可知。次观种现同处。次观非即非离。如是观则渐至识聚离言境。观别相中。六识别相粗易可了。如成唯识广说其相。根本及末那相虽论中缕说其相。而行相不可知颇难了达。所以乐学大第法相观真理者。先须观本识离言之境。此观不彻不能全通唯识。今当略明识聚之相。明识聚相有五门别。初明八识别相。二明八识总相。三明不可知相。四明种现同时。五结归非即非离。明八识别相中分为三段。初明本识。二明末那。三明六转。三段之中各有问答分别。初明本识别相者。然夫本识之为体也。湛尔恢廓。寂焉微密。细之又细。岂出似智之表。恢之又恢。犹存圣言之宗。非智表也。极喜尚见不其体。在言裹也。小果全无谈其状。欲言大矣收微尘体无减。欲言微矣遍大千相无增。获之于有一事异处而离。引之于无万物同时而即。何以言之强名谓阿陀那。自非目击之诺舍置之记。谁能开是识于离言。演深细于绝虑者哉。所以大慈尊等无缘大悲伤彼我爱妄风动识而易漂。愍本熏真识睡长夜而难觉。于是同体智力堪论中道开演阿陀那深细相。欲使论义师暂开三相遍探无尽之起瑜伽师仅观一识遂达万境之如。所论虽广可略而言开三位于真识总括三无差之广说。示种现于同处普综一真法界之幽致。至如华严帝网重重之极谈法华三周如如之本怀。鹫峰无相之宗鹤林一味之趣。凡此等教。众典之肝心。一以贯之者其唯真实识乎。深密经说。阿陀那识甚深细。一切种子如暴流。我于凡愚不开演。恐彼分别执为我。阿陀那识之相既其如是。开则穷尽法界为相。合则三位三相为标。三位之内容凡圣而不乱法界之相同一识而混融。是以开合自在。遣存无碍。开而不多。合而不少。遣而无减。存而无境。是为阿陀那识甚深细之相也。然以此识体相微细。从来学者鲜见其真。良由各守俗习而牵文肤受而不能至实所以不近慈尊之意。或执赖耶而不知阿陀那。或为胸中色物之执。或以心念而混真心。今正示此识相令至离言之境。庶同趣者消息之耳。略标本识相竟。问何故本识之体遍收微尘及大千界。相无增减耶。答。本识以种子有根身器世界为相分也。四分合成名识体故。此三种境即本识体。种子者谓善等三性。世出世间一切种子因相。有根身者谓内五尘五根。器世界者谓外五尘。山河草木乃至谷麦尘芥。收微尘者。才举一小尘观察其体。小尘尽本识全。所以者何。此即本识相分四分合成名识体故。虽随缘现一小尘相。于此小相本来一切三性。世出世间种相圆满成就。种现同处不可分别。故一尘相即尽一切。于内尘少分相亦复如是。但随缘助见一相耳。本地分说。是故一一自体中皆有一自体种子。若于一处有染欲。则说一切处有染欲。若于一处得离欲。即说于一切处得离欲。由如是等义故一小尘相尽本识全。此云收微尘相无灭。又遍大千界者。收小尘本识全。即亦遍大千界。所以者何。才举一人趣而观其异熟。他三千大千界自界地相即一人趣全体。成唯识说。设生他方自地彼识亦得变为此土。又如是于遍他大千人趣体。法尔具足界趣生等有漏无漏一切种相。本地分说。随所生处自体之中。余体种子皆悉随逐。是故欲界自体中亦有色无色一切种子。如是色界自体中亦有欲界无色界一切种子。无色界自体中亦有欲色界一切种子。是故一一自体中皆有一切自体种子。又成唯识引阿毗达磨经颂言。无始时来界。一切法等依。由此有诸趣及涅槃证得。由如是等义故。一人趣全遍大千界。一切种同时具。相既如是。余界地趣遍大千界。一切种相同时具足同处显现亦复如是。所以本识体相遍大千界。为全分体故云遍大千体无增。由如是道理故。审观人趣现相。此非人趣。余界地等种相同时显现为本识故。亦是非非人趣。随业障缘。唯见一趣体故。一一体相即一切相。同时凝然心言俱寂。又本识体相此非微细。遍大千故。非非微细。一小尘亦本识全故。是名本识离言之体。问。何故云于有而离于无而即耶。答。以依他有观本识体。彼彼缘起各别存能所差别相。故云异处而离。复于其随缘现别相。以空智观察则能所俱亡。平等平等。万差境界同一本识现相。一一体全。涉入如是安住名安住无所得。亦名通达真唯识理。故云万境而即。又如是离唯之舍屋现相。不见舍总相而但见椽等。椽与柱桁一一能所各别。异处而离。然忘椽等相。能所冥合。但见一舍屋。则椽柱等万差。境历然一一舍屋体相。此云异处而离同处而即。问何云开三位于真识括三无差之说耶。答。本识三位者。成唯识疏云。谓此识体总有三位。一我爱执藏。现行位即唯七地以前菩萨二乘有学。一切异生从无始来至无人执位。谓名阿赖耶。此名执藏。二善恶业果位。谓从无始乃至菩萨金刚心。或解脱道时。乃至二乘无余依位。谓名毗播迦。此云异熟识。至无所知障位。三相续执持位。胃从无始乃至如来尽未来际利乐有情位。谓名阿陀那。此云执持。或名心等。是一切法。真实种子。如是三位虽名有别。体识全一。建立初二位名显本识随缘现凡圣染净自成差别相。施设最后位名示本识体本熏种相圆满成就凡圣本性全无差别。所以举本识体非赖耶非异熟。二位即是阿陀那故。亦非非赖耶异熟。离阿陀那无赖耶异熟故。此是识体以胜义智审观察。则心言俱绝。如解深密经说。若菩萨不见阿赖耶不见阿陀那。若能如是知者。是名善巧菩萨。此文即是说心言俱绝之义。又如华严经说。心佛及众生是三无差别。此文意言。心者阿陀那。法尔种相圆满成就。佛者谓一切清净心现。众生者谓一切染污心现。而种现同一故。于法尔种种现同时。于佛现相亦与旧种体一。众生亦尔。所以心与佛众生全体同处。是三无别。示识三位非即离故。故云开三全示三无差。问。何故云示种现于同处普综一真法界耶。答。明种现同处慈尊诚说。护法所务而唱也。瑜伽论说。复次种子云何非析诸行别有实物名为种子。亦非余处。即诸行如是。种姓如是等生。如是安布名为种子。亦名为果。此中果与。种子不相杂乱。何以故。若望过去诸行即名果。若望未来诸行即此名种子。如是若时望彼。名为种子。非于尔时即名为果。若时望彼名果。非于尔时即名种子。是故当知种子与果不相杂乱。譬如谷麦等物。所有芽茎叶等种子。于彼物中磨捣分析求异种子。了不可得。亦非余处。然诸大种如是种性。如是等生。如是安布。即谷麦等物能为彼缘。彼令得生。说名种子。当知此中道理亦尔。成唯识中护法师云。若与所熏同时同处不即不离。乃是能熏三法展转。因果同时。如炷生焰焰生焦炷。亦如束芦更互相依。因果俱时理不倾动。此等论文明种现同时义。由如是种现同时义。审观本识缘起相。则且约显现欲界人趣果体。于此果体余界余趣种子。一一圆满具足。然此一一种子与现行同处故。于欲界人趣果体现行处。余界余趣种子同时同处现行。如界趣生一切同现。一切诸法至微尘数亦复如是。若尔何故现见人趣。余趣不现。谓诸界趣虽同时现。由我爱执藏一界趣果体但见一界趣相。若住真唯识理。如实达则分明睹见阿陀那识法尔本熏一切种相圆满成就。种与现同处故。一切界趣同时显现。所以言虽见一一切同处显现。如前所明舍屋之喻。当自准知。此名一真法界体妙离言。故云种现同时综一真法界。略明本识相竟。二辨末那者。然夫末那之为体也种姓固有。本末所以俱具。现相随缘平不以兹互起。但以本识末尝不即末以辨于本末相末始不本即本以明于末。末本末故但非末相。本末本故独非本相。非唯本故我爱既亡。非唯末故执藏随丧。竭染源有寄则有四惑云销。挺净法之无亏则十平斯显。若夫翻之名染末那。亦名恒行不共无明。是故赖耶之品藏我爱于妄心。业果之位亏平智于实识。妄熏一发四惑始起。于定于散或佷独意。俱与不俱或戾五识于是五十一数波激妄风。二十四假影动爝火。遂使四智赫日匿辉迷云。四寂明珠埋彩妄尘。如来大悲悯此迷燃中道炬。掉斯沉沦高建法幢。自净法界等流教法。使闻思意数数熏习还发本熏复平等智任运自在缘十平性。然则迷悟之因此识为本。有漏之因亦是为正梵名末那。此翻思量。标思量之性相能因果而显实。今即染还净。融体相寂。如是言末那之别相。三明六转者。相粗易知。如成唯识中广说。上来说八识别相竟。第二明八识总相者。如阿毗达磨契经说诸法于识藏识于法亦尔更互为果性。亦常为因性。此颂文中。诸法谓七转识。识谓第八本识。更互为果性等者。若约种生现。则本识能摄藏故名因。七转所摄藏故名果。亦约现生种则七转是因。即能摄藏。本识是果。所摄藏也。故云互为因果。成唯识中释互为因果云。如炷与焰展转生烧。又如束芦互相依住。唯依此二建立因缘。又楞伽经说。八识如水波等。无差别故。成唯识中释此云。识差别相依理世俗。非真胜义。真胜义中心言绝故。心言绝故者成立非即非离妙现。由此妙理审观八识总相。八与七非异物。以种与现不可离故亦非一物。种现能所各历然故。且举本识。于第八识七转种相各各具足。此第八相即识体故。七转即第八体。所以不可言异。而七转种望自现行。全体同处不可分离。故本识全即七转识故。亦不可言异而复八识所缘行相种现相应历然差别。亦非定一。如举第八七转相望非一非异。七转一一自互相望亦复如是。又举一针一草。审细观察。针草是五尘故五识必具。五识必有同起意识。而此针草为第八器界相。于同时处一切种具。即第八识。虽种现体同处。随我爱之缘执现针草业果相。我爱缘执即是末那。所以举一针一草各八识心心所相圆满成就。如于针草八识圆具。于山河大地及有根身亦复如是。又如是八识聚相周遍大千。复收微尘。而其遍与收相非一非异。何故非一。大小遍收相各异故。亦非定异。定异应非一有情感果故。所以真胜义中心言俱绝。此是言八识总相。第三明不可知相者。本识行相极微细故。难可了知。或此所缘内执受境亦微细故。外器世间量难测故。名不可知。本识性相不可知故。当知七转识相亦不可知。本与末全同一处故。不可言本是不可知末是可知。而言六转相粗易了约理世俗。非真胜义。又七转性相既可知故。当知本识体相亦为可知。八与七转全同处故。不可说八是不可知七必可知。而说第八不可知相。约理世俗。非真胜义。真胜义中八识聚相非可知亦非不可知。心言绝故。此是辨不可知已。第四辨种现同处者。如上本识别相下具明。第五明非即非离者。成唯识说。心心所差别相此依世俗。若依胜义。心所与心非离非即。诸识相望应知亦尔。是谓大乘真俗妙理。如上已辨。不类繁述。如诸识及心与心所非即非离。四分相望亦复如是。成唯识说。故心心所四分合成。具所能缘。无无穷过。非即非离。唯识理成。故知非即非离心言俱绝为八识聚相。上来大文第五辨八识聚相竟。

能所熏相门第六

    熏谓熏发。习谓数习。内种必由熏习生新熏长本有。亲能生果是因缘性。存三义故立熏习名。三义者。一所熏四义。二能熏四义。三令生长种子。能所熏之四义如摄大乘成唯识等广说。然夫安立能所熏义。但约因位新熏。非说果上旧种。至佛果则无所熏故亦无能熏。因位义者。虽阿陀那本有熏种圆满成就。有染末那。恒行我爱虚妄熏习。与此俱诸识亦以染末那为正因故。或自性或相应或所缚或所随或相属等。悉为有漏隔执差别。所以坚住性起胜用可熏合转增减有无不同如是。隔执差别之相离依人起外无别物。即隐密佛性故。由能所熏转而生长新与本力。遂使全现要圆满无增无减净识旧种。又现有漏杂染法相。由妄熏净识种。此亦于阿陀那旧种圆满成就。同一时处杂染缘起。于染与净无有二阿陀那。由如是道理而审观能所熏相。能熏也所熏识俱生俱灭。三法展转因果同时。能与所全非即非离。且举异熟非唯能熏。自体势力劣故亦为非唯所熏。与七转识种现同时。七转即第八故。以第八为所熏义全能熏是所熏。反举七转亦复如是。七转非唯所熏。自体非坚住故亦为非唯能熏。与第八唯种现同处。第八相分即七转现相故。以七转为能熏之义全所熏是能熏。成唯识说。能熏所熏自互相望同时同处不即不离。由妄熏力虽有能所之别。至胜智义能相所相同一时处。同一缘起。等同。一味。唯一真识。如是真识现亦不现。中如来净识旧种绝能所熏。问。若如是则何故所熏四义中立可熏性义。遮无为坚密法非所熏耶。答。对能熏以立所熏故。若无所熏亦无能熏。约如幻虚疏义以遮坚密。约无为义旧种圆成。能所俱亡。所以遮无为非所熏。此是约非即门而说。若约非离门则如幻虚疏能所熏相全体真如。就此义边。起信等论说染法熏真如。如实义则彼论说染净熏心体。以如来净识旧种名为心体。以法尔本熏故亦名真如内熏。如深密经说四智品为圆成实。能所熏义于新熏长本熏义边施设安立。故护法宗建立新旧合成之义云新长旧。此即染净熏心体也。亦名染净熏真如。问。若尔何故慈恩法师破无明熏真如义耶。答。此乃立成熏习如来净识旧种圆成实性之义。此非立破。何者为末代有情根器渐劣闻说真如内熏。固执文势力弄荡真如。谓为熏偏理者。法师破熏真如之义。令尽固执。方乃得入真识一味体妙离言。故为成法尔熏。还破真如熏义。问。若言真如内熏示阿陀那旧种又于新长旧种立能所熏义。何故成唯识等中说熏赖耶。或说熏异熟识耶。答。赖耶异熟阿陀那三位差别。其本全一。自异生乃至第七地。我爱藏胜故名赖耶。而异熟阿陀那名全不相舍离。此位熏习说熏赖耶。又异生乃至金刚心。善恶业果识现。故名异熟识。而阿陀那名全不离。此位熏习说熏异熟识。又若说熏本识。必存熏阿陀那义。成唯识说。根本识者。阿陀那识。染净诸识生。根本故。此是法尔旧种。凡圣无差识相。染净新熏长本种义名熏本识。亦名熏阿陀那识。故全无相违。此第六能所熏门已。

新旧种相门第七

    种谓道理。此俗非真。安立新旧合成之义。护法论师所自得专唱也。是以一识离言染净俱融。三法超情缘起同一。成唯识说。三法展转因果同时。又说大乘缘起正理。深妙离言。因果理趣显然。远离二边契会中道。今欲辨此义安立三门。初辨种子。二辨新旧。三辨合成结归非即非离。初辨种子者。一切种子差别之相约理胜义。非真实理。真实理中心言绝故。非种非现。彼此种相全相离相唯一真识。法界现相。此名一实如。亦名体妙离言。名真实种子。成唯识说阿陀那识是一切法真实种子。瑜伽摄论亦立六义辨种子体。说唯本识是种非余。六度一一遮表具说。今审观种子体。非唯第八是种子体种现同处。七转即第八故。七转亦是应名种子。第八识亦非种子体。种现同处。第八即七转故。第八亦是名非种子。所以种子体非第八识非非第八。非七转识非非七转。识相离言以为真实种子。问。种子六义中立刹那灭义。以遮常法。何故今以一实如相为真实种子耶。答。为戏弄偏理胶执常法者。施设此义。复为戏执刹那灭者立第二第三义。全刹那灭而常恒随转义同一时处。余义准此应知。问。有七转亦名种子义。则何故立恒随转义耶。答。为小乘等弄荡六转不知本识具法尔旧种者。安立此义显法尔旧种前念后念自类相生长时一类。大乘所谈转识非安立故。非转识亦非非转识。非如小乘等唯安立而弄转识。问。道理胜义与真胜义如何别耶。答。理立二种相宗秘谈。真庆长乘专传习焉。云何为二。一者道理。谓对不道理若谈道理。则必遮不道理。事理之理亦尔。对事以名理故。若云理必遮事。此云偏事偏理。如是道理望真理则虽世俗相。对世间胜义则名近真理。就相待门名云道理。二者真理。谓道理不道理。事理相性。同一时处。凝然显现非对事理相非对不道理。非事非理。非道理非非理。非相非性。而亦事亦事。亦非亦性。亦道理亦非理。心言俱绝。其体显然。强名之为真理。具云真胜义唯识理。略中言名真理。此即圆满成就。法尔旧种。一实如相。安立种子有二种相。云何为二。一世俗种。谓有无漏。善等三性。彼此相对差别之相。名为种子。所言道理胜义所谈。二真实种。谓虽实有无量无边差别种相。而无差别之相。等同一味。唯一真识。此义云何。以真识相凝然常故不作诸法而一切相同一时处如恶叉聚圆满成就。此名平等一味。是故彼此俱亡俱具此名真实种子。若尔以何义说种子义。为差别相。以依证得世俗相示说差别相。名为种子。真俗全无别故。非有差别非无差别。不即不离。体妙离言。心言俱绝。此为真实种子。辨种子已。二辨新旧种者。此分二段。初辨新熏。次辨旧种。初辨新熏者此有二种。一染法新熏。谓无始来数数现行杂染熏习法尔旧种而缘起差别相。随执全体固执。此名虚妄唯识。乃至通达究竟二位。分满达真识故。随证自得断尽。二净法新熏。谓有诸有情无始时来有无漏种。不由熏习法尔成就。后胜进位闻正法时。亦熏本有无漏种子令渐增盛。展转乃至生出世心。此位名通达位。此时无漏始起。随起复熏成种。此净新熏。自此位至金刚喻定现在前时。引极圆明纯净本识。净法新种皆永弃舍。若尔何故十地位中得有新熏。谓净法新种若不熏习。旧种不增。若不增则不得引极圆明纯净本识。种是净法。而有漏法为增上缘所熏习故。至引果圆满位。毕竟不生。既永不生。说为弃舍。此辨新熏已。次辨旧种者。谓无始来法尔熏习相续不断。乃至如来尽未来除利有情位。此有二种。云何为二。一种种相望。不断熏习。谓真识相虽常恒熏。为染末那所执藏故于一切法法尔旧种有漏界相现前不断虽与旧种同处不名自旧种生。名自赖耶生。赖耶者根本识为杂染所熏之名。慈恩法师释胜鬘经说一切烦恼藏。云烦恼有漏虚妄不实能覆真如名空如来藏。又真兴法师释楞伽经说阿黎耶识名空如来藏。云有漏第八识名空如来藏此等释意。隐法尔种为如来藏。以杂染法名空。杂染本来空而能隐覆如来。故名空如来藏。何故于杂染位不名法尔种生。谓于有漏位诸识现相。虚妄唯识。异法尔故为不现起真识。非实不现。但由染末那熏不随本有现起。名不现起。不现起故前念后念种种相望不断熏习。此自无始至地前终法尔种相。二种现相望不断熏习。此有二种。云何为二。一分净熏习。谓自通达位至金刚除定现在前时。真识法尔之相一分现前名分净者。二满净熏习。谓果圆满转。大菩提。成唯识说。此唯本来有能生种。而所知障碍故不生。由圣道力断彼障故。令从种起。名得菩提。起已相续穷未来除。此即四智相应心品。此中四智心品谓净法界之相。菩提涅槃即无漏界。菩提与涅槃同一时处。非即非离。此名佛果圆满。亦名法身。至辨果唯识下当具明。此中言本来能生种者。此即不空如来藏。慈恩法师举唯识异名名如来藏。亦名法身。又释胜鬘经说不离不思议如来藏云。涅槃无漏。体是无为。非虚妄法由延善缘断诸烦恼。渐次智起。方便显证名为涅槃。体性非空因空所显。空之性故。烦恼覆位名不空如来藏。出烦恼时名为法身。此释文中。法身有三。至下应明。此即菩提涅槃。而出缠位菩提与涅槃全体无二。同一处所。是以于在缠时。法尔种相不变异性名不空如来藏。以本来离障义名本来自性清净涅槃。真兴法师释楞伽经说具足熏习无漏法故名不空如来藏。云法尔无漏法故名不空如来藏。由此等释。论中云本来能生种。是本熏无漏种即不空如来藏。所言本来自性清净涅槃。上来以二段文辨新旧种已三辨合成结归非即非离者。审观新旧合成之相。于染净新熏赖耶识。赖耶与阿陀那净识全体无二。是以染末那熏习时。法尔旧种全体为杂染法。生新熏种为阿赖耶。赖耶染法非随旧种。空与不空相有别。故非非随旧种相。旧种体全为杂染故。由如是理成立新旧合成之义。以示凡圣体一之相。新本二熏虽相非即。同一时处全是不离。此为护法正义上来第七门已。

三祗劫相门第八

    劫名有多释。如常所谈。安立三祗时量。大果必酬万行。万行期大果故。尘数法门无边行愿。岂短时修集耶。成唯识说。果圆满转。金刚喻定现在前时。永断本来一切粗重。顿证佛果圆满转依穷未来际利乐无尽。问。如是修集时量长远。何日成佛。慈恩法师答此义云。摄大乘说。处梦谓经年。悟乃须臾顷。故时虽无量摄在一刹那。时劫长远。唯分别故。贞庆长乘成此义云。总大乘意。一切诸法无有定相。于色心等如幻虚假。日夜劫数岂定固执。故长短时行解心定。劫数多少偏心所作。若三祗执实不摄刹那者。摄须弥于芥子。湛海水于毛孔。其义何成。彼即大小相入。宽狭融通。虽大小相入。小大全不坏。虽长短随思。短长亦不失。所以三祗摄一念而三祗尚长。一念摄三祗而一念亦短。列子梦裹三生。卢生邯郸梦事。皆是觉前刹那。梦裹历年不坏觉前刹那。觉前刹那不坏梦事历年。自心所作虽长短异。诸法不思议彼此互相摄。如是审观时量之相。非三祗劫非非三祗。非一念顷非非一念。非即非虽心言俱绝。上来辨三祗一念已。

三佛性相门第九

    唯识有多名。其中契经约法身因。名为佛性。相宗于是安立三佛性。云何为三。一理佛性。谓一切法相真如理。虽有客染而本性净。具无数量微妙功德。无生无灭。湛若虚空。一切有情平等共有。二行佛性。谓有无漏万行种现不阙成就。三隐密佛性。谓烦恼阴界入等。是所断法生能断智。如粪为火因。此三如次圆实依他遍计之三。观理佛性非理佛性。行性相真如理。相理性。非行性等故。非非理性。此无生灭。行性灭法故。行性非行性。不见理性。无行性故。非非行性。行性此缘起故。隐密性非隐密性。离理行二性无此性故。非非隐性。生智相各别故。由此三佛性是离言中道。因三佛性立五种姓。如五姓义中。

果唯识相门第十

    果唯识相。此无漏界。不思议善常。无漏者表离杂染性净圆明。界者此性。唐摄论中说无始时来界。以是一句对核梁论。言无始时来性。一之梵言含界及性二义。明知界性不可分离。性者谓清净法界。界者谓四智心品。法尔种相。又界者谓清净法界。性者谓四智心品。各别体相。净法界非净法界。离四智无故。非非净法界。四智各别缘起故。非四智非非四智。准而应知。俗故净法界与四智相有别。真故相无别。此为果唯唯相。又此果识名为法身。何等法身。五法为性。非净法界独名法身。二转依果皆此摄故。如是法身有三相别。一自性身。谓诸如来真净法界。云何以净法界为法身。法者谓无边际。真常大功德法。身者谓所依止义。所依止者此依义。非所依。清净法界为四缘故。一切显现故名为依。名此为身。受用变化平等实性。大功德法所依止故。名为法身。二受用身。此有二种。一自受用。谓诸如来三无数劫修集无量福慧资粮所起无边真实功德。及极圆净常遍色身。相续湛然尽未来际。二他受用。谓诸如来由平等智示现微妙净功德身。合此二种名受用身。三变化身。谓诸如来由成事智变现无量随类化身。此二身以功德聚集名为法身。此中依者谓不变义。聚集者谓随缘义。不变与随缘虽是非即。全不可离法身非即非离。离言绝相名果唯识。自性身依法性土。受用身依彼彼受用土。变化身依变化土。此亦非即非离。离言绝相亦复如是。又净法界无生灭四智品随缘现俱说为常。如何为常。谓净法界无生灭无变易。说名自性常。名凝然常。四智现中受用名不断常。变化是相续常。凝然常是不变异性。相续不断此随缘现。不变与随缘虽是非即。全体非离。其相寂默故名大牟尼法。又四智心现中变有漏不善等相。亦净法界一分故。同此识相故。本来法尔相故。于四智品随缘显现。如异生性识虽现无漏善染熏力故是似无漏染污识相。佛识所现有漏等此净法界显现相故。是似有漏全无漏善。真惟差别是分位假。实是唯一识相。分位假亦由因缘假起故。随缘现是净法界相。故名无漏善。成唯识说。佛识所变有漏不善无记相等。皆从无漏善种所生无漏善摄。佛地经说。如世界中五趣可得。所谓地狱饿鬼畜生人趣天趣。如世界中欲色无色诸可得。如是如来观察智上无边因果。五趣差别。三界差别。具足显现。亲光论师释云。此中意说。妙观察智普能观察一切境故。遍似一切诸界趣生烦恼业等所感诸行成熟所摄心心等因果相现。此察智心品与余心品相。俗故相有别。真故相无别。故皆同一处相。大圆镜智以于一切皆不愚故。虽能显现一切影像。任运转故而无分别。如净圆镜现众影像一切境相皆现其中。此观察智能现一切境相亦有分别。若无分别则不能观因果等事。然此境相如来无漏心所变现如明镜中粪秽影像。虽似不净。实非不净。心及心法缘境法尔。如诸异生心缘无漏心上所有无漏境相虽似无漏实是有漏。此亦应尔。唯识道理决定如是。由此道理。佛果识上有漏等相非似相。清净法界法尔相故。真故相无别。故非非似似众生缘起故。俗故相有别。故复是非有漏等。净法界故非无漏相。似有漏等相故心俱言绝。强名之名无漏。如是果唯识相与因唯识相相望观察。佛识与众生识缘起各别。虽相有二。全体离言。绝相无二。如何无二。谓佛与众生同是真唯识而佛界缘起与众生相平等平等。全是无差。此之谓大乘唯识妙理。问。若佛众生同一唯识。全体无二。何故立五十二位等行唯识耶。答。于唯识性相安立五十二位故。此是法尔缘起差别。五十二位差别之相约世俗说。非真胜义。真胜义中五十二位非即非离。由此理故十信非十信。与佛位同。唯识性故。非非十信。行性缘起别故。乃至佛位亦非佛位。与十信同唯识性故。非非佛位。行果缘起别故。故云离言。所以成唯识中于识性相安立五位。于余不说。又摄大乘中于地前位说三性悟入。成唯识中于地上位说三性悟入。虽有实证相似之别。同一三性唯识中道。且于十信信唯识。一切行性此时圆满。所以者何。一切行性缘起种子。于一位中种现同处圆满成故。慈恩法师欲成此义名唯识。为究竟运名曰一乘。理智因果具故。名为实车。说乘此宝车直至道场。是故五十二位行性缘起法尔各别。此即同一唯识相性。上来辨果唯识第十门已。

    已依圣教及正理  分别大乘一切相
    功德普施诸有情  愿速等证菩提果

大乘一切法相玄论卷下（尾）
