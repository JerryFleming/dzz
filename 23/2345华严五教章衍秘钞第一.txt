No. 2345 华严五教章衍秘钞第一

    东都长泉律院苾刍普寂撰


    将释此章略作七门。一叙本经大旨。二辨乘教分齐。三明今经传持。四除今宗^8□说。五出今章来由。六略释题名。七随文解释。
    一叙本经大旨者。夫此经者。卢舍那之秘藏。称法界之极说。十身调御无象现法界身云。性空之月顿印百川。法螺圆音无言演无尽玄籍。教海之波遍布千门。因陀罗网参尘刹于互影。锭光颇梨融劫海于九世。巍巍慧日照山王于上达霭霭慈云洒微泽于三根。普别分彩敷海印之教义。因果齐致严性起之楼观。至矣大哉此经也。众诠之荟蔚。以是为根基。万德之芳芬。以是为都会。冥缘起于性海。用氾滥以恒如。综众目于玄纲。言浩瀚以常寂。大焉则极法界。细焉则入尘念。剖折玄猷。穷理尽性。陶甄真智。彻果该因。汪洋冲融。不可得而测者。其惟大方广佛华严经乎。其所诠则一真法界。即是如来藏心。在因焉则是名十地。普贤净菩提心。无尽愿行悲智玄寂。在果焉则名称三德。即是如来法身。所谓法界开为五种。一者有为法界。二者无为法界。三者亦有为亦无为法界。四者非有为非无为法界。五者无障碍法界。能入法界亦有五门。一净信。二正解。三修行。四证得。五圆满。今经首说卢舍那品明所信因因果。从名号品至小相品。是修生因果。亦名差别因果。普贤行性起二品。明作显因果。亦名平等因果。离世间品明出障因果。入法界品明重玄不思议因果。若就通配位。则十信能信此法界。十住解此法界。行向行此法界。登地已上证此法界。八地已上满此法界。若就别配位。是十信行有为法界。十住修无为法界。十行十向修亦有为亦无为法界。初地乃至七地。证得亦有为亦无为法界。八地入心证得非有为非无为法界。八地住心至佛穷满无障碍法界。所入法界统有二位。谓在缠性净法界。出缠离垢法界。能入心品亦有二义。谓大菩提心及信悲智等。能修之行亦有二种。谓差别行普贤行。修证位次亦有二义。谓行布差别圆融相摄。所得之果亦有二义。谓修生果修显果。如是二门不即不离。迥超言思。因之与果非一非异。唯智所照。遮那佛华开敷万善。心地因华严饰果海。因该果海。果彻因源。即果之因。克得即因之果。感机骫骳。则人法理事等万殊交络。以智会融。则阔狭深浅等一理齐平。何以故。以五海十智海印所现故。以一切法起灭边际不可得故。以三世十方不离当念故。鸣呼此经。无尽教义。广大玄绝。当依陀罗尼微细法智知之。岂文字之所彷佛耶。今且依教述纲纪。而已。
    二辨乘教分齐者。乘教分齐在章显然。后讲学者。断以胸襟。滥伪交起。稗莠弥滋。苗稼弥痿。遂至使人叵得复见二祖教判之正义。所以今预提其纲要。以备检押。此中分二。初辨乘分齐。后明教分齐初明乘中亦为二段。初先引正文。后正辨其义。初引正文者。孔目一云。一乘义者分别有二。一者正乘。二者方便乘。正乘如华严经说。方便乘者分别有十。乃至上来所辨。于眷属经中。欲显圆通无尽法藏一乘教义。于方便处示一乘名。令进趣者易解故作如是说。若横依方便进趣法门。即有二义。通说一乘。一由依究竟一乘教成。何以故。从一乘流故。又为一乘所目故。二与究竟圆一乘为方便故。说一乘非即圆通自在义五十要问答上云。一乘有二种。一共教。二不共教。圆教一乘所明诸义文文句句。皆具一切。此是不共教。广如华严经说。二共教者。小乘教三乘教云云。又云。性起树藏内庄一乘。外严小乘三乘。有二觉门向菩提树下。唯有因果二位佛及普贤二人。开见为诸有情可化众生张大教网。□生死海。漉人天龙。置涅槃岸。诸教相中示彼小乘及三乘教。令物生信起行分证。示一乘教。令其见闻后得入证故。彼教相似成内外及教义不同。即如法华经界外大牛车。及地论第八地已上文。即是其事孔目第四云。圆通之法以具德为宗。缘起理实以二门取会。其二门者同别二教也。别教者。别彼三乘故。法华云三界外别求大牛车故也。同教者。经云会三归一故知同也。又言同者。众多别义。一言通目故。又会义不同。多种法门随别取一义。余无别相故言同耳。所言同者。三乘同一乘故。又言同者。小乘同三乘故。又云。一乘同别教义。依海印定起。普贤所知。三乘教。依佛后得法住智说。闻思修及报生善意识。并内证梵行胜智。及真实智所知。是约别相说。一乘法义出出世证余时见闻及比解行。三乘法义出世得证。世间比而解行。一乘法义。佛及普贤菩萨愿行建立。有情众生依而住持。三乘法义。众生业行建立。佛菩萨等依而住持。云云。又云。别教之中亦有同别。由多即一是其同也。为一中多即是别也。同教之中亦有同别。一乘三乘同一善巧。是其同也。各为据机别即是别也。有情众生所知之境。则无上来所明诸义。何以故。为是遍计故又十地章云。今十地者。摄佛因位一乘三乘声闻人天等。并在其中。为五乘人所观普贤证位佛果摄用。乃至广明。又回向真如章云。一乘真如者有二种门。一别教门。二同教门。别教门者。圆通事理统含无尽因陀罗微细等。乃至同教门者。即与三乘义同。但由智回向故入一乘摄。又第四云。一乘之法。对机以明别。非谓自相可别。随机论别别别别云云。一乘同法以彰同。若引机以会同。则同同同同云云。今章初章云云。从上诸文。今宗辨乘之龟鉴也。后明其义者。所谓一乘即一真法界也。能乘所乘及乘者。唯一如来藏心教理智断行位因果。无有非一法界心回转。然一乘教义法尔有共不共二义。炳现海印定中。圆通无尽教义因陀罗微细不可思议法门。被普贤眼上机。是名不共教。是即别教一乘也。尽法界尘大识智。下从一毫善。上至金刚定。凡一切开觉有情众生。令向道树。普门应机人天乘小乘三乘乃至无量乘。以普贤智融会。是名共教。亦名同教一乘。所谓同别二门义。则虽岐体则不二。何以故。小乘三乘等。即一乘所流所目摄方便故。体揽一乘。成而会于一乘故。譬如海水潜入地中。流为万河。诸河朝海。同一碱味。又如水结成冰。水融同水。一乘流成小三故。小会则同三。同一。三会则同一。小乘三乘。乃是能同。根本一乘。即为所同。能所泯融。则一大圆乘。於戏妙哉。华严大法界。即十地漫荼罗。此中具足世间出世间出出世间一切善法。若约教则下从一文一句。乃至无尽大教海。若约行。则始自一毫善。乃至无尽无余。福智愿行。无有不从此玄寂无相法界十地漫荼罗而流出者。何以故。此十地即五种法界故。施戒修善。乃初二三地道。相当有为法界。菩提分法及谛缘。乃四五六地道。相当无为法界。无间无相。修入无差别法界。是菩萨第七地道。相当亦有为亦无为法界。此无相修成熟位。入第八不动地。此地入心玄绝无寄犹大梦觉。是即当非有为非无为法界。过是已去。即无障碍法界。名为一乘出出世间上上法。当知。一切胜善皆在地道。十信所修即有为法界之光影。十住及二乘道。即无为法界之分位。十行十向。即亦有为亦无为法界之相似分。是故一切世出世善法。皆会归于十地道。种种安立差别法门。悉摄入于一乘大教海。是为华严同别一乘义。清凉玄谈第六。演义钞三十七上。解释同别一乘。义趣颇异。不顺前修。虽有一理。非是正判。自尔已降。支那本邦进学之流。往往取用彼说。混糅于二祖之判释。朱紫紊釆。淄渑淆味。于是乎。口说笔疏。不差今宗同别之正判者殆希矣。此邦近代解释此章者。转生谬解大乱祖辙。岂可不慨叹哉。所以今于文前录其梗概。悉当下辨后明教分齐者。教即五教也。五教之中。小之与终诸家同致。其余三教释有异同。始顿且置。如其圆教。至相观首。并以圆通自在主伴无尽等判释之。唯别教一乘称为圆教。清凉演义稍设异义。要有其二。一者同教一乘配教之异。二者圆摄偏之异初异者。玄谈六初云。然此教海宏深包含无外。色空交映德用重重。乃至此圆教语广明无量乘。语深唯显一乘。一乘有二。一同教一乘。同顿同实故。二别教一乘。唯圆融具德故。以别该同。皆圆教摄演义三十七亦同此旨。寂曰。一乘同顿实。一乘为能同。三乘为所同。全非今家正判。以同教一乘为圆之意趣。亦不顺祖说。入文当明。第二异者。玄谈六云。此教语其横收。全收五教乃至人天。总无不包。方显其深广。又云。前四教不摄于圆。圆必摄四。虽摄于四。圆以贯之故。十善五戒亦圆教摄。尚非三四。况初二耶。斯则有其所通。无其所局。乃至以别该同圆教摄寂曰。圆摄偏义理。必应有。但清凉所说。不与二祖全同。若依至相，贤首。则虽圆教中能摄小乘三乘等之理教。不复以小乘三乘等之名义而说之。何以故。人法理事解行文义等。深浅阔狭分齐各别故。是八地已上佛果无有无明。无有烦恼。不思议解脱随智境界故。虽是小乘三乘。为圆所摄。则圆融无碍主伴无尽等。故直以圆通自在等言而言之而已。不妨圆教之中。含摄二空真如等诸乘之理教。此趣甚深宜细思忖。若依清凉意。则小乘三乘不能摄圆。圆教之中能摄小三。亦得于中以小乘三乘等名义。二空真如等理教安立施设。虽以小三名义而说。意在所通不在所局。所以疏钞之中解释圆教。多依止二空真如等理。间亦及息妄修真之谭云云。寂试评曰。至相贤首之说圆教。至玄至微迥出情窠。非灵慧者久学学思。则何能领会。所谓圆明具德因陀罗微细等。乃过大白法界已去。色心自在地冲玄之密境。虽说诸法自共相。犹如空中四大有无不可得。非二乘及七地已还。菩萨之所得知。何况于凡愚乎。虽圆理则二空所显真如。究竟圆净之趣故。无妄可治无真可修。修圆行者。机有利钝。修有顿渐。若最上机直观法界。如台圆顿止观。若中下机。或修事善。或藉二空唯识等息妄修真之修为之方便。渐入正修。如台渐次止观。七地菩萨。尚应有正助双修之旨。况于地前乎。二祖制述。往往提示其意。今举其一二焉。孔目第一。唯识章及一乘章云云。又五十要问答下。明唯识观已云。皆应勤策。必定不疑。懈怠则无成辨。烦恼减少。是观成相。是通一乘教及三乘教云云。次章明空观已云。此空观及上唯识二境分齐。不得如解时知。若如解时知。还为妄境耳。乃至穷空方便。一乘究竟孔目探玄间有此致。然探玄解释经中所说息妄修真等。或言寄终教。或会为圆旨。释义纵横与夺无在。所谓寄言。即显圆门二空真如。及息妄修真乃圆修助道。体非偏权之巧辨耳。例如二禅已上借识。虽说借言非是他识焉。人多谬解寄言。将谓圆理无空等义。圆行无息妄修真之修。谬之甚矣。嗟吁。即空即如息妄修真。乃五教之枢柱。万行之将帅也。不思议解脱。由是证得。过恒沙胜德。由是发生。因陀罗微细。由是显成。宝王如来。由是出现。华藏世界。由是庄严。凡因果二位。所有德用。靡有不由是显生焉。是故虽圆修人。亦能藉二空唯识息妄修真等而修入焉。但以圆信圆解为之帅。不同权修而已。世有浅识肤见者。僻解二祖所立圆教。以遍计妄情拟普眼智境。借口高妙輘轹权小。以无修无证为奇特。其所夸耀之高妙。惟口头三昧耳。譬如算他宝货于己无半钱分也。岂是二祖之意耶。盖学者之愆矣。凉疏圆摄偏之义。于医向僻解圆旨者之见病。应有所利。所憾凉疏之变态。不中今宗之正鹄。欲救弊之术。翻损示之真脉乎。圭山长水晋水苍山等。深崇清凉。偏执凉疏之可凭。殊不知至相贤首之道。优于清凉倍蓰不啻。遂使二祖之制述。泯绝于唐季。吁是孰之为乎哉问。圆教频谭妄即真。亦言不止妄不求真等。何故今言圆宗亦有息妄修真之旨耶答。不向云乎。妄即真惑即。道是佛境界。而八地已上方证斯道。然其能修人。始自愚位乃至第七地。地上且置地前凡夫禀圆教者。初系念一真法界。茍念着一真法界。则不期息妄。诸妄自息。不须求真。真性自显。例如台教圆顿止观。云圆人初缘实相。乃至烦恼即菩提。无惑可断。生死即涅槃。无苦可灭。而明修证。是初信断见惑。六信尽思惑。等智断调然有次也。是圆理融通虽妄即真。修入圆者。必有妄息真显之义之明证也。此经云。金刚藏菩萨云。佛子。从初地至地。所有诸行皆舍离烦恼业。以回向无上菩提故。又云。始从初地乘波罗蜜乘。游行世间知诸过之患。以乘正道故。不为烦恼过失所染。然未名为超烦恼行云云。如是明文。经中颇多。近代有昧教者。滥说圆顿。混淆乘教。盖乃不读本经金文。不精二祖之章疏之所使也。
    三明今经传持者。此中有二。初正明经传持。后明受持非容易初明经传持者。此经有多本。旨归出十类经。探玄第。出五类经。于中恒本乃普贤所感。十身卢舍那在莲华藏世界说。其大本上本者。盖乃登地已上大菩萨。在世界性已上。身住白净宝网转轮王。十眼十耳等境界。陀罗尼力之所受持。其中本者。亦异类大机。入甚深三摩地。或由如来加被力所受。非是人间受持也。其下本者传法菩萨结集。充之阎浮提凡流众生。然佛在正法之间。大权菩萨及付法藏诸祖。虽得甚深三昧而悟入如来秘藏。心心密付。未尝落诸文字言句。后有龙猛菩萨。神游龙宫。亲览三本华严。将下本来流布人间。具如传载。又一专云。无著菩萨。受慈氏菩萨于睹史。世亲金刚军坚慧等诸大土。制论弘宣。又一传云。佛灭百有余年。有大士摩诃提婆。慨乎三藏之学。转堕名相隐覆实义。泄发大乘秘藏。糅杂三藏。自尔以来。大众部中传持华严般若金光明等方等经典云云。东流传译如传所载后明受持非容易者。凡如来八万法蕴藏。均是如来无垢识相应差别智印。无相无依不可思议之大法宝也。经云出于如来大智海中。论云最清净法界等流。天台云如来藏中备有半满不思议二等。但由机有利钝有生熟教亦有权实焉。有顿渐焉。教与机合。则咸成巨益。教不应机。则并无所利。夫华严经者。无上大法轮。以普贤眼大机。为之正为为证入分。如瞿夷所居成化之处十世界等。为解行分。如娑婆世界众生。为见闻位故。以声闻如聋盲。表显人空智明尚隔一重。况于具三浊凡愚乎。十二门论云。大乘者。普贤文殊大人之所乘也。大乘既尔。况于圆一乘乎。所以印度诸大士。虽制大乘阿毗达磨弘宣大教。多申三乘共教。或说阿梨耶识缘起。或说如来藏缘起染净熏变。但显示人法无我缘生无自性等分齐。未尝呈露一乘秘极。是乃由究竟圆极法。非是薄福劣慧众生之所受也。若劣根下机辄受持之。必入见丛成增上慢。非翅无益。翻生巨害。譬如三岁孩儿。把玩莫耶不善运用却伤其躬矣。是故欲受学此圆一乘者。若是上机具大信心大聪慧。善根成熟者。则直观圆理。于念念中不退本分理必应得。若是中下机。则必须正助双行。事理兼修。外障渐降。内观渐明。战竞策心。毕命为期也。不则决为圆堕人。不止于己失益。亦令他陷于见阮。岂可不慎哉。略辨受持不易。悉可寻圣教。
    四除今宗^8□说者。^8□说虽多。略出其二焉。一者贤首门人有静法苑。师示寂后。遽叛师宗制刊定记。屡设异义违盭探玄。妄评古说诋谰无遗。其学ＮＯ2拘束名相。仅有涉理率忤正旨。实乃今宗之^8□说也。玄谈第二初痛谴其非。结叹云。唯攻言说不照自心。一生驱驱算他宝可见。然此^8□说虽勃戾极矣。其义浮浅皂白易辨。有眼之流自晓其非。所以今略指斥而已。余人文辨焉。二者吾邦近世有一讲主。广学洽闻。且荷法为怀任持勤矣。盖缁门之豪杰也。自宗华严。钞释斯章。将纠凉密已下之纰缪。兴复俨藏二祖之正宗于千载之后焉。其所志者最善矣。惜乎其所言。鉴诸二祖。其异也犹如水火。其远也似如天渊。然其说会秤禅教。综缉显密。引百家修饰。假众美润色。虽有智者。难白是非。且其说以高妙广大为先驱。以无修无证为后跸。投之时人浇浮歆慕高妙。蹙頞断修者。犹如添火薪。亦似草靡风。一3彼诡辨者。万牛不可牵乎。此^8□不伐曼羡滋长茀塞觉路。予甚惧焉。故今辞而辟之。使学者不惑焉。其^8□虽多。究其本根大略由二。何等为二。谓乱乘教纲纪。及与不领会性起大理也。所谓乱乘教纲纪者。讲主以为。华严是别教一乘。法华是同教一乘。同是圆教。全无轩轾。两个一乘如牛二角。此二圆教是可尊珍。所余四教皆可扫废等云云。寂曰。此胸臆判断。全无典据。凡二祖章疏之中。一处无有以法华配于圆教之判。今宗以无尽教为圆分齐故。不以同教属于圆教。其理彰然。何得异释。且一切小乘三乘等。即华严同教。是乃使凡夫二乘。及七地已前菩萨。渐次成熟。趣入于华严法界之妙法甘露也。当知。小乘三乘等。就机感判。则是小始终顿。而约普贤所知。则是同教一乘。是故同教一乘有义而无教。何以故。小始终顿之外。无别同教一乘之教故。呜呼尽十方界。均是普贤眼大菩萨。则尔时小始终顿。并应扫废矣。世有不普贤眼者。而废救不普贤眼者之小乘三乘者。犹如病未痊而废针药也。其害莫大焉。惟乘教纲纪。乃释义之大本也。其本既乱。末何得正焉。所谓不领会性起大理者。初先明性起大理。后指斥其非。初性起大理者。探玄第十六。分别十门解释性起。其第六染净门中云。问。一切诸法皆依性立。何故下文性起之法。唯约净法不取染耶。答。染净等性虽同依真。但违顺异故。染属无明。净归性起。问。染非性起应离于真。答。以违真故。不得离真。以违真故。不属真用。如人颠倒带靴为帽。倒即靴故。不离靴首带为帽。非靴所用当知。此中道理亦尔。以染不离真体故。说众生即如等也。以不顺真用故。非是性起摄。若约留惑有净用。亦入性起收。问。众生及烦恼皆是性起不。答。皆是。何以故。所救故。所断故。所知故。是故一切无非性起於乎妙哉。性起法门也。佛成正觉为性起义。若据因及眷属。亦通菩萨。然圆宗因果。二而不二。不可思议。从初发心乃至成佛。融三世间。分圆无际。十地乃因法界。如来乃果法界。因果唯是一如来藏心。是为性起。成辨性起因果。一切善品亦入性起摄。遍计所起三杂染乃当情现故。是属无明故起则违性。虽不离性。非是性起。然此三杂染。是所救所断所知。则菩萨所调伏法界故。是即成三德秘藏之炉□。是故亦得性起名。是成性起净用故。与性起名。非自体是性起法。又留惑为净用。佛及极位大菩萨返道逆行。亦皆名性起。意趣可知。返道逆行普贤十七门所摄。如五十要问答上明。孔目四云。性起者。明一乘法界缘起际。本来究竟离于修造。何以故。以离相故。起在大解大行离分别菩提心中名为起也。由是缘起性故说名起。起即不起。不起即性起。广如经文。此义是一乘。若证位在十地。若善巧在十回向。若应行即在十解。若应信即在十信终心胜进位中。若究竟即在佛果二祖明文略出如是。后指斥其非者。彼制述中。一处不出控玄正旨。漫言惑业苦即性起。欲以凡愚遍计所起三杂染直为妙物去。嗟乎讲主。不见二祖之明文回如日月。与乃见之。而为执所蔽。若以耳而食。与彼谬说三毒即道。混乱染欲净欲。计圆教不假断修。僻执性起恶理毒等。皆由于不领会性起大理焉。予窃谓。至相·贤首。深悟入华严性之源底。妙作判释。此不唯符契华严经旨。抑亦一切大乘方等之懿范也。学者披玩孔目。探玄之诸文。呥呥而嚼。味之甘之。日月弗置。自然知是知非。不为异说所惑矣。
    五出今章来由者。此章初流传海东。后行于本邦。章主寄海东义想师书。载所赠书目中。有一乘教分记三卷。如纂灵记及圆宗文类等载。此邦天平中。亲罗审祥法师。传华严经论及此章云云。如释书出。通路十七云。贤首大师年龄三十有余。造五教章。未知何据也。熟按体制。此章前于探玄者必矣。
    六略释题号。是亦有二。初明章题。后明撰号初明章题者。此题凡有五类。一华严一乘教分记（本邦古本上中卷题）二华严经中一乘五教分齐义（本邦古本下卷题）三华严一乘分教记（净源重校序华严传举之。净源评斥之）四华严五教章（是亦重校序出净源评斥）五华严一乘教义分齐章支那注家及圭峰晋水等。皆以宋本题为正。通路以本邦古本上中题为正。纂释粗同。匡真以本邦古本三卷安二题。为作者之意乐。以傍正分义云云。寂曰。通路评取一题。余为传误。是甚褊局。胡足依凭。匡真所言虽似有理。恐近穿凿。其三卷安二题者。盖今师制此章之初。随草稿成卷。茍书题名。未及删修为定本。门人传写。竟布于世故有此差。邪古书间有此类。不足怪矣。若夫于五题中择其最善者。宋本为稳雅。宜通题乎三卷矣。盖本邦所传。是其未定之书。宋朝流行定是修饰之本也言华严者。探玄第一标举十名。以释经题。华有十义。严有二义。广释云云。纲目演义亦有多释。可见。义苑之中出法喻二义。从法得名。以五色大莲华庄严故名华严。金刚蕊幢以贯其华。以此庄严法界故名华严。是取舍那品说佛前有大莲华。忽然出现等以释题名。纂释举此释称叹云云。寂曰。从法之释。虽义可尚。不顺祖释。探玄明义中。引离世间品。说出生菩萨深妙义华。而无引舍那品莲华释题名之文。何敢异释问。此华是莲华耶通余华耶答。纂释举二释。以通余华为正。寂曰。若据显了。则应是一切华。所以知者。梵语健拏骠诃华云杂华严饰。探玄第一引日照三藏说云。西国别有一供养具。名为骠诃。其状六重。下阔上狭。饰以华宝。一一重内皆安佛像。良以此经六位重叠。位位成佛类彼事故因华严果德果华敷万德。并以杂华为义。若据秘密。则应有莲华义。何以故。莲华即所诠法界故。探玄明华十义。第十不染义。以莲华释之。盖由此密意乎言一乘者。真如法界。即空不空如来藏也。法华论下云。一乘体者。诸佛如来平等法身。彼声闻缘觉辟支佛乘。非彼平等法身之体。以因果行观不同故。毕竟。一切众生所得一乘。一乘者名为佛性。以此义故。我说一切众生有佛性。一切众生悉有一乘。以无明覆故。不能得见十二门论。以诸法实相为乘本。以般若为乘主。以一切万行资成为乘助。摄大乘论。以真如佛性为乘因。以一切万行为乘缘。以佛果为乘果。中边分别论。分为五种。以真如佛性为乘本。以福慧为乘行。以慈悲为乘摄。以烦恼障所知障为乘障。以佛果为乘果。法华论意。以如来平等法身。或如来大般若为乘体。以低头举手乃至一切行为乘缘。探玄第一出三种一乘云云。下建立乘明七种一乘。乘教开合中叙五种一乘。纂释举三种一乘问。今云一乘。于三种中指何一乘耶。答。通同别一乘。有人以分该二门释。有人云。华严二字总举所依经。何强配同别问。今章明一乘五教判一代经。一乘之名局华严耶答。华严是为一代诸教之根本轮。半满权实皆从此根本流。故知。华严一乘之言。广摄一切无不包尽云云。指事亦举此问答曰。圆教故摄方便故。十类经中第九。有眷属经。前八是别教。第九义当同教。随机宣说。非是主经故。是故下同教中所明一乘三乘等。并是第九眷属经摄。良由是方便故。末不离本。依本成故。应法界故。入一乘摄。是故亦三亦一。乃至准此。今华严一乘之言。通摄一代诸教所说一乘乃至二乘三乘等。末不离本故云云。寂曰。纂释所述义虽粗通。非穷理说。今试辨之。华严一乘即一真法界。在果焉则名平等法身。在因焉则名为十地道。若分能所乘。则所乘即五种法界。能乘即般若为正乘。万行为助乘。然能所乘及乘者。唯是一如来藏心空不空。平等不二。离相玄寂迥超言虑。此一乘体机感焉。则法尔有共不共义。譬如一青天坐于露地视焉者。则见碧天无际。坐于深井者。则见天量如盖。以管窥焉者。则视天小如垒空。所见大小异。而天体无二也。一乘清净心天亦复如是。普眼所照如露地见。三乘机感如井中视。小乘机感犹如管窥。是故所谓小乘三乘。虽在机感则是狭小。法体即华严一乘全非别物。当知。此一乘道。为普贤眼自境界。不共义边名别教一乘。与众别机流。为三乘小乘乃至无量乘。共边名同教一乘故。同别一乘有二义。而无二体焉。然则今言华严一乘。即标出根本法轮故。总收同别一乘名为一乘。所谓三种五种七种等一乘。是本末兼明之义门故。非今所须。诸家并向本末既区分上。筹量今一乘者。盖斯释义失处应思匡真初举分该二门。次以同别一乘解释。后举苑薪以同别一乘释。评云非今所须。未审。数十言中前后相违者何耶。且同别一乘非今所须者。今一乘将何一乘耶。又彼举三种一乘中。将以法华摄于表体之一。乃欲遂其非。释遮三之一中。言约法华论。欺人之甚矣。45雏僧自知其非。大矣哉华严一乘。普机禀焉则圆明具德主伴无尽因陀罗微细等。别机感焉则一乘二乘三乘乃至无量乘。是唯约机判教之分齐耳。以智照则华严法界。犹如大虚空。同别二门似空中鸟迹。非有同别。非无同别。何以故。乘及乘者。不可得故。一切诸法本不生故。圆融无碍绝思议故。宜细思释。通路二辨华严法华同别摄属。虽有一理。非是雅论。可知。言教分记者。乃标今家判教。或言华严一乘依该摄门。教分者依分相门者甚非。可知。苑薪释宋本题名一乘教义云。一乘者即指同别二。教义者教乃能诠之教。义乃所诠之义。复古释一乘则同于苑薪。以因分为教大。以果分为义大。即以教义二大释今教义。寂曰。复古教义之释不允。今唯指能所诠而已。若以果分为义者。岂可言三卷之章。唯明教而不显义耶。教义二大非今所须。教义之辨苑薪为得后明撰号者。和本三别。一本云魏国西寺沙门法藏撰。一本云沙门法藏撰。一本云法藏撰。乃广中略可知。宋本云大崇福寺沙门法藏述。魏国者通路云。是别郡名。近宋人多来。予亲问。彼答云。言魏国者。自宋抗州行在所北行三千二百余里。彼国有百二十余州。大原府在彼国中。今为蒙古王所取云云。帝王历云。垂拱三年。改西大原寺为魏国寺。天授三年亦改为西崇福。又行愿记云。大崇福寺。古云西大原寺。为唐祚起大原。以报地恩造五所寺。总名大原寺。后因天后重修改崇福。笔削记云天后生大原。舍宅为寺。天下立五寺。俱为大原等。恐非正说。今师制述之撰号寺名不同。虽名有异。寺只是一。但义海百门安大荐福名。斯寺乃中宗所建。与大原别。今师初在崇福寺。后住大荐福。即示寂于此寺。其事迹。如千里别传静法纂灵记宋高僧传第五佛祖统幻三十等载。通路亦略出师事实及述作书目。可寻。
    七随文别解者。章中分科别本图出。此中略之。
    建立乘一所诠差别十标列十科。初建立乘。宋本云建立一乘。可知。苑薪指事等。明十科生起次第。如匡真引。折薪云。十科分二。前八门就教法。而明。后二门就义理以辨。又前八中。初五门就化法明。后三门就化仪明云云。匡真评斥云云。寂曰。此破不称。折薪所判理无所违。藉台名目。亦何不可。应思。然此十科列次有异。唐及本邦古本。以义理分齐为第九门。为之中卷。以所诠差别为第十门。为之下卷。宋本及径山写本前后反之。晋水重校序出三失。非宋本所列。以径山写本为妄。引今章上云若就法义。如下卷中别辨。备所诠差别可为下卷之证焉。义苑举于三证。以宋本为正。一者符合册写本。二者符顺演义第三上。云若约所诠法相者下。约所诠辨异。然贤首义分齐内第二卷广明。三者究贤首之意。以华严一乘标题故。以一乘义理贯其初后云云。纂释更助义苑。出宋本上卷终夹注。云第八门竟后。有所诠义理二门。成中下卷毕十门。又引探玄沈义十门。并以所诠差别在前。以义理分齐为后。而助证焉。匡真举二说。净源为正。弹斥义苑。即引章若就法义等文为证。而言人不见之。又举题名有傍正云云。寂曰。两说各有道理。若据古本为正。应言。径山海东二本非必是正。凉疏有异本。古本不如所引。通路却证古本为正。上下一贯亦叵为证。上卷尾夹注有无不定。是必后人所批注尔。探玄玄谈十门所列。与今异趣。何得引例。焉。若据宋本为正。应言。若就法义等之文。是不成证。何者。宋本唯言若就法义如下别辨。无卷中二字。焉能成证。然则两说各有道理。两证亦非的证。两说兼存。取舍任意。以予思之。古本所列甚有条理。
    建立乘第一此标第一门。通路以为。此第一门。即是总宗自余九门。即为别义云云。言建立者问。是谁建立耶答。苑薪以为。祖师建立。复集即为佛及普贤建立义苑云。晋魏已来。译经尚意。传教宗心。了义上乘焕若明镜。爰及贞观。名相繁兴。虽分半满。权实混和。纵认同归犹乖全拣。一乘既立权实已明。同别并彰。法义克备。首建一乘。斯之谓矣。折薪意同此。文如匡真引。圆觉大疏广辨此旨。二家承彼意耳。复古云。言建立者。孔目四云。一乘法义。佛及普贤愿行建立。有情众生依而住持。三乘法义。众生业行建立。佛菩萨等依而住持。故经第六现相品云。毗卢遮那愿力。周法界一切国土中。恒转无上轮。有云吾祖建立者非也。且佛及普贤所证之道。岂竣祖师建立耶。集成同此。纂释叙此二说。以复集为至当焉。通路评此二义云。佛及普贤建立。如孔目云。然今章建立乘。分同别一乘。各以二门。成立三外有一。一则根本。三则枝末。显华严究竟一乘圆融教法（寂曰。上标同别各以二门而成立三外下。唯以分相一边释之。缺漏该摄。同教二门亦无。可谓此释义未究竟）是故祖师建立。而不妨古今常然。佛及普贤愿行建立。乃至建立本虽在佛及普贤。法门安布施设。乃在祖师巧妙智辩故。祖师建立。即佛及普贤之建立也。要问答云云。匡真举二义不评。至述自意。以无住立法作解。乃似以复集而为正。寂曰。苑薪言为对破相宗。首显建立乘者。恐失祖意。所以者何。谓一乘者如来藏心。即如来平等法身。是方等大乘之根本也。一切大乘教理行果。皆由是建立焉。此章判释华严方广大乘。不可不首建立一乘为诸门纲宗。宁可以抗敌于他宗建立一乘乎。复集偏取佛及普贤建立。亦非允当。通路所评颇得其旨。下诸章或言叙。或言分开。或云决择。或言施设。并系章主。建立宜尔。一乘法即佛及普贤建立。而祖师为显此乘。立章分门。判文释义。开合分融施设安布。是祖师建立佛及普贤建立之一乘故。建立之言。近在祖师。推究其本。则佛及普贤之建立也。应思。此标章中。匡真频生傍论。殆似无风起波浪。虽不可论于此。置而不辨。则将引庸学之辈陷于险坑。今略辨其梗概。匡真夙学台教。大尊性具性恶法门。曾病四明言他宗不谈具。非是圆旨。中心深困乎今宗不分明言具。归过于草堂。欲使二祖同于台旨。谬之甚矣。宋元已来。讲学台教者。以三千性具为圆秘极。欲以此夸耀甲于诸家。是大违于智者大师正旨。所以得知。摩诃止观第五。说一念三千已。次问心具三千耶。缘具三千耶。答中先叙地师说法性持真妄。摄师说梨耶为诸法依持。次破二家。次引经论。明非内外中间。亦非自有。非自他共无因生。次出梦喻。次云。四句求心不可得。求三千法亦不可得。次明横竖四句求三千不可得。次结云言语道断心行处灭故。名不可思议境。次引大经四不可说已云。第一义中。一法不可得。况三千法。世谛一心尚具无量法。况三千耶。次明四悉檀因缘。说心具一切法即得。说缘具一切法亦得云云。广明又同第三说随智三谛云。三谛玄微。唯智所照。不可示不可思。闻者惊怪。非内非外。非难非易。非相非非相。非是世法。无有相貌。百非洞遣。四句皆亡。唯佛与佛乃能穷尽。言语道断心行处灭。不可以凡情图想。若一若三。皆绝望情。尚非二乘所测。何况凡夫。如乳真色眼开乃见。徒责言语。盲终不知天台之正法如是。当知一念三千法门。初立道理入于智之弄引也。第一义中道圆极。则非性具三千。非性不具三千。何以故。横竖推求三千不可得故。三千诸法。若从心生则自生。若从缘生则他生。若心与缘合生则共生。若不藉心与缘生。则无因生。非自他共无因生故。诸法本不生。常自寂灭相。若言性具三千。则是因中有果论。若言性不具三千。则是因中无果论。若言亦具亦不具。则堕勒沙婆之见。若言亦具非不具。则堕若提子之见。察近世台学者说即谈具之见处。多陷于天台所黜之外道见。自夸以谓圆妙极矣。克其实。则全是凡夫虚妄遍计之见刺也。匡真未达教之原理。为他所转。如蓬被风吹。不止自受见毒。剩将令宗祖同己见网。不亦惑乎。况今宗说性大有家风。孔目第二云。性种性者。约本性说。尽种者。约修习说。亦有解者。性种性者是本有性。习种性者修生性。此非佛法所乐。何以故。夫论种性者。顺因缘门说。岂空不对因缘而说种性。故性种性不得为本有。又习种性不得修生云云。下种性差别中当辨。寂窃思。以至相贤首二师所说。对望之天台正说。恰如合符节。无所乖违。若对望之后之台学者。说具说即说有相等之旨趣。其异也岂啻天壤耶。台教变态如别录记。匡真又贬缘理断九云云。是亦后代台学之一癖也。谨按天台正说。别教说缘理断九。圆教亦有缘理断九。但意趣有别耳。缘理且置。今辨断九。玄义二云。以无边佛智照广大佛境。到其源底名随自意法。若照九法界性相本末。纤芥不遗名随他意。又第四云。又得观十法界寂灭即如来座名天行。拔九法界性相故起悲。与一法界乐故起慈。即是梵行。同六之一云。开粗显妙者。若九界机粗。一界机妙。未得法身应者粗也。得法身应者妙也。又第七卷云。开九界十如。成佛界十如云云。当知。圆教中照九界即佛界。断九界入佛界。亦拔九界令归佛界。虽照九界即佛界而修之。十信初信断除见惑。即是断三恶道。六信断尽思惑。即是断三善道。七信乃至十信。断除尘沙。是即断二乘道。初住乃至等觉断尽无明。是即断菩萨道。是圆教之断九也。岂容言圆教无断九乎。然四明贬断九者。为显圆修虽自然离九入一。即断而不断十界融即之粮耳。匡真不然。似圆教不假修不须断。坐在凡夫遍计倒心妄境直尔妙物。佛果海宛有九界性相可得。犹如屋中有种种调度之意趣也非欤。匡真又次说烦恼无可断本净性起。即引五热众鞞一王形虚而证焉。寂曰。此大违祖宗。使人向一阐提之说也。不可不纤悉辨之。孔目章第二十缠章云。若约一乘缠义不约体义。唯约用义所障义大。缠过亦重。同第三云。第一义悉檀者。无问教义理事。应得伏灭烦恼生漏无漏智。同四倒章云。若据一乘。其惑广大无尽。为能证普贤门一切俱断。探玄第十六。举八万四千尘劳门已云。此诸烦恼皆悉除灭者。现种使习一切皆尽。以普灭非别故。何位灭者。通五位故。云何灭者。如虚空故。本来尽故。同普贤行品疏云。虽诸烦恼皆悉遍障一切圣道。然嗔一种亲障菩萨大悲摄物故。偏举于嗔以例余惑。乃至菩萨万行不过五位。起一嗔心一切顿障。又以所障法界如帝网重重。令能障同所障亦皆无尽故。起一嗔成百千障。理实无尽二祖明文昭如日星。何容滥伪。以要言之。隐覆一乘净天。令黑闇□者。烦恼心垢也。八万法蕴度门虽多。以八正道净除烦恼心垢。令一乘净天而显现之致者一也。始教以地道方便为境观。施设修断。终顿二教依止地道如向已述。圆教乃八地已上乃至佛果。至于此位证得一切法界唯一真如。圆通自在因陀罗微细等。七地已前乃至凡夫。修圆门者。恒以彼纯真无妄一真法界为修观境故。终日照无惑之可断。终日断惑。虽能断惑。断即不断。何以故。惑性相不可得故。是故圆人呵弃烦恼。多于权人百千万亿不可计倍。如瑜伽戒本大小对说。五热众鞞等。是纯真无妄最极清净大菩萨。以三毒相摄化众生。返道门相虽似惑。心极清净。探玄十八以四义辨三毒即道。或是破相法门。或善巧摄化门。或是留惑润生门。或是返道逆行门。皆各有所以然之理而然。何怪之有。非解此事之难。但至于行之地位之为至难也。就中反道逆行。乃佛及八地已上大菩萨。最甚深秘密之境界。圆教门中虽理应说。辄说辄闻。翻成大害。纵是正见正说。应慎用舍。况匡真所述。大戾佛祖之正说。不利吾道也必矣。弗获已而饶舌焉。学者莫厌繁也。
    今将开释略作十门此乃开章释迦佛者。指其教主。探玄二门判释教主。出二有释已云。今释。此佛准下文中。是十佛之身通三世间。乃至唯是周遍法界十佛之身。今章下卷云。若别教一乘。此释迦身非但三身。亦即是十身以显无尽。然此十佛境界所依有二。一国土海圆融自在当不可说。若寄法显示如第二会初说。二世界海有三类。一莲华藏庄严世界海。具足主伴通因陀罗等。当是十佛等境界。二于三千界外。有十重世界海。一世界性。二世界性。三世界轮。四世界圆满。五世界分别。六世界旋。七世界转。八世界莲华。九世界须弥。十世界相。此等当是万子已上轮王境界。三无量杂类世界。皆遍法界。如一类须弥楼山世界。数时边畔即尽虚空遍法界。又如一类树形世界。乃至一切众生形世界等。皆亦如是。悉遍法界。互不相碍。此上三位。并是卢舍那十身摄化之处。仍此三位本末圆融相收无碍。何以故。以随一世界即约粗细有此三故探玄第三云。一乘主谓卢舍那十身。普贤菩萨等为伴。亦如帝网重重现寂曰。三类逆次当于见闻解行证入。若据别教一乘。以普贤境界。该摄三类世界。为十身卢舍那摄化之境。是信解行证普贤境界故。若据同教门分别。则应言。莲华藏世界及十身舍那。即等觉位所感报之身土。所谓世界性等十世界。及教主。即是如次十地菩萨所感报身土。所谓须弥楼世界等及教主。即十信三贤所感应化身土。今依别教一乘意故。照见闻位所感释迦身。即普贤所感十身卢舍那故。标以释迦佛。宋本云如来海印等。不言释迦。通路以为。传写之误。寂曰。两本各有道理。非必写误。应思。纂释之中。以真应相融解释。此释虽非有所大差。不领同别二门有异故。释义未为有当。可知。纂主次解国土身说法。引起信论始本二觉。约本觉理体生佛不二依正融即等意料简。又引大疏七下。及圆觉略疏云云。寂曰。甚哉纂主。不知今宗之洪格也。以如是陋见欲释今章者。恰如田舍鄙民论紫宸青宫之事。岂可得耶。然十身说法非可辄解。今据圣教聊辨旨趣。智论三十云。真身者光明音声遍十方。法性身佛有所说法。唯十住菩萨听受。众生见法性身佛。无众烦恼。无愿不满云云。魏译楞伽第二。说三佛说法相。大乘深经间。示法身自受用身说法。此是内证圣行秘密境界。尚非二乘及三贤菩萨之所测。何况于凡愚乎。登地已上菩萨分阶此域。至于八地已上色心自在地。脱出心意识之妄窠。法界圆现无一不佛。一切法界皆有开觉佛性之义。尘大识智普说常说。是十身之说法也。探玄第十六。释圆教意一切众生成佛竟已云。问。若尔。何故现有众生不即佛耶。答。汝今就人天位中。观彼众生当相即空。犹亦不得。况复得见圆教中事。是故汝见现有众生。我不约彼说此成佛。但令情见若破。法界圆现。一切众生无不成佛云云。鸣呼此文学圆教者之明鉴也。十身说法亦应准知。遍计情见究竟消尽。则自然听受十身说法。若夫圆教不学而已。学则应向遍计情见破处而下工夫也。若以遍计情识。见实有众生有国土。由此愚夫之妄知见。计挍普贤之智境界。其犹如觅芙蓉于焰里。寻薜荔于水中乎。近代末蹑当相即空之阶梯。顗觎圆教之楼观者盖多矣。此教法灭尽之相也。悲夫。又纂释设一问答。许具缚凡夫见十身具足之佛云云。寂曰。此示甚谬矣。娑婆世界具缚凡夫。是见闻位之分齐。信得十身说法而已。安得见十身卢舍那。圆信满位已去。证入普贤境界见十身佛。此位即当于通相八地上。岂是容易耶。纂主虽引探玄。不领探玄旨趣。探玄第二云。若约三乘。普贤等皆是十地已上菩萨。彼神王等多分并是随类生摄。即是八地已上。若一乘中。如缘起际诸位皆齐。乃至。若一乘中。此等诸人并是法界缘起法门。即通三世间以或作河池井泉水等国土身故。又次辨金刚力士众云。若三乘教中。八地已上。方乃现形。形显待卫。已前密卫。一乘中信满已去。并显卫然则若就通途论。则三贤见应身。地上见报身。八地已上见十身融即。若据一乘。则信满已去亲见十身。解行位解行此道。见闻位信得此道。虽是信释迦身即十身卢舍那随分观修。未得言见十身卢舍那。纂主漫言凡圣通见。是乃由遍计情见图度圆文。作斯妄判耳言海印三昧者。大集经十四云。喻如阎浮提。一切众生身及余外色。如是色等海中。皆有印像。以是故名大海印。宝积经二十一被甲庄严会。同二十五卷广说海印三昧。又今经贤首品。说海印三昧。探玄第四云。海印者从喻为名。如修罗四兵列在空中。于大海中印现其像。菩萨定心犹如大海。随机现异如彼兵像故。孔目第四云。一乘同别教义。依海印定起。普贤所知三乘教义。依佛后得法住智说等云云。演义钞一上云。法华依无量义处三昧说。般若依等持王三昧说。涅槃经依不动三昧说。今经依海印定说。还源观云。言海印者真如本觉也。妄尽心澄万像齐现。犹如大海由风起浪。若风止息海水澄清无像不现演义一上云。初会入净藏三昧等。是诸会别定此海印定。即诸会总定无出入异。纲目云。若依海印。诸会通有。寂曰。至相初言同别一乘教义依海印定。是乃虽本乎诸经文旨而言之。而其实者。盖由自己所悟之大理而言之乎。所以知者。今此三昧。毗卢舍那无垢智所依大定。是一切三昧之根本。如来成正觉。此定一起恒无出入。是故同别一乘。炳现乎此定中。如阎浮提一切色相。印现于海中故。以海印定。为华严根本法轮之所依止也。如是深义。非悟入乎杂华大理。则安能得言之也。予故曰。至相此语。虽本乎诸经文旨而言之。而其实者。述自己悟心之大理乎。匡真抄出纂释已云。既言。同教亦依海印。当知。法华无量义处三昧之异名也。寂曰。无量义处。乃真如异名。与海印定旨趣相似。虽然经论及古人。未尝言同。后人何得判佛大定也。匡真意。谓华严是别教一乘。法华是同教一乘。此两一乘法体全别。犹如牛角相对。然故有此释已。殊不知。所谓同别一乘有二义。而无二体矣。华严大教被于普机。是名别教一乘。为彼别机分为小乘三乘。是谓同教。法华会上。以随自意会三归一。是谓同教一乘。可见。同别一乘。虽有根本与摄末归本之异。而其体全同也。此是今家判教之纲格也。匡真卤莽不晓此旨。其出言多谬。职是之由已。又匡真叙还源观已云。此寄终教示海印义云云。出性恶。寂曰。此辨亦过矣。凡华严一部中。全无性恶说。至相贤首亦无此说。经及二祖章疏。皆寄终教之说耶。彼以五热众鞞等为性恶义。与五热众鞞等。外相似恶。内心则极善成就神特迦罗不思议胜德。安得言恶也。若以相似恶为性恶者。如父母以慈善心呵骂其子现恚怒相。亦谓之恶事乎。寄显二字人多谬解。如上已辨。
    初明建立二同教此明初门。于中今初标同别一乘。孔目及五十要问答。辨明同别一乘义。文如上出。华严一乘全体圆彰。普贤所被名为别教一乘。即此一乘被于别机。分为三乘小乘等。而此三乘小乘。以普贤智照。则全华严一乘之义分。非是别物。是名同教一乘。譬如大海水潜入地中。或为河池。或为江湖。流入海则同一碱水。无复河池江湖之异。其末入海时。本来是大海水非是余物。凡方等深经之中。说会三归一者。是皆显示同教一乘。就中法华涅槃二经摄末归本之旨。特为显了。法华玄义一云。余经当机益物。不说如来施化之意。此经明如来设教元始巧为众生作顿渐不定显密种子。中间以顿渐五味调伏长养而成熟之。同六云。诸经妙者自妙。粗者自粗。今经非但妙者为妙。亦无有粗。絓是前来诸粗。悉皆决了为一平等大慧法门此二文显同教一乘之明旨也。通路二。引孔目四以作解释。初以小乘三乘为能同。一乘为所同。次问云。约义言之。应有一同三。一同小。三同小之义。今何不说。答。应有其义。略故无也。一乘同三。本教大准是为指南。乃至同教名总有六义。一会三归一云云。是时所说法门。大同三乘小乘。良以机法从浅至深故。犹有局限。是故不能直入普门。如来随其本习调练。后渐会归。是名开三显一法门。于此门中有种种名。破三立一。遮三立一。破异名一。会三为一。回三入一。回三归一。且会三归一门会。三定同教。归一通二。乃至此乃以一贯余乘。是故诸乘皆是一乘。是故是中无可别举。乃至同教之中。有余乘之法。名近名胜同顿同实。乃至以其所同约能同故。总以一切名为一乘。此是以一为能。以三乘为所同。寂曰。清凉云同顿同实。是显会三归一为同教一乘故。其教似同顿实虽是有一理。非二祖立同教一乘之正判。然公依彼分明。施设一乘为能同。三小为所同之义。的乎违背孔目明同教之正旨。此不止乖于祖文。于理不稳。若夫以一乘为能同。以小及三为所同。则成一外别有小及三。是甚不顺于今宗判教之洪范。凡三小等。由机所感故。遍计众生自隔。以谓一外别有三小。然普眼照之。三小本来即一乘故。才开机则小三会同一乘故。成三小为能一为所同之义。若就法体。三小于一本来无二。何同之有。若据一乘为别机似小似三而转之义。作一同三小之释。则虽非无其理。此判乃与祖释背驰。令人泣岐。何足为范。且言名近名胜同顿同实者。盖乃不领凉疏之意耳。虽然如是。应见通路主留意教门解义精致也。又通路引要问答已云。此共不共。即今之同别。源在智论。复古云云。清凉云。别即不共不共顿实。同即共教共顿实。乃至下同教中。始于一乘至无量乘。并列其中。总出余经曰。余教是共教。一乘三乘小乘共依故。又孔目云。同教门则与三乘义同。但由智回向故。入一乘摄。乃至共不共中。共有二重。一对三根人说三乘法。各和自果名之共教。始教大乘是也。二令三乘获一乘法。是故诸乘皆归一乘。其终顿门并是泯二义通两门。犹是三人所得法故。为共教云云。不共门云云。次引孔目同别各有同别之文会释云云次问。同别二门属何经典答。华严法华有同别二门。余诸经中亦有同教一乘义。自下多是三乘等法。次于华严法华同别二教配属。明傍正与夺义。谓华严称性同别。束为别教。法华对权同别。束为同教问。今章同别唯就圆耶。具摄五教耶答。正举圆教。兼摄五教云云。寂曰。然公于教覃思研精。可谓勤矣。惜乎不晓清凉见处望于二祖金□有异。释义首鼠于两楹间。安得今宗之正旨也。孔目不云乎。一乘之法。对机以明别。非谓知相而可别。随机论别。别别别。乃至。一乘同法对智以彰同。若引机以会同。则同同同云云。奇哉华严也。海印所现同别一乘中。本来无有三乘小乘。权小机感。则揽一乘法为是三小。不知三小本来一乘。是故见三及小者。不能见同别一乘。见同别一乘者。不见有三及小乘。盖三一对辨。乃为显此义之施设安立门也。若徙倚乎三一各立相待之初门。欲解圆家之教义者。驴年无自得之分矣。又同别就圆不之答。似清凉意。非是今宗之正旨。二祖唯于别教一乘立圆教名。未尝见于同教一乘立圆教名之判。是乃由同教一乘有一乘义无一乘教也。若据开会究竟同别不二之际。则一切教迹泯然成一圆教。尔时同别无碍无有不圆。是故今家。唯言圆教有二义。不云圆教有二。凉疏直言圆教有二。一者别教。二者同教。此乃其言则相似。而其意则夐殊。然公不晓一混作释。斯使后人错谓同别一乘有二教体。如牛两角之滥觞也又于华严法华余经判属同别释未稳当。可知也。匡真寻常以清凉不顺于二祖。愤激如冲。今于判释能同所同。依凭清凉违背二祖者何耶。匡真破行愿记云云。行愿记第一云。然此华严圆宗。具别教一乘同教一乘。二义上性起行即别教义。迥异诸教。故上缘起门即同教义。普摄诸教。玄谈云。全拣诸宗。即别教性起义。全收诸教。即同教缘起义。然约机约法故开二门。既人法融通二亦交彻。二门不二。统为华严圆宗所显真界生起万法之义门也寂曰。缘起性起一理义分。若就通论。则二名并通同别。若就别言。则清凉所辨亦有一理。匡真以通难别。其难不当。缘起性起名义至下当辨。
第0章     初中亦二说者是也初明别教中二。初果分后因分。今乃初也。探玄第十明可说不可说中。叙诸说已云。今释有两重。一此十地有二分。一就实十地。唯佛所知。佛智所行名为果分。乃至。二随相十地。菩萨所知。菩萨所行名为因分。是则果分玄绝当不可说。因分约机是则可说。又同卷云。三明可说不可说者。先就义大。次约说大。后辨双融。义中有三义。一约果海。可以总示令人知有名为可说。不可指斥示人名不可说。二约证处。既此所证离相离名。还云此法不可说闻。以此遣言之言当彼法名为可说。有言斯遣故名不可说云云。广解。寂曰。二分之义甚为深玄。菩萨入地。位智冥真如证入果海。而二障细分未除尽故。出观之位有分别转。智未明净。八地已去虽纯无漏相续。法执犹未全除故。或时细智障转。是故地道自具此二分。然别教一乘乃普贤境界。八地已上入此分域。此位菩萨所行境界。恒有此二分而转也。以真俗镕融无碍自在故。应深思忖。今则于别教一乘分别二分。若泛论理趣。则同教一乘亦有此二。是即登地已上智所回向故。其余诸教皆入地位。必有同教一乘智转。是亦有此二分义。故果分不可说。非唯究竟觉有之也。然通路不出祖说。任自胸襟问答料简。今略抄录。备诸检寻。彼云。遮那诸佛内证究竟大果。喻海深广。乃至性海穷底说为果。分是分齐义。究竟尽极无所滥故。性海即果果即分故问。为约理耶亦通事耶。若局理十地所证应是果分。又终教顿教皆证真理。应与今全同。若通事法。事法可说何云性海答。究竟自在果海法该罗事理。贯通性相。一切诸法入佛是中。即是如来所知不管事理。一切诸法唯望如来。皆名果分。终顿等即圆教行布一门。望圆皆是教门。并因人摄。若望彼自宗不遮立因果分问。同教一乘有二分答。若望自教不遮立之。若夺之同三乘故名为同教。同是三乘义。即自宗无有究竟自在果分。若约上同别教言之。即所入全是别教。即是别教究竟果。若约入门即同三乘问。圆教十地有二分耶答。总相论之。虽是因分。而亦于中分别二分。两重相望。乃至。在探玄第十当不可说者。正明果海相状。果海绝离不简事理。一切不可说云云。不与教相应故者。明不可说所以。乃至。诸佛内证唯佛与佛唯证相应佛亦不能说。佛说之尚堕因分。果海之中。佛及神王。唯是一味内证境界。神王非机。佛非能说云云问。义苑云。理圆言偏故。不与教相应。是义云何答。义苑未全是。今非唯理。不简事理。果海绝言。集成引释摩诃衍论圆圆海离机根故（已上抄通路意）寂曰。然公用意精密义有条理。但憾所见未至方圆之地故。学乏超情。释义间有不符顺二祖正旨也。其所谓一切入佛果中。不管事理。佛不能说等。此翻成说果海。岂非失文旨乎。盖其于教义也。有所不通彻。而以情见作解释故。有此谬已。然公博识。尚犹如是。况不然公者乎。此邦近世学教之徒。不事稽古。好驾臆说。抄记撰述弥出弥乱。后进小子。随学随惑。芒乎昧乎不知所归。悲哉云华香象正旨。于是乎不明。海印性起妙理。于是乎无闻。夫秽莠不除则善苗不信。^2□说不伐则本旨不着。余为此惧。持二祖之正义。绳异义息僻说。欲使修习者归于古道。岂好辨哉。不得已也即十佛自境界者。通路云。大宋诸德用行境十佛释。指事并取二种十佛。探玄第二出此经教主云。是十佛之身通三世间。至相十玄章云云。寿灵法师虽举二种。依章本意。正以融三世间十身为今十佛。融三世间身。必具成正觉等十佛。融三世间中有如来身十身故。若举成正觉等。未必具彼三世间。若约融摄无不具问。探玄第二说华严教主。何关果海答。于是教主。取其自证。纂释先叙古说已。后出自义。评破取行境十佛之义云云匡真云云。乃解以解行相摄。寂曰。分解境行境出于孔目第二。解境乃解悟照了境界。是地品第八地说。行境乃绝解修证境界。是离世间品说。今以图彰。
    寂曰。玄谈配属有所可评。应思。二种十身所用异说。宋四注家。颇得其旨。所以者何。十玄门中。分明指行境十佛。何劳异释。行境十佛。乃开三佛以成十数。表显圆宗之无尽。此十佛即佛境界圆信满已上乃证入此道。此道增胜位逮得融三世间身故。行境于今理能吻合。虽解境十佛亦是三身胜妙广大。此乃菩萨普门示现不测之妙应。于今性海义不的切。可知问。若尔何故探玄第二指融三世间耶答。彼判华严教主故。融三世间身最为的当。佛说菩萨说众说众生说三世一切说。非是融三世间身而何耶。今所指则系于佛果之体义。至相大师。判言十佛世界海及离世品所明十佛是也。故宋四注家。并顺祖诰。不敢异释。而此邦诸师。烦架臆断不遵祖说。僣滥之甚矣。就中纂释特惑。将谓行境十佛非是圆极义。殊不知。佛三身即三因佛性所显智断恩。亦是法身般若解脱之三德。是乃法性自尔之体义。如伊三点。果海无边之胜德。无一离于此三者。但今经为显无尽之义。开为十身而已。匡真问答。其势似以探玄第二所举十身。为行境十佛通摄解境也。若其尔者。甚忤探玄之意。可知问。佛境有分齐境所知境。出于探玄第三。今云境界指何境耶答。纂释云。折薪云。行境十佛所知之境。有人云。约行境十佛是所知境。若约解境十佛。以分齐境为本。不妨互通。寂曰。折薪应正也故地论云等者。通路云。下二引证。经第六会十地品。时金刚藏菩萨。受诸佛加。说十地本分。而默然而住。解脱月等。请说十地义。总有三位五请。既有殷请。不能默止。欲说地相。先陈许说分齐。此中总明十地义理难说难思。然后具陈受佛加应说小分。地法深妙名义大。为物指陈名为说大。义大者无垢浊智圣智行处。如空中鸟迹。说大则得加得小分而已。匡真云。地论多分义不终教。故虽引证有不极成。由是次文正结云此二无二等。探玄云云。寂曰。今引地论以备圆证。何不极成之有。地论总释地法故。终顿圆之理趣融同不离。彼岂容无此二无二底之旨乎。贤首师寻常判教之时。终圆分齐纤毫无差。而今引地论以证圆一乘二分之义。是超情之活意也。匡真恒踟蹰于判教之户庭。而不能移步于玄奥。却将以圣教殉于己情。不亦倒乎。匡真又引有云评破云云。寂曰。有云者。盖指显密二教论乎。按密祖创业垂统之初。显密对辨扶起宗教。以妙觉地为教原理。乃作此说。是建立抑扬之说。非敢可咎也。凡一乘圆宗之教义。以十地之与佛果为其理原。因果镕融二而不二。然天台教格。统摄十地乃至佛地为圆教原。至相贤首。于八地上乃至佛地建立圆教。若夫密乘三藏所说。从容于果海或十地建立秘藏。两理并通。显密二教论。将高攀毗卢顶上建立宗教。以抗对诸宗。此立破之道耳。如是诸家门庭施设虽稍有异。其实义则全为一揆。何以故。圆宗因果因果融即故。因果二分各有可说不可说。虽是果海。对机依诠。则是可说。虽是因分。据实就证。则不可说。因之与果。夐出情谓。岂容于中强论优劣耶。古祖于一理中巧张门庭。立破抑扬。令其徒专心己宗。悉檀之善巧也。虽然如是。世有一般汉保执于密祖善巧摄化之语端。不顾佛教如何道理如何。偏夸己宗妄贬他教。于若斯辈。匡真所弹其为针艾乎。学者筹量二是缘起贤境界也二明缘起因分。此缘起者普贤缘起也。孔目四云。性起者。明一乘法界缘起之际。本来究竟离于修造。何以故。起在大解大行离分别菩提心中名为起也。由是缘起性故说为起。起即不起。不起者性起。又云。三乘缘起。缘聚即有。缘散即离。一乘缘起。缘聚不有。缘散未离。乃至又如同体依持以明因果。理性体融在因为因。在果为是。其性平等。据缘以说。同一云。总虽有因缘。乃至一即一切。一切即一卢舍那佛。普贤行因成就因果。与三乘等别云云。搜玄四云。性由不住故起。起时离相顺法故。有因果也。探玄十六。就理行果广明性起已云。此乃是缘起。何故云性起耶。释云。有四义。一以果海自体当不可说不可说性。机感具缘约缘明起。起已违缘而顺自性。是故废缘但云性起。二性体不可说。若起即名起。今就缘说起。起无余起。还以性为起名性起。而不名缘起。三起虽揽缘。缘必无性。无性之理显于缘处。是故就显但云性起。如无住为本等。四此所起似彼缘相。则属于缘起。今明所起唯据净用顺于真性。同十三。又广明缘起义。略作四门。一总明法界缘起。二别辨十二有支。三料简分齐。四释本文。初法界缘起略有三义。一约染法缘起。二约净法。三染净合说云云。寂曰。别教一乘缘起。乃佛及普贤之境界。若大判。则佛境界是不可说。普贤境界是可说分。若细论则因果各有可说不可说。此二无二故。普贤缘起起即不起。不起即性起。性起即如来也。当知。不起而起是名缘起。起而不起是名性起。一切凡夫遍计所起诸法全无此趣。从大解大行离分别菩提心已去。分显此理。至证入位具体现成。是名普贤缘起。广如下十玄门明。然性起缘起。乃华严之肝心。佛教之枢柱也。欲解者。应读探玄十三十六而韦编三绝矣。十三云。诸缘起是种智境界。又云。总亡四句故。缘起甚深。又次明缘起有力无力等。又次明十二缘起。于三界唯一心。分别十门云云已言。无尽大缘起法无碍自在。皆从此门而开现。又云。此门显缘起法事相。向尽理性。将显极微妙处於戏深哉。缘起理趣。凡一切众生缘起。不出十二缘起。而普贤十七门。亦不离十二缘起。一切凡小终日。在普贤法界中。唯取自己遍计所起法。不能知见普贤法界。遍计所起法者。即人法是也。当知。见人法者。不见普贤缘起。见普贤缘起者。不见人法。不见人法故。示现人法。得最自在。普贤缘起。岂易知耶。茍欲知普贤缘起者。应须熟读思惟本经及孔目探玄等。向无我法之地而下工夫矣。后代学华严者。逞胸臆意量。以遍计妄意。拟于普贤法者多矣。其犹如向蜂房蚁穴觅喜见城乎言普贤境界者。纂释云。彼三圣中遮那为果。普贤文殊为因。今何唯云普贤耶。答。十玄门云。虽复始起发于妙慧。圆满在于称周。是故隐于文殊独言普贤也。亦可。文殊普贤。据其始终通明缘起也。此有两释。初释意。谓自宗以文殊普贤二人。共显修行因人。文殊表初心。普贤表终极。然今为对上十佛自境界不可说义故。取因位终极之普贤。以显可说义。后释意。谓初后不二。普文相摄。三圣圆融观云。文殊三事融通隐隐。即普贤三事涉入重重。此二不异方名普贤帝网之行问。二圣融摄。何独举普贤耶答。纵举文殊。亦可有此难。今一人显因分境而已（寂曰。此解甚非）又一义云。今举独举普贤。可有深意。行愿疏云。一经之主。即是普贤。初会即是普贤所说。穷终亦是普贤所说。五周之因皆普贤行。五周之果是普贤所成。又同记第二云。一经之主即是普贤者。普贤是法界体经唯诠法界故。又一义云。指事正释今章文云。凡解普法皆称普贤。非直一人名普贤。演义一下云。举普贤则摄一切菩萨也。寂曰。纂释初之二解。甚为肤浅。后引行愿。犹非穷理。孔目第四。明三乘一乘普贤云云。探玄十六云。德周法界曰普。用顺成善称贤。摄德表人名。为菩萨。对缘造修。目之为行。普贤之行。普贤即行。玄谈二云。普贤即是诸佛根本故。法界体故。金刚顶经。十方诸佛礼普贤云云。此等释义颇有意致。见其机鉾。未露实义而已。欲知华严是普贤法门者。应须留意习学密乘。若能识得显密一体不隔丝毫者。普贤实义当自点首矣。
    此二无二思之可见此明二分不二。指事云。其犹波水者。波随缘起有分齐故。譬于因分。水不随缘无分齐故。况乎果分。然波不异水故。水门全摄波。水不异波故。波门全摄水。故云犹波水也。匡真引探玄第十云云。可见。
    就普贤门二该摄门下明普贤门中二。初标列后别释。今乃初也。折薪云。分相门则一乘别三乘。该摄门则三乘本是一乘故。属别教也。若准初门。则三一迥异。若准后门。则三一本同。今既分为二门。则先以全三之一。拣全一之三。后以全一之三。本是全三之一。则虽是分相。而未始不同。虽是该摄。非不异故。此二门拣收自在也。复古云。分相以彰权实。该摄正示无他。含万流而为其广。落群峰特现其高。寂曰。折薪所释甚善。焚薪以八过破之。吁焚薪之火者何等火耶。盖魑魅罔两之火也。
    分相门者于彼三乘初明分相门中二。初正明后引证。今乃初也。义苑云。三乘有二。一法华之乘覆相之三。二法华会上破三显一。会三归一。虽谈一相一性。既有形对。一亦名三。贤首判终顿为三乘者。意在于此问。今对三之一是法华法门。何引之证华严别教一乘耶答。法华有两势。会三归一是同教。称性融通法本如是。是别教。演义钞云。法华摄诸教归华严。此建立乃是贤首一家宗。若据天台教相伸明一经旨趣。但齐今终。已诠修证未指陈同别之谈。斯义宁显。折薪云。今释此义略为二门。一引教正释。二问答辨明。初中亦二。初引当文。后引他文。初谓。此一乘者是华严迥异之别门。外三车通中间三教。唐三藏立三时教。第二是始教。第三正终教。下文中对三时教辨别故。三车通终教。又下同教中明文。以临门三车是终顿二教故。次引他文。光宅判四乘中。以三车为是权。清凉破之言。南中诸师未得其意。法华已前一切会归。何拣终顿。然则三车定通中间三。二问答辨明者问。若尔何故圭山云云。对相宗拣异一乘。以终顿为一乘耶答。圭山则性相对辨。以终顿圆而分别。今文乃别教一乘。对三乘而拣别。义门各别。故知。今文非但拣始教之三。并通终顿为三乘。凡今家谈大乘有此二意。故诸祖或云是始。或云通实。并有道理。不可局执。孔目明宗记云。法华教旨。唯会始权终实。不会顿三。折薪何以臆断。为门外三车通中间三教耶。此违至相一乘三乘义章。乃至上仵法门摄下诸教。顿属其上分本教义。渐从其一义。通一乘三乘小乘。何以故。为被圆教所目。及三乘终教寂照照寂一相真如。并初教门染净即空愚法。小乘苦谛之教所诠实法有为无为等云云。二清凉释法华。唯会始终。亦不言会顿。三违圭山云云。至相云顿非安立门故。不属破会。复师违上诸师说。昧他法华旨。为第一失。又华严别教。直对三乘是贤首正立教。是时通始终顿而拣焉。是与法华破会异。复师不领拣会。混乱同别。为第二失。复古举至相及探玄演义。判释五教而出二释。一以小乘始教为存三之三。以终顿二教为泯二之三乘。此二之三。并是逐机末教。以圆教不共一乘为称法本教。一乘乃能别三乘乃所别。二以小始为三乘。以终顿圆为一乘。如华严疏钞圆觉疏。所以有此二途者。如孔目问答搜探二玄。但于教门。显权实不同。方便正乘有异。尊显华严顿圆究竟云云。贞观已来。奘师西归。基师承袭。以五性三乘为实。以一乘一性为权。乃至今章。钞勒云华之遗言云云。昔人不闲孔目问答搜探二玄。失于章旨。以惑后学耳。寂曰。师会师错解折薪。妄加弹斥。自义还失今宗正旨。折薪虽引法华。以今家意取用法华。以大牛车归乎别教。非依通途会三归一之义。与义苑于法华分别二途。意趣粗似。岂非复古破意不当折薪耶。引孔目清凉圭山云云不允。今云其自义还失者。彼言法华会三归一会于终教。甚失贤首之宗格。至下可悉。集成云。若约为三人。中三教并为三乘。约泯二归一。后三并为一乘云云。通路于无尽圆融明与不明。一性成佛立与不立。岐三一之二途云云。匡真云云。寂曰。今文既明别教一乘别于三乘。而引法华立证之辨。义苑有辨。按祖意以为。会三归一是法华之功。而所归之一即华严一乘。故以大白牛车。属之无尽圆融教。是香象不蹑免径之活意也。虽一乘名有于多种。圆极一乘唯是一个无有二三。圆若有二。何为真圆。於乎章主超卓之理。于是乎见矣。夫三一对辨诸家异说。虽各有理。有所未尽。今更辨之。一乘之言同别异旨。若就别教判。则一乘之言。唯系圆教。中间三教。并名三乘。若据同教判。则一乘之言。摄终顿圆。一切诠如来藏缘起之教。是一乘义故。以二空教而为三乘。故今师解释华严。判断五教。以别教一乘别于三乘。此三乘中。摄始终顿。如楞伽玄·密严疏·无差别论疏·起信论疏。并约同教门。以终顿为一乘。以对始权三乘。是教门自尔之两岐。非由排奘·基二师所立而然也。复古主于法华会归。言终教入三乘摄。其非可知。清凉华严疏钞中。三一对辨。五教判属。望之今师。无复大差。于所余制。多有弘通同教门之旨故。以终顿圆束为一乘。将以一性成佛之宗。攘斥相宗守权之三乘。圭山深信乐于圆觉起信等所说。务立终顿圆三在于一理而不相离之义。欲甄明如来藏缘起染净熏变之分齐。使学人不盭于息妄修真之正修。似将救僻解至相·贤首之圆宗之弊。其所提唱。大率根于护法利人之怀。其旨可崇。但所憾者。二家之学。未入至相贤首之堂奥。而指意数数堕于情窠。释义往往见揣摩朕。所以彼说间与二祖之宗致背驰。楚越不啻。遂至使二祖章疏不行于支那。夫至相贤首之判教。乃迦文一化之传宝也。藉令陆可无车。水可无舟。而学华严者。不可须臾无之者。至相贤首之教判也。微有翳障二祖之道。则二家兴起息妄修真之正道之雄功。不能偿其过乎。学者挍量。
    如法华中一乘教也此下引证。通路云。此中三乘。总摄始终顿三。一乘唯摄别教一乘问。三乘自乘各有果。何于门外不见车耶答。于自乘非无所得。所期无实故。诸子出火宅已索车。合法则三乘各得自乘果。出三界宅。而三乘根熟。知自乘不究竟。云之机索。心渐通泰。希求一乘。云之情索。正以言乞。为之口索言宅内者。灵寿云。是分段三界。即以异熟赖耶为体。是依玄赞第五意。彼云。宅喻众生本识故。说本识亦为宅识。如世国王四海为家光宅天下。佛示如是。以诸众生而为家体。即本识故。无垢称云。诸有情土。是为菩萨庄严净土。彼异熟识。是总报体三界有漏依正二报。皆是本识所变。五根是正报。器界是依报。佛居秽土是应现住。随应所化众生。佛所变乃无漏成所作智所现净无漏相。似秽显现问。长者在宅内指耶。将在门外耶答。在宅内问。若尔何故经云此所烧之门安稳得出。亦云如来已离三界火宅耶答。此明如来居法身地寂然安住问。宅与门一耶异耶答。嘉祥疏五云。门者宅也。立此三车同出生死外。所以然者。三果虽异。惑尽同故在门外。慈恩云。三乘之教合名为门。理在教外故名门外。羊鹿牛车喻之三乘。喜祥疏以三义分。一者声闻从师。菩萨化世。同在人间。喻如羊牛。缘觉乐独禅寂不处于世。如鹿游山。二约性情利钝。三约身形大小问。今此三车其体云何答。光宅疏四云。三乘果地总有二种。一有为果。藉缘熏习之所得。二无为果。是亦有二。一因尽无为。二果尽无为。是因果离缚之所显也。有为果亦有二。一一切德门寄境修行。二智慧门照境断证。今以智慧为三车体。智慧有十智。唯尽无生智为体问何故以尽无生智为三车正体答。因尽故云尽智。果尽故言无生智问。钝根罗汉未得无生智。车体未满云何答。光宅同成实。成实宗一切罗汉。最初一念获得尽无生智。新译大乘亦同此计。上宫圣皇出三车体全依光宅天台释经诸子出宅。总有六句。以适愿为闻慧。以勇锐为思慧。互相推排已下为修慧。此中亦有六位。互相推排为暖顶。竞为忍位。共为上忍世第一法。驰走为见道。争出为修道。以已出火宅为三乘无学。此即车体。法华玄论六明车体云云。
    光宅唯取智慧门。嘉祥双取福慧云云。匡真引义苑折薪已出自义云云。寂曰。匡真自义最不稳雅。不及苑薪之远矣。匡真又云。若依台疏。三车譬者。即喻鹿苑三乘。乃重举昔日之权。意在指权即实。乃至三周开显藏圆相对。虽正开小机。然举昔权。则该四时故。玄签云。法华约部尚破华严般若。约教则尚破别教后心。今核大师以义指昔三乘大小权教。乃至以始终顿大乘三教兼小菩萨。皆为昔牛车问答云云。寂曰。匡真未领藏圆相对之元旨。及台华二宗偏圆分齐所判有异。一任胸襟计校安排。其所会释不顺祖诰。可知。纂释云。法华会三归一故。以三车诱引诸子。此中不说一乘根性故。不许尔前二乘回心。华严直显别教一乘故。可有界内直授大牛车之义。故下教义摄益章云。界内通见闻解行等云云。经云。肉眼见十佛刹微尘数世界等云云。寂曰。纂释所言虽有道理。未为的当。如法华开显。迹门则以会三归一之旨。决了声闻法。显示阎部五浊众生。入于一乘秘藏秘妙之术。如向已辨。本门则直显一乘。单说菩萨增道损生。故迹门必出三界已。一乘机发必然之理也。不妨有菩萨根性者。闻说彼经直趣向于一乘也。华严即直显一乘。虽有界内机发。但是见闻分齐而已。至相以为。阎浮众生是见闻位。今师或处言通解行位者。盖斯由娑婆亦容有宿福深厚没量大人。而引接怯惰之众生耳。然则今经亦论其正所被。则世界性已上白净宝网转轮王等大根性之所禀也。故娑婆世界见闻位中。但是应信之分齐。应得言界内机发。不可言界内直授大牛车。授大牛车。系证入位。岂是容易耶。后代谈圆教者。动以应信分之际。滥托于证入位。谬之甚矣。法华云。我等长夜持佛净戒。法王法中久修梵行。始于今日得其果报。同教尚尔。何况于别教一乘乎。法华文句五之二云。一等子。二等车。以子等故。则心等。譬一切众生等有佛性。佛性同故等是子也。第二车等者。以法等故无非佛法。譬一切法皆摩诃衍。摩诃衍同故等是大车。又同卷云。加以白牛者。譬无漏船若能导谛缘度一切万行到萨波若。白是色本。即与本净无漏相应。体具万德。如肤充。烦恼不染。如色洁。又四念处为白牛。四正勒中二世善满如肤充。二世恶尽如色洁。其疾如风者。八正道中速疾到萨波若当知。一乘之正体。即七科道品也。诸法真实相。即是一切法空四十二贤圣道。及如来百四十不共法故言界外露地等者。通路云。此露地者。授大白牛车处上。无覆荫名为露地。尽迷谛惑。无有盖缠。离诸苦阴。故喻露地云云。光宅喻四浊不碍。如上宫疏。四衢譬大乘四等四摄。露地譬佛地。通路又云。光宅以佛果究竟尽无生智为大牛车。远出五百由旬之外。具万德庄严故云高广等。对昔劣故。天台以诸法实相为大车体。白者众色之本。牛王有三德等云云。纂释云。问。第三牛车与第四车有何异耶。答。第三牛车体水牛其色黑矣。文句云。本求羊鹿水牛。期出分段。今得白牛尽于变易。过本所望云云。第四牛其身鲜白。譬今一乘（此是古说）第三牛是水牛。全未见文。下德量分齐。正是经文。简别二车不同。有何不足用他虚说哉。寂曰。现流文句五之二。正作羊鹿水牛。非他敢虚说也。然一乘要决上为小车。文句五之二云。昔得羊鹿小车。或本错作水牛。由是按之。文句水字。应是小字误。可考。惟三车火宅之喻。最甚深之妙譬喻。应有无穷之深秘。莫妄架臆说。使一乘广博之大虚而褊小小地也。

华严五教章衍秘钞第一
华严五教章衍秘钞第二

        东都长泉律院苾刍普寂撰


    然此一乘（至）略有十说通路云。二立门明别。支那三车四车诤论非一。光宅·慧文·南岳·天台。是古四车家。其后章安·荆溪·智度·行满·道暹·上宫太子。并以光宅为本义。是今四车家。仁寿嘉历。由于宣旨。以光宅疏附华严宗云云。贤首·元晓·慧苑·清凉·宗密等。亦立四车。嘉祥·慈恩·淄州·扑扬等。并立三车义云云。匡真云。古人既立四。一乘成立。今何重议。答。古虽已陈。后有嘉祥·慈恩等。不肯而允。特立三车故云云。复古叙圆觉钞会释云云。弹折薪云云。复古意。谓今章之制意。欲拣始终顿而建立别教一乘。那云吾祖制文为排相宗也。弹意有致。匡真云。舆师不晓嘉祥素立三车故。但限相宗云云。寂曰。舆师岂不知嘉祥立三车耶。通路有辨。今章正破相宗。兼破三论。然金陵章疏。赵宋已后不流。且彼宗虽立三车。许一性成佛故。复古等不遮彼宗。然本邦盛有弘通故。指事等兼破云云。相宗立三车。理教等如通路具明。
    一权实差别（至）示真实相通路三云。二正陈十门。第一权实差别乃至临门三车开方便门者。佛出世间利益众生。然其根钝者。不能直趣入于一乘道故。佛于此一乘中开出三乘。云何开出。谓于别教一乘之中。分取生空真如。以教二乘性人。分二空不变一分及行布一门。以训菩萨。此菩萨人。即有三乘差别见。虽入理性。事理未融。虽融事理。融该不足。是故此人地前三贤及十信中。依行布教修行熏修。地前随应体会一乘。未入一前。是方便门。若总言。则不简知不知。以说三乘为开方便。以说一乘为示真实。若克论。则未知三是权。则亦不知一乘是实。故知一实三权时。方得开方便门。故经云此经开方便门示真实相。寂曰。一乘即如来藏心也。此一乘心。乃一切众生本具不显。由何不显。谓由二执成阴壳而盖覆焉。一切如来现成等觉。将以二空金刚杵摧破二执。碎坏阴壳。开现如来藏白净无垢心。单破人执之金刚杵。即四谛十二缘起之教也。二执俱碎之金刚杵。是般若破相之空。唯识三性等之教也。二执粗分破位。如来藏心显现。是曰初地。亦为一乘。虽从是一乘体成。由细惑犹有而时现行故。不能无漏心恒起。不能真俗不二自在无碍。如罹沉痾者。虽痾已愈元气复。由久病羸故身力未强。叵堪人事。过第七远行地后。一切惑障永不现行。入于无相无功用色心自在位。至于此位。一乘如来藏心恒现在前。一切法界圆融。是为真一乘。前之一乘犹带治道。三乘共法故。有亦一亦三之义。今之一乘超出治道。纯是一乘无二三名。今宗以纯一乘为别教一乘。即为圆教。同教之名通一切教。同教一乘之教。即顿终二教是也。如胜鬘如来藏涅槃等也。法华涅槃二经者。回归显了。智向本教。同教一乘之极也。然开会究竟。则归于本一乘。本一乘即华严同别无碍之一圆教也四衢露地者。通路云。光宅以四浊不为障为四衢。太子以四等四摄而为四衢。不为五浊八苦所隐蔽云无障。天台以四谛观为四衢。思惑尽名露地。嘉祥依增一经。四谛譬四衢。断四谛下惑。通达四谛如路四达云云。法华玄赞。引大般若说。以四衢道为四谛。离烦恼障出分段云露。灵范师以我生已尽等四句为四衢等云云问。今家以何为大白牛车体答。指事云。元晓云。所乘之法。略说有四。谓一乘之教理行果。如是四法。更互相应。共运一人到萨波若云云。章主意。一乘一切乘。主伴无尽云云。若依起信论。即一心体摩诃衍。此本觉体大一切诸佛本所乘故。一切菩萨皆乘此法到如来地。记云。始觉之智本觉之理为所乘故。贞元疏云。法华大车以况佛智。乃至始觉智冥本觉理。则始本不二云云问。终顿是实教。何以为权答。以实体不定故。不说一切皆有佛知见故属三乘云云。寂曰。此依清凉意。虽是有理。非宗正旨。然公虽用心教理而精密乎。不领向所谓今宗法义。一切依十地道而建立之旨故。释义如隔靴抓痒。可知。通路又云。羊鹿二车。为是愚法为通大乘耶。集成有三说。一云。愚法。一云通大。一云。俱今从第二。太一云。声闻等为穷子。是其所引故。知小乘外别有三乘云云。若依天台意。愚法二乘出于三界故。羊鹿二车在门外。然今章依终教已上不许愚法实断惑。实断惑在于大之意故。三中羊鹿是大之二乘。渐引入一乘云云。匡真出图。寂曰。第一图甚多纰缪。谓分涅槃追说追泯。以配前二教及终顿教。始教中摄小乘菩萨。以泯二遮三。的配终顿教。今日纯圆双牒法华涅槃。以诸大乘经中圆。入别教摄以同别教。均属圆教。今昔分该中。摄真言教。并是潭老胸臆之断。其趣最拙。於乎五教止观·孔目·探玄·要问答·五教章中。何处有如此图之判释乎。欺人之甚何至于此也。次图出台判。无大差谬。后六个图虽无巨失。以同别二教为圆教。以法华全同华严。大戾至相。贤首之宗猷。可ＷＹ。如华严·般若·法华·涅槃等诸大乘经。并宣说如来秘藏。虽乃同一甘露体无优劣。诸祖各开门庭。判教分宗之时。互为抑扬。浅深高下动竞秋毫。岂容彼此混杂耶。匡真滥构自断改易祖宗。学者莫惑。方便者。法华文句说三种方便。如读教记四出。又演义三十八云。方便有二种云云。
    若彼三中（至）复更索耶初一句者。标举三车家意。如匡真举玄论十征难及法华玄赞。长者宅内下征难。通路四云。三车是虚指故。经言。但离虚妄名为解脱（但见空理）乃至其实未得一切解脱（一切解脱是离变易）执情渐陶入一乘。索车是机熟。光宅云云。乃至尽无生智。是二乘车体。丈六权智。是牛车体。是亦同二乘。门外无车故索。亦同二乘。不得无体索。此三顺逆展转可知。若依相宗意。二乘索车可知。菩萨乘人。以无漏正智为牛体。无漏后智。为牛车体。自位二智已证。而远望佛果求其妙智。非牛车无体故索也。玄赞五云。二乘之人。离分段已得解脱。入于化城。是名索羊鹿。菩萨人。初地已上。离分段未证解脱。不名入城。不疲倦故云云。又约不住涅槃。为菩萨入城。而前解为胜云云问。未回心位索耶。为已回心位索耶。若已回心者应索牛。何索羊鹿。若未回心者自乘见果。何索车耶答。云云。以二义辨。寂曰。此会不稳。虽是未回心。机动故云索。虽机已动。未审车体故索羊鹿。且非法喻板合方成其义。应思。通路又云。问。今章主意云何。答。章主意粗同光宅。三论家意。谓昔于一乘开为三。一乘是本。于此本上分出声闻缘觉。本末合论为三乘。二乘是权。菩萨是实。二乘至应得果处。未见果故索车。菩萨未至许车处故无索。佛果大车应求之时。未来至故云云。法华玄论建立十义。二乘必定索车。菩萨必定无索车义。三十四心菩萨。无出观义。何时索车。大乘菩萨第六地断三界正使。岂可不知有第七地而索耶。故经云余二则非真。云无有二乘等。又明二乘领解。不云菩萨领解问。羊车鹿车牛车愿时赐与之经文。金陵云何释答。义疏六云。索车有二门。一为无索设索譬。是亦有二门。一为显三乘是方便。二为显一乘是真实。二约界内疑情。界内闻有三。今无三而唯一故。云索三云云。一人二人索而云索三无咎云云。广明金陵菩萨不索车义。纂释叙诸求三乘人。若有疑悔者。佛当为除断之文。不退诸菩萨。其数如恒沙之文。佛以方便力示以三乘教。众生处处着引之令得出之文。证菩萨索车。集成云。古有难云。菩萨索何无领解。文句答云。天龙四众皆领解。非是菩萨而何也。演义二下云。索车有二。机索口索。集成引文句出三索问。菩萨索车为界外索耶。为通界内耶。答。局界外索车。问。依抄四上。菩萨入地出界外即入实。何有索车义耶。答。且约法华会上三乘三根索车人者。皆是自位究竟。出过三界之辈也。纵令地前初住等。若依终教已上。皆是出世不退机也。故界外索车。又一义云。为持破三乘极果显权教无实故。偏说界外索车之旨。然其实则应通界内十信等。寂曰。后义不允。匡真引嘉祥疏等。未悉菩萨不索之旨。错为转计。菩萨若出近门。乃知有一。更出远门。即能得一。故菩萨不索车。是嘉祥之本计也。非转计也。应知。
    亦不可说（至）彼牛车故更征菩萨不索车。匡真云。有云（指事通路纂释）但遮嘉祥非关慈恩。乃至。基师亦许菩萨索车故不遮。今谓不然。云云。引玄赞及淄州义决。证相宗亦有菩萨不索车之说。寂曰。此辨却非。淄州后于章主。岂逆遮后人。慈恩不言不索明。不关今所遮也。次举嘉祥十义云云。寂曰。此十义与妙句五之二所出。大旨相同。未知。嘉祥已前已有此说天台破之与。若此嘉祥创立者。妙句破斥。盖乃章安私释也。次出台家之破云云。寂曰。三车四车旧来诤论。两家所立各有道理。何者。法华经文。既藏圆相对。二乘出过三界已。向大乘故有索车义。菩萨无出三界已更转于异乘之义。既知自乘有果。何故索车。又何立第四车。岂非嘉祥所立亦有理教耶。天台等由三乘行人见思尽位会假入空。是位未能直入实相法界。更破界内外尘沙后渐入地住。亦为乘大车故。藏圆之中间建立通别。施设菩萨索车。且界内所乐求之牛车。不得彷佛乎大牛车。后得大牛车时。迥超本所望故。以义建立四车。今宗所立亦当准知。岂非四车家有道理。然则金陵所立。据经文显了。天台·贤首探经中深趣。两理相成。悉檀善说。何偏言三车家非乎。
    又不说彼（至）唯二乘故又征。通路云。嘉祥意。但二乘索而言诸子。以二乘有无量人。若于法华会上论之。则唯是声闻耳问。若尔者应索二车。何云三种宝车耶答。昔云三乘实有。今唯是一。昔有三言。今方应咎故云索。是举昔三而征今一耳。乃至广引法华诸文。明索车唯二乘。次明章主意云云。寂曰。今文与前段异。前明菩萨索车故。门外三车皆无实。破嘉祥菩萨不索。今破菩萨索车。而门内所许唯是二乘羊鹿。前文正破。今文说遮。若不尔者前后云何分诸。
    是故经中（至）三车同索此申正义。匡真云云。
    此中三车（至）所求果说此合法。通路云。三乘出三界云云。慈恩云。论云。不退位初地已上出分段云云。若依今章意。始教则初地上出分段得不退。终教则十住已上出分段得不退位。然始教中说不一准。瑜伽论如上所言。佛性论以十回向为不退。本业以七住上为不退。又始教有定性不定性。定性可知。不定性中有四。一具声缘二性不定。二具缘菩。三具缘菩。四具三种。初一无回心向大。后三向大问。始教初地已上未断思惑。云何云出三界答。约顿伏者云云问。终教声闻何时出三界答。有二说。一谓初果圣者尽分段三界果。是终教深细故。二谓终教二乘亦至罗汉得出世问。终教菩萨何位得出世果答。如指事明。初地已上名出世益。初住已上得不退。初住断烦恼障而故留不断。助愿受生其智力应自在断问。若尔。何故法华论。云初地离分段得不退耶答。初地断惑种故云云。寂曰。然公用心精致。虽然如是议论者。一往于判教分齐。为学者生智者善矣。若局执如是判断。筹度经论。且谓菩萨实践亦只如是者非也。
    以是元意所标趣故通路云。元意谓本心标谓标帜。趣谓发趣问。谁人元意所发趣答。义苑·指事以为。佛意所发趣。折薪·复古约三机元意。通路·匡真举二义而不评。纂释就多以约机为正。寂曰。两虽有理。折薪·复古应正·三乘各以所求果为标帜而趣向故。宋本此句之次有问答四十六字。如匡真出。通路举此。云无此问答亦无所阙。寂谓。此一问答。恐是后人所增加耳。若望自宗等之言。照应上开方便门示真实相若彼三中牛等之文故。无文不连接之失可思。
    若望自宗（至）皆无得也通路云。问。二乘得果可知。菩萨未得佛果。何望自宗可言得果。答。由三乘教法。出于三界外。一分见法身现八相。三乘教益已究竟故。乃至。问。二乘回心可尔。异乘故菩萨不转异乘。何云回耶。答。二乘回心既云一乘。不云大乘。当知。大乘亦从权入实故。应言之回。寂曰。此释应思。
    为欲回彼（至）说回匡真云。遮慈恩。寂曰。不尔。是总遮三车家也。
    若不尔者（至）何色人也通路云。是十住不退位。梁论十解已上得出世净。又十解已上是三中大乘。而非露地白牛。若依始教指初地上。是出三界故。纂释以今回三人入一。为同教一乘。以下言入别教一乘。为别教一乘。匡真以下寄位释者。恐不允当以至自位（至）别教一乘梁摄论云。究竟道有二种。一有学究竟。二无学究竟。此位最清净智慧生处故。最微细惑障尽无余故名究竟位。纂释云。三乘教菩萨进入之位。大有诤论。略出四说。一约无学究竟。华严问答（寂曰。伪书也。何足为证）上云。三乘极为佛。而还入一乘。演义十九上。云云。二约有学究竟。是出世不退位。若约始教。初地已上或十同。若约终教。即是初住。章行位章云云。三随何位根成熟处。入于一乘。四容有才闻三乘之位。便知是方便。忽入一乘之机类。例如趣寂二乘七位回心中有一念回心问。于此四类中。今自位究竟当何位耶答。通摄四义。又一义云。取初二类。余则利人。非至自位究竟而入于一乘云云不评。寂曰。后义为正。然通路约三乘辨。纂释但约菩萨。通路为正。纂释于三乘通判之中。且唯论菩萨之意。则亦无所妨。通路云。此科中兼明三乘入一之旨。出于三界为究竟处。折薪云。约三乘俱入云云。声闻之人。法华会上闻说一乘。回心向大。归入一乘。所入之处。即是华严各赐诸子等一大车。是同教。七宝大车其数无量。是别教。菩萨初地上证理融通云云。广明初地上是一乘。寂曰。折薪·通路。未明同别一乘体一义异入位亦不同故。义未明畅。通路次破自位究竟三说。破佛果究竟云。其过甚重。为阐提顶。招无间苦云云。遮根熟究竟七地究竟云云。寂曰。通路自义。似纂四类中之第二。匡真引下文取七地究竟。今详若据出过三界一乘机发。三乘无学。及始终不退位。皆应有自位究竟进趣一乘之义。若约证入别教一乘者。可依七地究竟佛果究竟。以通相第八地或佛果。为圆证入故。至下可悉。通路未领此分齐故。释义混乱。又不会佛果究竟之义趣。妄加重责。不亦谬乎。探玄第四第九等。辨今宗位次。大有深趣。可寻。
    问临门三（至）唯一相也如匡真引折薪而辨。
    二教义差（至）俱是教故纂释广明三乘虚设。寂曰。小乘三乘。是如来救济阎浮重障众生大悲善巧。即是革凡成圣之还丹也。华严法界由是趣入。弥勒楼阁由是显现。妙法芬陀由是开敷。入法界实相已。知宅内所指唯是令出门免死之善巧故。是言虚指。亦云虚设。或云方便。于未出三界未成不退者。则第一甘露也。第一尊导也。第一真实也。末世滥染圆乘之辈。殊不知此秘诀。闻或云虚指。或云虚设。或云下劣小车。或贬愚法根败等。由名之不美不妙。而厌弃之轻蔑之。以己拟于大菩萨之境界。恰如鄙野之小民欲乘凤辇。非愚则狂也。嗟迦文无上正法。为此灭尽也。悲夫。
    是故经云（至）文不简故纂释云。以佛教门者。明无实体问。以佛教之言应唯是二乘云云引证答。譬喻品说三乘已。总结云以佛教门。岂可言唯小乘耶。凡妙经中破权教。可有二途。一则破二乘无为之沉滞。二则破权施不了之菩萨乘。然妙经正明初义。今章束明二意。探玄云。深破二乘即是破三。是故破二破三皆不相违。寂曰。纂释所言。优于后代流俗之见解。可赏。谨按法华迹门。大率决了二乘。向菩萨道以为主意。菩萨以地前地上。或八地上等。分其浅深权实而已。嘉祥等即据此旨立三车义。如今家及台教。穷经深奥。以义建立四教五教等。演四车义。虽台华建立妙且奇矣。以是为一定执。辄破三车家者非也。匡真举嘉祥破云云。又引德一中边义镜残。弹斥云云。
    彼求牛人（至）不得故也纂释云。折薪云云。以一乘为义。指事意于三乘自宗出世为义。评云。指事全违上总标教义之言。不可依用。
    三所期差（至）非本所望纂释四。初明非本所望亦通菩萨。次引证问难非本所望应唯二乘领解。即答云。法华已前说权乘。菩萨信其旨而执三乘各别。法华会中闻说一佛乘。三乘隔别执情皆破故。得一佛乘。昔执已开。今即得一故。非本所望亦通菩萨。又权乘菩萨所得果法。是有为功德法。未能断赖耶根本无明。乃至。今法华会中。闻是法住法位世间相常住。同得无为无作一果故。云诸求三乘者若有疑悔者佛当为除断。次引探玄及梁摄论·菩提资粮论等。明通菩萨。寂曰。教法权实不可无之。然经旨于地前地上以判权实。始权终实。即地前地上之道。于实之中分终顿圆。是亦地中浅深也。虽非无横有五教学人。竖历五教以治五浊。进入实相法界者。是迦文一化之显了门也。华严法华乃法界实相之异名。是十地道也。大抵三乘小乘。治分段死之道。一乘治赖耶细垢。破变易死之法也。后代滥伪之学。只为语言之所转。如蓬逢风。身自窟宅于分段壳中。而拟治变易冲玄之密境。僣越之至矣。是故下引证。匡真云云。
    亦不可说（至）本所望也匡真释圣言无失。举义苑不用之。自义云云。寂曰二家未允。门内既许三。而出门外云非本望。非本望言。若唯二乘。应经文有简。经既无简言。明知。非本所望是通三乘。若唯二乘而无简言。应成圣言有失。圣言决定无失。非本望言。通三也必矣。应思。
    四德量差（至）以明异耳此遮三车师二牛一混。辨其差别。纂释引折薪广释。匡真钞出。
    又彼三中（至）以明异耳纂释匡真云云。寂曰。二家未领同别一乘体一义异。又未明今家以法华同教一乘。同于终教之旨趣故。同别混淆对拣无则。如上已辨。匡真引清凉云云。寂曰。起信所明。空不空如来藏心。即一相一寂也。性具恒沙功德。昂圆融无碍主伴无尽也。然初地已上体会如来藏心。一相一寂者心体也。性具恒沙功德者心相也。圆融无碍主伴无尽者。心体相用究竟圆成之分齐也。十地之中自有三位。即当终顿圆之原旨。如上已述。清凉所言虽无巨妨。视于二祖少有异致。可知。匡真夹注。亦逞胸断。违戾祖释。可知。匡真又引教苑二文弹斥云云。寂曰。义苑二文全华严宗格。乃依贤首大师意。而何云据圭山。亦云谬之最耶。华严法华。即法界实相理体。全一毫无优降。然至判教立宗各开门庭。无前后中施设前后。无粗妙中巧判粗妙。互为主伴。交致抑扬。是弘法扬化之善巧也。岂容得彼此全同耶。匡真解华严五教章。欲使义趣全同四明所立之台教。岂容得耶。八岁雏僧。可知其非。而彼翁才识。不省其非者何也。盖乃情执之所使也已。
    五寄位差（至）一乘法本业经上卷贤圣学观品。说十地心。初地说四无量心。第二地说十善心。第三地说十二门禅。此三相同世间。第四地说三十七品。第五地说十六谛。相同声闻。第六地说十十二因缘。相同缘觉。第七地说以三空智观三界。二习色心果报灭无遗余。乃至具修十度功用行满。相同菩萨。第八地说色自在。第九地说心自在四十辨才。第十地说灌顶受职。仁王经上卷教化品。与璎珞大同少异。可知。此二经中。不说八地已上为一乘。今以义引证。地论所说大旨相似。下断惑章引地论云云。如匡真引。梁论释四十八云。二乘善名出世。从八地已上乃至佛地名出出世。出世法为世法对治。出出世法为出世法对治。功能以四缘为相。从出出世善法功能生起此净土故。不以集谛为因。此句明因圆净。何者为出出世善法。无分别智无分别后智所生善根名出出世善法探玄记第九。演义钞三十四上云云。寂曰。十地乃如来藏心体义。甚深秘妙蕴在于兹。凡一切世间出世间出出世间善法。即如来藏心体如虚空。平等清净寂静照明。一切凡夫虽具此性。缠盖覆障。隐而不现。善趣位善泄发地中世善之气分。二乘善及十解修。萌出四五六地善之一分。十行十向即第七地道之光影也。登地已上此心显现虽地地具平等清净等义。十度兼修。若据增胜。各有所司。十度十真如十胜行等。配属可知。又初二三地。如次平等清净寂静之义增胜。照明有四。谓道品智明谛观智明·缘起智明·波罗蜜智明。此四如次相当四五六地。平等乃至照明。如是次第增明。除去六蔽。净治细惑。细惑净尽。福智成满位。入不思议无功用地。一切法本来无生无灭无相无作。如大梦觉。一切色心依正诸相差别。不复现前。唯是一真法界如如平等。是名一乘一切智智。从是已后以平等乃至照明为自体。无垢障之所障隔故。于法得自在。色心智业圆融无碍相即相入。於戏奇哉。十地体如虚空。具一切世间出世间出出世间一切善法。虽具诸善。离相寂灭所以三善在于地中。广大圆明玄绝无寄。一切凡夫虽发世善。为二执障故。不能高明玄寂。二乘虽修谛缘发无漏智明。为法执之所障故。其智狭小不能圆明。地前菩萨随应可知。登地已上。离我法粗分故。修世出世善。一一当体如来藏心故。广大胜妙。不与凡夫二乘所修同。十地三位如上已辨。通路匡真等。虽罄精力。未知十地之秘诀。释义疏谬。所谓寄言深趣何显也。然地义至深。非凡所测。今凭圣教以辨^2□概。实乃大海一滴而已。
    问若尔何（至）具如下说纂释举问。难以大小乘为二乘有何典据耶。答中引摄论说净土有八不可得二可得。八不可得中第八。云下意下行菩萨。二可得中第一。云最上诸品意行菩萨。即言下意下行菩萨。非是出世而何也。第七地是出世。则出世之中有大小两乘。以声缘菩束为二乘。于义无妨（已上取意）。
    六付属差（至）此付属也匡真举纂释同弹斥云云。寂曰。纂释五初引法华第七。又叙如来智慧等之文问。此文意明众生在缠之心。本来具出缠果智耶。说当来修得耶答。在缠因心。具出缠果智是事事无碍义。唯局圆教。经文既言修习难得。是似始觉修生。言如来智慧。是信当来应得也。但妙经如来智慧。是无为无漏不同余权乘。乃至非但信当来必应得。亦信无为无作凝然常住云云。纂释于因中具不具果性。释及数百言判断未明。夫因中有果无果。同是外道所计。非佛者所言。近代弊风不则圣旨。于修性具不具等际。动成定执。自计圆极究竟。殊不知。以情定执性理。则四句皆入数胜之队也。可怖矣。匡真于此一段。横干闲论。引探玄十六之文。而与探玄意水火不啻。由此僻谬。转生圆教不藉修断之不正见。引无数人。令陷险阮。虽向已辨。今复点示。应知。言深法者。嘉祥意。谓对一乘以大乘为深法。慈恩则指般若为深法。若依天台。如匡真引。言示教利喜者。指事云。玄赞第七云。示教利喜。即新翻云示现教导赞励庆喜。乃至示现四种真实道理。名为示现。已得信解。令正受行名为教导。若彼退屈。策发令进名为赞励。彼随法行。赞令欣悦名为庆喜。起信记以利喜约所化者未稳欤。
    七根缘受（至）假名菩萨折薪以三句配当根缘受者。恐未允。复古以普别辨。匡真引起信明。无违。
    解云此明（至）不同彼也匡真云。有云（德一义镜残五）不知凡圣。谬分权实故。先示正义。后斥邪宗。示正义者。汝所引文。是地前三贤菩萨。非地上菩萨。谓地前凡夫菩萨。无量亿那由他劫。虽听闻受持华严。而名假名菩萨何以故。以取相心有所得心听受经故。初地已上听受华严。方名真实菩萨。何以故。远离相心。无所得心云云。法华药王品云。智论第一百云。般若有二种。一共声闻说。二者但为十方住十地菩萨说。乃至。论云。般若总相是一。而浅深有异。法藏师不知共不共义。而妄指华严名不共教。独为别教一乘。此甚愚痴也云云。匡真会此难云云。寂曰。此会安得屈伏德一。且引探玄恣加私言。何其僣滥也。纂释会云。凡当教菩萨。共受一教故。纵虽五位浅深有异。而同信一道。同期一果。地前三贤。亦应闻华严信华严。例如佛地经地上菩萨。见受用身居受用土。地前菩萨见化身居秽土等。又入法界品。弥勒告善财云云。更引探玄会释。寂曰。德一所难。有得有失。所以有得者。谓诸大乘中。多有以地前地上。辨别教理智断之浅深。例如法华开会。其真实。则以菩萨入地。云之法华开显。或言付家业。亦名乘大牛车。亦名得髻珠。人或不晓此理。唯于教法区别浅深。妄夸高妙转生见刺。是即如文。取义之弊而。已当今显密学人。所娆于此弊魔者盖多矣。德一所言有理有教。亦是驱教中弊魔之宝剑也。岂非有得耶。所以有失者。谓德一法师见解偏枯。不领贤首之旨。妄构难词。贤首大师。岂不知于地前地上。施设三一之理耶。探玄十六云。问。此等不信是何位菩萨。答。文无正断。准此劫数十千已过僧祇未满。应是三贤位人。问。更至何位。则能信此。答。极至此位。必定信入此一乘法。终无证地而不信此（文）一公何不见之。滥骂大贤也。惟佛意穷深。经旨多含。非必但于地前地上剖判浅深。安知。不有一类虽是具缚。能信解登地已上所信解之秘藏。一时横有五类机。信入五教之道等之义也。况他方异界。有大根性者。虽未入地能受大法乎。云华香象。虽明知别教一乘。乃最上大机之所受。而非凡愚之所堪。亦乃将簧鼓此普贤眼大法门。由此高调兴起像季之懦情。令成见闻之胜益。盖祖意在于兹而已。纂释所会义未稳当。引善财童子等。全流俗之知见也。前法华等者。法华中指以教名为深法。今经云假名菩萨。彼此义同。而法华是同教故尊事余经。言之深法。今经则别教故。贬余言假名。可知。
    八难信易（至）对比决之纂释云。问。义镜残第五云。华严五十二云。佛于此法门。如来不为余众生说。唯为趣向大乘菩萨。又五十一云过二乘位。更有胜道。名为大乘·第一乘·胜乘·最胜乘·上乘·无上乘·利益一切众生乘。如是等文诚证非一。依此等文。汝当知华严一乘即三乘中大乘收。不知此意。妄执大乘权一乘实。此甚愚痴也。此文举外凡发大乘心。与发大乘心信佛自在不思议。挍量难易。非三一对辨。然贤首品初云。初发心菩萨。十方世界中。示现八相。偈颂云。十方世界诸群生。能信此法信更难。既长行列三乘道。偈明四乘。明知。开合不同。而长行云。初发心菩萨。示现八相成道者。因中说果。初发心住。是初地因。初地菩萨。依无漏智力。为下位菩萨。示现成佛。非谓初发心住成佛云云。此难云何会通。答云云。寂曰德一所难。虽有一理。义甚偏局。二空为三贤教。是名三乘。诠如来藏之教。是为十地道。即名一乘。然八地已上。是真一乘七地已前亦一亦三之义。如上已明。此三一乃有竖横。竖横菩萨地前地上次第进趣。从三入亦一亦三。从亦三亦一。入真一乘。横则一时有众机。受始教者。是学大乘之人。受终顿者。入亦一亦三之道。禀圆教者。是学一乘之人。如是有多义门故。经论之中。或处大一隔别。以一拣大。或处直指三中大乘。以为一乘。德一唯知大即一乘。不领大一有异之旨。又知菩萨进趣。竖有浅深。不晓一时横有五教机。岂非偏局耶。探玄第四云。普贤位体及相用。广大无边故。始终俱括。应在信门该摄诸位成佛妙果。又云。一乘圆教中。实不依位。寄终教位相以辨之。于信满不退际。则明得彼普贤行德。具摄因果圆融无碍。若以因门取。则常是菩萨。若果门取。恒是佛也。又云。上来所明。正显一乘普贤行德。穷乎佛境。然位次之言。盖是外凡十信之位。既越三乘于视听。滞情封教取信无由云云。演义钞十四。引摩诃止观及大集经等。明圆教位次超异于寻常。发心功德品云。以发心故。乃至三世一切诸佛。与其妙法。即与三世一切诸佛。体性平等。已修三世一切诸佛助道之法。成就三世一切诸佛力无所畏。庄严三世一切诸佛不共佛法。悉得法界一切诸佛说法智慧。应知。此人即与三世诸佛同等。即与三世诸佛如来境界平等云云。岂容是亦因中说果耶。华严大经。乃根本大法轮湛如大海。初入焉者。至胫至腰。应褰裳而涉矣。弥入弥深。极远入者。乃知其极深而涯底叵测。而其初入者。名入海者。乃至极远入者。亦入海者虽入海则同。其浅深则夐殊。德一法师之入华严大教海也浅矣。云华香象之入华严大教海也深矣。虽浅深不同。并不离于华严法界。德一以浅谤深者最非矣。匡真不晓竖建立三一之秘密。及与三一之所以由起。妄以深咎浅亦非矣。浅深兼存。权实相成而后茫茫焉大道也。复古明信满成佛。难诘天台云云。匡真弹斥云云。寂曰。复古甚非。台家何书判华严信满成佛。为名字观行即也。盖斯谙记之失耳。匡真举复古问答破斥云云。寂曰。此问答是至相十玄门所说。但文字少异耳。
    九约机显（至）无尽佛法匡真抄出纂释。引探玄十六之文。寂曰。此文不顺于今文意。可知。德一亦设难。以大慈悲心为悲增菩萨。以无上心为智增菩萨。寂曰。此辨甚不顺本经之旨。德一法师守权之所使也。
    解云此明寂等法也复古。折薪云云。如匡真引。匡真弹清凉引法华云如来知见一相一味之法等文。以证终顿二教一性一相云云。寂曰。匡真却非也。法华文句云。一相者众生心同一真如是一地也。一味者一乘之法。同诠一理。是一雨昔于一实相方便开为七相（七方便教）于一乘法分别说有七教。佛知究竟终归一相一味。乃至众生心性。即性德解脱远离寂灭三种之相。乃至解脱相者。无生死相云云。又云。解脱相离相灭相为缘分别。即是一中无量究竟涅槃常寂灭相。终归于空无量之中一。乃至终归于空。非是灰断之空。乃是中道第一义空至相·贤首。唯以别教一乘配属圆教。同教一乘与三乘同。但由智回向名同教一乘。法华会三乘归之本教故。法华乃智向于圆。教与终同。三若会已即收归于华严。十方佛土中。唯一佛乘。华严大教海也。此今宗判教之洪格也。其实义则一相一寂。即如来藏心体也。具德圆融主伴无尽等。即心德用。虽理俱体俱用。于义如是一相一寂中。有圆融具德微细因陀罗之义。圆融具德微细因陀罗。即一相一寂。寂灭相离相解脱相第一义空也。譬如一如意珠其体明净清彻。能现众以。能雨众物。合法可知。匡真不领二祖所立同别一乘之义趣。滥取四明之判释。混杂于今宗。将令彼此全同。且浮慕圆明具德主伴无尽。贱下一相一寂。殊不思一相一寂即众生心性平等真如是圆融具德主伴因陀罗之性体也。不亦惑乎。
    以此地中（至）文之差别菩萨第九地。成大法师位。如探玄第十四明。一乘三乘之别。乃今宗之要领也。第八回向中。广明三一之差别。如探玄第八。演义钞三十。孔目第二等辨。
    十本末开（至）差别理耳大乘同性经上下两卷。后周天和五年崛多三藏译。新翻名证契大乘经。日照三藏译。可知。经下云。尔时世尊。告海妙深持自在智通菩萨言。善丈夫。如来诸地甚深难知。不可得底。难可觉了。出过一切文辞言说。何以故。善丈夫。声闻缘觉等诸地。尚不可说。何况菩萨诸一切如来佛地名也次说复闻辟支佛菩萨十地。次海妙深持菩萨。复问佛言。世尊。一切自地从何处生。佛言。善丈夫。一切自地从佛地生。海妙深持菩萨。复问佛言。解脱解脱彼此何异。佛言。善丈夫。河水海水彼此异不。海妙深持菩萨言。河水海水广狭有异。佛言。如是如是。善大夫。声闻辟支佛解脱如彼河水。如来解脱如大海水。乃至所有声闻法。辟支佛法。菩萨诸佛法如是。一切诸法皆悉流入毗卢遮那智藏大海。又同卷次上说佛十地。一甚深难知。广明智德地。乃至十毗卢遮那智海藏地。善丈夫。此是如来十地名号。诸佛智慧不可具说。善丈夫。佛初地者。一切微细习气除故。复一切法得自在故。第二地者转法轮故。说深法故。第三地者说诸声闻戒故。又显说三乘故。第四地者说八万四千法门故。又降伏四种魔。故第五地者如法降伏诸外道故。复降伏傲慢及众数故。第六地者教示无量众生六通中故。又复显现六种大神通故。乃至第七地者为诸菩萨。如实说七菩提分无所有故。复无所著故第八地者授一切菩萨阿耨多罗三藐三菩提四种记故。第九地者为诸菩萨现善方便故。第十地者为诸菩萨说一切诸法无所有故。复告令知一切诸法本来寂灭大涅槃云云。折薪云。此文初约本末分异。即三乘法为末。佛法为本。仍会末归本。则四法皆入智藏大海。乃至。若三一对辨。即佛法为本。既是对论未为绝待。若对待兼亡。则佛法亦为末也。即以智藏大海为本云云。焚薪举五过破。如匡真引。复古云。本末分异。前分四法也。如是下会一切三乘法。归第四诸佛法。章语如揭日月而行也。何其惑哉。智藏大海。即诸佛十地第十名也。集成亦同。通路云。问。智藏大海与佛第十地为是一同为亦别耶。答。彼第十地名智海藏地。此所入处名智藏大海。虽无地名字亦上下。只是一名有何遮妨。或可。是别智藏大海四乘十地总所归处。寂曰。探玄第二云。同佛地者。得佛十地。谓毗卢舍那智藏大海地等。由是观之。二名是同。而第十地乃佛果自体故。总别义备故为别。亦得如今文释。折薪应正。复古所言虽义容有。于文最疏。何足依用。匡真虽评二家。自义未明。意欲明同教一乘异于终教。嗟惑哉。匡真今文。正明别教一乘别于彼三乘。而匡真以此一门。为同教一乘之义者何耶。且三乘小乘即华严同教故。普贤智照。三乘小乘即华严一乘。名同教一乘者。二祖之明断。如日月丽天。匡真何劳设异义。频欲立三乘小乘之外别。有圆教之比肩于别教一乘者同教一乘之义耶。顾同性经文深玄。举四法而对辨。摄四法而令归于毗卢舍那智藏大海。毗卢舍那智藏大海。即佛第十地。但以待绝异摄四归一。虽曰摄四。佛是根本非末故摄。例如会十界归一真法界。而所归一真法界即佛界故。佛界是本而非末也。此亦应准知。
    此上十证（至）为希有也宋明二本。无而守株已下二十八字。有云。以无此文为正。寂曰。此评不允。若无而守株已下之文。文豹断尾。胡足称美哉。
    二该摄门（至）不异不一二该摄门。折薪意谓不异是该摄义。不一是分相义。义苑意。谓不一不异。即出该摄之因由。寂曰。二疏各有道理。何者今文乃该摄三乘为一。以何以故辞征之。而释其征云不异不一。故知。不异不一并该摄之由也。义苑义成。又下言不坏不一而明不异等。当知。本来一乘不异不一二义不相离故。分相该摄亦不相离。是故不异不一四句。任运相当分该二门。折薪义成。折薪云。下决择其意顺中三依一起。会三归一。即是同教。若知彼三乘法本是一乘。即是别教。焚薪破云。以同为别一谬也。寂曰。此破不当。折薪意。欲显同教融会与别教该摄有异。非以同为别也。应思。
    初不异中（至）更无余也匡真引苑薪云云。
    二以一乘（至）同教中辨苑薪返对上问答及四句结释。以三之字换一之字。以一之字换三之字。存字作显。坏字作隐。准释可知。复古集成。但返四句而已。焚薪大弹苑薪云云。寂曰。苑薪最善矣。焚薪却非。惟可堂困于一乘机入三乘乎。若一乘机是普机故。入一切法。一即三故。普机入三。亦无所妨。虽其为三义边一则隐。普机入三。三即是一。曲三即一故。无可更显。三即一故。三有存坏。三成一时。三则有尽。一即三故。一有隐显。一成三时。一则无尽。如水波喻。思而可知。凡一切法门。无离于华严同别一乘大教海者故。普机入焉。则十七门并皆一乘。无有若二若三。若二若三。即一乘故。入若二若三时。即入一乘。虽二三即一。成二三时即名一隐。一隐故。唯三乘无一也。然三即一之义门。甚易解了。一即三。而一有隐显之义。颇难领知。学者若会得三一即一体义分。而体如虚空在于窍隙似有分齐。而其实处处之空一体无二而无分限。三一亦复如是。非止一乘广大无际圆妙。其为三乘小乘者。其法体则与一乘无二无别。广大无际圆妙之旨趣者。始可与谈三一而已。若只返四句。不改问答及结文者。焉能成义也。的知。师会之无见识也。匡真不旨两家自义。以同教会释。还徘徊乎二家之间。无别好致。有何所益耶。
　  二不一者该摄门也折薪云云。又云。亦恐此文传写错。书一字合言则不坏不异而明不一。寂曰。此解非也。折薪意。谓是则下结释今不一门。是不领文之纲目故。尔从来明该摄之由。以不异不一明不异不一已。是则下总结不坏不一而明不异（该摄）释成上三乘望一乘有二门之文。于是虽三一对辨。三等本来一乘。虽三本一。不妨一外有三之义。彰然可知。
    二同教者（至）后融本末二同教者。即一乘二乘三乘乃至无量乘。匡真引孔目文。妄下和训。令殉己情孔丑矣。次出一图大违二祖之正宗。一为能同。以终顿为所同之异义。虽滥觞于清凉。然公承袭。不顺于二祖之宗猷。其谬犹微。而未至于全失宗义也。至匡真遂其谬。今宗同教一乘之妙判几乎泯灭。二祖章疏中。一处无有以法华同教一乘称之圆教。比肩华严。及与一乘同于终顿等之文。但探玄第六。有以同别无碍为一圆教之文而已。可知。匡真又辨始教与台通教之异同。义意最入乎流俗。何足依凭也。凡诸家判教。皆极理致。说中天台·观首二家判教。卓绝古今。并是出于悟心之妙理焉。非挍量计度而安排也。岂容拘于当时诸宗所施设以判教理耶。其以禅密及相宗等。将强摄于今家判教之范围者。是庸俗之所作也。且如今宗五教。岂啻摄尽阎浮一化之教迹耶。尽十方三世尘大无尽法门靡不摄入于此中矣。虽摄一切。非是于诸宗所弘之宗教。不泄一句一义。皆摄于自己所判教内也。可思。
    初中有六（至）一乘故也分诸乘中明一乘六重。今初法相交参一乘折薪云。若唯明三中有一乘法相。非今一乘。若唯明一乘中有三乘法相。亦非今一乘。要互相交参。方是此一乘义也。焚薪议云云。义苑云。一乘垂三乘。令彼欣趣。三乘参一乘。则胜进有期。寂曰。折薪不允。义苑得旨。一乘垂三。令三乘机欣乐一乘。三乘参一。以引三乘机令向一乘。交参本意。全在引三令入一乘。故。此二交参随有一。则同教一乘也。何为待二兼有方始摄于此一乘也。应思。谓如三乘等者。匡真抄出纂释。云未详何经。诸注以净名证微细。恐未允当。瑜伽五十四。初明色蕴六相中。明三种微细。是应有本经说。又孔目三明微细差别。十地成微细。依普贤法。信满成微细。然则应有地中微细之经说若干。学者可寻。或亦说。华藏等者。如匡真明。根欲性者。法华文句四之二云云。匡真引折薪云云。释义未稳。可知。
    二约摄方大事故等二约摄方便。匡真引探玄一本末相摄四种已云。别教一乘既有四门。同教一乘亦复如是。今约同教。故知。约摄方便。即以本收末门也。乃至有人云云。皆失今旨。寂曰。通路纂释。并失章意。匡真更成大错。探玄本末四门甚为明判。如辨义释。匡真谓同别本来角立各有四门故。即言同教四门同教为本。是谬之甚矣。二祖之正判。本乘唯一。更无第二。可知。今文分明。言彼三乘等法。为一乘方便故。皆名一乘。即是七位。明同教一乘中之随一也。岂非以三乘法为同教一乘耶。本末四门同别义尽。应须细读探玄第一。见祖判明明如日星矣。引法华中。匡真举五佛开显。五佛开显者。文句四之一云云。
    三约所流（至）即大乘也三约所流。匡真叙演义钞以华严为本乘不取云云。寂曰。匡真谬解本义故有此言而已。根本一乘即如来藏心也。岂容有二耶。不达根本理趣。而拘拘于教迹名言也。大率如是引法华中。匡真引义苑云云。寂曰。义苑有旨。虽所流者是从本起末之义。今则证同教一乘故。以摄末归本之二文。是释义之巧妙也。纂释问曰。经言汝等所行等者。为直指二乘所修之小行耶。为说大菩提之种子无上耶。答。释广举二义。未决正不。指事举此二端答云。有说。唯取未退时大乘善根。现行虽退种子存故。小乘善根非大因故。有说。亦取小乘善根。若已回心。则为大因故。于一分二。二本一故。案云。若见章意顺于后释。云云。寂曰。前说甚非。是全不知经旨及天台释义者之妄意也。后说虽通。亦字不允。匡真所引。天台解释旨趣明畅。彼云。菩萨行道亦可断通惑汝已断尽。即是菩萨道（文）声闻得小果保执其果。则非是大行。回心已即是大行菩萨。断通惑之道也。岂非二乘善根即大因耶。匡真所引天台及探玄。分明见此辨释。读者可知。又经等者。是胜鬘经之文也。如匡真引。元晓疏及宝窟等。广辨六处。可见。
    四约殊胜（至）大同一也四约殊胜门。凡诸经中。对二乘道。指大乘为一乘之文甚多。今经云。过二乘法。更有胜道名为大乘菩萨所行。乃至名为大乘·第一胜乘·最胜乘·无上乘·利益一切众生乘。又云。或修声闻乘。或修独觉乘。可习菩萨无上大乘云云。纂释问。章云。以三中大乘为一乘。但以三中大为一乘耶。为融同无三之一方名一乘耶。答。妙经意。但会昔权大乘。融同无三之一方名一乘云云。广明匡真引法华已云。问。既初说三牛在其中。后以大乘。但是一乘。何独为胜。答。此亦不爽。为求牛车。出于火宅。是名大乘。天台为之藏通菩萨。但望二乘。且名大乘（藏不断惑不便出宅）不配别教。今就当宗。姑以始教三乘同教属三中二。寂曰。此辨甚非。天台判藏。许断见思。彼以贤首家终教劫不许愚法断惑。混滥台教。其非一矣。始教虽权。三中之大。定是大乘菩萨道。何言属三中二。其非二矣。今约殊胜门故。总取大乘菩萨法。各为一乘。此中非可强简权实。而彼言当终顿。或言以是所同与为一乘等。其非三矣。诸家释义之不稳当。并由不领得同教一乘之旨而已。以望别教下。明对望别教。则始终顿三虽并权乘。同是菩萨所乘故通名一乘。终顿已上泯二破异。则三乘融会一菩萨乘也。然一乘名束一切大乘。非有所拣。章中引二文已。明同别一乘释二乘目旨不相同。此文见同别大体之龟鉴也。学者可味。又融大同一者。通路云。若望同教。即声缘为二故。三中大名为一事。即是此门所立之正意。又融大同一者。以三中大令同三外一。即融三中大同三外一也。不可以三中一。名一乘。是故一三和合成一乘者。即同教法问。若如是义即以三外一为一事实。融大同一故。答。不尔。以三中大令同三外一。一三和合以为一事。非谓直独取三外一。此是别义置又言故。或唯前义。谓于三中大立一乘名。即取三外一同此大乘。此即融大令同一乘。以为一事。即圆教意。寂曰。然公用心精密。而释义仍烦。今门约殊胜。则望二乘而一切大乘并为一乘。若约同教一乘。彼三中一即融同本一乘故。无有复三一之别。可知。且通路云即圆教意。非是今宗之正判。如上已辨。
    五约教事（至）在灵山等五约教事深细。折薪解释如匡真引。是举灵山即净土。显三乘等法。据普贤知则是一乘也。探玄五及十八云云。又孔目二云。此三界凡圣粗细出没不同有四。一业系众生分段三界。二者不系业分段三界。三者余习变易三界。四者不舍世间变易三界正法念经云。从阿鼻狱至非想。于中粗细众生次第相叠间无空处。据此因缘。一类有情。即不可说其分齐云云。今旨亦然。粗众生见是秽土劫末坏灭。乃至释迦文佛。于此阎浮说四谛等法。细众生则见清净世界。恒时安稳。天人充满。乃至卢舍那佛说一乘。是即同教一乘意耳。
    六约八义（至）问答中辨六约八义意趣。摄论者梁摄论第十五无。性论第十所出。五十要问答下。如匡真引。无性论云。为引摄一类及任持所余。由不定种姓。诸佛说一乘。法无我解脱等故。性不同得二意乐。化究竟说一乘。此偈有十因云云。如匡真出。又义林乘章云云。广解。寂曰。今所明即密意一乘也。是亦以智融。则是同教一乘也。可知。
    七约十义（至）孔目中说七约十义方便。孔目一云云。
    依上诸义（至）同非别也此结成上。折薪复古云云。如匡真引。随本宗定故者。谓三乘宗中。虽有因陀罗等。由宗定故。不具主伴故等云云。二疏并以三乘为本宗。指事云。从一乘流故。随一乘本宗定故云云。寂曰。指事恐不允当。折复亦未尽理。从来于三乘教。明同教一乘。何以故。以此三乘法以智融则是一乘。所流所目摄方便故即是一乘故。名同教一乘。虽是与本一乘融会无二。未会时本宗是三乘故。随本宗而不与别教一乘之目之义也。非谓三乘宗中。有一乘交参之义。应思。孔目十谛章语势可见。
    二明二乘（至）有二耳明二乘中有三。今初匡真云云。
    二者大乘（至）异回心。二以大小乘为二。匡真云云。
    三者声闻（至）及愚法三以声缘为二。回心愚法者。纂释出二义。初义谓诤论声闻藏。为愚法不了法空故。称实声闻藏。不简回心未回心。名不愚法。知法空故。后义谓以诤论藏及称实声闻中不回心。名为愚法。称实中回心为不愚法。以初义为正。法华文句四之一初。辨声闻法假实。光宅以为。定有实行声闻云云。开善以谓。无实行声闻。引经云三初业不愚于法。外凡已知一乘。宁有二乘犹执小乘。经云有者权也。即指四念处为初业。天台破二家云。若执二文。更相矛楯。只增诤竞。于道何益。乃至声闻成圣。能知不能知。唯佛境界非尔所知。寂曰。如是诤论古风哉。
    又初约一（至）可知耳结上折薪云云。如匡真引。
    三明三乘（至）故有三也下明三乘中有三。初三乘亦有二。初正明。后明三有别。今乃初也。折薪云。初标有三。释唯有二。应脱一段。复古云云。匡真抄出指事纂释会释。寂曰。折薪的当。复古甚非。指事纂释。劳会释而已。引例皆非例。可知。
    以经中愚（至）别有一乘此下明一三小有别。于中有二。初正明。后问答辨释。今乃初也。匡真引终南云云。寂曰。要问答上之文。故非真灭度也之六字。是纂释之语。此六字指上愚法。是纂主疏于文法故。结语安此六字耳。匡真不辨者何也。
    问何以得理不疑也此下问答辨释。问意可知。答中广明小三一有别。初明小三有别。今宗判。终教已去。贬愚法不达法空故。不能实断惑。不能究竟出三界者。乃判教之深趣。甚斯可尚。虽然此但教门施设。以理夺教而已。非敢夺依彼得道圣者之内智也。孔目三二空章云。人我执无处。所显真如名人空。法我执无处。所显真如名法空。人空通小乘。而未清净。至三乘方清净。法空在三乘未清净。至一乘究竟净寂曰。此义甚深宜细思忖。折薪问答云云。如匡真引。寂曰。此问答甚非。岂有始教二乘不断惑之理耶。今家云终教已去者。指终教已去判教耳。非谓终教已前二乘不能断惑也。折薪主误解已去之言。可知。弥勒问经论全部七卷（菩提留支译）今文乃第六卷文。取意所出匡真以如实修。为终顿所修四心。寂曰。此纂释所解。此解亦非。若如此解者。应云始教二乘亦不能断惑。与上折薪相似。当知。所言四心。乃指一切大乘之四心也又经云等者。法华之文。匡真云云又大品等者。匡真问。探玄云云。以般若为始教义。此中上约终教。何引证之耶。折薪解云。此文兼始教。上皆实教。故知。通约大中有三乘尔。纂释有三义。第一义云。大品虽是始教。不许愚法是真罗汉义边相同故。引证之。第二义云云。与折薪同。第三义云。要问答上。以大品般若为三乘终教。今所引证义亦无违。寂曰。大品般若乃甚深秘藏。其实则该摄众教。今宗所判通始终顿。岂可局判耶。又匡真举复古。然此复古文。次下引瑜伽杂集文之解释也。错引可知。此复古第二义甚非。始教者教尚粗浅故。许愚法断惑。终教者教义深细故。不许愚法断惑。例如婆沙许世道断惑。瑜伽不许之。此乃教弥高。则夺前教理弥急之分齐也。祖文彰彰何惑之有。引普超三昧经文如匡真引。匡真承袭慧苑。以此文难天台三藏教名。此甚妄难。如下辨斥。入大乘论等者。彼论上云云以法华等者。折薪·复古如匡真引。折薪·复古。并以非字为毁破义。指抄以为。是简除言。寂曰。如天台教判。以三车为三乘所得果。非是法华部内之益。今宗以判。三车引诸子令出门外。而后授大车。束为法华部内益。是盖退大缘。后中间禀于小化等。为法华部内能调伏道之意耳。虽此与台判大成泾渭。亦是一途也。然今师所言。则微隐难知。至于宗密转更显灼。至于言以部内有三车喻。劣于楞伽胜鬘等四十余部。圭峰所言甚非。可知由今宗有此判观之。指事所言亦有一理乎。应思其瑜伽声闻等者。明通大二乘与愚法别。匡真引复古问答。寂谓。此问答不允由此义故下。更明三宗有别。共者。此般若经。及余方等·维摩·思益·佛藏·楞伽·涅槃等也。是三乘共说故云共。不共者。即为极位大菩萨说。不共二乘。即华严是也。匡真以华严为余方等。谬之甚矣。又普应法界一切群机等释不允。阿含名义。如影十地记探玄第九明如大品等者。折薪问答。如匡真引。匡真出共不共图。图旨其谬。如其台教。法华玄义十之二。明共不共般若云云。未见以共不共般若。配当五教之文。今由义改图。
    玄义既言不共般若摄一切法。又如般若理趣分纯菩萨众。都无二乘内证秘密会。岂言之共耶此中通大等者。匡真引复古云。依三义者云云。寂曰。此解不允。言此三义者。指上来引诸经论明三宗有别。非但指一经一论也。又次引复古云云。匡真夹注云云。寂曰。此复古全依清凉意。匡真云俨藏之正脉者何也。俨藏二祖。何处言圆教亦开同别耶。匡真举德一弹斥。是纂释所出。德一所难。实乃守权之局见也纂释返破道理极成。梁摄论如向已辨若言说大品等者。匡真云。此亦欲遮慈恩计故。寂曰。此文正明三宗有别。隐然遮破慈恩等三车家。可知。说华严等下匡真问答。是集要记所辨。纂释引之。纂云。一音异解诸经论之常说。性起语业之一德也。今所遮者。在三宗差唯属异解之谬耳。寂曰。此等诸文。虽显遮一音异解故有诸教。如来所说全无差别之计。密有遮三车家之意许可察。余如匡真辨。
    二者大乘（至）二乘故也。第二三乘义苑云云。寂曰。此释不允。今所谓融者。只是以一合大之义。而非开显之义。言以愚法合大中二。亦准此可解。言约一乘约三乘约小乘者。犹如言约建立一乘时。约建立三乘时等也。不可深就理趣而释也。匡真引折薪无失。次引复古·集成二疏不允。次出自解甚非。恰如携大斧来将作齿木。此中三义下无失。三乘有三种中。上来出二。阙第三段。匡真有辨。不允。如上已辨。
    四者或为（至）准上可知四明四乘中有二种。如匡真引复古·义苑而释。
    五者或为（至）准释可知五明五乘中乃有三种。如匡真引孔目·义苑等而释。可见。又法苑乘章广明。
    六者或无（至）此之谓也六明无量乘。今所引文。即晋经第六十所说。复古·折薪云云。匡真弹折薪云云。寂曰。折薪善矣。匡真却非。可知。演义八十释此文云云。明一音随类闻法不同。乃至无量云云。
    上来分乘竟结分乘复古引玄谈第六初。匡真夹注云云。寂曰。清凉所言意味深长。可谓作家矣。虽然此一段文。颇不符顺于二祖之正宗。乃一代后代构违宗说者之根基而已。复古自解。还不顺于凉疏。各各摄法之言。甚不应理。可知。匡真弹清凉云云。寂曰。清凉不顺二祖之宗教者有之矣。而不似匡真违于二祖水火不啻。后学备之殷鉴而可也。
    二融本末（至）同一法界二融本末中。初标章匡真下和训甚非。可知。折薪引三宝章。以同一法界为同教。所以复古破斥云云。寂曰。复古所辨善矣。上来所叙同教诸乘会融无二。是同教一乘义也。同一法界。是所依理体一真法界。虽与同教一乘体不相离。义门不同。虽然得意会释。则应无巨妨。妙哉。华严大教海。判以二门。二门各立二义。由别教中分相门。同教中分诸乘。则一三相对同别剖分。据于别教中该摄门。同教中融本末。则三一镕融。同别无二。但是华严一真法界也。当知。下从人天善。上至金刚定。开觉有情。除遣妄执。令向无上正觉道者。总是大方广佛华严经也。此古圣同辙之大道矣有其二门三乘等也下开二门明。匡真举起信通释云。今二门。与彼二门其旨相似。然彼以明心性。今以辨乘教。义门既别。何强牵合为焉。且夹注之所辨。拘拘乎判教之通范。最疏于融同可察。
    初即不坏乃至无二也释成上二门。如匡真引折薪复古而释也。
    问若尔二（至）权权不立此下问答复古云云善矣。次下匡真引复古破云云。嗟乎焚舟者譬喻也。何谴之甚也。是故三乘下。匡真引折薪复古。二疏甚善。
    是故三乘（至）如上果海此下总结建立乘。作四句中。折薪云。由此下总摄上文。通明四句。非唯局同教云云。复古云云。匡真夹注云。复古集成。但约同教结句数。寂曰。此辨不当。纂释中云集成但局同教。复古意。粗与折薪同。何言局同教。然是故三乘下。结释上建立乘。明知。其但局同教之义不允也。
    此四义中（至）准思可解此结四义。於戏渊乎斯一文也。一真法界即如来法身。犹如虚空。此净法界等流。净治变易三道者一乘也。净治分段三道者三乘也。一切众生虚妄遍计。揽此法界。为粗细二种三道。二乘及地前菩萨。揽此法界。为三乘道。地上菩萨。揽此法界为一乘道。诸佛如来是为自体。是故三乘一乘及佛果海。举一则全体遍收。何以故。一真法界体如虚空故。虽其所感似有大小优劣。照其法体则全无差别。唯是性起树藏也。但遍计所起妄法。是妄增益故。虽不离此法界而起。违此法界故。不名为法界。亦不名为性起。如上已辨。复古以法界性融分圆俱现。释全收法体者。不领如上深趣故尔。
    余释乘名体等并如别说别说者。折薪·复古谓指起信别记（非是现流本。传现流别记。乃后人之伪造也）指抄以为指起信疏。
    教义摄益第二第二章明教义摄益。折薪云。即前乘章总结四句中。前三句教义及摄益耳。上但立乘未分教义。今方示也。匡真引孔目云云。寂曰。此孔目文。以十地教证道分别。不可取证今之教义。今所谓教义。泛涉于三乘一乘而言之。凡教义之言。宽狭非一。今则应以其最宽者而释矣。探玄第十云。所诠故。所以故。名之为义。表义故。显说故。名之为说折薪以能诠教为教。以所诠义为义。此能顺今教义。孔目所言。一乘教义中。最究竟之教义也。岂可以彼解此耶。
    此门有二（至）后开合分科可知。复古云。先辨教义分齐者。此明三乘一乘分齐不同也。后明摄益分齐。三宗摄二机。各有分也。匡真引孔目不允。如前已辨。义苑所释。亦未允当。
    初中有三别教一乘分科可知。复古·匡真释教义不允。匡真一破复古。今还同于复古者何耶。
    二临门三（至）瑜伽等说明临门三车教义。折薪二文善矣。复古释初文。引要问答。次释教义无分。并不允当。初释移乎次下同教中。则尚其可通。今于三乘当教。释义不应。复古集成所览本。脱齐字。复古以教义无二作解。集成依孔目第二意。以无分别解释无分。二疏全不成义。斯由不见正本尔。指事以二义。释无分齐。如匡真引。二解并有道理。学者可择。
    三以临门（至）法华经说此明同教一乘。复古云云。此依孔目义亦允雅。匡真破之。破甚不当。匡真自解。依台教意。虽与今义合。不如复古依自宗释之正当。复古复引孔目四。明三乘教行理果不真实。一乘法义皆真实。与今义同释无过失。匡真破之何耶。集成云云。寂曰。此集成辨颇有旨趣。学者可味。匡真问。同教自宗亦具教义耶。答。云云。子注云云。其义未显了。终辨今章以法华为同教一乘。而弹斥圭山判法华为渐教终云云。寂曰。异哉匡真。岂可破圭山判教之谬。而成同教一乘教义有无之答耶。匡真将言同教一乘自有教义。则现违今文。将言同教一乘有义无教等。则自己所立之同教一乘忽败坏。故进退维谷。中心痿顿。横呵圭山。欲覆自屈。鄙哉。纂释十问曰。同教当体具教义耶。答。同教是义。而自宗之中不可具教义。难云。华严同教中。文殊为六千比丘。说十大法门。法华三周说法等。非是同教一乘具教义耶。答。圆教中有二门。为上根机。依全拣门。直说一真法界。乃至自有教义。若诱中根依全收门。要先设三乘教。公其修习练磨。后收入一乘。所说法门。共同三乘。同顿同实故名同教。乃至其所入法门。全同别教。唯假三乘之修故。以彼为教。后收入一乘。以此为义。即是虽能入之教门有别。所入乘体是一也云云。次引折薪云云。同别虽二乘唯露地白牛。乃至。例如始教。有回心直进之二类。乃至。同别有二。有成六教之失。次以龙女成佛设问答。以龙女成佛。及本门直进菩萨是别教一乘。寂曰。纂释此问答半成道理。然此辨大抵。依于清凉。不符二祖之正判。是乃由不熟练孔目探玄等之教旨。但不领会入法界品六千丘比等。及法华龙女之深趣也。同别一乘之正义。如前已辨。
    二开合者所目故也分科可知。释如匡真出诸注。所目之义。匡真叙诸家。异解纷纭。未见的当。寂今试出一解焉。目者木之理也。状目案目纲目。皆从此字义转。凡三乘小乘一切法门。乃一乘性起大树之目理故名所目。三乘小乘。即一乘之目故。当体本来一乘无有别体。依孔目第一意。所流所目。乃从别教名之。摄方便乃于同教言之。一切三乘等法。皆从一乘大教海之所流故。一乘大树藏之所目故。此三乘乃一乘之摄方便故。纂释以所流为同教义。恐不允当。匡真自解。特不应理。可知。
    一乘三句（至）尽教义故此明一乘三句。匡真云云。
    总辨者或（至）差别说也此总辨。匡真出图。苑薪不允。宋本错字。如冠所批。苑薪览不正本。作斯谬释耳。复古义通。指钞最善。今家正判。以三一和合。为同教一乘故。初以三乘。引融同一乘故。虽同教一乘自宗唯是义。初以三引故。具俱教之三俱义之一。方为同教之义。如指事辨。但匡真私加三个同别子注。可谓。画蛇足矣。
    第二摄益（至）瑜伽等辨分科可知。匡真引指钞。寂曰。此辨不允。既言究竟。何取自乘。不退也。应思。
    二或摄界（至）法华经说下明界外摄益。匡真钞出纂释问。此中所言出出世者。为约佛地益。将通于八地已上耶。云云。寂曰。决择所辨。是依探玄第十八。善财前生为见闻位。现生历于五位为解行位。以当生因穷果满。为证入位。此历通途五位。为解行位故。以佛果为圆证入处。然八地已上。有潜同果海之义故。或时以八地已上。为证八位。若据别教一乘。判证入位。则有佛果证入八地证入之二义。而理归一致。若据同教一乘。判证入位。则以八地已上。为究竟益。为出出世。亦虽有初地证入之义分。初地乃至七地智。回向于出出世而已。未能以出出世一乘为自所得故。不为得同教究竟益。亦不与出出世名。此旨深玄。不可轻易。和合说者。匡真出有解。寂曰。文言。虽美颇失其旨。樵子径永异葛洪家。一段意趣。欲喻离三乘小乘别有同教一乘。或之甚哉。宋朝四家。虽研精此章有所造诣。间以凉疏混同今家。故凡下毫处。动致相违。其辨同教三一和合。不泯二物相合之朕迹。是乃由不入于二祖正判之堂奥也。於乎深哉。同别一乘之义也。一真法界第一义空。应于普贤眼之机。名为别教一乘。应于余一切众机。名为同教一乘。然一切众机。不能知是一乘第一义空。而谓三乘小乘乃至无量乘。后自乘究竟。入于普贤智。则知向三乘小乘乃至无量乘者。全是一乘第一义真法界也。已须知。三一和合。唯开机而已。法体本来无二同一法界。岂空以二物相合而解耶。所以以遍计情识。于文字言句有分齐之境。觅同教一乘者。驴年不能知其影像。何况真趣科。惟同别一乘之辨者。今宗之一大难关也。此关不透得者。到处否塞。其犹墙面而立焉。欲学今章者。先须向此处明了了地矣。
    若先于一（至）小相品说此明别教一乘摄益。其不言见闻位。今乃据摄界外机故耳。兜率天子。出于晋经三十三小相品。演义钞四十八云云。匡真问答抄出纂释。义未明了。纂释论之义意。纷纶犹如乱丝。今取要言之。谓天子堕狱已前见闻生身也。已成解行者。唯是界内信解行。非是界外证解行。后于出世身证彼法者。天子从地狱出。即生兜率天。名出世身上。此出世身上证得普法。名为出出世间。然则地狱蒙光触。身乃属见闻终。又一义云。已成解行者。指狱中光触之益。言出世身者。指兜率解行之身。三生总是解行生之所摄。寂曰。如是解释。即后学暗推。不足取用者耳。指事云。问。诸天子等者。昔于何位见闻一乘。退堕地狱耶。答。虽未见正文。唯圣教道理。从愚位乃至十信位。见闻一乘。修普贤善。遇恶因缘。堕于地狱。今以种善根。遇善知识。卢遮那佛威神力故。于地狱命终生天上。闻天妙音。除灭业障。开普贤法。入信满位。诸位相摄。得十地位云云。寂曰。今此一段。明解行位中。行一乘已证入普贤别教进趣。举小相品例证而已。然华严经中普庄严童子（遮那品说）兜率天子善财童子等法门。是最甚深秘密之说。非眼皮未绽者之所测岂容以愚位胸臆而计校焉耶。若有论判或至相贤首等之明文者。应依而作解矣。否则莫者一字脚而可也。匡真夹注。云未坠狱身。恐是信满者大谬矣。一乘进趣成佛之义。如孔目第四辨。
    三或通摄（至）如法华说此明摄界内外机。于中有二。今明入同教一乘。匡真问答引义苑弹斥。寂曰。义苑云为三乘同教者。固不允当。通路纂释。问答今文与上明同教之别如何。寂曰。此辨匡真所言善矣。然此文亦似以先三乘为法华部内得益。盖乃远该尔前。归诸法华部内之教格耳。
    若界内见（至）如华严说此明别教一乘三位证入。义苑云云。如匡真引。然圆教进趣大机所感。似易至难。孔目第一普庄严章。如上已引。同第一入佛境界章云。若据一乘。总别与十一法相应。是佛境界。一佛境界。齐如虚空。此是总也。二据一乘因无量劫修。乃至所知佛境。非染识能知。亦非染心之境界。乃至欲明照佛境。生死等法烦恼业报等。寂灭无所住无明无所行。平等行世间。如是明照佛境界云云。同第四辨入法界品回心已云。若欲识华严无尽教义者。当依六相因陀罗微细智。及陀罗尼自在法智知此等诸文。宜熟思惟知三生证入。亦非凡情之所图度矣。匡真频谈华严三生证入。如俯而拾芥。嗟乎潭老。欲使人悕求一乘道。植金刚种子。而作此提唱乎。以愚思之是牵人令坠险阮也必矣。且此中频引禅语。甚是虚头。岂是至相贤首之意耶。闻此翁曾学于汞银禅。入教之后百生僻见。盖由于斯乎。
    叙古今立教第三第三叙古今立教。略出十家。于中上从元魏下至李唐故云古今。上九为古。奘师为今之辨。虽事不差。于义不雅。复古叙此门生起者善矣。纂释引指事。明此门来意者不允。
    古今诸贤（至）以为龟镜初标章。匡真引探玄强作会释。以图对合。寂曰。此会甚拙。且多差谬。今门之中。全无辨是非述西域之科。其非一矣。以会相违。配决择前后意。最所不应。其非二矣。以叙古说。配施设异相。亦非允当。其非三矣。现传摄今门而可也。何不配当耶。判教分宗。古今颇多。如大乘义章第一·法苑章第一·妙玄第十·探玄第一·玄谈第四等具叙。可见。玄谈第四。明分不分五意。最有旨趣。不可不知。
    一依菩提（至）得解等也第一菩提留支一音教。菩提留支此云道希。北天竺之人也。如续高僧传载焉。一音义。妙句七之一·探玄第十一·演义五十一初广辨其义。今师圆音章。以四门明。演义依彼作三义释。一云。佛唯有大定智悲。无有言音。但众生有感。各闻为解。虽有众说。佛一寂灭无言是一故。名为一音。二云。佛唯一圆音。无有屈曲差别。但由机感。随类各解。取名味句相而已。三云。如来自有差别言音。同时报万。上来三说。偏取有失。三说不离成圆音义然净影·清凉·慧苑·圭山等。以大小并陈一音报万。为留支所立。义林·探玄·饰宗等。以佛唯一音众生异解。为留支一音。义苑·集成·凉疏为正。折薪·匡真以今师为正折薪以凉疏为写误。匡真设不顺辨。强朋章主。并缘胸断。何足依凭。惟如上二途。乃所传之异耳。不可敢定是非也。通路云。按留支意。就佛唯是一音教。就机即渐顿二教。寂曰。此辨有理。所以得知。妙去十之一云。菩提流支明半满教。义林章一叙七说中。初举流支一时教。后四所立。亦为流支判。明知。此师所立。乃有约佛约机之二途也二依诞法（至）多同此说第二明顿渐二教。诞法师者。盖斯昙延上统门人慧诞法师也。余立顿渐二教之师多矣。如净观影远公道场观公昙牟谶真谛昙延上统刘虬等是也。今所标举诸本不同。如匡真引。然渐顿二教。有约机约教之别。言约机者。谓大从小起。是名渐教。直说大乘。而不由小名为顿教。言约教者。谓所设教法三乘并说名为渐教。唯诠菩萨法名为顿教。渐如涅槃。顿如华严。如诞公所立。二义兼明。如昙牟谶三藏远公等。单据约机。纂释举十地品小心众生及四谛品。问华严会中无乃大小并陈耶。答中引探玄十。以答初问。以四谛亦第五地法。答四谛品之问。寂曰。小心众生。新译云劣解众生。是指地前。于文分明。如四谛品。是华严最甚深之秘说。如孔目辨。纂主解释浅。以情谓以如是问答。欲解华严者。其犹如向蜂房蚁穴求喜见城乎。又纂释问。顿教唯华严耶。为通余经耶。答中以探玄中云华严等是。为通余经。更引圭山立二种顿。难化仪顿应不通余经。答中言梵网是化仪顿。即今所等云云。寂曰。四顿四渐者。楞伽第二所说。演义抄第四判之。配地上地前。圭山依彼意判二种顿。然彼经文意趣深远。非可以教判而评论也。且圭山对法华而格量之说。虽似一时救弊之辨。其旨颇违圣教。何足依凭焉。匡真弹圭山判法华。云不及四十余部者善矣。呵以法华为终教者非矣。今家判法华涅槃。会三归一。以为终教。以智回向于本乘。为同教一乘故。终教与同教一乘。于智有别。教全无别。圭山所云。无有巨妨。匡真漫引四明教判。评量今家。岂非方柄圆凿乎。且彼云今家一乘圆教有二等。今问。子所指今家者何人耶。若是至相贤首。则决无以同教为圆之说矣。知执情现之今家耳。言远法师等者。净影远公也。通路云。义章中破诞公说。今何云同耶。答。于有别义。即加评破。今则于立顿渐同云同也。纂释问。大疏中举昙牟谶半满。云远师同之。今何云顿渐耶。答。远法师立渐顿二教。今章分明寂曰。此答不成答。可知。大乘义章一初立半满教。次明三藏中。判为三教。谓局教渐教顿教。十地记中。亦以渐顿判教。然则远师。正以半满判教。于满教中更立渐顿。故知。两文无复乖角。
    三依光统（至）大同此说三明光统三教。光统事迹。续高僧传二十七。华严传第二云云。制广略二疏。弘扬此经。搜玄记第一。以三教判。率依光统。与今相似。玄谈第四云。渐约不具。顿名具说。不同诞公大小相望成渐顿也。言具说者。如涅槃说空者所谓生死。不空者大般涅槃。又云。空不空若常若无常等。皆令广开。即是顿教。三圆教者。即是华严云云。寂曰。搜玄以今经为顿圆摄。清凉以涅槃为顿。以华严为圆教。其异可知。匡真夹注。叙刊定二难。清凉遮二难云云。寂曰。清凉虽遮。半被他转。理不极成。今方斥二难焉。若就一世论生熟者。应言生熟俱渐。若通论三世。则此世根未熟者。不堪直入大故。先以小调。后根渐熟。方为说大。是名渐教。若宿世久习大乘者。根已熟故。直示大乘。是名顿教。种熟得脱。通论三世。何言生熟俱渐。初难之非可知也。其言上达分阶佛境者。是约华严正为。若别教一乘。以八地已上为正所被。若同教一乘。则初地已上乃入此智。故光统致此言耳。若就华严教海慈泽普遍。岂啻地前哉。不思议法品说。充满法界一切众生。无不闻者。尽一切未来际劫。当知尽十世一切有情。恒在华严大教海中。发心修行。出现品文。奚容迟疑焉。第二难之特非可知也。清凉分句配之地前地上。甚作允当。吁二大师。深尊光统不敢置啄。苑独构不顺之难。毁斥古贤。岂非令宗之^2□耶。匡真云光统全顺理。则大师何叙之古说以是非怪哉此言。大师何处是非光统耶。今章探玄一句。无评光统之立教。探玄之中间依用于彼。潭之言戾也可知矣。传光统略疏流传此邦。彼疏中以今经为顿教摄。或曰。疏文脱圆字。华严传二。云以华严为圆教自此师始。搜玄判此经言顿圆摄。疏脱圆字也必矣。遵统师者。通路以谓是洪遵师也。洪遵出于续僧传二十七。匡真以为。是昙遵师也。昙遵亦光统资任。至僧统。传在于续僧传十。两家所指未知孰是。
    四依大衍（至）界真理等四大衍四教大衍寺昙隐师事迹。载于续僧传二十七。是亦光统高弟也。大乘义章一云。宗别有四。一立性宗。亦名因缘。二破性宗。亦名假名宗。三破相宗。亦云不真。四显实宗。亦名真宗。寂曰。今四与彼全同。然此四宗理致周足。初二乃人空教浅深。第三乃法空教。第四乃如来藏教。岂非罄如来设化之始终乎。妙玄十之一。破此四宗。概斥名所滥。亦是立破之巧辨耳。何以彼为定量也。匡真子注。颇有差谬。学者可择。
    五依护身（至）碍法门等第五五种教。是护身寺自轨法师所立宗义。可知。
    六依耆阇（至）门等是也第六耆阇六教耆阇寺安廪师事迹。出于续僧传第九。即光统门人也。匡真出刊定难不真如幻真空理性唯是法喻之别。岂二门耶。寂曰。甚哉。慧苑之无见识也。不真如幻乃破相。空真空理性乃般若。真空经论及诸祖调然分之。其分为二宗。甚得圣旨。岂为之非耶。玄谈四终。及义苑并眩彼妄难。可知。匡真频引台破文。大失贤首家温雅之风规。可悼。又引留惑净用及返道行。混乱于愚夫遍计所起之惑业。惑人之辨莫大焉。可ＷＹ。
    七依南岳（至）代东流教第七台衡四教。于中初标章。后明四教。今乃初也。二大师传。载在于诸传。
    一名三藏（至）摩诃衍藏后明四教中。今初明三藏教。此教明因缘生灭四真谛无我人真理。如四教义及玄签十之二等明。刊定一于三藏名。出四种过。清凉更加一难。即通五难。如匡真出。寂曰。嗟甚矣。苑之昧理也。清凉所辨。理虽粗通。未明其旨。今度辨之。其以三藏名。标二乘道。是显法华开会之妙旨之先容也。所谓八万法蕴。乃如来藏体内权实也。如来所以出兴于世。在以一佛乘开悟一切有情令成佛道。一佛乘即如来藏心。即空假中。菩萨入地便会此道。未入地者。不甚直入此理。故开分一实为三贤道。是名次第三观。然阎浮提五浊增时众生。根钝障重故。不宜直学菩萨法故。先示四谛道。令成人空慧尽见思惑已。而后渐次调练。会于一佛乘。然人空妙慧。必由净定起。净定必从净戒生焉。持戒清净。则净定必起。净定现前。则真慧自发。真慧发生。则见思惑尽。见思尽。则入无为界。入无为界已。菩萨空假中大道。由是处生焉。是我释迦文佛。化难调伏众生之最秘密也。所谓戒定慧。即如来藏性所具平等寂静照明之德用故。起则随顺真性。亦能开发真性。真性开发。即三学八正会归真性。一体无二。何以故。戒定慧即如来藏心之性德故。譬如大海水潜入大地。流为百川。终乃朝海同一碱味。理既如是。教形容理。理教何差。故台判虽立四教。正明开显。则必藏圆相对。中间二教奄含前后。是为决了声闻法。是乃重垢众生。先治见爱。渐次进入秘藏。秘妙方便。万善同归妙法莲华台之秘诀也。为显示此理故。特于此教立三藏名。智者悟心之妙判。其在于兹矣。如来在世。已有持修妒路比丘。持毗尼比丘。持摩夷比丘。条然有别。况佛灭后。结集三藏。分部修学乎。大乘学人。无区别三藏习学异甍故。智论频指小乘名为三藏。法华亦指小乘。称之三藏。何有滥涉大乘之失。第一难之非可知也。大乘三藏有无。如义林藏章辨。虽大乘中有三藏诠三学之理。大乘戒定慧乃融摄无碍。非可区别。所诠如是。能诠亦然。虽有三藏。不可名三藏。何有大无三藏之失。第二难之非可知也。法华智论所言三藏。正指小乘。谓违至教。消文之昧也。第三难之非可知也。二十部中。虽有或立四藏五藏。或不依论藏等。毕竟彼宗以戒定慧为所学处。五师相承。唯依三藏断乎无他。余部虽立五藏等。菩萨藏咒藏等。非自所学。所学亦唯三藏。彼经部师。不依论藏。由遮破有宗执滞六足发智之弊。如来所说阿毗达磨。摄入素恒览。何不依之。岂有不定失耶。第四难之非可知也。四阶成佛。乃鹿苑教中施设之法门。有教无人。非真大乘。非因有三藏菩萨。不敢名小乘。其所以不名小。即由不便显开会之妙旨而已於乎。刊定四难之凶戾。不足评议矣。清凉会释。未尽于智者立名之本旨乎。匡真一一取刊定难。却嫌清凉。非翅自己朋非。欲令贤首同刊定之丑。何其惑哉。如普超三昧经。入大乘论。是夺实义之一法门也。应以是翻知三藏本从大乘出。而三藏区别乃阿含等声闻教也。而彼往往以彼经论。难台三藏。谬之甚矣。不见乎。贤首虽处处引此经论。无毫难台三藏名也。
    二名通教（至）亦名渐教二通教。如匡真引四教义四念处等辨。通路云。亦名渐教者。宋本无此一句。后二教末句亦无。恐后人除此句乎云云。寂曰。宋本无此句。后人除之耶。今师自省之耶。不可得知者已。
    三名别教（至）亦名顿教三别教。如匡真引四教义明。次匡真举横纵修性之义。引妙宗。别圆对辨。次辨三法无差。弹斥清凉。寂曰。性修横纵别圆差异。如四教集注要辨。三法无差。出晋经第十六·唐经第十九。探玄第六·演义第十九·止观一之三等广明云云。然四明家辨之抗妙他家。以愚思之。四明所言虽似高妙。其实则不顺本经。亦非止不与他探玄等而符合。于自家止观。恐有抵牾焉。然匡真深珍彼说。到处夸耀。将使探玄同于四明。何其惑也。复且彼辨。非真三法无差之辨不稳当。由此无差。妄起圆废偏之僻执。拨弃佛法枢柱染净缘起息妄修真之道。其过岂些少耶。虽是傍论非可兹辨。弗忍止。聊指斥而已。
    四名圆教（至）不见闻故四圆教。今家以别教一乘释他圆教。是尽十方三世唯一圆教。此圆教外更无第二圆教之活意。乃应以一家之洪格而辨释矣。匡真欲和融台华二个圆教令无优降。是大失今家之教范。可知。言华严是者。通路意。谓今指华严者。欲显诸师多叹华严。是故且取华严圆教一门义边。自亦欲扬华严一乘以为最上。而其法华非不举指。义苑又云等取法华（已上通路意。义苑无此文。是折薪之释）匡真以宋本为正。为等字等取法华。引探玄云亦字亦于法华。寂曰。诸家以不领台华立圆分齐不同。及与上所谓贤祖之活意。唯以普眼经为圆之玄旨故。有此不顺之辨耳。会玄释探玄云华严等云。等字有二义。一等支流经。二一代时教。但说圆融具德之经。皆此圆教中收云云。此说能得祖意焉。亦字亦于上护身法师法界宗。何云亦于法华焉。可思。然今家以同教一乘判于法华。不与圆名。是判教之洪格。非强贬抑法华。以法华会三归一。为同教一乘。开会究竟。则归于本教焉。于是乎法华华严玄同一致。只是一真法界而已。亦名秘密教者。是亦以一家教意而判焉。可谓超方之手段也。匡真举清凉荆溪云云。寂曰。虽是傍论。聊加会释焉。玄谈第四云云。意谓华严顿说大教。授之大机。化仪是顿化法。亦顿故曰顿顿。法华乃决了声闻法。有经渐入焉者。故名渐顿。荆溪以为。清凉抑法华。便制义例。大破彼辨。随释纂要。并破斥彼。会解记评云云。寂曰。会解记评粗当矣。台教之意。于绝待门虽称超八。据相待边非无渐义。妙玄二之一。以法华为渐圆教。同卷又以会小归大。为渐顿泯合。以华严为顿顿。又同卷云。今法华是显露非秘密。是渐顿非渐渐依此诸文。清凉所言全依天台。由门庭分无诤起诤。可谓浇季之弊也。秘密有二种。今约微妙难解非下位所测。非隐密等义。如探玄第二辨。
    八依江南（至）华严是也八敏师二教。敏师传出于续僧传十七华严传第三。敏师乃高丽印法师之资。匡真云。此二教本出嘉祥。寂曰。此辨不允。敏师入茅山。从明禅师听三论。何关于嘉祥。师与嘉祥并世。安依玄论。计匡真有意许。强使此师同于嘉祥。欲以遂法华通局平之私怀而已。刊定以华严经中说四谛等。或说修行调伏作难。清凉返破道理极成。惟印敏二师建立。与同别一乘义大旨相似。颇有道理。不遑此详。学者深思。匡真弹清凉。甚不允当。又云指要钞错认此师所立谓贤首义。是亦非也。今章施设异相中明十异。四明指此。非错认此师等。卢舍那经等者。会玄记云云。匡真引彼评云云。寂曰。会玄所言善矣。匡真胸谭。欲令印敏与嘉祥全同。由有向私意尔。刊定又妄难。清凉救释云云。苑之见识。于是可察。清凉所辨义趣炳然。可熟读矣。
　　九依梁朝（至）进等是也九光宅四乘教。光宅法云法师传。出于续僧传第六。此师判教。依道场观师。总判佛教以为三种。一者顿教。即华严是也。二者渐教。从鹿苑至鹄林。此中开五。一三乘别教。亦名有相教。谛缘度教是也。二三乘通教。亦名无相教。诸部波若是也。三褒贬抑扬教。如净名思益等。四同归教。是会三归一教。如法华说。五常住教。如涅槃经。三不定教。如金光明胜鬘等。此师所立。以教开乘。教有三教五时。以乘合教。乘唯有四。五时中初三乃三乘教。后二乃一乘故。是故此师解释法华以四乘教。可知。如妙玄十之一。列南三北七中。道场观师即南三之随一也。可寻。纂释问。光宅所立三车中牛车。是小乘中菩萨耶。为大乘菩萨耶。答。探玄一云以大乘权教方便说故。故知。大乘权教菩萨。问。若尔光宅释方便品云云。似指六度菩萨。云何光宅指二类不可偏局。同疏四云。阿罗汉辟支佛大力菩萨。又有佛子心净云云。摄权菩萨可知。寂云。光宅疏等。以法华开会三乘。率对三藏教中三乘。于出三界证入一乘之交际。含权菩萨故。六度菩萨权乘菩萨。合则为一。开则为二。是乃由菩萨修行道中浅深不同故。以理分教。教门非一。虽教差别。非必菩萨类有种种故。疏文从容宗教并存。古风可尚。匡真中引光宅疏。举四衢道之释。子注引东西走戏之疏文。是甚不允可知后代信行等者。信行者唐初之人。传出于续僧传二十。为人非常。异操奇行。能作难作。实乃异人也。计此人信虽有余智薄且凿。乃依华严建立普解普行之法门。然门下有若干弊人。交加伪妄。就中有河东逸民斐玄者。制对根机行三阶集录。称为信行所造。唐太宗高宗时播名海内。盛作一家。信毁相半。真伪未决。后至开皇末勘经诸德评为邪说。以敕禁止。孔目要问答。举彼说。今师今亦出彼。至相贤首与彼并世。当时邪正难辨。与要问答所出分明是邪说。则不可言邪正难辨也。二祖弘扬华严。彼亦毗赞华严。二祖亦为遂护法扶宗之鹿。不见崔嵬乎三阶之邪山。与嗟呼。虽大贤乎。同其所好。则不能公然乎。
    十依大唐（至）不空理等十奘师三法论。于中有二。初正明。后评量。今乃初也。三法轮者。深密经说三轮。谓四谛轮·隐密轮·显了轮。与今义同。又金光明经三·瑜伽七十六所说云云。如孔目一·瑜伽伦记二十下·法华玄赞四·无垢称疏二·唯识疏法苑章等明。匡真引章疏云云。夹注弹荆溪错解嘉祥义者当矣。三法轮者。如匡真引唯识疏及法苑章明。持字义。亦如匡真引复古折薪相宗等明。寂曰。似三家辨未尽持义。应思。三性等者。纂释问。唐三藏所立第三时教。局三性耶。为通三无性耶。答。一义云。可通三无性。问。若乐何故唯识论。云故佛密意说。述记云密意说三种无性。今章云。显了说三性。不言三无性耶。答。探玄一云。第三时中。方就大乘正理说三性三无性云云。三无性可有二义。隐密总说之无性。唯得遮情一边。不见表德故云密意。是第二时教也。若约遍计理无。依他无性。圆成相无之义。说三无性。则是非有非空之教。即显了说。属第三时。乃至今章约三无性于第二时显胜如此。寂曰。此大抵依清凉意。此释未尽。然三性三无性者。大乘之要领旨趣深广。不遑此辨。
    此三法轮（至）严法门也后评量折薪匡真述其意趣。寂曰。折薪正得章旨。今师判教温雅公正。全不欲抗敌于他。独于奘师所立。频见不满之怀。或夺或与。展转往复。欲柝彼守权之情。今文虽不分明对破。不摄别教一乘之语。定斯抑彼所宗而已。匡真所述。全非今师意可知。折薪云。转法轮即小乘教。照法轮即始教。持法轮即终教也。探玄大疏等。以第三时为始教。唯取三性理也。由三性理通始终二教。若依彼三性。立彼三无性。以显中道。义通终教。若说遍计空依圆是有。此唯始教也。清凉立此。为三性空有宗也。今约前义故。天分为终。况其中相不空真如耶。故知。深密三时。不唯始教。匡真夹注。引折薪。是抄出纂释故。脱一行余故。义颇乖角匡真（七十六纸右）有折薪全文。可见。明宗记破折薪。复古集成匡真同于明宗。寂曰。折薪所言虽非的当。非无道理。何强谴斥。明宗自义。劣于折薪可察。贤首大师意以为。深密瑜伽。若据梵本义趣。应参涉始终二教。但译于奘师之手故。成始教门。例如摄论前译含摄始终。后译全为始教。师有此意。故与以第三时为终教者。乃就经论本旨。夺为始教者。即据奘师现传。是今家之密意也。华严在初者。匡真举一难。答意未明。寂曰。慈恩家。谓华严乃顿教门。大不由小。无三时前后。若约机渐从小入大者。乃有三昧。若由现摄教。则华严亦入第三时。淄州依此理。立义类相从之义。由是观之。今章所辨。似不当于彼所立。然则应言今则一往约深密三时。作此贬量而已。若彼宗云华严是顿义类。相从摄于第三时者。应别立道理难彼所计。非必以此一文说尽立破也。相宗所立。与真谛约年月日时而判天别。学者莫滥。
    此上十家（至）宜各契耳结释上十家。凡判教立宗之家。莫不设立破抑扬之义为之先驱。独贤首大师则不然。称叹十家。不论是非。即言三藏异轸不得已而分等。温柔敦厚之风。可赏叹矣。以愚思之。实乃判教家之好范模矣。其宜各契者。探玄云务令圣说各契其宜。有人云。今章恐字倒。寂曰。应非必倒。古文之中其例颇多。盖各一体之文法尔。

华严五教章衍秘钞第二
华严五教章衍秘钞第三

        东都长泉律院苾刍普寂撰


    分教开宗第四第四分教开宗。匡真云。今家立五教者有何凭据。答。指事有云。且虽无教证。只由法义别依类建立。或曰。泛依深密三时楞伽渐顿法华四车。总为五教。有人云。专依起信乃至。今详曩祖源意虽通依众典以立教名。指的教义出自此经故。孔目章云云。祖意明明昭如日星。奈何昏此为无所据。又岂可专唯依起信而所建立。寂曰。此依苑薪意。此辨甚善矣。指事三义大失祖意。杜顺大士。初悟入于华严法界。领知华严本教有五义门。制五教止观。示入理门云华承此制孔目章。剖判五教通释华严。是亦由此经具五教理。今师泻瓶于云华道。制述此章。题以华严五教。三祖相承全无异辙。何言无典据等耶。然匡真言五教义出于华严者善矣。惜乎未晓华严有五教义之实义故。至正判教大致谬释。所谓实义者何谓。孔目章第三云。今此十地者。摄佛因位一乘三乘声闻人天等。并在其中。为五乘人所观。普贤证位佛果摄用无碍自在。一切皆尽。何以故。十地之法摄众生中最初门故。地法甚深难了别。略以五乘分别分齐。言五乘者。人天等为一。谓人天乘。声闻缘觉共为一。谓为小乘渐教所为为一。谓渐悟乘（寂曰。此中摄回心教直进教及终教）顿教所为为一。谓顿悟乘一乘为一。谓究竟乘乃至广说。结释云。又依六相总别义。即是一乘。随相别布义。即是三乘。此约教分说。其实十地之法。尽其三世已通究竟。此据证说（文）今章下卷云。由此甚深缘起一心具五义门。是故圣者。以一门摄化众生。一摄义从名门。如小乘说。二摄理从事门。如始教说。三理事无碍门。如终教说。四事尽理显门。如顿教说。五性海具德门。如圆教说。是则不动本而常末。不坏末而恒本故。五义相融。唯一心转也（文）寂曰。妙哉。三祖教眼。照了华严大教即一心十地含摄因果五乘。建立同别一乘五教。宣演如来秘藏。秘藏乃如来藏心。此心即十地十波罗蜜。空不空无二。犹如净明镜能现万像。但由众生无明倒想。生能所取。起二重障。自体成壳壳有粗细。谓分段变易。诸佛如来出此二壳。亦能令一切众生破二阴壳。显成三德十地。初开人空智明。令破烦恼脱分段壳。是名小乘。法空智明照破二障粗分。令成就菩萨三贤道。是名始教。二空智满。则二障粗分顿尽。如来藏心出现。是名十地。然从初地至七地。犹有烦恼习气及智障细分。地光未能明了无碍。于此分齐建立终教。第七地无相行究竟。将入八地。烦恼心行。永不现前位。入大白法界。心犹如大虚。如大梦觉。相想俱绝言语道断。由此分齐建立顿教。过是已后心性圆现。入佛境界。圆融无碍色心自在。据此分齐建立圆教。佛眼所照。则十方三世身心世界。入刹那际。如如平等能乘所乘及乘者。所调伏及调伏方便界。因之与果不可思议。奇哉。一心十地即是大方广佛华严。普机所禀。是名圆教。亦名别教一乘。别机禀此。即名小始终顿。亦名小乘三乘一乘。此诸乘等。以普贤智照则全是华严一乘。是名同教一乘。是故同别一乘虽义门别。其体唯一。如来藏心法曼荼罗也。
    于中有二（至）宗乃有十分科可知。义苑云。法者教法云云。复古云能诠教法。集成粗同。折薪立二义。一通能所诠。谓教理行果四皆名法。二唯所诠。此亦有二义。若望能诠之教。法亦是义。若望展转解释之义。总举曰法。别说为义云云。寂曰。折薪应正。何者章下结文云此约理以分教耳。探玄一举五教已。云就义分非约事时。是皆云所诠。虽然有所诠则必有能诠。有能诠则必有所诠故。折薪初义最善。可知。匡真举会玄记会释清凉改易云云。评破。寂曰。清凉改易。虽是出于护法好心。且偶有阳乖阴合者。十凡七八。由不领会二祖宗致。作斯改易百已。以矛思之。非实扶古德之说。圭山长水晋水苍山。偏崇清凉。却背于三祖之正宗。匡真主发愤非无所以。所憾匡真只知清凉已后不顺于古祖。而于自之违于三祖。毕生而不觉悟也。三祖相承之正鹄不易射焉。学者可知。
    初门者圣教（至）五圆教初标列五教。初小乘中。匡真举义苑破之。次自解云云。寂曰。纂解释愚法不愚法。二解如上已述。义苑所云当彼初解。匡真自解当彼后解。而义苑所辨。为今家正义。今家所判。与婆沙百四十三百七十一等愚法不愚法之辨而异其旨。以婆沙等声闻不知法空。总为愚法。大乘声闻知法空故。不拣回心趣寂。皆名不愚法。探玄第一其旨分明。匡真以非攻是。最所不应也。匡真又引玄谈五云依六识三毒等之文而难之。寂曰。此。难不稳。六识是所熏。三毒是能熏。三毒染心则染法缘起。三毒除灭则净法缘起。为染为净。全由三毒有无。故言六识三毒为染净本。是文法之巧略也。又何难焉。其圭山长水等。以能所熏为有部义者固非也。二明大乘始教中。匡真引会玄记云云。终顿已上得一乘名之辨。如上已明。清凉于始教中分始与分云云。寂曰。此判恐不顺于三祖之意。何者帝心大士五教止观。正以空理为始教义。至相章疏皆亦如是。今师亦以空理有余名为始教。十宗之中。名以诸法皆空三祖同辙。那存异义。如瑜伽唯识。虽明唯识三性等。犹立三乘五性。未显了如来藏一性平等真理故。摄之二空教同名始教。若以始门终门判。应顺孔目等。以分教目称正分宗者。应不允雅也。三明终教中。探言云云。如匡真引。匡真出图。颇有差谬。言诠辨体门中。有大小别图。唯出大乘四不稳。以缘起唯心门。配于小乘。甚不应理。彼由探玄明唯心门立四句中。有唯本无影是小乘义致此谬耳。不领唯本无影是小乘。不可摄于唯心门之义者何耶。又别教中。分别分该以配五门。全无道理。以同别为圆之非。如上已明。四明顿教中。探玄云云。如匡真引。玄谈云。即心本是佛体妄起故。为众生一念妄心不生。何为不得名佛。达摩碑云。心有也。旷劫而滞凡夫。心无也。刹那登正觉。下经云。法性本空寂。无取亦无见。性空即是佛。不可得思量。刊定难云。上所引经当知。此并亡诠显理。复何将此立为能诠云云。清凉会云。顿显此理故名顿教。钞云。所诠是理。今顿说理。岂非能诠。夫能诠教。皆从所诠以立云云。广破。寂曰。清凉反破其旨炳焉。玄谈云。天台所以不立者。以四教中皆有一绝言故。寂曰。此辨不允。天台以之所以不立之者。台教是同教门。其圆教中摄华严所立终顿故。不别立顿而已。岂是四教中之一绝言耶。刊定又云。此五大都影响天台。唯加顿教为全别尔。寂曰。戾哉苑也。寂以其相似而觉其妙。苑以其相似将谓效他。天台贤首之判教。全据悟心非以意度。心性无二。教何不似。虽似不同。异而相顺。是判教之妙也。惟二家判教。乃穷理尽理性之明判。阎浮一化之伟宝。比肩于宇宙之间者尔。非毁此者乃教中之奸人也。应知。玄谈又云。顿教即顺禅宗云云。匡真云。禅宗既为滞教网。达磨西来。倘为顿教者。早被顿网罗了活底。祖意更何在。直饶顿诠而能顿悟三级化龙去。痴人戽野塘。谁是为然云云。寂曰。虽以禅宗意而评。颇有道理。少林痛慨教生弊。以不立教显教实义。岂亦以教判之耶。普安禅师印肃阅华严。一曰大悟遍体汗流喜曰。我今亲契华严境界。又杭州永明寺道潜禅师。谒临川净慧禅师。一见异之。一是慧问曰。子于参请外明什^8□经师云。华严经。慧云。总别同异成坏是何门摄属。师曰。文在十地品中。据理则世出世间一切法皆具六相。慧曰。空还具六相也无。师懵然无对。慧曰。子却问予师乃问曰。空还具六相也无。慧曰。空师于是开悟踊跃礼谢。慧曰。子作^8□生会。师曰。宛异日因四众士女入院。净慧问师云。律中道。隔壁闻钗钏声。即破戒见睹金银合杂朱紫骈阗。是破戒不破戒。师曰。好个入路。慧曰。子向后有五百毳徒。而为王候所重在者。个道理岂可以五教而判之耶非是有五教摄不得者而不判之也。非由禅胜于教不能摄之。但彼乃教外不立字家。不可以教而判之宗致也。不可判而判之。则却为杜撰第五圆教可知。匡真出图。第一图全钞主胸断。何言至相贤首正义耶。以顿配顿。以终配别教道。圆分同别等皆不应理。第二刊定演义之图。以终配别。亦非允当。第三圭山图其非可知。第四出笔削记意。此判甚近正理。今更试作二图以备研磨焉。而二家判教大旨虽1合。华严则从本起末门。天台则摄末归本门。义门施设不可无异。唯取大途以辨条理耳非强板合。
    初一即愚（至）立此名也此明初后二教。义苑云云。如匡真引。演义云以见天台立名招难故。改名小乘。寂曰。此辨不允。所谓难三藏名。刊定之妄难也。贤首未曾谓台三藏名有难也。天台贤首之立名不同者。乃由同别教门施设有异也。会玄以六度菩萨摄属小教者善矣。其引圆觉钞以六度菩萨入始教中者。甚失祖意。匡真所辨最善矣。善伏太子者。晋经所说。如匡真引。唐经七十三云云。折薪云。问。初一愚法后一即别教中间是三乘教。独不指配同教何耶。答云云。寂曰。此答似有一理其实不当。匡真至此自解皆崩。虽内觉其堕负。未肯树降旗。泰然引孔目而作会释。英雄欺人而已。
    中间三者（至）上所引说此下明中间三教三义开合。今初总为一。义苑折薪如匡真引。匡真夹注。以终教始终俱同为不稳者何之谓乎。言终教始终俱同者。此章乘教开合之判也。匡真次下亦引之。今云不稳者何也。寂谓。苑薪最善。复古匡真所难斥却非也。又匡真云。法华既是遮三之一。岂只泯二之教乎。寂曰。依探玄意。深破二即破三。然则法华遮三与泯二破异。理归一致。今何咎焉。匡真第四。云法华者为一乘之泯二。者怪哉。
    二或分为二所谓渐顿此分为二。折薪云云。如匡真引。寂曰。折薪以二义释渐顿。始乃今章所判。后乃依圭山意。后义不稳。今于中间三教分渐顿。何以三时五时而明之。况圭山判教。叵以为范者乎。匡真破云。以法华涅槃为渐教者。古今无有若此盲判等者。此破非也。天台以法华为渐圆。三文如上已出。其余诸师。以法华涅槃不渐者甚多。何云宗密一人也。
    以始终二（至）此之谓也。此明渐教。如匡真引苑薪而辨也。楞伽第一说四顿四渐云云。
    顿教者言依此立名此明顿教。如匡真引诸疏而释也。宝积经论者第一卷之文。宝积经中间说顿教。^7□主天子品所说分明可寻。
    三或开为三（至）二是也此分为三中。今初正明开渐为二。深密第三时为始为终之辨。异解纷纭。折薪以为。唯明三性明二乘不作佛等。是始教义。若明三性三无性中道等。是当终教。复古意。谓深密第三时。摄法华涅槃等。开为四时五时。合即为三故。第三时中收经甚宽。且深密亦说真如妙有。奘师宗不变湛然而已。今约通义略分义耳。匡真破二家自解云云。寂曰。三家所言虽似各有一理。恐非的当。相宗宗义。非是始于奘师。是护法戒贤之所宗承也。然如瑜伽等教义难定何者安慧难陀等并宗五分。而其所言不与护法而同。往往有邻今家所判终教者。摄论中边等之旧翻。颇异唐译。又妙玄及大乘义章所引唯识论文。亦大异于新论。糅论一起之后。十师各论旧翻之论泯绝不传。由是观之。慈尊及无著世亲所造论之梵本。应兼说始终二门。非必如奘师所承之相宗。贤首大现深讶于此之意。往往见于毫端。以深密第三时。或为始教。或为终教者。盖由于斯耳。应思。
    依是义故（至）乃至广说此明空不空义当始终。如匡真引诸注及孔目而辨也。
    解云此则（至）名为终教解释上义。二空教唯遮遍计妄执而已。未显如来藏不空之实义故。称为有余有上。亦名始教。终教可知。会解匡真。犹未尽理耳。
    又如起信（至）二真如也此引起信证渐顿有三。折薪引注疏会今章云云。匡真破之。其意谓应于真如理建立三教。何以二门辨之云云。寂曰。匡真所弹甚善矣。凡一切教法。即胜流真如净法界为体故。圣教中以真如为教体。虽生灭门中有教法。即生灭门中真如也。何云于生灭门立教也。圭山学识未入佳境。往往以非改是。不亦谬乎。然一切教法。皆依真如立之义旨趣深玄。非可此罄如余处辨。
    此约理以（至）卷中别辨此结上判教。苑薪释如匡真引。次出义苑引下所依心识章明之文。寂曰。此义苑所引文意趣甚深。如上已明。结释言不拘时部等。似暗杭于天台。是孔丑矣。只知自宗之杰出。而不知台约时部之妙且至矣。
    二以理标（至）宗乃有十此下第二以理标宗。匡真引玄赞云云。次引玄谈第八弹之。寂曰。匡真不领容言难不相当。通路云。未见帝心云华立十宗名。贤首大师承云华之意。始立十宗。是故应称贤首十宗。匡真出有人问答云云。寂曰。此问答大谬矣。流俗知见不足齿录者耳。匡真呵可此见耶。
    一我法俱为无为故第一我法俱有宗。匡真举折薪。不肯人天乘即小乘中开出。寂曰。折薪应无失。何者。人天善必从我执薄而生。为二乘之方便。是即从小乘中开出之理也。可知。义苑云。四众之中。前二乃人天乘。寂曰。此解甚非。如匡真弹。匡真引法苑章及孔目三文云。人天乘中。可摄外道异执云云。寂曰。此大非也。法苑分教道理明着。如科图载。今于佛教分别十宗。何摄外道。孔目第一引梁摄论。明外道凡夫执着我见故。不堪受赖耶教。内道凡夫信乐无我故虽应禀赖耶教法。尚于阿赖耶中有我爱。全无关于今十宗可摄外道之义。次孔目第一之文。明佛似同人天以人天善诱引劣机。此文可翻证人天乘是佛教中之人天乘。而非外道等教。然彼引此将以外道措今宗中者何耶。后孔目第一之文。初明人法理事文义解行因果十法。人者化主及助化浅深者。谓从三恶道。人天二乘菩萨。渐教顿教圆教。感成佛菩萨。浅深不同云云。从三恶道等。指能感机。非是能化。何关于今。今所言之人天乘。即如大日经所说五乘三昧道中之人天乘是也。是乃佛教中调伏难化众生之人天乘也。非谓外道异执无人天善。但彼由不如理作意立故。未向道分故。不可摄入佛教十宗之中而已。此匡真所言。与刊定立迷真异执教义趣全同宜乎往往与刊定而系节也。问。今以人天乘为十宗摄。天台破古师立人天教者何耶。答。人天教乃小乘之方便。未诠无漏。不可别立以为一教故。天台作破。今家亦并之犊子不别立之。彼此旨同。可知。问。玄谈第八明十宗中。不言人天者何耶。答。是不应理。会玄救云文略。寂谓。文略乃不可也。人天乘即同教无量乘之随一。所谓方便乘也。岂省此而可耶。又玄谈以犊子部为附佛法外道。是依摩诃止观第十等而言之。此是传有部学者之诬言者耳。犊子所立我者。是非即非离蕴。而不染污智之所建立也。与外道染污邪智之建立夐别。犊子所立五法藏者。与般若五种法海相似。所谓第五不可说藏。仿佛乎大乘如来藏。正量部亦同此计。又经部一师。立胜义补特迦罗。亦似此计。五竺之间相似此宗者颇多。岂皆附佛法外道耶。后代有部学人。为党自宗。动作无根之谤大误于人。如讪谤大士大天。不可不辨。三聚五法藏。如匡真引俱舍等而明也。此计之中总摄五部全或一少分。如匡真述。西明以犊子所立我见。为我执烦恼障摄。即言犊子未得无学进所计我相。要集云。瑜伽所叙四计。是唯分别。犊子所计。通分别俱生二。淄州曰。第五不可说藏。是分别法执。寂曰。西明道证甚失道理。淄州得旨。西域记云。提婆设摩阿罗汉。作识身论说无我人。瞿波阿罗汉。作圣教要实论说有我人。因此法执遂陈诤论云云。阿罗汉尚立此见。岂是我执烦恼耶。西明云三藏解。盖乃三藏唯述西域学者解而已。非是三藏自义。西域记说其证也。论中言生空智断之辨。如义灯释。
    二法有我（至）皆悉实有第二法有我无宗。如匡真引玄赞演义等而辨也。然二十部异宗异说纷纭。文殊问经。舍利弗问经。部执异论及真谛疏等义。最稳当可取依用矣。近代学者。偏依异部宗轮及疏以为定量。余皆如辨谬之甚矣。
    三法无去来（至）用无故第三法无去来定。匡真。
    四现通假（至）亦即此类第四现通假实宗。此计现在实过未假现中亦有假实。然其判现假实宗计不同。匡真以俱舍论主为经部别师者非也。俱舍论宗致如讲录明。决非以经部为宗。可知。三论玄云捡俱舍论经部之义多同成实。乃指俱舍中所出之经部。非俱舍论即经部。今言经部别师者。非局指一部。总言除本经部余一切经部末计耳。余如匡真辨。
    五俗妄真（至）非虚妄故第五俗妄真实宗。如匡真引宗轮疏而辨也。言等者。摄释云。等自部末计。玄谈云少似中论一半向前。折薪真云等中论。寂曰。折薪甚非也。中论正当第七宗。此中何等彼论也。匡真云。方广道人。当今第五第六者是亦谬矣。今五六二宗。乃分通大乘仿佛乎破相大乘。是十八部中特深胜者。虽明空理毫不乖业果等事。何同队于方广道人焉。方广道人者。邪解中百等。拨无罪福报应者。那摄之正法十宗焉。
    六诸法但（至）之始准之第六诸法但名宗。匡真引宗轮疏等云云。玄谈云。前四唯小。次二通小大。后四唯大。寂曰。第三第四。亦应有分通大乘之义。分通大乘之义意趣甚深。不遑此论。如余处辨。
    七一切皆（至）如般若等第七一切皆空宗。探玄所列亦同于今。玄谈第八明于十宗。第七名三性空有宗。第八名真空绝相宗。第九名空有无碍宗。第十同今。然以教配宗乃有二解。一云。第七是相宗所立。第八中合始教空宗及顿教绝离。第九即终教。一云。以第七第八。如次配始教有空二宗。第九之中摄终顿教。寂曰。清凉改易。恐非允当。若据初解。则终顿滥次义亦有妨。若据后解。则虽无巨害略有三疵。一者不领相宗犹是二空教之分齐之失。二者绝相之目滥于顿教之失。三者开始为二终顿合一开合不巧之失。五教十宗但是开合异而已。小乘中有当分过分及分通大乘故。开为六宗。后四如次配后四宗。是理当然。全非以意度而安排焉。何劳改易也。问。相宗是大乘有教。何为一切皆空宗摄耶。答。瑜伽唯识等。虽说法相。未显如来藏缘起性相不二之真理故。依圆实义犹未显了故。同为二空教分齐。摄入于一切皆空宗。是故帝心云华。以即空教为之始教。以说如来藏缘起称为终教。皆由此旨。此是今宗之王路也。于是生旁岐者。可谓失宗途者矣。
    八真德不（至）具性德故第八真德不空宗。此宗明如来藏缘起大乘终极之理。以地上证道为其理本。而其理依未自在位故。能诠言教亦未圆妙耳。
    九相想俱（至）绝理等准之第九相想俱绝宗。是即如来藏性离言绝相。顿诠此理即为此宗。
    十圆明具（至）所显法门第十圆明具德宗。是即别教一乘五教中圆教是也。匡真欲此宗中摄同教一乘。是甚非也。同教一乘有义无教。何此中摄孔目云同别各有同别者。指同别中各有一多同别等义门。全非同别互摄义。匡真往往引鳖证龟。可察义苑举十宗。云五六宗通法相宗者非也。若言通始教者。尚其可恕。匡真所评有理。
    乘教开合第五第五乘教开合。探玄第一。亦辨开合与今粗同义苑云云。复古依清凉释。不允。
    于中有三（至）有其五义此总标。寂曰。玄谈以为。五重开合。配对古师判教。苑薪复古皆承彼意。云会取诸说等。会玄却以探玄为未了。此甚不当。今此开合。只判今宗五教已。明其五教者明非必局五。空有为一为二等义。全非会取诸家意趣。诸注何惑。匡真所辨甚善。
    或总为一（至）大善巧法探玄云云。凉疏配一音教。其非可知。
    或开为二（至）为方便故开为二门。探玄云云或离为三（至）法二乘故开为三门。探玄云云或分为四（至）在言等故开为四门。匡真频呵清凉。欲立同教一乘是圆教。比肩于别教一乘之义於乎。匡真惮改之吝。何至于是故。为二为三为四之门。唯有别教一乘与三乘小乘。更无同教一乘。是由同教一乘即三乘小乘。以智回向得一乘名。祖文彰彰如日丽天。于若是文。欲遂其非岂非无渐乎。上破以法华为泯二。今自言法华乃一乘之泯二。泯二有一乘三乘之别。有何典据耶。今试作一图。明同别义。学者观焉。
    清凉云同顿实。注者中。直指终顿为同教者。并皆未领会俨藏二祖同教一乘之建立者尔。
    或散为五谓如上说如匡真引探玄而明也。
    二以教摄此约始教二以教摄乘中二。今初明一乘。如匡真引探玄及诸注而辨也。
    二明三乘（至）俱罗汉故二明三乘中。今初小乘中三。匡真引探玄义苑云云。
    二始教中（至）有入寂故此始教中三。探玄明始教中有二。初始同终别。谓同闻般若同观无性。三乘之人各自得果。后始终俱别。是据谛缘度因修别。又如瑜伽等所说三乘。今与后说同。导本不允。可知。
    三终教中（至）并成佛故三终教中三。匡真引折薪破释云云。寂曰。探玄以近异远同判于法华。置诸终教文段。同教一乘。与终教教全相同。但以智回向为异。然则折薪所言无有过失。折薪云第五圆教。是依错本。圆字同字形误。匡真又言虽云并成佛等者非也。终教虽说并成佛。所说亦诠三乘有三乘得益故名三乘耳。复古云。终教自具四句云云。寂曰。此辨繁费。且违祖范如匡真弹。
    四顿教中（至）想故云云四顿教中三。如匡真明。
    五同教中（至）道等云云五同教中三。宋本作圆教。是错本。诸注不知是错本。释义不稳。集成独知有正本而已。指事会释终教中之三与同教中三之异云云。寂曰。未允。终教中智未能融同法界故有异。终教理极则智必入法界故。故终教与同教一乘交际难辨。非不明无尽故。应思。匡真辨始终俱同近异远同之别云。直据本结大缘。则开二乘行是菩萨道故。云始终俱同。若探玄意。约退大已后中间今日。且云近慢云云。寂曰。此解虽巧。恐非允当。今谓近异远同。约未开显。始终俱同。约已开显耳。何远云大缘也。
    三诸教相（至）末归本门三诸教相收。匡真问答云云。寂曰。此甚非也。今与探玄云本末义一。同以别教一乘为本。三乘小乘为末。以末归本者同教一乘也。此理彰彰犹如日星。匡真谓华严法华二个一乘角立有别。以内怀谬解。到处不正。非独自谬。使海内若干人。谬解同别一乘义。而不知至相贤首之正判。惜哉。
    初中于圆（至）摄方便故初以本收末中。匡真举义苑复古不取云云。寂曰。二疏义通。匡真却非。
    顿教中或（至）摄方便故顿教中上必具下。下不具上。是理之当然也。故学人进趣次第亦然。入后后教者。此世或先世。修证前前教。故末教必与本教为方便。何以故。小乘乃人空理。始教乃法空理。终顿圆乃如来藏教当知。如来藏教必摄二空。法空必摄人空。未有不证人空而能证法空者。亦未有不证二空而能证如来藏者。如来藏教三位准此。本末之义深哉。
    熟教中或（至）准上知之匡真引诸注。义苑未允。
    二以末归（至）为方便故二以末归本门。如匡真引探玄复古等而明也。复古所辨善矣。匡真破云以清凉义欺贤首者。甚不当之破也。况亦于泯二辨别一三。全胸臆之妄判。孰可依用哉。
    是诸教下（至）准此思摄义苑云云未允。若约诠则乘教分派。若穷理论则唯是一心回转故。三一交涉偏圆通融。譬如人身支体脉胳交济而不相离也。思摄者探玄十八云云。匡真摄字属下者不可也。
    是则诸教（至）此之谓也此结释经云者。上二句乃入法界品之文。下二句是离世间品之文。要问答上云云。今师处处引用此文。般若灯论十一云。诸佛大悲。张大教网捞摝人天。置涅槃岸亘生死海者。亘字经作□。□恐□字形误。□居登切。索也。又急张也。尽也。亘亦应作互。互居邓切。极也。通也。遍也。说文竟也。度天人龙者。经文及要问答度字作漉为正。
    教起前后第六第六章集成以化仪化法释。匡真斥之。寂曰。集成无失。匡真嫌化仪非圆极者偏局也。今虽曰化仪前后。不妨称法本教。前即无前后。但由法门施设云前云始而已。
    于中有二（至）逐机末教初标本末。匡真引溪荆斥之。寂曰。荆溪所言只一时抑扬之辨。非极成义。匡真所辨乃今宗正义。但结集家且安之言不允。始即无始之始。三世常住之始。何云且安。探玄第二可寻。
    初者谓别（至）同时显现初称法本教。探玄第二明初成之文。如匡真引。匡真次引义苑云云。此释文义明畅可见。次引探玄第二。明第二七日说。次叙演义一上略为三说云云。寂曰。华严说时异说颇多。若据今宗正义。如探玄所述清凉三义。初同金刚仙论说。第二第三开贤首说为二窃谓。菩提流支不坏前后相等说。似有一理。实不允当。何者。初七日乃自受现法乐。思惟行因缘行。表显静而后动所说不匆遽。非是年月日时之谓。岂不云乎。如来成正觉。不系于日。海印定中称法本教。宁落时分耶。且世亲才见十地等之言。亦甚不逊也。何足依用也。清凉开一为二。亦恐不允。今经称法界之法门。以人法时处等。即圆融无碍不可思议为奇为妙。若事别理融。分为二义。却堕通途。何成善释也。台家判华严说时。有三七日时长尽未来际等。异义纷纭。如余处辨。
    何以故卷（至）准以思之卷舒自在。如匡真引义苑及旨归而辨也。经本云者。乃舍那品不思议法品等之文。又云等者。贤首品离世品之文。如匡真引。依此普法等者。匡真引探玄孔目云云。结释云。请怯情信毫有三乘习恐不允耳。乃至阴境为广博严净云云。寂曰。其文言者善矣。钞主所自得者。水变为毒者也。阴即广博严净乃八地已上。圆信满已上之境界。是文殊普贤大人之所得也。有三乘习者。假令有入焉有三毒妄根者。决不可得也。他以三乘机狭劣于一乘。比之蜗牛抵角以凡情测智境界。况之鄙夫乘凤辇。呜呼积三乘小乘之功。登升进趣于一乘之宝位。是迦文一化之正道。亦法华涅槃开显之秘术也。匡真以废三小为阿世耶。引无数人令成上慢。痛哉。
    第二末教（至）时异处说第二末教二科可知。华严欲四天等说。匡真会释云云。应思。梵网说时。匡真叙二说云云。寂曰。二说俱非。台云华严结经者。且就心地一品耳。若据全经。天台以为华严梵网乃同时同部。而说处说相不全相同是感赴异耳。匡真所叙。未得天台之意。又匡真夹注所出大贤所述云云。此辨大非。以如是见解。欲见梵网者。恰如向牛蹄涔而求鲲鲸乎。寂曾撰梵网摘要。聊辨纲要。览者择焉。以要言之。华严梵网等乃最甚深秘密之说。无名相中。施设名相。无时处中。安立时处。时处人事大抵表显之说。非一回到得无时处无名相之地者。而不能知之境界也。往古来今不具教眼者。聊尔说着教中最秘密最微细之玄境。妄意滥说无所不至。悲夫。
    初义者是（至）二小乘此明初后各有二类。匡真（云云）。
    初者如密同时说也明同时异处说中。初叙三乘。此中初出密迹经。苑薪云云。如匡真引。探玄引密迹。是第五会所说。第二会中亦说三乘得益。次举大品中。如匡真引智论六十五。三转法轮如余处辨。解云。下释上二经。复古云云。匡真引探玄。寂曰。此文不合于今。今则明三一同时异处说。彼明一三小有别。于此世根定者辨。其异可知。
    二小乘者同时说也叙小乘中三文。初弥沙塞五分律所说。如匡真引。问。依五分文。应至第八七日初转法轮。何云七日后耶。匡真会释云云。寂曰。此会释依通路等。此恐不允。若据此会释。则诸律说始。皆应第二七日矣。探玄第二。云依五分律八七日。今章所述。盖乃谙记之差而已。普曜提谓如匡真钞。提谓真伪之辨。如余处评。
    问说时既（至）显非本也问答探玄云云。寂曰。此文意深应知。大乘深经之进处。托事表法而已。
    第二时处（至）法华经说第二时处俱异中。初出法华说。匡真引文句说云云。
    或六七日（至）多论说如匡真引律及章疏而明。
    或七七日（至）十诵律说折薪云。兴起行经中无此说。出曜经第八所说。匡真云。出曜无文。演义一上指云兴显行经。今指十诵律。十诵亦无此说。演义一上指五分。匡真云。五分所说。与四分同者不允。
    或五十七（至）一年同也折薪云云。以僧夏为年而和会之。寂曰。俱舍宝疏初有此等会窃谓圣教异说不须强会。况宝等所言甚偏局乎。
    以此等教（至）余可准知结释。寂曰。以二门显同教与诸乘各异意趣甚深。年月时处表显法门差别。挍量浅深之秘密也。莫单逐事迹而仆仆尔。
    决择前后意第七然诸教前后（至）分别其意。
    第七章分别十门辨诸教差别。探玄第一亦有此辨。如匡真出。彼以释难。今则直辨。
    一或有众（至）大乘者是第一门义苑云云。折薪云云。如匡真引。寂曰。折薪所言未详。小乘诸部中。无有初转法轮为第二七日之说。应思。通路云。佛在世时。始终既小师资相承流至灭后。乃至后代诤论分部。五百闻大乘说毕竟空。如刀割胸云云。显戒论上云。谨按玄奘西域传。有三学国。第一习学大乘国一十五国。第二兼学大小国一十五国。第三但学小乘国四十一国云云。又义净南海传云。大乘小乘区分不定。北天南海之郡绝是小乘。神州赤县之乡意存大教。自余诸处大小杂行云云。分河饮水者。涅槃经集解第五僧宗释云。外国法若有异执。不共一河饮水云云。有云约譬者不允。匡真云。德光无垢友五舌重出等者。未审。德光何典云五舌重出等耶。传德光是初果之圣。只不信大乘而已。未闻感恶报等之事。吁匡真信大乘者可尚矣。佞大乘者陋矣。
    二或有众（至）初说者是第二门复古云云。中论之文。指因缘所生法等。匡真指卷初问答云云。
    三或有众（至）足多闻等第三第四第五门。如匡真引经及诸疏而释也。
    六或有众（至）经说者是第六门匡真引集释记。寂曰。此辨非也。今所云机根性熟利三乘互闻互知。不相遮遣者而已。何言独上根知之。折薪云云。
    七或有众（至）乘等是也第七门匡真引折薪复古。寂曰。二疏率依清凉意。不顺于二祖所立同教一乘之正义。可知。集成云。同教一乘为普为别。答。普之别也。普之别何异于别。法真曰。收之是海。具之江水不同长江。然海中江乃收长江同味耳。寂曰。此辨虽奇。未领同教一乘之正旨耳。
    八或有众（至）三归一等第八门。宋本结云如法华同教说。苑·薪·复·集。皆以法华意释折薪以为。法华是同教会三入一。七宝大车其数无量。即是别教。而同赐三乘。但有一可归是同。知三全一是别。华严是直体之一无三可会。故今指法华复古云云。寂曰。此辨有一理。今试作一解。宋本如法华等言。恐后人之所加乎。会三入一之教。为宜入同教一乘者。说而虽智融法界。未显说融会于无尽教者。是即第七门也。若为进入别教一乘者。会三归一已。即为宣说圆明具德无尽普法。是即今第八门也。学者思择。
    九或有众（至）解行处说第九门是即别教一乘之教分。对见闻及解行位众生而说。如复古引孔目而辨也。言不同法华破异等者。全依今宗意。匡真破之何耶。盖嫌不合于四明等所判耳。
    十或有众（至）余可准知第十门是别教一乘之证分。对证入位。义苑复古云云。如匡真引。寂曰。华严大教海有同别二门。别教以三类世异为化境。同教亦以报化二土为化境。今此十类。应于法界众生而作解矣。琐琐尔向阎浮五十年觅之。则远之远矣。
    施设异相第八第八章明本末二教异相。
    然此异相（至）何者十异初标章举数。
    一者时异（至）切劫等也一时异义苑云云。如匡真引。思惟行因缘行者。匡真引凉疏六云云。十地论第一云。何以不初七日说。思惟行因缘行故。本为利他成道。何故七日思惟。不说显示自受大法乐故。何故显已法乐。为令众生于如来所增上受乐心故。复舍如是妙乐。悲愍众生为说法故。何故唯行因缘行。是因缘行显不共法故。谓穷智究竟无遗。除如来一人。无能及者。名不共法。又因缘亦即所证深理。唯佛穷故净影十地记云。何故不在初七日说者。是初问也。乃至答思惟行因缘行故。筹量于法名曰思惟。思心涉境故名为行。所行境界体非定性。诸法同体互相缘集故曰因缘。因缘集起目之为行。行此因缘故。初不说云云。寂曰。二疏所释虽似有异。体究则理归一致。应思时因陀罗网具有十时者。如旨归辨。然此十时其旨甚深。宜细思忖。
    二者处异（至）一切处等二明处异中。今初正明。探第二云。问。说此经处为是净土。乃至（匡真所引）融此觉树入前三重所摄处故。第三显差别者。佛说经处有三种。一唯界内十六大国化身说处。此通小乘教。二唯界外诸妙净土十八圆满受用土中报佛说处。如佛地经等。此妙净土非三界摄。而亦不离以遍一切处故。此通三乘及一乘说。三染净圆融帝网无尽莲华藏世界十佛说处。依正浑融具三世间。此唯别教一乘说处七处八会者。如探玄辨义明。不起菩提树下者。古人三释今解八义。如探玄第五明。演义十六亦有辨释。义苑引旨归云云。匡真弹斥云云。寂曰。义苑甚有道理。文亦典雅。匡真全不领义苑意。漫加评破。自解粗同义苑所言。可知。匡真出华藏世界图。引孔目及探玄。明三类世界摄化处。次引唐经第八云云。刊定以如虚空言。为译者回文误矣。清凉云云。匡真弹苑凉俱谬。自义据密教。以空大团形释。寂曰。凡诸经之中。以虚空况之佛果。或喻世界广大周圆非三三。岂为是回文误耶。苑之凿智难不可难。不亦凶悖乎清凉许彼难者何耶。自解亦未允。匡真所辨亦恐不当。今言如虚空者。盖乃形容周圆无缺耳。应知。莲华藏世界。乃圆证入位之境界也。一切凡夫。以遍计情取土地方处等为世界。小乘者。以四尘四大为国土体。三乘始教。以赖耶为体。二智所现。以唯识智为体。终教以真如为体。一乘圆教以无尽法界为体。虽然如是。茍取名取相者。皆无明所起。谓地前以思惑见土相。地上以惑习或所知障见土相。八地已上。由极微细所知障见土相。无明尽位。唯是一真法界常寂光真净土。法华玄义五之一明。华严说。阿僧祇香云华云不可思议充塞法界者。此是菩萨胜妙果报所感五尘。呼为欲界思惑。一切菩萨皆出入无量百千三昧。禅定心尘之法。呼之为色无色界思惑。乃至今明见思通至上地。至佛方尽故。云唯佛一人居净土唯佛一人能尽源。又七云。寂光理通如镜如器。诸土别异如像如饭。业力所隔感见不同於乎当今众生。只虚妄遍计。执相名为世界而已。未能如实知此刹界唯四大四尘。何况于其余乎。应思。
    问若尔何余义准知后问答上。言一乘在华严说。三乘在娑婆说故。今起问。难若然则受用土所说者何乘摄也。匡真所辨不稳。可知。十八圆满及佛地教主辨。如匡真引。探玄第二分别三种。如上已引。此三种分别旨趣深玄。须细思惟。
    三者主异（至）准前知之三明主异。宋本引普贤行品。如匡真引。晋经三十四。唐译四十九终云云。然此品所说甚深秘妙。经曰。于一微尘中。悉见诸世界众生。若闻者迷乱心发狂义苑所辨甚为肤见。全非经旨。折薪引凉疏云云。匡真破斥云云。寂曰。匡真破折薪者善矣。兼破清凉者非也。无情说法义。应至于下卷而辨矣。今经教主者。探玄第二广明。如匡真出。
    四者众异（至）小二乘等四明众异中二。初正明后问答。今乃初也。探玄第二。明同生众异生众。旨归明十众。匡真引探玄第二云云。炬楼王经。炬应作惟。和体经者。体应作休。言随类生。菩萨五生之随一也。五生者。如瑜伽第四·摄论第六·孔目第四。探玄十八·法苑珠林八十九等出。妙玄六之二。明眷属妙中。明五种眷属。谓理性眷属·业生眷属·愿生眷属·神通生眷属·应生眷属云云。其说甚深。可寻。
    问若尔何（至）丘等准之后问答。匡真引探玄十八之文。脱一行许。应寻本文。演义六十云云。匡真次问只可闻等。乃至类诸大声闻。此是探玄云十八（八纸）之文也。其次云。问若尔此声闻等得此法不。答。并得法。何以故。如聋盲人缘起故。以此为得思之可解。问。若得应知见。答。若知见即不得。以非相违缘起摄。不名得也。菩萨不同此故不例。余如匡真引。寂曰。此释甚深应细思绎。匡真次引探玄十八（四十二纸）之文。次举宋本章。苑薪云云。寂曰。华严本经幽远深玄。非凡情之所图度也。今举二三文。以备研磨。如来不思议境界经云。复有无量百千亿菩萨。现声闻形。亦来会座。其名曰大智舍利弗大目犍连云云。唐经十四云。一微尘中入三昧。成就一切微尘定。而微尘不增。又六十云。于一微尘中。普现一切世间境界故。教化成就一切众生。未曾失时。于一毛孔中。出一切如来说法音声六千比丘。表显六根清净堪入法界。净惑入法界。即同教一乘之教本也。宜哉。以此回心建立同教也。舍利弗乃人空智。文殊是法空智。人空是小乘教。法空即三乘道。二空智成方入法界。亦是同教一乘之法门也。依事忘理。全失经意。依理废事。亦非经意。理事兼备。成正知见。苑薪等动构胸断。岂非不揣已乎。若欲知如上道理者。宜熟读经本及孔目探玄等。沉潜反复积年熏练矣。
    五所依异（至）后得智出五所依异。义苑云云。复古引孔目法数章云云。匡真不领同教一乘之正义。妄分三乘同教一乘同教。独自困苦。悲夫。法住智者。瑜伽伦记一上云云。
    六者说异（至）该通等也六明说异。一乘乃称性法门普贤所知。一具一切主伴该通。三乘乃遍计众生所感故。人法事处随应差别如匡真明。
    七者位异（至）余如下说七明位异。匡真引孔目三云云。又引探玄第四云云。一乘则信满已上。摄一切位。是据六相总别之义。五十要问答上云。若依一乘。于念念中成佛皆尽。所化众生。在诸位中。十住已去乃至菩提。皆尽众生界成位遍满无有前后。为同一缘起大树故也。寂曰。于无无明无烦恼全建立故。只是一真法界位位融即不可思议。
    八者行异（至）如下说八明行异。如匡真引探玄第四而辨也。
    九者法门（至）如经说九法门异。如匡真引孔目及要问答而释也。
    十者事异（至）悉如是十明事异。义苑云云。匡真引台教来横生^8□说。蛊毒今宗者可ＭＯ。
    三乘等即（至）可准知之明三乘。义苑复古云云。匡真夹注破清凉圭山。寂曰。此破不当。以起信为圆教者。长水所判。何咎凉密也。复古举宋本卷尾夹注云云。匡真评云云。寂谓。匡真所评颇善矣。
    华严五教章中卷义理分齐第九有四门。三性同异（至）义一六义为因缘起十玄缘起无碍法六相圆融义苑薪复古各有所解。纂释评云。义苑复古指事以为。四门并局别教。折薪为通同别。薪释能顺于疏。匡真云。今定此四门。初且约终教融前始教。次门正融终始会同归圆。第三门的指一乘别教缘起。第四门同别一乘融会之相。寂曰。苑古固非。折薪得其大体。匡真所辨颇有道理。初三性乃如来藏即空假中。是法义之大体也。然此如来藏缘起乃有二种。谓三乘缘起一乘缘起。第二门即融二乘缘起。归于一乘缘起。是同教一乘之旨也。第三门乃圆一乘之缘起。第四门乃同别无碍。四门次第意趣甚深可知。复古云。有谓三性同异因门六义。是法相所宗吾祖点化等误矣。如孔目云云。寂曰。此破恐非允当。苑薪所言。语虽未美。理则非无。始终二教。即二空及与二空所显真理故。两不相离。其不相离之始终。即前二门之所凭。法相所立。偏局始门故。义未周足。孔目要问答探玄今章皆有以始终不相离之三性及缘起。点化相宗所立之三性及缘起之意也。应知。匡真引要问答及孔目辨。并是要文宜仔细读矣。
    三性同异义第一三性义出于楞伽。魏译三初唐译第二。梁摄论第五。唐译第四。瑜伽三十六及七十三。显扬第一第六第十六。杂集五及十二。佛性论三。无性论等。今举三文以为凭准。杂集第五云。复次蕴处界差别略有三种。谓遍计所执相差别。所分别相差别。法性相差别。遍计所执相差别者。谓于蕴界处中。遍计所执我有情命者生者养者数取趣者意生者摩纳婆等。于蕴等中。实无我等自性。但是遍计所执相故。所分别相差别故。谓即蕴处界法。由于此处我有情等虚妄分别转故。法性相差别者。于蕴界处。我等无性无我有性。由离有无相真如用蕴等中我等无性无我有性为相故。又十二云。遍计所执自性者。诸愚夫于色等相周遍计度。起增益相。谓此是色乃至此是涅槃。此所执义无实无体。唯有名言之所施设。依他起自性者。谓即此色等唯是虚妄分别自体。又因果性。或异不异。圆成实自性者。谓一切法真如实性云云。显扬六云。遍计所执自性者。谓依名言假立自性。为欲随顺世间言说故。依他起自性者。谓从缘所生法自性。圆成实自性者。谓诸法真如圣智所行圣智境界圣所缘。摄论第四云。此中何者依他起相。谓阿赖耶识为种子。虚妄分别所摄诸识。此复云何。谓身身者受者识。彼所受识。彼能受识。世识。数识。处识。言说识。自他差别识。善越恶趣死生识。乃至由此诸识。一切界趣杂染所摄。依他起相虚妄分别。皆得显现。如此诸识。皆是虚妄分别所摄。唯识为性。是无所有非真实义显现所依。是名依他起相。此中何者遍计所执相。谓于无义唯有识中。似义显现。此中何者圆成实相。谓即于彼彼依他起相。由似义相永无有性若依相宗。瑜伽伦记十三。上引诸说明。又辨诸识二执配属。三性分别诸说不同。可见。演义十三中。及玄谈第五广明三性义。今依玄谈作图。
    此约始教义。若约终教。即一如来藏心。依缘成一切法。是依他起相。于此依他缘生法执为我法。是名遍计所执。此依他即无性寂灭。是名圆成实。至下当悉。匡真引密严疏云云。遮佛性论通释家。此疏所言。全当终教义。即与起信说心生则种种法生。心体离念无一切境界相等。义趣相同。安慧所立亦似此义。若心无妄执。则一切法不生。因中无漏尚带法执故。取种种相。佛果则真识湛然无有诸相云云问。瑜伽七十四说。依他自性有二。谓遍计执所起无执所起。如是文义。正当护法义。安慧所言无乃谬乎答。古圣教中文义。从容不必一准。显扬论摄论等中间。有顺于安慧之文。何依一文以为定量。且三藏翻译。应有由其所宗回文任运顺于护法之笔乎。贤首往往有疑于兹。非无所由。应思。匡真引大乘义章三末。是文要义。而所引甚约略。宜披本文。次引五十要问答。此文甚深。若依阿赖耶识。建立三性法门。乃始教义。若依如来藏安立。乃终顿二教义。此终顿教。一性平等法门。智融如来藏性出障无垢一真法界。则是同教一乘义。是今宗之洪格也。匡真烦恼引台教。颇为赘言。最失注者体。应知。
    三性同异（至）二理无义分科可知。复古引凉疏。匡真评云云。寂曰。复古所引之文无失。清凉或处以性恶辨者。大失今宗之意趣。匡真可呵而同焉。今可取而却斥五。岂非戾耶。
    由真不变（至）无障无碍如匡真引苑薪复集而明也。章文易解。义最甚深。可知。
    问依他似（至）无随缘故问答匡真叙相性二宗已出圆意。寂曰。其出圆意不顺今文意。可知。
    问如何三（至）岂相违也义苑释问起意。颇得章旨。复古匡真所言非也。答中如义苑释。初明圆成。
    依他中虽（至）无二也明依他二义。智论中论及涅槃所说。至玄至妙。乃大乘之要关也。
    所执性中（至）真明竟明所执二义。如义苑释。
    第二问答（至）显示其义分科可知。义苑云云。匡真引五十要问答下。问答所举燋炷之喻。出于大品。演义钞二十四中云云。纂释有辨。似有一理而非允当。
    初门护执二句可知此一段有二个四句。可知。言不变故随缘等者。真如若变。则一法缘起时。真如随其法去。无由复成余法。则缘起义不成。真如不变故。能得成染成净。虽成染净。如恒不变。譬如一金为种种庄严具。虽共相种种其体唯金。若真如不随缘。则不变名亦无可知。言余二句可知者。义苑即准上四句中双亦双非。匡真以为。与上单复有异故。下二句亦应复作句云云。有人云。匡真为优。然匡真作下二句语倒。第三句则应言具德故何以故具德故无二性也。第四句则反之。寂曰。以予言之。义苑为正。何者上二句。有不变随缘互相成之义故。重复作句。下二句唯以无二性及具德。遮双亦双非而已。应思。
    又问有耶（至）三句例然是第三之四句也。义苑复古云云。匡真准下出执等者。纂释释上无二性故之文也。不系于今四句。可知又问有耶离戏论故此第四之四句。义苑云云。
    又问有耶（至）余句准之此第五之四句。义苑云云。余句准之者。义苑有释谓以上二句。如次配于下二句。亦得准之二字应思。
    依他性者（至）多义门故依他中义苑乃为五段。折薪复古并为六重。寂曰。薪古为正。今乃第一四句也。
    又问有耶（至）二句可知经第二四句也。余二句单复之辨。准上可知。
    又以缘起（至）并可知矣此第三第四之四句可知。
    又问依他（至）论故可知此第五四句。义苑云云。
    又问有耶（至）余句准之此第六四句也。此四句中各有三个因。开焉则总成八重。如折薪云。匡真夹注云云。总为九之辨甚非。不足举评者已。
    遍计所执（至）所执性故遍计所执中有五重四句。今乃初四句也。复古明理无。云绳由麻有者不允。应言蛇由绳有。又作双非句不稳。章文已出所因。何劳设异因焉。所执性者虚妄分别故。以遮俱非可知。
    又问有耶（至）余句准之此第二四句也。义苑辨与上异。寂曰。异相未详。今谓应训是无之道理也。余句准之者。苑薪义通。或以无二性所执性配二。亦得。
    又问有耶（至）执成故此第三四句也。义苑以执成为圆成者非也。折薪有释亦不允当。复古得正。
    又有耶（至）观境故此第四四句也。苑薪云云。宋本云余四（恐句字写误）准之。故知。应以由无相故无相观境故二句。如次配第三第四之句也。
    又有耶余句准之此第五四句也。复古云云善矣。苑薪不允。匡真作圆教释。亦不应理。
    第二出执（至）堕常过第二出执过中。初常过后断过。初中有二。今初正明常过三因展转应思。
    问诸圣教（至）不失常也次问答有三。今乃初也。苑薪云云。匡真引四明说云云。寂曰。此辨颇违于天台所说。虽是傍论。不可不辨。如来藏缘起者。终顿圆教法门之枢柱。如上已辨。台之圆教义。当于今宗终顿圆故。文句三之三。释无住为本。同四之三。释佛种从缘起等。凡说法华理趣。皆以如来藏缘起解释。即言如来藏为法华正体。那谓之非圆极乎。广如别辨。瑜伽伦记八下。判云起信论据不思议熏变。瑜伽据可思议熏变。法门各异不可一准。寂曰。此辨善矣。演秘等。以起信论为译者谬。虽是扶宗。理大乖反。可知。性相二宗之辨。出于演义钞三十四中。匡真引演义三十六下。以相宗定执真如不变过归后辈之文评破云云。寂曰。此评固有道理。应考。
    问教中既（至）是非有也第二问答义苑云云。匡真引影章一云云。次释楞伽。宋译第四。唐译第五（二十四纸）之文也。魏译第八初文。颇有异可检。次经云者。宋本称论故。注家并以起信解之。指事所牒亦同宋本。
    问真如是（至）无常也第三问答义苑复古云云。
    又以诸缘（至）赖真立故更料简经云者般若。又云者净名经说。论云者摄论。卷首颂文此文。人或僻解。今略论之。凡真俗双融有二。谓解及证。若就解言。则才知真如随缘为诸法。诸法全真如等。即是真俗融即虽浅深殊。凡位所知也。若就证言。则菩萨五地渐方证此。至于八地究竟融通。今言智障极盲阇等。是透过烦恼障净智所行境界已。方始进入所知障净智所行境界之初位。贬云智障盲阇耳。若未证二谛者。说何别执不别执也。世有惑者。认意识知解底。辄谓真俗双融。蔑视乎空智会三假之甘露。谓之权小。谓之真俗别执。乘此谬解。转成上慢。迦文无上正法。由是损减焉。学佛教者。须深省之。
    二断过者（至）故是常也第二断过四句可知。
    第二依他（至）即是断也第二依他中二。今初正明断过。义苑云云。匡真夹注。甚不稳当。
    问若说依（至）建立诸法次问答如匡真辨。
    若谓依他（至）断依他也义苑云云。复古云云。寂曰。不谓者。犹言不图。复古为非谓义者非矣。
    第二若执（至）即是断也义苑云云。今明断过中间多问答。至结遮常过。恐人谓今唯遮断。云非偏拓。
    问若说缘（至）实相法也问答如匡真引苑古明也。
    若谓缘生（至）恶取空也义苑云云。恶取空名。出于地持二·瑜伽三十六及七十五等。探玄云。恶取空者空乱意也。孔目二释空乱意云云。瑜伽伦记十九下。或指清辨菩萨。或指清辨徒。同二十上备师初说。以中百论为恶取空。或指清辨。寂曰。以中百论为恶取空。谬之极矣。中百十二门者。大乘之喉衾。入理之要门也。岂是恶取空耶。是若恶取空。则诸部般若亦恶取空耶。以清辨菩萨为恶取空。亦是相学者之妄诬也。掌珍论等。全契二谛之正理。何谓之恶取空乎。所谓恶取空者。彼方广道人之俦耳。宝性论云云。
    问若由依（至）即堕常也寂曰。此一段会释。及楞伽玄所会。文义明畅道理极成。实乃显空有相成之明鉴也。凡学佛之流。若解若证。不达空有之际。则悉成戏论。何以故。非有之空。空即恶空。非是真空。非空之有。有即妄有。非是妙有。故将成妙有。彻底除遣妄有。欲成真空。究竟对治恶空。相破相成。良有由哉又若下遮常过。
    第三亦有（至）思之可知双亦双非句。匡真云云。
    第三遍计（至）执成过竟遍计中遮断常。准上可知。
    第三显其义者智论六云。般若如火聚。四边不可触。船若如清凉。四边皆得入云云。四句堕情。便成四谤。四句修智。斯成四门。上来除遣情谓四句已今当彰入理四门。四门得入者。如妙玄一之一及第八。及清凉玄谈第四·演义钞三等明。清凉以婆沙·成实·毗勒·车匿。为小乘四门。以唯识·掌珍·辨中边·中论。为大乘四门。寂曰。应言瑜伽中观为有空二门。诠如来藏依言门经论为亦空亦有门。诠如来藏离言门经论为非有非空门也。是乃圣者会真四句。全祛百非斯绝。悉檀因缘翻以四句摄受众生。信解行证由是为门。四门之义妙哉。
    真如是有（至）准上知之义苑云云。寂曰。苑释对染不允。无差别疏云。如来藏与妄染俱不为所染故。云名为空云云。此对染空之义也。匡真引无行经及楞迦玄云云。寂曰。楞伽玄明楞伽义分齐十门分别。第八障治无碍门。第九违顺自在门。是乃明顿教绝离门。一切法真如平等。不见自他。不见依正。不见染净。不见顺违。只是大白法界。于是处乎。说障治无碍。说违顺自在毫无容怪焉。无行经说。亦类于此。凡佛祖言教。大有条理。有次第。如惑即道。或由破相说。或由真如离相说。或由留惑净用说。或由返道逆行说。是即条理也。以条理推究。则种种奇绝言句。皆有所据。无容疑者。匡真往往无条理无次第。妄意引无行经等。岂不自误误他耶。虽是似傍论。弗获已而作斯辨尔。
    第二依他（至）故准前义苑云云。
    第三遍计（至）明三性竟匡真云云。现本脱有字。匡真所牒是为正本。
    第二总说（至）性无障碍二总说明三性一际。义苑云云。匡真引起信疏云云。是终教释三性之正旨。
    如摄论婆（至）门如此匡真出摄论所引经不同。又引要问答上及义苑云云。今谓等者。纂释意也。寂曰。言梁论全终教者非也。梁论所言邻于终教故。章主会释为终教意。是乃以终融始之旨趣耳。
    又云阿毗（至）达故作是说复古云阿毗达磨经通指大乘经者。是依演义十三中之意。此非允当。如匡真辨。义苑云云。复古引摄论金土地喻。此喻出梁译十七唐译第五。地界成土。则见土相而不见地界。烧炼成金。则见金相而地界不现。众生心随染缘起。则举体成二种生死。随净缘起。则成三乘一乘因界。喻况可知。妙玄五之二云云。台之末师所解不顺论旨焉。如余处辨。
    此上论文（至）思之可见结上论旨。如匡真辨。
    缘起因门六义法第二缘起义者。详于摄论第二·孔目第一立因果章唯识章五十要问答下。探玄第十三等。缘起者何。谓因缘和合方能生果。即所生果名为缘起。盖如来所以出兴于世。乃为欲令众生了悟正缘起法解脱生死耳。凡众生不达正缘起法者。即由二种无知。谓俱生分别。所谓俱生者。一切众生。不知一切诸法全是自心故。心外取境。执我与法是也。所谓分别者。由邪师邪思惟生二种见。谓不平等因计无因计。如来为对治二种无知故。说二种缘起。谓分别自性缘起·分别爱非爱缘起。此二缘起据教分别。则成种种缘起。浅深不同。然其浅深缘起。即一心回转故。义趣贯通譬如人一身有皮肤肌肉骨髓气脉相通。其浅者即阿含所说。如婆沙等明。其次则阿赖耶识缘起。如瑜伽摄论等说。其次则如来藏缘起。其最甚深缘起。则法界缘起。于真如自体建立焉。初缘起则依生灭四谛无我真理建立。以破外道邪因无因。以出三界证无为灭。而为宗致。次缘起则宣说二空唯识。摄引菩萨三贤。令证地道。亦引二乘。令向大乘之教也。次缘起则登地已上之分齐。后大缘起则普贤境界也。今章欲显华严别教一乘普贤缘起。先明六义为因。即融始终二教缘起。令向一乘缘起。是同教一乘之旨趣也。如是为立一乘大缘起。先设六义为因之飞梯。是由浅深缘起全一心回转。而不相离也。金师子章十门。先明缘起色空三性无相无性已。而后说十玄六相。一家洪范。既已如是。后谭华严之辈。只夸耀高妙妄废权小。岂是祖意耶。若二空智未彻底明了者。踰学如来藏教。是其所依如来藏。相似彼自性神我等。便成见取。宜乎上古不妄说也。是故欲知甚深大缘起者。必须于二空唯识等教理而明了了地矣。
第0章     将释此义（至）有无力待缘初标六义名。瑜伽论第四。明十因四缘五果及种子七相。同第九卷第十卷。辨八缘起及缘起缘生分别。又由十种相明缘起甚深。同五十一卷宣说阿赖耶识缘起。摄论第二·唯识论第二·杂集论第四。广明缘起。此乃据始教门建立。孔目探玄云等如上已出。
    孔目三云。缘起者大圣摄生俗令契理舍事。凡夫见事即迷于理。圣人得理即无于事故。今举实理以会迷情。令诸有情知事即无即事会理故。与此教故。地论云。自相者有三种。一者报相名色共阿梨耶识生。乃至二者彼因相云云。三者彼果次第相。从六入乃至有乃至有因缘故。有生老病死忧悲苦恼。如是众生生长苦聚。是中离我我所者。此二示现空无知无觉者自体无我故。当知。十二因缘等即体自性空。依彼阿梨耶识生。梨耶微细自体无我。生十二因缘。十二因缘亦皆无我故。缘生等无有别法。佛举缘起观门以会诸法。一切无分别即成实相故。地论云。随顺观世谛即入第一义谛。是其事也。缘起观门有如是益。此义在三乘亦通一乘说。何以故。为是所目故。若据胜劣缘起。是胜观亦即是一乘。小乘之中虽有名字。不达其义。何以故。不断法我故（已上孔目）匡真引要问答下孔目第一。次引梁摄论二夹注云云（寂曰。论本无如来藏之言可捡）又引集成云。俨师摄论疏云。六因十因乃至二十因。皆具六义。是故此中名一切因问。唯识论云。本识名言种上必具六义。余识间断不具恒随转果俱有义等。何故此中一切因皆具六耶答。彼约初教。今约大乘实教秘密缘起云云。寂曰。此释善矣。六义为因。出于瑜伽唯识等。今约空有有力无力义。入大乘实教秘密缘起。如来藏性。有空有及有力无力义。缘起义成。此四缺一法不得起。六义因成。入于秘密缘起。入于秘密缘起。则能转入于一乘十玄大缘起。当知一切诸法唯是真如流变故。一切因皆具六义。
    二释相者（至）不待缘也初明刹那灭。梁摄论二义苑引楞伽及中论。此最要文可见。次以凋林明云云。不为青叶为字。恐灭字写误乎。小乘诸部异义纷纭。主因客因有无不同。如俱舍疏明。复古引搜玄三云。一念念灭。此灭空有力不待外缘。所以有力不待缘为因。不对缘事自迁动故寂曰。此文简易可尚。匡真引中道双遮等。纂引折薪云云。并不允当。
    二者是俱（至）是待缘也二俱有义。梁摄论二云云。匡真夹注甚非也。梁论是处亦不言如来藏可检。搜玄三云。二俱有是空有力待缘。所以知者。为得（恐待字形误）外缘。唯显体空俱成力用也。苑薪复古云云。义意无失。唯识第二。于赖耶建立云云。今则于如来藏建立。真如随缘为诸法时。能生种种与所生果俱有。若因果时异。如死鸡鸣。不得生果可知。
    三者是待（至）是待缘也三待众缘。梁摄论云云。观因缘者。观谓观待。又观望也。法待缘起。由种空义缘生因不生故。是即无力也。搜玄三下云。观因缘是空无力待缘。所以知者。为待外缘。唯显亲因非有无力能生果也若诸法生时。种子唯有力。则安有待缘焉。匡真引要问答。夹注至二果亦相由成。即要问答之文也。次引十地论。是探玄十三之文。非是论文。余如诸注辨。
    四者决定（至）不待缘义四决定义。梁摄论云云。义苑释自类不改。云众生诸佛之因不可移易等。此释甚非。是唯言三性有无漏种子不可移易耳。何云众生诸佛也。搜玄三下云。四决定是有有力不待缘。所以知者。外缘未至性不改自成故。匡真不过始教之评不稳。六义释相始终何异。但于赖耶建立如来藏建立。分始终别而已。匡真出有云次自解云云。寂曰。此辨大误矣。终教已上明真如缘起。以登地已上真智照焉。则一切诸法镕融无碍。唯是一真法界善恶不二。邪正不二。自他不二染净不二。迷悟不二等。若以如量智照焉。则一切诸法如幻如化。虽如幻化。因缘及果三性等差别。毫不相乱。况于世智境乎。若以真如融通无碍。杂乱因果报应等者。是乃方广道人之僻见也。嗟乎。匡真以终教无差。而谓众生随自心量。自种自果毫不得差之因果功能亦无决定性乎。可察。
    五引自果（至）是待缘义五引自果。梁摄论云云。搜玄云。得外缘时。唯显自因引自果故复古依搜玄释者善矣。义苑于三乘种辨者非也。匡真至于结释亦作谬释。与前性决定相似矣可辨。
    第六是恒（至）是待缘也六恒随转。梁摄论云云。搜玄云。三随逐至治际。是有有力待缘。所以知为随他故不可无。不能违缘故无力也。唯识论二云。恒随转。谓要长时一类相续。至究竟位方成种子。此遮转识云云。是就赖耶识种。明恒随转。若约终教。无明熏习真如不守自性。随缘生灭不生灭和合非一非异。成阿梨耶识。此识持诸法种子。生果功能展转相续。乃至金刚心道。是恒随转。匡真引楞伽玄。会释不允。
    是故摄论（至）能引自果结六义名。摄论唯识论列次相同。今章据空有有力无力义。次第非是有别意乐。匡真所言全臆断而已。
    第二建立（至）不增减也第二建立。瑜伽第五说种子七相等问意可知。答中如义苑辨何故不立思之可见苑古云云。匡真叙有云破。寂曰。此有云。纂所出观理问辞。而彼有答释。匡真于他问辞构难。何检文之疏也。
    问待缘者（至）互相待耳义苑云云。匡真夹注。弹凉疏云云。寂曰。此弹甚非。凉疏释十二因缘之因缘。为此拣别耳。非关今因事之义。可知。次下当辨。
    问因望缘（至）望他亦尔缘乃后三缘。今就增上缘辨之。从来据因事待三缘之义。以明六因。今于缘望因而起问。答意谓缘望缘果得有六义云云。虽有此义。非是缘起正体故。今则不明。义苑于三乘辨者失旨。今言缘望缘果还是亲因者。譬如水土望芽等上地水二味。还是亲因。复古亦约声闻等辨者不允。匡真引孔目一·要问答下十玄门·探玄十三。次问答乃取纂释意。次引十地论八。次引探玄二文。出于十三。夹注引凉疏。是演义三十七下所出。寂曰。探玄意。谓于十二支立因缘名。乃有二义。一谓无明生行。无明望行唯是缘。而行自有自种子因。自种子因。藉无明缘生故。合名因缘。然缘力强故。隐自亲种。于无明立因缘名。二谓增上缘。望自增上果。还是亲因故。说无明为行因缘。无明不了。于行位还引无明不了果。还是亲因也。孔目第一。举杂集二十因是缘能作因。明小始终说因缘之别。亦明增上缘望增上果是亲因摄。今师乃承彼意而已。然初解与通途相似。后解乃据十地明十二因缘有因缘义。清凉云。古德此解失意。匡真弹斥云云。寂曰。贤首禀之至相。至相据于论旨。何有失意哉。且清凉不领二祖之释义其有所据。偏执相宗意。作此评拣。何其局见也。凡因缘果义。有从小乘至圆教。毫无别异之义门。有随教浅深旨趣夐殊之义门。如夫清凉。拘执通途释义。不逐教转。盖不可也。如彼匡真。将终圆融通。紊乱因果调然之大体。亦不可也。於乎因缘果义甚深难解。应细读孔目第一及探玄第十三辨其幽旨矣。匡真举所缘缘等无间缘。亦具六义不之问。破折薪复古云云。纂释云。问。折薪释上之言一切因之文。云法界宗中一切诸法。若在因门须有六义。今何云所缘缘等无六义。答。前真就法界宗故云尔。今问答总含三教意。既带始教故兼权意也。终教意尚许六因十因皆具六义。何况圆教乎。寂曰。匡真所评甚为通漫。纂释问答。粗得其旨。而未淳美。当至次下言缘起秘密之文而思忖章旨矣。
    问果中有（至）唯在因中义苑云云。匡真云未稳。寂曰。此实不稳。一法等者。是约互为因果之义。与他为果之法。还有与他为因之义。为因之时。必具六义。为果之时。唯空有义而已。折薪云云。如匡真引。
    问若尔现（至）思之可见问。中苑薪复古云云。答中义苑云。约随他殊胜之缘不必具六。折薪云。前七转识现行。皆随强胜缘转。非属亲因。虽有熏种义。然不具六义云云。指事云。随胜说种得有六。现行不尔。劣故不具云云。匡真引基疏。费数百言自解粗似指钞。寂曰。于注家中指事为优。今更述一解焉。胜谓显胜。乃对下秘密缘起。以相宗所说种子六义而为显胜。显了论之。则现行有义所缺故云不具。若约终教秘密缘起。则一切法皆一真如。所回转故不简种现。皆具六义。虽然如是。秘密缘起。既入智境地前三贤及二乘智之所叵测。何况凡愚乎。欲知终教已上缘起者。须务脱。出遍计情窠焉。不则决成似而非者耳。
    第三句数（至）无二是也分科可知。复古云。匡真斥之。寂曰。复古所言虽无大违。少有跨节之失乎。明四句中。义苑云云。义意粗通问。双亦双非各合二义者何耶答。引自果之时。即与果俱故。二义合会以成一句。恒随转即随众缘转。不能违缘。二句不相离。可知。匡真以空有相即解释其旨。可知。
    就用四句（至）缘起胜德就用中苑薪云云。复古引探玄云十三。地论云云。可见。非生因生上生字。宋本作无为正。匡真所牒善矣。
    故地论云非无因地论者。第八取意之文。探玄十三云。言非二作者。或因为自。以缘为他。或果为自。以因缘为他。此二自他。俱不作故。若自他俱不作。何得缘生。为释此疑故。云但随众生。谓随俗说生。理实无生。言无知者故者。远公释。此别释非他。以无我知者能造作故。作时不住者。别释非自。明彼无明作行之时无行自性。住彼作时还起后行故。云作时不住也。今更释因正有力时缘必无力。不得相知故。云无知者故也。此是因缘不共果起之时。名曰作时。于因于缘。的无所住故云不住。此是因果不共。正起果时。此作不住于因。不住于缘。亦不住果故云作时不住探玄第四。说五对不相知。宜对照焉。
    问此六义斯左右耳通路云。言八不者。出于本业璎珞经不增不减经。依此所说。中论初举此八不。真显诸法本源旨归。指事引大般若经三百八十四云。不生亦不灭。不常亦不断。不一亦不异。不来亦不去。已上心地观经及智论五摩诃止观六之三云云。
    第四开合（至）余门思准之开合义苑云云。
    第五融摄（至）是坏相融摄苑古云云。要问答下云云。
    问六义六（至）遂成差别搜玄三下云。六义六相共成者。六相有二义。一顺理二顺事。此二义中。顺理义显。顺事义微。其四缘事二义同上。但顺事义增。顺理义微。所以知者。因缘生果法起迷义显。为此论主。别以六相照令入理。故知。四缘顺事增也。所以知总别顺理增者。为六辨相令见心入理。问。何故得知。但总别六义得顺理增不取于事。答。论主简事不具六相。唯约义辨苑古云云。如以六义法方便也苑薪复古云云。三种方便。彼或不立种子。设虽立种。未谈法无我故。或虽说法空。未明有阿赖耶持种识故。不可说有六义。是故云名义俱无。
    若三乘赖（至）主伴不具明三乘中。苑薪云云。复古引要问答下孔目一云云。始终二教施设虽有异。同是三乘教。未自在位故合说。
    若一乘普贤（至）究竟也明一乘中。复古引孔目一云云。又要问答下云云。
    又由空有（至）思之可知耳是乃融三乘。归于一乘之趣可知。复古引探玄十三明缘起无碍门云云。又第五云。相即相入。此二各有二。谓同体异体。此二复有二义。得成即入。一约缘起门。二约真性门。初中亦二义。一约体。有空有义故得相即。二约用。有有力无力义故得相入。约缘有待不待义。有同异二门也。约性亦二义。一不坏缘故相入。二缘无尽故相即。圆融无碍自在义。准上思之相即相入同体异体等。如下章广明。

华严五教章衍秘钞第三
华严五教章衍秘钞第四

        东都长泉律院苾刍普寂撰


    十玄缘起无碍法门义第三夫十玄缘起无碍法门者。即普贤超情境界。废智不可说。七地已前菩萨尚非其分。何况凡愚乎问。此法门出在于何典耶答。近承至相十玄门。远依于经论之玄旨。至相大师者。盖积行菩萨乎。夙学佛陀光统之教乘。既探今经之幽赜。又嗣法于帝心尊者。究法界之秘奥。偶异僧来谓云。汝欲得解一乘义者。其十地中六相之义慎勿轻也。可一两月间摄静思之。当自知耳。言讫忽然不现。俨惊惕良久。因则陶研不盈累朔。于焉大启悟。遂立教分宗。制此经疏。年二十七。又七霄行道祈请是非。爰梦神童深蒙印可。而栖遑草泽不竞当代。及于暮齿方屈弘宣云云。帝心既文殊应化。佛陀亦印度之神僧。所承岂寻常耶。况且摄静启悟证入六相乎。鸣呼华严三祖之宗猷高且妙。渊且旷至矣尽矣。无所间然。而此十玄门。及缘起之秘极宗教之渊府也。其施设则虽出于二祖之巧智。其理趣则蕴在于八会之玄诠。自非华严会中大菩萨。焉能得开于此幽扉乎哉。然此十玄缘起。唯智境界故。非意识情解之所能入。意言分别唯入理之方便而已。于解执取。则必成见取。见取若成则非止无益。却引殃祸故。法界观门玄义章金师子章义海百门等。并皆以真空无相缘生无性等为初。以一切法如理事无碍等为中。以圆融无碍相在相是等为后。是乃由二空所显真理真如究竟出障自在即是十玄圆融也。五教止观云。但法界缘起惑者难阶。若先不濯垢心。无以登其正觉。故大智论云。如人鼻下有真臭。沉麝等香亦为臭也。故维摩经云。无以生灭心行说实相法故。须先打计执然后方入圆明。或有直见色等诸法从缘。即是法界缘起也。不必更须前方便（寂曰。是普机最上上之流耳）如其不得直入此者。宜可从始至终。一一征问致令惑尽迷除。法绝言见性生解方为得意耳（寂曰。普机第二等流）寂曰。此文学今宗者之大宝鉴也。岂可等闲看过耶。纂释之中。以宗因辨解释此门。甚不应理。匡真亦引四明家理毒性恶等法门。附会今宗云云。寂曰。此辨谬之甚矣。理毒性恶法门之是非。如余处辨。此说于至相贤首之宗义。霄坏夐别。日可令冷。月可令热。华严三祖之教义。不可得令有理毒性恶之旨。若有之则决非华严三祖之说也。嗟乎匡真深喜乎四明所立圆谭。屡构滥伪之辨。混淆祖文。妄减妄加于探玄第十六之文。欺误后学。寄语来哲。莫乘彼诡辨趣向于佛祖所大黜之险途也。
    夫法界缘起乃自在无穷演义云。法界缘起。拣于内外染净一事缘起也。如外水土人功时节为缘即有芽起。内无明行为缘有识等起。今则不然。总收法界为一缘起。又一缘起全具多义门。全同法界。即大缘起。不同三乘因缘生法无性而已。纂释云。总收法界等者。总合法界。通为一族。其中诸法。互为缘起。是故举一全收无遗。且以一尘为能成。通以三世间为所成。能成者有力有体。所成者无力无体。有力有体。有能摄他之德。无力无体有能归他之义。是故举一尘为能成之时。全收三世间故。总收法界为一缘起问。理性固可然。真如平等故。若约事相。则生佛不同。界地差别。乃至何得通为一族同一缘起答。此是圆满教之奥旨。实难思议者耳。还源观云云。起信论云云。经云。如是华严世界世界海中无间。若山若河乃至树林尘毛等处。一一无不皆称真如法界。具无边德。依此义故。当知。一尘即理即事。即人即法。即彼即此。即依即正。即染即净。即因即果。即同即异。即一即多。即情即非情。即三身即十身。何以故。理事无碍事事无碍法。如是故十身互作自在用故。是唯普贤境界也。经云。一切法门无尽海。同会一法道场中。如是法性佛所说智眼。能明此方便义海百门云云。出现品钞云云。况尘无别体。全取真如为体性。此一尘能备真如无异故。是为法界家实德之一尘。亦名全法界之一尘。如一尘既尔。生佛三界四生六道。皆悉亦尔。亦无有一法不以真如为体为相故。云总合法界通为一族云云。寂曰。纂主用心勤矣。而未详法界缘起之所以自在无碍故。释义不明畅。今试辨之。一切诸法唯一心而已。凡一切众生。由无始无明虚妄遍计三种习气因缘展转力。诸法生起。所起色心。随已心量大小粗妙多少同异等。不能融即无碍。缘修功成二执粗分尽自性净心。方始现前。是为菩萨入地。然初地乃至七地。由烦恼我执细分未除智障亦厚。净法界心尚不能自在无碍。至第八地。我执烦恼永不现行位。乃入大白法界过是已后。事事无碍色身自在法界融通。一即一切一切即一。譬如水在地中为地所隔。井水池水河水江水等大小清浊。随处差别。如是诸水流入大海。则唯是一大全潮。无复井池江河等差别。三乘所知缘起。如地中水。普贤所知法界缘起。如大海水。合喻可知。又纂释云。凡一乘三乘虽法门无边。而论所归唯是事理二法也。然若执事理体别。即是三乘始教。若明事理相即。即是一乘。于中有三。一者虽事理相即。尚存二义之别。是终教也。乃至二者二义俱泯。即体即理。何存事相。差即无差。何云圆融。是顿教也。三者存泯无碍。是圆教也云云。法界观门云云。探玄十三约缘起无碍门。因缘相望各有二义。一全有力。二全无力。乃至以二力二无力各不俱故。无彼不相入一力一无力相归故。恒时相入。以不相障碍增上缘宽故。一切诸法无不相入。十忍品云。菩萨能观缘起法。于一法中。解众多法。众多法中解了一法。良由此门也意云。不障增上缘。广通诸法者。大小一同之性相也。尔者此一尘。既为须弥山。是不障增上缘也。岂无以一尘为能成。以须弥为所成之义乎。若许能所成者。能成是有力有体。所成即无力无体。摄无力无体之须弥。即归有力有体之一尘。有何烦乎。十玄门云云。尽空法界森罗同一缘起之义。人辄难信故。祖师举权小共许之法相。显圆教总收法界为一缘起之旨云问。法界缘起门中。亦可有无明缘起诸法之义耶答。一义云。不可有也。且于三性门案五教次第。小乘执三世实有。于所执法不知情有理无始终二教。于所执虽知理无。尚许情有故。居无明边际。是名渐教。顿教不说法相。唯辨心性。亦无八识差别之相。呵教劝离。毁相泯心。依他尚不存。况于遍计乎。圆教中于此情尽理显真性独露法上。更明繁兴大用起必全真之旨。即此全体之大用。一即一切。一切即一。力用交彻卷舒自在。是名法界缘起。由是思之。无明缘起。唯齐终教未及顿教。何况于圆教乎。探玄第三云云。起信疏云云。一义云。可有无明为缘之义也。彼三乘终教真妄别论之宗。尚根本无明。熏真如以成三细六粗缘起。况此一乘缘起。明烦恼当相即道。又此三毒之法成人之时。为婆须密等三知识中。胜热婆罗门之痴迷邪见是无明也云云寂曰。纂主用心此章。则可赏矣。但今所言第二解者。大违宗义。凡普贤十七门。虽有顺逆二门。非是无明缘起。婆须密等三善知识。即无明究竟净尽位不可思议三摩地。虽相似于三毒。是最极清净心品所起。岂是实三毒耶。那言之无明所起乎。其第一义者。虽不违理。未成善美。凡一切遍计众生无明缘起十二轮环。取自心量。不能如实照缘起相。纵登地上有漏心位。由相缚粗重缚之所缚故。尚未能证入法界缘起。第八地上纯无漏位法界圆彰真俗双融。探玄第十三。显法界缘起中。有染缘起净缘起染净合说缘起。所谓染缘起乃普贤所断所知所救。所谓净缘起乃普贤之因。所谓染净合说缘起。乃随染业幻缘起。今此法界缘起。乃是染净不二不可思议之大缘起也。演义五十云。出现亦名性起。亦名缘起。若取相说。揽缘出现故名缘起。乃至净缘顺性。染缘违性故。璎珞云。始生一想住于缘。顺第一义谛为善。违背为恶。又云。缘起有二。一染二净。净谓如来大悲菩萨万行。染谓众生惑业等。若以染夺净。则属于众生故唯缘起。今以净夺染。唯属诸佛故云性起当知。有普贤智。如实体证法界缘起。遍计众生。即揽法界妄成无明缘起。犹如四方换处谓东为西。而方处实不改。纂云。问。法界缘起者。同别二教中何分齐耶。答。此别教不共之玄旨也云云。引行愿记解释。寂曰。行愿记文。恐不允当。今此十玄缘起。若约相待。应言别教不共之玄旨也。若约绝待。别即该同。同别不二之大缘起矣。
    今以要门（至）贤境界也略标因果二分。纂释之中举缘起之义为通因果耶。为局因分耶之问。答以二义。一义云。局因分。一义云。通因果。而以三义评取局因。寂曰。甚哉劳胸臆也。今文既言法界缘起略摄为二。举因果分。缘起通于因果在文分明。那言局因分也。今所谓法界缘起。是乃佛及普贤称性大缘起。而佛果缘起。即不可说。普贤缘起。当可说义。然圆宗因果二而不二。不二而二。孔目四云。性起者明一乘法界缘起之际。本为究竟离于修造。何以故。以离相故。起在大解大行离分别菩提心中名为起也。由是缘起性故说为起。起即不起。不起者是性起。乃至若究竟即在佛果搜玄四云。性由不住故直。起时离相顺法故有因果也。探玄十六云云。法性缘起。通于因果。而以果上为究竟性起。但果海不可说而已。
    初义者圆（至）即其义也初明果分不可说。苑薪复古如匡真出。苑所引大疏未稳可知。寂曰。匡真以地论所说分别因果。将谓非是圆极。盖乃由歆羡密家言我宗说果分也。其学无真宰可察。其说果分者。一任于他。吾以不说而为宗致焉。说则形对而已。
    问义若如（至）形对耳问答答中约缘等者。苑薪以因果形对释缘义。探玄十六云。此乃缘起。何故唯云性起耶。释云有四义。一以果海自体当不可说不可说性。机感具缘。约缘明起。起已违缘。而顺自性。是废缘但名性起。二性体不可说。若说即名起。今就缘说起。起无余起。还以性为起故名性起。不名缘起。三起虽揽缘。缘必无性。无性之理显于缘处。是故就显但名性起。如从无住本立一切法。四若此所起似彼缘相。则属缘起。今明所起。唯据净用顺于真性故云性起（文）寂曰。法性缘起乃称性缘起。缘聚不生。缘散而不离。缘起即性起。性起即缘起。普贤所知名法界缘起。如来所知曰果海性起。缘起则因果。皆在缘性起。则因果并在性。性则因果。俱不可说。缘则因果。悉是可说。唯一法界缘起义为二分。谓说感约缘。是即因分。离相约性。称之果分。是故普贤之与果海。二而不二。不二而二。此大缘起。即普贤即果海。而果海则不可说。普贤则可说也。纂释以三义释约缘义。第三义者。依苑薪意。大旨不违。初二义。以机缘缘虑等释者甚不应理。匡真破集成云云。颇有道理。与因位同会等者。如匡明。晋经十地品已下十一品为第六会。因果同会可知。
    第二义者（至）现无尽故自下明普贤缘起分科可知。如匡真引复古而明也。
    此中有二（至）后即异体探玄第一明诸法混融无碍所由。提举十类。一缘起相由故。二法性融通故。三各唯心现故。四如幻不实故。五大小无定故。六无限因生故。七果德圆极故。八胜通自在故。九三昧大用故。十难思解脱故。初缘起相由故者。谓大法界中缘起法海义门无量。约就圆宗略举十门。以释前义。谓诸缘起法。要具此十义。方缘起故。阙即不成。一诸缘各异义云云。二互遍相资义云云。三俱存无碍义云云。四异门相入义云云。五异体相即云云。六体用双融义云云。七同体相入义云云。八同体相即义云云。九俱融无碍义云云。十同异圆备义云云。
    就异体中（至）六义内准之分科可知。如匡真引十玄门探玄等辨。体用相收者。谓如以金造师子。金即是体。师子诸相是用。况法可知。此依因六义等者。匡真举义苑复古评斥云云。寂曰。义苑以宗因辨者非也。复古所释无有过失可思。
    于中先明（至）准例可知匡真出图。义苑造语不稳。集成依骠河记辨。甚不允当。折薪粗通。尚有少疵。二本数中可加二中之一。十本数中。可加十中一削十中十。今考一图概依指钞。此图善矣。次出圆图。其意则通。图相最拙。且向上向下之辨不稳。言向上者。以一为本数。乃至以十为本数。对余九数成缘起数。言向下者。以十为本数。乃至以一为本数。成缘起数。向上向下理归一致。但义门异而已。十数缘成。喻如栋梁缘柱等缘成一舍。无一椽一柱便非是舍。如其一数。由二乃至十得一名义。若于二乃至十。阙一一数不成。如一数缘成。二乃至十亦复如是。缘生无性之妙喻。深思可知。一乃至十缘成同体故。一中摄余而不相由。二乃至十亦然。缘成异体故一非是二乃至十。即藉二乃至十成一之义。是相由义一乃至十空有有力无力等义。应准此知。
    向下数亦（至）余例亦然苑古云云。匡真举有云弹斥云云。寂曰。纂释善矣。今经以因果为宗。如探玄第一明。因即摄缘故。三法能摄一切缘起。无所遗缺。一多相即等。若离三法复何言焉。应思。
    如是本末（至）相望说耳义苑意。谓一乃本门。是数之始。十乃末门。是数之终。中间八钱准例可知。集成意同。折薪以向上向下为本末。复古亦同。寂谓苑成应正。匡真所言甚非。可知。
    问既言一（至）缘起一耳义苑云云。匡真云勿滥终教一法界缘起理者。意指圆觉经耳。寂曰。大圆觉即如来所证之大法界。而三种陀罗尼中无字陀罗尼。是一切陀罗尼之王也。今此普贤大缘起陀罗尼。与彼大圆觉陀罗尼。全一体之义分也。岂敢论轩轻乎。古祖判教随顺悉檀。互相抑扬。全无不可。匡真所论率堕情窠。局滞于教判之迹。安得中正之道焉。
    问若去一（至）门亦如是折薪释义稳畅可见。华严云者。匡真指十忍品。考十忍品无文。光明觉品云。一中解无量。无量之中解一。唐经十三云。了知差别法不着于言说。无有一与多。是名随佛教。多中无一性。一亦无有多。如是二共舍普入佛功德寂曰。若人欲知一多相即相入者。先须彻底了知无一无多之真际。不则一多之与无碍总是情谓妄计。岂是普贤之一多耶。光觉金文宜深寻思。
    问一门中（至）第一门竟匡真引十玄门云云。现本错误可知。折薪作四句善矣。
    初异体门（至）准可知耳义苑云云。如匡真引。
    言向下者（至）是多钱耳十玄门云云。苑云云。
    问若一不（至）准可知耳苑云云。科又若下以为结过。折薪以为。又若下别义重牒前难以答。匡真以不即不相即解释。寂曰。苑薪各有一理。并无害义。匡真凿矣。宋本写误可知。
    问若一即（至）十者如是准知义苑复古云云。
    问上一多（至）皆得如是十玄门云云。义苑以相夺为逆。以相即入为顺。折薪云。具足顺逆是前后不同也。同体不违即俱同也。言德用下结同时前后无碍也。指钞以向上去向下来为顺逆。寂曰。诸家各有一理。然准十玄门。以指钞为正。今且就一多辨。而义则通一切法。同时前后相即无碍可知。
    问如上所（至）即其事也苑薪云云。寂曰。恐不允当。应言以一多为行布门。以即入为圆融门。自位不动是性起门。而恒往来乃缘起门也。法界缘起犹如一梦。梦中诸法以智取。则有一多前后前后无量差别。若就心体。则无有前后一异等之可说。法界缘起亦复如是。废智一切不可说。
    问若由智（至）旧来成故所谓智者何耶。谓楞伽宋译第二唐译第四云。取相名识。不取名智。魏译云。和合起作所作名为识相。相无碍法相应名为智相离分别照名智。取相遍计名识可知。今此问答意趣难解。提举祖诰以备准绳。十玄门云。问。此之一多既是缘成。不同情谓者。为是本来有此一多。为是始有耶。答。本有不有者。为欲就智辨本有。为自就一多体辨耶。若就一多体辨。不论智者。体即息诸论道。犹同究竟圆果离说相故。今若辨一多者。约智说。乃至。问。若约智故其本有者。以智照故本有耶。答。如室中空。开门见时即是本有云云。孔目一云。普贤因果不从凡夫世间克得。何以故。若未成则不说普贤。若已成则旧来如此。道理时事皆悉不同。凡夫之法本来无物。无物能成。普贤对凡。旧来非有。无所可成。唯普贤对普贤说成说不成。探玄第十五说九世相入云云。寂曰。诸法一多前后等。以智照则有。废智则法体离言。过未非有。何言旧来如是。谓圆宗法义。显示九世相入。过去虽无现在现在。而有过去之现在。未来虽无现在现在。而有未来之现在。若法不成则已。成则法与智旧来成故。旧来智能照法。犹如今之智照法故。云旧来如此。虽现在现在智不照过去法体无法可说。过去之现在法。与过去之现在智俱成故。云旧来如此。欲如实知此微妙处者。应须除遣遍计妄情。悟入六相因陀罗微细法智矣。
    问为由智（至）异体门竟十玄门云云。苑云。初法智双开问二法智双融答。乃至诸缘起法不过此二也。复集云云。寂曰。问意谓以智照时。法体如是。毕竟此法为由智照在耶。为法体如此耶。答意谓非唯智照。非唯法如是。智之与法本来具足。然本有如室中空本来自有。始有如门未开时不见有空。开而始见。当知以智照时。通照不照。法如此者。亦该本有始有。始有即本有。本有即始有。照与不照。相即亦然。匡真引有释耶字评斥之。以喻述自意焉。其旨善矣。
    第二同体（至）例可知耳十玄门云云。苑薪云云。寂曰。二家所释恐未稳当。
    如此十数向上去向下来理归一致。以况喻于一切法缘起顺逆去来。无不由二种义门。应思。
    问此与前（至）示准思之一法望一切法相即相入。是异体也。一中所具一切法相望以论即入。是同体门也。又金师子喻应思。十玄门云云。
    二者一即（至）准例知之十玄门及探玄云云。
    问此同体（至）初门中也十玄门云云。苑云云。
    问为但摄（至）不摄尽耳十玄门云云。苑云云。
    或但摄自不差失也十玄门云云。苑云云。匡真引探玄第四明难品记解释。可见。
    如此一门（至）如理思之十玄门及探玄云云。
    第二约法（至）以显无尽分科可知。匡真出图。上图无甚相违。但可以师弟法智。配于境智及人法二也。下图最拙。十玄门旨归纲目金师子章对挍可知。中央安置同时具足。似以第一门为总。而至下文。破清凉以总别释者何耶。又此图作圆相。应是准拟十钱互为本数之趣。虽十钱之与十玄而不可相离。义门夐别。何得例释也。匡真引法界玄镜云云。会玄云。全依贤首者。依探玄中也。而教章尚从至相后方改易故也。复古意同。匡真弹斥云云。寂曰。匡真所评最善矣。匡真叙有人指配四法界。而弹驳之。有人者指通路也。寂曰。通路所辨甚不允当。何者四法界即华严法界。毗卢遮那所证。而十地菩萨渐次证之。理法界即真谛也。事法界乃俗谛也。理事无碍法界。乃真俗融会也。菩萨入地方证理法界位。后所得智观一切法。如实知一切诸法唯是真如之所流变。是名事法界。然初地乃至四地。尚未得真俗融即无碍。入第五地始得真俗双融。而有相心转时。未得安住于无碍处。第六地第七地究竟此道。终教原旨在此分齐。过是已后。证入事事无碍法界。一乘圆教即此分齐也。然则前前未能证于后后。后后必具前前。何言此章唯明二界等也。匡真评玄镜及十观。恐不稳当。惟清凉意。欲中兴帝心之道。会同至相贤首之所立。全二美于一家。其心善矣。其志大矣。但所憾者。清凉见解未入于三祖之玄境。往往有以碔砆换夜光之失。然依于三观立四法界。理致周足。不违圣旨。亦能符顺于法界观门。何言修改。且言其十观不契圆理者特非也。十观若不契圆理者。五教止观亦应不契圆理。二书若不契圆理者。至相贤首何为承嗣彼师。崇为今宗鼻祖耶。嗟乎。匡真以其胸臆。建立圆教。茍有不合己所立者。辄言不契圆理等。殊不知。不合自所立圆教者。翻是真圆教也。
    何者为十（至）余下准之分科可知。教义理事等。即摄一乘三乘乃至五乘等一切教义理事等。一切偏小之教义入圆宗。则融为别教一乘。本来非是三乘小乘等。下皆准此。圆摄偏之意趣有异。如上已辨。
    二理事即（至）成无尽也匡真引至相及诸疏云云。
    二言解释（至）显无尽义刊定记中。于义分齐。分体事德相业用。于德相中辨此十门。清凉会释云云。寂曰。于今宗义分齐。分体相用。却失俱体俱用之妙旨。大忤二祖之宗猷。如此^8□说。急斩伐之可也。清凉劳设会释。未知有何所益也。清凉以第一门为总。以余九为别。此依纲目。且章疏所叙。咸以同时具足为第一门。余九列次无定。是亦由总别之义乎。经中以第一为总。以余为别之例颇多。总别以判非无理教。虽然今此十门。乃一乘之宗极。随举一门余自摄属。何以一途局判总别。纲目所判是一往义耳。匡真所言非无道理。应思。然匡真此处弹总别判。前出图解。及六相结章。依总别释者何也。计其依总别者。是一往分别。而其弹总别者。遮凉疏局定乎。
    一者同时（至）显现成矣此第一门。十玄门旨归探玄如匡真引。圆教证分一切诸法混融无碍同时具可知。唐经十七云。若诸菩萨。能与如是观行相应。于诸法中。不生二解一切佛法疾得现前云云。匡真评苑薪等依凉疏意不顺章旨。可见。
    二者一多（至）思之可解此第二门。十玄门及旨归云云。此经偈者。出遮那品。唐经四十九云。于一微尘中。悉见诸世界。众生若闻者。迷乱心发狂。
    三者诸法（至）即其事也此第三门。十玄门旨归探玄如匡真引。此经云者。发心功德品之文。晋经第九所说。探玄第五演义十七云云。此经又云者同品之文。唐经云。何以故。以是发心当得佛故。钞有会释。匡真引探玄五云云。又云。在于等者净眼品文。
    问如同体（至）说其边量二番问答。如匡真引十玄门及诸注而明也。
    故此经偈（至）广如经文此经偈者。晋经第三十阿僧祇品偈。又偈云者。发心功德品偈。又此经云者。是亦发心功德品之文。又云者梵行品之文。
    问此等叹（至）故非因也探玄第四云云。圆信满已上。十玄缘起得一。则一切相即同时前后自在无碍十玄门云云。如匡真引。
    问上言果（至）应准思之十玄门孔目探玄第三。如匡真引。探玄云第五云。今寻上下经文。约一乘圆教。始终相摄圆融无碍。得初即是终穷终。方原始一由陀罗尼门缘起相摄。二由普贤菩提心遍该六位。即因即果也。三由法性无始终。发心入始即正终故寂曰。圆宗位次与常大异。以三乘三观十地。为圆解行位。以彼佛果为圆证入位。或以八地上为证入分。是即果中更立因。不思议之位次。是最秘密之法门也。闻此生于信乐。胜进趣入者善矣。由此生增上慢者。以此教法却招殃祸而已。演义四。举占察经四位成佛解释云云。
    问上言一（至）自在门竟十玄门云云。如匡真引。不思议法品云云。探玄十五云。一佛即遍一切众生。周十方微尘尽。三世念念同时。前后俱成正觉。此则实成非化。但以不成则已成则旧来成故。云非不先觉等。以摄三世尽故。无过去不成故。云不住学地。同第四云。若一乘圆教中。实则不住位。寄终教位相以辨之。于信满不退之际。则明得彼法界行德圆融无碍。若以因门取。则常是菩萨。若果门取。则恒是佛。乃至能一念顷。游十方。如斯之德。自非因位穷满。孰能具此。故知。定是行满也。不同彼是劣位之人也。又一切诸佛。于诸世界。为物成道。皆是示现。以废机约自无成不成等位次甚深。如上略辨。当至下卷而更辨矣。义苑复古云云。然此一念等者。义苑云云。
    四者因陀（至）去情思之此第四门因陀罗网者。十地品所说。探玄十一玄谈六演义八云云。十玄门云云。引证如匡真释。
    问上言一（至）陀罗成也问答番。如匡真辨五者微细头显现耳此第五门。十玄门旨归云云。匡真引玄谈六云云。唐经三十一云。第九回向一分微细智起。而至菩萨第八地。以无功用智。入一切智智境界。知微尘细相差别相。演义三十一。明第九回向得微细智云。微细有二。一准无性摄论以难知故。二就经宗。于一法中有一切法。炳然齐现。十门为十段。第一知世间法微细智。二知众生趣微细智。三知菩萨行德微细智。乃至十总知一切尽无余微细智云云。匡真破清凉云云。寂曰。此破不允。阿僧祇品云。于一微细毛孔中。不可说刹次第入毛孔。能受彼诸刹。诸刹不能遍毛孔清凉依此经意。诸刹不能遍。还是妙神用。匡真以为。能所不相融谬哉。
    故此经云（至）如理思之贤首离世二品所说。与今所引少异。可知。次文者舍那品说。义苑云云。
    问此义与（至）宜细思之问答如匡真释。
    六秘密隐（至）时成就也此第六门。探玄云隐密显了俱成门。十玄门纲目等。并同今名。十玄门云云。引月喻品明。寂曰。月喻甚妙。此方见半见满。而彼月体实无亏盈。亏盈唯是隐显之异耳。圆宗诸义亦复如是。诸法自体全法界起。但由所感不同隐显有异。虽隐显殊法体恒一。思而可知。匡真引玄谈六评斥。寂曰。凉疏虽有一理。况喻不正。虽然匡真三一对辨而作破者。非今所宜也。匡真引探玄一云云。
    故此经云（至）密受记等此贤首品之文。晋唐二经可寻。探玄四明微细差别三世间自在云云。又云。如幻巾作兔。此兔即生是死。何以故。以有即无故。入出亦尔。又此菩萨。以法界为身故。是故纵东方百千界外见法界。非是分限法。随显现处无不全现故。菩萨身常在入定中现。恒在出定中现。无碍圆融难思议也。是故若向出定门中者。唯见出不见入。亦不见出竟时也又明四种无碍及十事五对。如匡真引。又唐经十四。明菩萨示现八相于诸刹云云。旧经二十二亦有此说。又如佛为下法云地之经文。探玄第十四。演义三十九广释。匡真引离世间品云云。探玄第十七。明六种相佛授记。演义五十三。说十种授记。同五十五。明十种得授记。同三十九广明授记。义苑以七对辨。如匡真出。以又如佛为等。为第七显授冥记对。折薪以为前显隐显俱成又如佛为下是别义。以现前授记为显。以不现前受记为密故。为存二义。寂曰。折薪谬矣。义苑为七对而释者。颇得章旨。
    如上第一（至）是准思之结上义苑云云。指钞云。见第一钱中十钱时。不见第二乃至第十。何以故。离第一钱中十钱外。无第二第三乃至第十故。如虚空故。是故一中十钱名为显了。第二钱望第一中十。名为秘密。又第一有力余皆无力。是故云不相知云云。复古云。古本云成此成彼。今云此成彼成者误也。寂曰。今此言显由此彼成。由彼此成。彼此互成之义故。现本雅畅。优于古本。复古主胡不思也。
    七识藏纯（至）可思准之此第七门。十玄门云云。意谓就一施门。则一切万法。悉入施门。是纯。此施能具诸度。是杂。大品一念品明。从始至终。不出一念。是纯。一念具万行。是杂。然彼经约六度相摄。今约缘起妙用。又彼施能摄诸度。而非诸度即施。今则此施摄诸门。无一不施。其异可知。义海百门约理事明。如匡真引。匡真引玄谈六。凉疏意谓。诸藏纯杂有其二途。一行为纯。万行为杂等。即事事无碍义。若一理为纯。万行等为杂。即事理无碍故。恐此门滥理事无碍而失圆旨故。探玄改易此门。立广狭自在门云云。如匡真引。会玄加数百言润色彼意。匡真弹云。清凉所辨非祖师意。十玄门已于大品一念品诸度相摄。拣别与今有异。更有何所滥致改易乎。但为各无碍乘便立耳。金师子百门纲目。并立此门。何为改易云云。寂曰。匡真所辨甚得道理。至相十玄门理致圆备。无复所加。何敢改易。但贤首大师禀性磊落。不拘文句。以理为主。立理则率遵承至相之宗义。缀文则不必滞前修之范围。章疏之中名义列次。顺有异同。但是种种施设义门。显示圆旨。非敢改易十玄门也。清凉元意以为。圆教唯谭所依事法界。及事事无碍法界。不依理法界理事无碍法界。寂曰。斯解恐不应理。圆教中谭事事无碍法界。则理必具余三。例如具足戒中必具五十等戒。探玄第三明一乘十无碍中。有理事无碍。又第四明光觉品宗趣中。以理事俱融理事无碍等言。明一乘圆教。同卷云会事同理。次下明理事融会。是圆教中。有理事无碍之明据也。然则纵使诸藏纯难。通于理事无碍。何妨是圆宗义门也。清凉虽大宗师。未穷今宗之奥旨也。可知。
    八者十世（至）宜可思之此第八门。匡真引十玄门旨归。及玄谈第六。探玄十七同十五云云。孔目四云。下经云。于一微尘中。建立三世一切佛转法轮。当知今所成一乘教者。即是其事。依九世入智。融九世法。成其十世。谓过去过去世。过去现在世。过去未来世。现在过去世。现在现在世。现在未来世。未来过去世。未来现在世。未来未来世。三世相即及与相入。成其十世纂释之中。以二义辨三世义谬之甚矣。情谓三世乃遍计妄情。如中论时品所破。今所言十世是智境界。非情识之所图度也。若人欲知九世相入者。先须知妄情所现三世无所有如龟毛免角也。不则虽说融即。总归虚妄。何成圆旨引经云云。如匡真明。
    九唯心回（至）异三乘耳此第九门。十玄门云云。此门显一切诸法当体如来藏心。非会事入理。与唯心现故因。相似而异可知。匡真引探玄第八。次又云者。探玄第五之文也。寂曰。终圆二教其旨虽异。善顺真入如则广。恶违性入如则灭。生死是逆转。四十二贤圣。及菩提涅槃。是顺转。惑业苦难不离真。非是真用。世间出世间。一切向于解脱法并皆真用之大理。毫无有异。如探玄第十六明。然菩萨十信三贤道属缘修。止恶修善。息妄求真。进趣证道而已。登地已上道属真修。虽尚有余惑故以真治妄。由圣道力故。或时故意现行烦恼。以成净用。是名留惑。八地已上纯无漏位。一切诸法泯然清净。是名一道清净。过是已去。一切色心诸法。总成一解脱味。返道逆行。从此大寂灭海示现。亦以此佛智照。则一切惑业苦是所断。所知所救能显成三德之义门。不可思议。如是境界。尚非七地菩萨之所当。况于地前凡夫乎。匡真虽引探玄之文。而不晓其意。则与探玄旨异也。犹如水炭。彼引探玄第五（四十四纸）特大僻矣。经发心功德品云。为裂种种烦恼网。发菩提心云云。探玄云。欲网者一难脱义。如世罗网鱼鸟难脱。由种种欲网。生死难出。此约染欲。二涝漉义。如世网涝漉。谓起净欲。漉诸有情。令出生死苦海。下文（兜率天宫赞佛品）云。智慧王所说欲为清净本。应起清净欲志求无上道。此约净欲。三隐映义。如帝网差别。染净等欲交涉无碍重重相入故云网也。此约欲体探玄明文如是。第三隐映。是圆极义。谓欲心自体即如来藏心。然凡愚起染欲。迷倒自缠。沉沦有海。菩萨起净欲志求无上道。或故现当染欲。以为净用等。或染欲为所调伏显成断德。穷其体性。重重交涉不可思议可思。孔目二云。十欲者有上欲乃至一切欲问。此欲可断耶答。欲有二种。一虚妄欲。此即可断（寂曰。凡夫妄欲）二非虚妄欲（菩萨净欲及极位大菩萨反道逆行）此即不断云云。晋经十一。痛呵染欲倍于余经。可寻。匡真混乱染净欲。大作僻说。欺惑天下之学人。岂可不痛哉。又匡真引止观五之二云云。止观五之二之文。如初卷述。非独匡真谬解止观之文。后台学者。其戾祖意。如上已出。又匡真结释引真言教云。若有一念想我是凡夫是三世佛之冤也云云。寂曰。引意甚谬矣。真言教意。欲使瑜伽者安心佛境界。一念不堕凡心。一事不涉凡行之观心尔。若由此文住此观想。而恣起凡心肆行凡行。泰然坐在阴入之毒窠者。可谓是三世诸佛之冤之大魁者也。岂可不怖哉。虽然如是。观彼引秘密藏经而劝信。其所言出于好心也可知矣。
    然一心亦（至）宜思择之性起品文。如探玄第十六明。演义五十一。广明十心。又五十一经文云。尔时以无碍清净智眼。普观法界一切众生。而作斯言。奇哉奇哉。此诸众生云何具有如来智慧。愚痴迷惑不知不见。我当教以圣道令其永离妄想执者。自于身中得见如来广大智慧与佛无异。即教圣道令离妄想。离妄想已证如来无量智慧云云。要问答上云。心数等义。如下别明。此文在三乘。义通一乘。用同法界故。又一乘唯一心。显性起具德故。如性起品说此文上下。显一切诸法当体即如来藏心。不须会事归理是乃圆旨也。此义甚深应思。
    十托事显（至）如经思之此第十门。十玄门云云。探玄三及第十六小相品记等。往往明圆宗即事而法门非托此事别有所表。余如匡真明。
    问三乘中（至）如理思之此三一对辨。匡真引玄谈六弹斥云云。寂曰。此弹不允。清凉唯于衣座室喻况三法言之。非谓法华经旨皆唯如此。应思。又次引摩诃止观及无行经净名经云云。嗟乎。是蛇饮水为毒之谓乎。匡真所言。与彼本说其异。岂啻天渊也。诸法无行经首楞严等。显示一切诸法即空如如。如般若宝积部等所说。往往有之。复奚怪焉。如净名经。或说破相。或说一如或说菩萨出假留惑净用。可知。摩诃止观二之三。说随自意三昧四运推检三性心不可得。同（二十五纸）引无行经。举三毒即道。显法性空寂。同（三十二纸）大呵圆堕。引捉蛇喻云云。又同（四十二纸）云。佛说贪欲即是道者。佛见机宜。知一种众生底下薄福。决不能于善中修道。若任其罪。流转令于贪欲修习止观。极不得已故作此观。譬如父母见子得病不宜余药。须黄龙汤凿齿泻之服已病除云云。同（四十七纸）大诫僻见云云。智者正说如是。匡真所述。粗似天台所呵之僻见。岂非饮水为毒乎。予深惧后学ＨＩ于彼僻说。聊加辨斥尔。复古引灵云桃开香严击竹。为异事表异理也。嗟乎。师会之不领禅宗也。可知矣。
    此上十门（至）此可准自下结释十门同时会融等者。苑薪指事释义不同。其剖句逗。则折薪应正。其释义趣。则诸家未允。今谓。此十玄缘起具德法门。乃圆信满证入位如实证知焉。能化佛则十身毗卢遮那。摄化处则莲华藏世界。信满已前乃解行见闻之分齐。若别属则大解行者。在于世界性已上。大见闻者。在于三千界等。若通论则三千界等。亦有解行机。世界性已上。亦有大见闻。当知。普贤境界谛观察。是指证入位。余时等者。言解行见闻位。孔目探玄等判位明着。可知。义苑云所释义不允当。句逗失旨。折薪所辨句逗虽佳。其以即别之总。即总之别。释上下文。甚不应理。指事以余为三乘者特非也。复古引孔目第四云云。寂曰。此文与今文旨义不相亲。可思。
    上来所明（至）境界准之此明三一不同。苑薪云云。孔目一分别正乘方便乘云云。同第四明一乘三乘缘起差别云云。三乘一乘义有异同。如疏章明。今此十门。乃别教一乘之宗极故。与彼三乘法相全异。
    问此上道（至）无尽法也问意可知。答中引贤首品文。义苑复古有释。
    三乘但随（至）为实德耳义苑云云。匡真弹斥云云。寂曰。义苑不晓台家一念三千之玄旨。妄作抑下。实不允当。匡真所弹亦不中正。引孔目四。意亦不稳。
    又此经云（至）惊怪者矣义苑云云。今此经文。出于晋经第六十。唐经八十亦有此意。匡真引演义八十经文。云或见释迦成佛道已。经不可思议劫。弹斥荆溪。寂曰。荆溪以带别覆本二义。贬抑华严。若是一时抑扬。则或可恕矣。若是实义。则甚不允当。可知。虽是傍论。台门一个之持论故。今略评量而已。总论曰。今此十玄门。乃舍那净眼之所照。非普贤眼大机。则安得彻底见此境界乎。凡愚唯是见闻位。于得发得彻到信心为之分耳。只矢于口而不润于心者。所谓狂慧也。所冀后来贤哲。勿于是生见取也。
    六相圆融义第四十地经三云。一切菩萨所行。广大无量不杂诸波罗蜜所摄诸地所净生。诸助道法。总相别相同相异相成相坏相论云云。又地论一云。一切诸说十句中。皆有六种差别相门。此言说解释除事。事者谓阴界入等。六种相者。谓总相别相同相异相成相坏相。总相者。根本入。别相者。余九入。别依止本。满彼本故。同相者入故。异相者增相故。成相者略说故。坏相者广说故。大乘义章三本云。门别不同故有六种。所谓总别同异成坏。此六乃是诸法体义。体义虚通旨无不在。义虽遍在。事隔无之。是以论云。一切十句皆有六相除事。事谓阴界入等。阴界入彼此相望事别隔碍。不具斯六。所以除之。若摄事相。以从体义。阴界入等。一一之中皆具无量六相门。乃至六相之义通诸法。依法成行。行亦齐有。此初地第四愿中。宣说一切菩萨所行。皆有总别同异等也。随行所说。广如地论。此六乃是大乘之渊纲。圆通之妙门也。若能会斯趣。一异等执逍然无迹。探玄第九云。释此六相义。乃至非论主率意而作。乃至非是阴界入等事相中辨故。除简之。演义三十四上云云。匡真云。清凉实据净影体事别论。却兴定执。乃至。探玄与清凉异。然考实而言之。论中除事之言。乃当终教等云云。寂曰。六相除事之辨。大乘义章探玄演义大旨大同。若从阴入等体如而融之。则一切法皆具六相义。若约遍计隔执妄阴。则无有六相融通之义。初地已上一分证得。八地已上全分证得。地前凡夫唯信乐。观察八地已上体事不二。诸法相即之妙境。融荡隔情而已。匡真言探玄演义不同。未知向那处见异耶。今且问彼除事之言是约终教。则圆教六相出在于何经论耶。吁匡真妄说圆融。扫废实修。令人生上慢。于阴入之毒蛇恶龙全无怖畏。不亦痛乎。今章终结六相云。唯智境界非事识。以此方便会一乘寂曰。此文要言也。超出事识。则事会归理。事理融即。是登地已上之道也。未至此位。则虽何教人。理则恒融。事则恒隔。圣教于实践简别焉。匡真于知解混同焉。岂非圆凿方枘耶。匡真弹有人举同处不相离色释云云。寂曰。纂释甚味圆旨。不足评量者已。
    六相缘起（至）问答解释分科可知。
    初列名者（至）不移动故初列名中。匡真引要问答云云。寂曰。现本未见此文。可考。探玄要九云云。
    第二教兴（至）华严经说教兴中义苑复古云云。
    第三问答（至）起成舍辨义苑复古云云。匡真引大乘义章。评彼释不与今同已。引天台四明。辨阴即是云云。寂曰。天台四明说妄阴即法性者。是乃要以佛境界为所观境。三观以照转惑业苦。令成就三德秘藏。匡真虽出彼语。用意悬隔可知。
    问何者是（至）即得舍矣义苑云云。
    问若椽全（至）时名为椽义苑复古云云。
    问若椽等（至）并全成故义苑复古云云。
    问无一椽（至）余椽例然义苑云云。
    是故一切（至）切处准知义苑云云。寂曰。苑云止而不论者。不顺文意可知。
    第二别相（至）总为别也匡真引台教云云不允。
    问若总即（至）思之可解匡真引净影评云云。又引清凉评破云云。寂曰。两评并不允当。此门有同别融会之旨。净影所释全无所违。清凉以法总释。亦有道理可知。匡真以四明所谈。为己怀。茍有违己怀。便以为非。惑之极矣。匡真出图。寂曰。此图恐不顺探玄。探玄三广明转法轮五海十智可寻。

    问若不别（至）故是常也  二过可知
    第三同相（至）故是常也  同相可知
    第四异相（至）故是常也  异相可知
    第五成相（至）亦是常也  成相可知
    第六坏相（至）故是常也  坏相可知

    又总即一（至）便会一乘结释六相。复故云云。匡真夹注弹斥云云。寂曰。以六相为方便者。孔目探玄并有明文。未见以十玄为方便之文。复古意望果海玄绝而言乎。虽然十玄乃一乘证入分。称为今宗之秘极。何属之方便。实复古失言耳。义苑云云。匡真弹斥云云。寂曰。义苑释义善矣。但以一乘为果海者不允。匡真亦谈阴即是。将谓生此信解。是大功德少金刚也。此见谬矣。所以知者。华严涅槃等深经。虽说妄即真。是究竟一乘佛境界。为使禀学者证入于佛境界。或说破相空理。或说缘生无性。或说止恶勤善。或说息妄修真。其文岂啻千百数耶。无有凡愚辈解阴即是已。更不须断修。自然升于圣阶之文故。印度诸菩萨。虽制论弘宣大乘。并皆说二空唯识息妄修真等法门。未尝彰究竟圆极。是乃由一乘圆极之妙理。堕于事识情窠。则不止无利益。翻结见纲损伤善根也。今章结释遮事识知。良有由哉。然超出事识。是登地所证。岂是容易耶。岂是容易耶。
    华严经中一乘五教分齐义卷下匡真局执三卷二题有意趣在者不允。亦以总别辨者特非也。匡真设一问答答释甚善矣。吾今一问匡真钞主。一部经意会融法界圆通自在。其说摄义无尽故。分齐通声闻及凡夫世间所知真实法故。该贯三乘小乘文义等。如子所言。实乃三乘小乘人天乘者。华严腹心也。手足也。爪发也。由诸佛悲智愿力。及与众生业行所感。华严同教。为三乘小乘人天乘。应于未堪能普教之机。巧诱群机令入华严法界。然则三乘小乘人天乘当体。即华严同教一乘也但普眼未开者。不知是一乘而已。子何偏保执普贤眼所受圆一乘。蔑弃终顿已还。犹如粪唾耶。
    第十诸教（至）佛身开合标章列名可知。
    第一心识差别者明心意识者。晋经第六初明难品。探玄四孔目一要问答上演义问明品钞广明。义苑云云。折薪云。此心意识唯生灭。即始教通如来藏。即终教离相即顿教即一法界心即圆教故。云心意识差别也。上列中云所依者。小乘依六识三毒。为染净根本及涅槃因。大乘若生灭。为染净依真如为迷悟依。此二别则始教也。和合通真。为终教等。既一切染净诸法。皆依心识故云所依。复古云云。匡真云。问。所依心识为通八识。为止本识耶。答。旧解纷纭不暇具斥。乃述自义。谓的论所依。唯是本识。引探玄四孔目一证明。寂曰。若于深密瑜伽及终教已上。论所依。则应得言唯是本识也。今通就五教以判所依。何局本识也。若言随本教而判所依者。理亦不然。下诸门并以五教判释。岂翅此一门。依本教定所依耶。苑释复集。并无所违。独匡真取纂释所叙之不正义。以为自义。凿说云云。颇失章旨可知。
    如小乘论（至）增一经说此明小乘。匡真引要问答上玄谈五云云。苑云云未稳。心意识者。出于婆沙七十二俱舍界品说。阿赖耶者。摄论释第二初云云。
    若依始教（至）为诸法依此明始教。要问答上云云。义苑引玄谈第六。匡真引赖耶三相及二种习气三种习气种子义。明以本识为所依可寻。
    方便渐渐（至）亦同此说孔目一云云。匡真出能所熏各有四义。及赖耶有三位可见。不见藏住者。梁摄论十一云云。如匡真引瑜加摄决择七十六云云。如匡真引。今章合引二论之文。不见藏住者。是不见所藏。不见熏习者。乃不见能熏七转识也。不见阿赖耶者。不见能执取第七识也。不见阿赖耶识者。不见所执藏第八识也。不见阿陀那者。不见能执持第八现行也。不见阿陀那识者。不见所执持第八种子也。三对如次。配当善恶业果识。我爱执藏识。相续执持识。以第一对配能所藏。虽有一理。义所滥重。匡真释第三对。种现为次。恐不允当。言于内于外者。瑜伽唯云于内。摄论具言于内于外。义苑以根尘为内外。集成引圭山。以根识为内。以六尘为外。匡真弹斥。引要问答上。叙起信四熏习云云。寂曰。苑成不允。匡真迂拣。今谓。于内于外者。显一切处。例如明求心不可得等理。遮内外中间。非是指一事一法为内为外。其瑜伽唯云于内者。盖乃由本识唯内门转故。拣于事识粗显云内耳。指钞约理量二智分内外。是亦不允。匡真云理量二智局如来境者非也。地上菩萨。岂容无理量二智耶。言不见者。谓至所泯亡。菩萨根本智照真如境。理智冥会。能所泯绝。后所得智。照一切法。舍离二缚。不复为诸相之所转。心无所住而生其心。是名菩萨于心意识一切秘密善巧也。匡真辨阿陀那名义新旧有异。此辨如余处述。又次引摄论金土地。假途四明张自僻说。金土地喻。出于梁摄论十七唐世亲论三十五无性论第五法华玄义五之二。及金光明玄净名玄举此譬喻。天台所览。盖异本乎。不符顺现流摄论可考。匡真所言非是摄论意。亦非天台意。全自己胸臆之僻说也。虽是傍论。恐人生惑。略辨斥之。匡真破义苑辨阿陀那等者甚非也。次弹复古云云。此弹当矣。
    解云既齐（至）会归真也折薪云。正令彼舍执而玄通之。此令相宗趣后。不是朋于空宗云云。
    若依终教（至）业等生故此明终教。如匡真明。
    是故楞伽（至）如是非一经文如匡真引。匡真引演义钞十三中。破复古云云。寂曰。此破不允。复古全顺章释。何强咎不合凉疏乎。应思。
    问真如既（至）义记中说此问答如上三性同异义中明。此真如下二教对辨。如起信疏辨。
    又如十地（至）义真心也探玄十三。演义三十七上。并开十科明云云。探玄十门中。初三是始教。次四是终顿教。后三是圆教。今唯明始终教所依有异。如匡真引十地经论及孔目等而辨也。地论第八。摄论三十四。
    又如达磨（至）二门别也摄论第一。宝性论第四。其异可知。匡真引慧日论。次引无差别疏云云。
    若依顿教（至）为不二也此明顿教。孔目二探玄第一第八云云。如匡真辨。
    若依圆教（至）据别教言此明圆教。匡真弹斥凉密。出二祖所不言之性恶可痛。折薪叙离世品十四段十心释。匡真云通指此品所说十心。复古但举十种心。寂曰。复古应正。晋经三十七。探玄第十七。演义钞五十六说十种心。即当今文。又五十七云云。折薪以为。第九地之文。非是十种心。第五地说十平等心。应今所出。恐九字误尔。匡真弹云云。寂曰。第九地文。正今所取。折薪失考。匡真主性恶成癖。到处说性恶。如患黄疸者。随其所见皆为黄色乎。吁。
    若约同教（至）余可准之此明同教。会解记云云。匡真弹斥云云。寂曰。会解全依清凉不顺今家。匡真为教筌之所拘束。如担板汉。安得达今宗之妙旨哉。复古意。谓如余处所列。但摄前四以为同教。以是一乘方便故。若如今所列。则总融前五以为同教。如建立乘中同教之内。亦列别教一乘。又探玄十三。明唯心十门中。总具十门。而为同教。则别教亦摄。同别二教亦前亦后也。匡真引孔目四云云。以集成云摄前四为正。寂曰。复古所言。颇得章旨。但其无可无不可之言不稳耳。匡真所言。甚不顺今文旨。且不领同别各有同别之祖文。往往引此文来。牵合附会。安得成理乎。今此章文。上举五教。已牒同教。即言摄前诸教。何唯摄前四遗却圆教也。当知。华严一乘大教海。自具同别二门。其别教也者。尽十方三世。唯是华严一乘。无有若二若三。何以故。若二若三。如虚空故。其同教也者。以或小或三等。摄受群机。会三归一。融同法界。则所谓同教亦摄一切。无所剩缺。今文乃唯心十门中所判。乃存此旨。当知。同教摄前四。与通摄五教。义门大异。其摄前四。乃由一乘所流所目摄方便。其总摄五。是约同别无碍圆融。是故约判差别。则同别条然。约同融法界。同外无别。别外无同。同别无碍。唯是华严法界也。所以今师三一相待。则唯以别教为诸教最。圆明具德为法门极。论融无碍。则以同教门。摄一切法。置乎五教之后。是即祖师。达悟华严大教海原旨之妙处也。集成匡真。不领此趣。臆断自任昧却祖意可察。
    问云何一（至）约机分齐匡真引明难品。探玄第四云云。寂曰。缘起甚深。非今所用。教化甚深。引释今约法一门者可也。匡真约机即约教之辨迂矣。所问正征教有差别。答以约法约机。约法则由心体具五义门。约机则由机悟浅深有五差别。二种义门道理明着。何劳言约机即约教耶。匡真凿哉。
    初义者由（至）摄化众生苑薪复古云云。寂曰。一如来藏心。具空不空二义故。自然有五教之理数。能摄受群机。五教乃法尔之理趣也。
第0章     一摄义从（至）如圆教说义苑依凉疏意。以假说一心。释今摄义从名。匡真评斥云云。寂曰。十地品第六地经。说三界虚妄唯一心作。探玄第十三。演义三十七上。并以十门解释。探玄十门。于初教已上判。凉疏十门。初立假说一心。配之小乘。除去探玄十门中第六转真成事。可寻。苑以凉疏假说一心。释摄义从名。固不稳当。匡真引探玄云十门。亦剩第一。复古得旨。摄义从名。如摄论第二初。说小乘唯出阿赖耶等名。
    是则不动（至）一心转也苑薪复集。各有道理。并以心为本。以教为末。是非止顺今章旨。抑亦方等经论之的旨也。匡真局滞教判犹如室首摩罗所噬。虽死不放。嗟乎匡真。有何道理。藐视乎至玄至微至大妙之一心却拘于琐琐名相教筌耶。
    二约机明（至）唯识章记义苑复古云云。
    第二明种（至）性差别者义苑云云。匡真引佛性论云云。次引探玄五。佛性义如大乘义章第一·玄谈第五·演义五十一明。匡真设一问答。引孔目云云。孔目二云。佛性者。诸佛所师所谓法也。真性平等。犹如虚空。于诸凡圣无所限碍。名为佛性。既无限碍。何故偏云佛性。佛性者据觉时语。所以知者。为随其流处成种种味。法身流转五道名曰众生。据此因缘。不名佛性。今对声闻淳熟人。说有其佛性云云。匡真引此文已。云五乘种性即佛种性。寂曰。此谬解孔目之文也。虽约无限碍则一切真如。今唯明于如来种性五教所判有异。若为五种性即佛种性。通别混淆义脉不分。钞主所凿可知。
    若依小乘（至）如小论说如婆沙俱舍等说。匡真引义苑及要问答上云云。
    若依三乘（至）无性有情三乘中叙始终顿三教。今初明始教。然此章明始教中。隐然含会始向终之旨。显喻伽等建立五性。是教限分齐义非固必。可知。探玄第五。引瑜伽三十五云云。唯识论二云云。
    故显扬论（至）乃至广说此引论明种性差别定有五类。显扬第二十云云。楞伽第二及庄严论佛地论。说五种性。相宗以判。楞伽于有性中。说五种性。庄严佛地。通有无性立五种性。瑜伽三十七及五十二。说四种性。谓三乘种性及无性有情。第六十七说四种性。谓声闻菩萨及无性有情不定种性。第八十唯说不定种性。一论宗致五性条然。如唯识述记第一·枢要第一·瑜伽伦记十八下明。今文于五种道理中。举初后二。乃至之言。摄中间三。第一难意。谓一切有情。皆当作佛。何得有毕竟无般涅槃法耶。答意。谓一切界可得故。经说有种种界性。若一性平等。违经所说。理亦不应然故。第二难意。谓若言说有情有种种界故。应妙劣界有差别者。亦应有无根（无二十二根）有情耶。答意。谓说有种种界者。约有情数。何举无根是非有情数设难也。反质云。应有无根是有情耶。第三难意。谓见有刹利转生婆罗门种。乃至地狱有情转生天中者。何无有般涅槃法转为无般涅槃法。无般涅槃法转为有般涅槃法耶。答意。谓刹利为婆罗门等。由一有情具诸类性。得互相转。有性无性唯是一性。更无他性。以有一切。难独有一。比喻何成。第四难意。谓刹帝利等。互具诸类性者。有无涅槃法。何不互具耶。答意。谓有界无界性既相违。不可说如彼彼地方所或有彼金银铜铁盐等物类种性。后便无有。或先无后有如是般涅槃法性。亦应先有后无。先无后有。何以故。若其如是。先声闻性后为缘觉。或是大乘种性转为声闻。或为无性等耶。若云尔者。顺解脱分应空无果。是故异类譬喻亦不应理。第五难意。谓说有不般涅槃法者。应是唯约现在世非毕竟时。答意。谓不可言唯现在世无般涅槃法。余生可转为有般涅槃法。何以故。彼无般涅槃种性故。又于此生。先已积集顺解脱分善根。何故不名般涅槃法。若于此生。都无积集顺解脱分善根。云何后生可成有性也。寂曰。匡真所出本文。大抵显扬之文。其所夹注。五难六答。是枢要第一。依瑜伽六十七意。释出之文也。然瑜伽显扬大旨相同。文段颇异。匡真所出诸文混杂可知。
    是故当知（至）无有断习佛地论二云云。玄谈第五广释。至下当辨。
    其有种性（至）善根所得瑜伽三十五·地持第一云云。
    测法师解（至）有三义。一者本末为论。性种性为前。习种性为后。二者资成分别。更互相资故。前后不定云云。三者克体为论无前后。十信已上齐有二性故云云。瑜伽三十七等。建立三位或六位。以胜解行地为初。不言种性位。总束十信三贤。名胜解行地。四十七四十八等。建立七住或十三住。初开种性住。或以十信为种性住。或以十信前为种性住。胜解行住。随应可本。论文从容难定的判。景泰测基异解纷纭。不遑此载。匡真出图。稍有纰缪。十信应配未入僧祇。虽有信满为初住义。非始教义。可知。初住二字可削。言十地（住心已去）等。十字可作初字。
    此中本性（至）以此为因苑薪复云云。匡真评云。苑薪不及。莫出初教始终二门。复集大过以真约终教解云云。寂曰。此评有旨。按梁摄论。处处有从始向终之趣。难为局判。今此章文。正明始教。而引此摄论交涉终教之文。是乃甄明瑜伽等说五性差别。唯是教限分齐非一定相。以荡融相宗学者之执情之微意耳。学者应思。匡真引楞伽玄云云。大过倍于复集矣。
    然瑜伽既（至）随阙不成苑薪云云。集成指事。引发心品文。匡真评曰。苑以具种性配本性住。以能发心为习种性者非也。瑜伽说三持。初品是种性持。次品发心持。余十六品是菩提分法持。今章约种性持。种性持自具二种性。折薪集成引发心品文。未晓彼文起尽云云。寂曰。今章所言。是取种性品发心品之意。非是全文。然按地持第一·瑜伽三十五。若约种性细相。则菩萨种性者。虽未发心未修行。必具种性。若论粗相。则发心已。知有种性故。种性发心不可相离。是故性先习后。性习同时。理两可得。然明二种性缘起不二理。为从始入终之粮耳。诸家所释。不领此旨乎。折薪云似牒前乃至脱落等者甚非矣。可知。
    亦不可说（至）性为先习为后匡真云。此斥相宗偏执前后之过也。以彼未达随其流处成种种味。孔目第二种性章云云。寂曰。孔目章文深且妙矣。宜细思绎。然瑜伽所说深玄难思。后相学者。执先性后习。不领二性缘起不二故。转失论旨。今文盖匡彼弊耳。
    但可位至（至）故得知也义苑云。言堪任者。贤位之前也云云。匡真弹斥云云。此弹非也。义苑依瑜伽意。释堪任持。不论已去。何以已去而咎焉。折薪云云。匡真弹驳云云。寂曰。此弹亦非。瑜伽三十五说三持。第一堪任性持。第二行加行持。第三所圆满大菩提持。折薪依瑜伽文作释。匡真不熟于论文。以非揉是。何其枭戾也。凡此一段。匡真所言。并皆不允。可知。三持及种性住胜解行住判位异说纷纭。如上已明。大抵瑜伽意。似以十信为种性持。亦为堪任持。今章乃依孔目要问答等。似以十信满为堪任故。不可固以瑜伽论今所判。亦不可以今家为量。斟酌瑜伽论家所判。今文虽明始教。含以始向终之意趣故。不全以瑜伽而为准而已。复古以初住已去为堪任者不允。
    问此二种（至）本为性种孔目二种性章云云。大众义章九云云。仁王等与瑜伽判位不同。瑜伽以十信为堪任。为发心所依持位立二种性。本有新熏。三家异说云云。仁王璎珞等意。则十信已前但名佛性。十信名善趣位。未名种性。初住已去。有熏习义名习种性。习方成性为十行位。名性种性。于此二性。先后等义。具如大乘义章辨。义苑云约位性先习后者非也。匡真引唯识疏等云云。章意与彼稍异。可知。
    而此二种（至）义方备足复古云云。集成云云。匡真弹斥集成。寂曰。此破的中。集成惑于凉疏可知。
    又经说种（至）义意融通复古云云。寂曰。此释不允。今言种性兼二种性。何偏言性种也。今言发心后者。此明二种性在于初发心已去。可知。集成引决择云云。匡真评破云云。寂曰。集成语意。似种性位无漏现行。若其尔者。当匡真破。经说初住已上方名种性。而其所依必应在于住前故。论不违经说。论于十信位立种性持。而其功能显著。必在发心已去。经不违论说。可知。匡真引瑜伽。夹注云云。寂曰。不稳。
    问又以何（至）第二住故义苑云云。寂曰。虽瑜伽论以十信为堪任。今章则以信满为堪任故。义苑所言。不违章意。匡真错谓堪任持是发心持故。频将己曲却正他直不亦倒科。匡真出图。纰缪颇多。谓以愚夫中间入于种性之失。以堪任持为发心持之失。以胜解行地配堪任持之失。学者思择。
    是故当知（至）以为种性匡真引瑜伽三十五。略纂以三义解释云云。今章依孔目设一道理。此虽不与瑜伽论家而符合。颇有深趣。章主意。谓瑜伽实义。应于已发心未发心论有性无性矣。其建立五性者。盖且随教限。已非是约毕竟时也。惟者论文变态于译家。而所立五性为毕竟性乎。故往往有不合相宗诸师所言者矣。学者得意观焉。
    问若要待（至）本有彼性问意。谓上已言依习说性。若其尔者。愚位不修时有性耶无耶。若无则后应不起。若有则由习说性不应理故。答意。全依孔目。彼第二云。亦有解者。性种性者。是本有性。习种性者。修生性。此非佛法所乐。何以故。夫论种性者。顺因缘门说。岂容不对因缘而说种性故。性种性不得为本有。又习种性不得修生。何以故。法性外有修生者。缘起可增云云。当知。今家意。则有修则全修。而性故说有性。由缘有性有习。与相宗意其异可知。
    问若尔则（至）成声闻性此问答意。与上相似。今则明三乘由习而说性。非本来有差别。此亦含以始向终之旨。可知。匡真引影章云云。
    故智论云（至）属种性住智论第五十云。性地人是圣人性中生故。如少儿在贵家生。乃至从暖法乃至世第一法。善戒经八云云。如匡真引。梁论第十三。声闻菩萨位次配对云云。瑜伽论四十八说十二住。拟配声闻十二住云云。孔目第三。初明声闻亦有十二住。可见。上所引经论。少有不同。可知。
    若依俱舍（至）独觉准知此引俱舍。明性习不可相离。义苑以初习修成。会与上大乘说之异。匡真云云。寂曰。苑真不允。今但引证习性不离。何劳会释所引大小经论也。应思。
    由此则立（至）皆由习说义苑云。三行者谛缘度也。未至本位者堪任善根也。匡真云云。寂曰。匡真钞出纂释。然以三业为今三行者甚非也。今正指三乘行。何关三业也。匡真次出问答。是亦依纂释。唯识论庄严论等。说五性本来各别云云。佛性论等。说一众生粗妙。如涅槃经所说恒河七人。或有七人各具一。或有一人前后具七。唯是教限差别有斯左右耳。涅槃经三十六云。佛性决定本有离有离无。又云。若说等如匡真引。又三十三云。我虽说众生有佛性。是随自意语。如是语者。后身菩萨尚不能解。况二乘余菩萨。玄谈第五。广明始终二教判五种性分齐。可寻。
    问若愚位（至）位差别故此问答与前所出问答相似。而前随愚位性有无设难。今则难愚位无性。后有修习性何得有。答文虽亦有少异。大旨依种性章。意谓愚位无习时。不可论性。本性离有离无故。有习而后有堪任性。方应名性。是即法性缘起。有习则有性。无习则无性。义苑复古解释善矣。匡真评斥却非。
    如涅槃言（至）断善根故匡真引涅槃经云云。
    一阐提辈（至）乃至广说寂曰。现流经本。亦如章所引。此章异本。有作不得为正。苑本亦下有不字。是亦不可。经意谓一阐提不得菩提。何以故。间提发心。则非是阐提故。匡真引玄谈第五云云。折薪云云。
    当知此中（至）不相由也结上苑古云云。
    二约终教（至）自真性故自下明终教。义苑复古云云。智论云等者。义苑引智论文云云。匡真夹注云云。寂曰。此评不允。虽论无喻如之言。文旨是引金石等。证明众生有涅槃性。何言真指法也。匡真指智论三十六。然此文出于第三十二。大乘义章第一引之。起信论义记上云。论云。在非情数中名为法性。在有情数中名为佛性。演义七刊定记起信注疏。称为智论。荆溪金錍评云。余亲读论文。都无此说。恐谬引章疏之言。世共传之云云。清凉等以谓盖斯日照三藏传说。或可。智论慧影疏云。智论梵本千余卷。以秦人好简。略为百卷。故知。梵本必应有此文。匡真以为义记唯言论云。盖智论宝性论二论合引云云。寂曰。荆溪所难。恐非稳当。义记唯言论云。会云二论合引可也。言取智论之意亦可也。况认注疏为贤首说。而作斯难乎。凉密等直言智论云。会释云云。虽无的证非可强责也。四明云。藏师虽用圆名。而成别义。何者无情唯有法性。而无佛性云云。匡真云。礼公认圭峰所改注疏。谓为藏师。谁名圆理云云。寂曰。其于有情非情。分别佛性法性。是一往随名分别。若约内外诸法皆心所变。则终教之中。何无无情佛性之义。但与圆教旨有异耳。且贤首于终教中论之。何关圆理。荆溪四明动喙贤首。其喙全不相当。可知。匡真归咎注疏。是亦不允。注疏改易其咎大矣。虽然无判起信为圆之义。何言为圆过在圭峰乎。应思。
    如经说言（至）悉有佛性此约终教。明一切有情悉皆成佛。义苑云云。匡真（八十九纸右）引演义十六上次云疏结正义等。同卷之文。匡真问答评斥云云。次举台山外评破云云。寂曰。演义处处。辨释此义。匡真所引文。及第三十五十二等云云。第三十疏云。如遍非情。则有少分非是觉悟。况经云佛性除于瓦砾。论云在非众生数中名为法性等。明知。非情非有觉性。故应释言。以性从缘。则情非情异为性亦殊。如涅槃等。以缘从性。则非觉不觉。本绝百非。言亡四句。若二性互融。则无非觉悟。起信云。以色性即智性故。说名智身。以智性即色性故。说名法身。论云。菩提菩提断俱名为菩提。说智及智处。俱名为般若云云。五十二释经如来成正觉时。于其身中。普见一切众生成正觉。乃至入涅槃之文云。此是华严大节圆宗之义。不对诸宗难以取解。然诸众生。若于人天位中观之。具足人法二我。小乘唯是五蕴实法。大乘或说心所现。或说幻有即空。人法俱遣。或说唯如来藏具恒沙德故。众生即在缠法身。法身众生名异义一。犹据理说。更有说云。相本自尽性本自现。不可说言即佛不成佛等。若依此宗。旧来成竟。亦涅槃竟。非约同体此成即是彼成。若尔何以现有众生非即佛耶。若就众生位看者。尚不见唯心即空。安见圆教中事。如迷东谓西。正执西故。若诸情类顿破。则法界圆现。无不已成。犹彼人悟西处全东。同钞云。无情成佛。是约性相相融。以情之性。融无情相。以无情相随性融同有情之性故。说无情有成佛义。若以无情不成佛义。融情之相。亦说诸众生不成佛也。以成与不成情与无情无二性故。法界无限故。佛体普周故。色空无二故。法无定性故。十身圆融故。法性缘起故。生界无尽故。因果周遍故。远离断常故。万法虚融故。说一成一切成也。非谓无情亦有觉性同情成佛。若许成佛。此成则能修因无情变情情变无情。便同邪见云云。匡真凭四明说。更加私臆。频谈无情成佛。而此处释义无甚相违。余处所辨。间有似外道计之说。逆流批中十分呈露。果然堕婆吒霰尼之见。岂可不惧乎。荆溪虽盛谈无情佛性。率约佛性普遍义。与演义所辨大旨相似。至于四明。其说一变。摘奇竞妙。以独头之色具三千。将使无情全同有情有成佛义云云。寂评曰。清凉所言。虽少入情窠未成纯美。大理粗备。探玄第十六。释一切众生成佛竟之辨。道理究畅。可寻。若依终教。则一切诸法。唯一如来藏心故。佛性普遍非情何无。是会事归理。说非情成佛。若依圆教。则纯净法界。真俗镕融。尘念不二。唯是无障碍法界故。不须会事归理。然此圆旨。乃唯智境界。是过大白法界已去。超上不测之玄境。非玄机瞥转者。安得辨其端的乎。此经云。皆同一性所谓无性。无何等性。所谓无相性。无尽性。无生性。无灭性。无我性。无众生性。无非众生性。无菩提性。无法界性。无虚空性。亦无有成正觉性。知一切法皆无性故。得一切智。大悲相续救度众生云云。义海百门云。明佛性者。谓觉尘及一切法从缘无性。名为佛性。不以有情而有。不以无情而无。今独云有情者。意在劝人为器。常于一毛一尘之处。明见一切理事。无非如来性。是开发如来性起功德名为佛性云云。此明无情佛性之明范也。若以遍计情。取情非情相。欲谈圆宗之无情佛性者谬之极矣。四明所谭。虽有一理。是说恐为后人生僻之根基乎。应思。
    问如有难（至）不同佛也问意如义苑辨。答中众生者。如法华文句四之二四之三俱舍宝疏一等释。
    问若并有（至）清净性故义苑云云。
    又佛性论（至）有离无故义苑匡真云云。寂曰。二释通。或可。前问云云。初引宝性答。今复引佛性答。二文重复。令义倍明。而已离有无者。是超情之谓矣。苑释亦通。匡真所辨不允。
    解云又此（至）乃至广说佛性论一。以三失破无性。匡真问答云云。寂曰。此问答应思。此论破小乘执品中。举小乘二家。以计一切有佛性分别部。破有性无性本来差别之计。所破正举显扬所说五道理。是虽言则假分别部。义则依涅槃经等。岂可言非实教哉。匡真引要问答下。寂窃谓。此判恐不顺论旨乎。
    问前始教（至）不了说也问答如义苑释解云。下明教门有分齐。鸣呼。教限之旨妙哉。
    问若依终（至）教义云何瑜伽伦记五上。出此问意云云。匡真出三家科。复古集成最善。匡真迂矣。
    答若谓众（至）非是正见圆觉经云云起信疏云云。
    故不增不（至）乃至广说相宗会释。出于瑜伦记及慧日论等。然相宗所会。甚不顺教旨。可知。新华严第五十二。演义钞二十云云。次下当明。
    设避此见（至）众生界减义苑云云。匡真评斥。寂曰。今文唯纵破相宗所计。苑举宝性论者迂矣。可知。
    又文殊般（至）不可得故义苑分科。有所不稳。复古为善。新华严出现品云。如来成正觉时。于其身中。普见一切众生成正觉。乃至无法界性。无虚空性。亦复无成正觉性。乃至佛子。譬如虚空。一切世界。若成若坏。常无增减。何以故。虚空无性故。诸佛菩萨亦复如是。若成正觉。不成正觉。亦无增减。何以故。菩提无相无非相。无一无种种故。佛子。假令有人。能化作恒河沙等心。一一心复化作恒河沙数佛。皆无色无形无相。如是尽恒河沙劫。无有休息。佛子。于汝意云何。彼人化心化作。如来凡有几何。如来性起妙德菩萨云。如我解仁所说。化与不化等无有别。云何问云有几何。普贤菩萨云。善哉善哉。佛子。如汝所说。设一切众生。于一念中悉成正觉。与不成正觉。等无有异。何以故。菩提无相故。若无有相。则无增无减。
    义意言说（至）无不通也义苑复古分文不允。折薪集成为正。如匡真辨。起信疏云云。匡真问答。引俱舍十二云云。谓佛智缘所执等者。探玄第十之文。
    又为成诸（至）体大慈也义苑不允。折复云云。又化用下。义苑云云。匡真举或云弹斥云云。弹当矣。
    又若意谓（至）得成佛耶义苑云迂矣。今直难相宗计。何言权立。复古云云。匡真破二疏。寂曰。复古不言全阙。何一串破耶。
    又本皆发（至）不应理故演义钞举或师计。评为孟浪。次出三说。第一以火□喻。第二有云。成佛已后亦化众生故。不违本誓。难云。化生之义虽有。度尽已成之义不成。第三如实义者。悲门穷未来际。无成佛时。智门念念速成了众生如故云云。寂曰。此是佛智所照。非妄识未破者之所得知也。应思。
    是故虽欲（至）避了义也义苑云云。寂曰。功字不雅。复古云云。寂曰。言彼过者。即指众生终尽过。复古云彼者性家者。恐不允当匡真解释甚迂。可知。
    问夫论种（至）得为种性苑薪复云云。
    梁摄论说（至）本觉是也苑薪云云。梁论十三所说。折薪以二义释。是乃由彼论所谓梨耶中解性。与起信所云本觉同异难定也。然章意。约会取故。将使二论致而已。
    梁论不与（至）新翻同者。如上已辨。
    又彼论中（至）为净法因折薪云云。
    又宝性论（至）为性种性苑薪云云。
    此与瑜伽（至）此之谓也地持第一。瑜伽论三十五。伦记八下云。菩萨种性粗相者。泰云云。基云。以菩萨细种性难知。今以行比知种性。寂曰。泰解不稳。
    宝性论中（至）说为性种义苑云云。玄谈五云云。
    其习种亦（至）界所流等梁论十三云云。苑云云。
    又起信中（至）一真如也复古云云。匡真引影章一云云。
    三约顿教（至）无二相故此明顿教。复古云。唯真如者。以无生灭等相。总镕染净。一一白白。皆悉真故。匡真评斥云云。寂曰。探玄五云大白法界。不可言复古必依于释论。纵释论语。此语与大白旨同。不可敢斥。云一白无际。云虚空生白。非眼皮未绽者之所知也。
    是故诸法（至）三乘说毕经上卷出。苑复云云。
    第三约一（至）摄方便故自下明一乘。于中有二。今初明同教。苑薪复集各解义通。折薪简易可凭。复古引孔目第一及第三云云。
    二据别教（至）余可准知此明别教。苑薪云云。复古引孔目第二。次引第三。次引第一。此第一之文解非容易。宜细思释。匡真下和训甚非。可知。次引探玄第五云云。随门显现下。折薪明三决定云云。六决定者。如十地论第一·记第一·孔目第三·探玄第九·演义三十四上·大乘义章第十二·瑜伦记十一下等广释云云。匡真引孔目第四已云。准此若随下同教亦即下别教云云。破苑薪约布融性相。寂曰。其约布融释者甚善矣。其约性相义亦可通。匡真以同教释者。大失章旨。可知。夫种性义。甚深秘妙。补处尚知其粗相。何况于凡夫二乘及小菩萨乎。佛性论第一云。为除五过失生五功德。说一切众生有佛性。何等除五过失。一为令众生离下劣心故。二为令离慢下品人故。三为离虚妄执故。四为离谤真实法故。五为离我执故。何等生五功德。一起正勤心。二生恭敬事。三生般若。四生阇那。五生大悲又涅槃经中。广明佛性义。或说此诸佛所知。非声闻缘觉所知。或说非十地所知。诫妄说有佛性。为犯波罗夷。岂容辄尔谈佛性义哉。惟至相贤首所判。圆教种性高且深矣。是乃荡却妄情。空慧深邃者。宜禀学焉。不则高妙极处。定陷邪阮乎。何以故。圆宗种性。唯智境界。内外自他。有无一异。泯融无碍。一切法无性。无性即如来藏。如来藏即佛种性。一法界大缘起。总是佛种性。无地分别情非情自他能所等。是名真佛性。如今所述。乃华严第一义空之容光耳。欲知真实义处者。要须修入于六相因陀罗微细法智矣。地经云。诸佛子菩萨。愿善决定无杂不可见。广大如如法界究竟如虚空。尽未来际。遍一切佛刹。护一切众生。为一切诸佛所入三世诸佛智地云云。此六决定。在于地上。然圆教种性五位融即故。信满已上论此种性。信满即当三乘教中第八地故。圆佛种性初说六决定。不足怪矣。
    问云何种（至）隐显齐致也分科可知。义苑云云。寂曰。隐显齐致之言。其旨深矣。若其圆宗。则教理行果唯一法界故。一切法门全是一法。但由机感不同。隐显有异耳。譬如月轮随时半满异观。而唯是隐显之异。而其质无有亏盈。全是团圆一轮也。法亦如是。半满权实数过尘算。唯是隐显有异而已。其体即净法界等流。一大教海也。种性义门。亦可准知矣。
    二明得法（至）余可准知上明法随机隐显。今明机得法分齐。义苑明终教中。引凉疏。明终圆释义有异。匡真评量。言清凉所谓圆教。与终教判种性而理齐。寂曰。清凉所判。虽不全符顺至相贤首之正宗。非终圆二教分齐无差别。苑所拣别非可敢谴。匡直嫌忌清凉所云圆教释。与自己所立圆教判种性。其异也水火不啻。作此贬量而已寄语同志。宁可如清凉终圆混淆。勿效匡真作与婆吒霰尼相似之圆教释矣。上来明种性竟。

华严五教章衍秘钞第四
华严五教章衍秘钞第五

        东都长泉律院苾刍普寂撰


    第三行位（至）三明行相分科可知。义苑云云。寂曰。位相行相章文异科。何为释之。以行由位成焉。匡真引楞伽玄。以卷舒释云云。寂曰。此释凿矣。
    初者依小（至）修及究竟初明位相中。今初明小乘。义苑云云。寂曰。苑判见修谬矣。折薪得正。
    又说小乘（至）如小论说瑜伽四十七·伦记十二上景解（云云）次出泰解。谓初住乃五停心总别念住解脱分善。此就习种性说。若解性种。无始乃至第二住暖等四位乃至第三住是见道云云。寂曰。按前章判位。即当于泰师解。匡真以景解辨者。虽无巨害。恐非章旨。九地十一地等。如匡真辨。
    不退者（至）不待说也明不退云云。问答可知。
    若依初教（至）余名同前第二明初教分科可知。
    又亦为说不在后也孔目三云云。演义五十八云云。折薪释云。今章二意。初示声闻极于第七。辟支穷于第八。望上不足。使二乘悕向于大乘。此与演义意不同也。又彼下第二意。谓今此十地安立佛果。于十地中。顺同二乘现身得证。方便诱引。此与凉疏旨相同也。复古云云。大乘义章十四。明三乘共十地云云。
    又此位相（至）杂集论说瑜伽第二十一至三十四。及杂集之八云云。复古引孔目第三云云。寂曰。孔目举欢喜等十地。明十地能摄五乘因果之妙理。今则声闻回心教之分齐。粗妙夐殊。何引彼证此焉。应思。
    问何故瑜声闻乘也苑薪云云。寂曰。苑薪无失。匡真不肯者何也。复古引探玄第一。明三种声闻中第二称实声闻藏。即当瑜伽等初教声闻云云。匡真评斥云。答中二义。如次称实及假立藏。寂曰。复古最善矣。匡真甚谬矣。假立藏乃终教声闻。如涅槃等所说声闻。非今所论。吁匡真何凿之甚哉。
    二为直进（至）十地差别义苑云云。匡真引要问答上云云。复古引孔目三云云。匡真问答云。直进教引小乘直进菩萨。寂曰。此辨盖乃胸断耳。未见典据。
    又以十地似小乘故演义钞五十八云云。
    又彼地前有（至）十回向苑薪云云。探玄云四云云。
    又亦为似（至）见等同前义苑云云。探玄七云云。唯识疏引对法八云云。彼中前顺决择分等者。决择二字。可作解脱。
    问何故此（至）不名引故义苑复古云云。
    问若引二（至）为始教也义苑云云。折薪意。谓初义则为浅机。第二义则为引小。凡以大乘下。通结上二义。然则二凡之间。盖脱以此引小之一句也。集成引易简云云。匡真云云。寂评曰。义苑无失。集成易简不允。折薪所辨。虽是义推。颇得章旨。匡真凿说。不足评义。其义不正。其尚可恕。谓他盲摸。孰堪闻焉。
    即如何等（至）得般涅槃苑薪复集。如匡真图。瑜伽伦记九下。叙出众说。景基二师。粗如匡真所图。西明所判。不同甚师。西明举二说。一旧人判。以四善根为下品。以有学为中品。上品可知。二三藏判。下品则第一生种解脱分。第二生住暖顶。中品者增上忍已去。乃至那含经生云云。上品者六十劫修成人。一生得果。入涅槃。熟按瑜伽论旨。此三品成熟。明补特迦罗成熟分齐三类不同。下品成熟。则现身修道极至暖顶。不能入不退位。中品成熟。则今身修道入不退位。极至阿那含。不能证无学果入涅槃。上品成熟。则于现身中成阿罗汉。证得涅槃。准此论意。三藏所判。憬兴所辨。粗当论旨。足为依凭。其余不合瑜伽所说。可知。虽然瑜伽所说幽远难解。不可辄尔评定是非。
    如说声闻（至）乃至广说文意可知。伦记九下云云。
    于菩萨位（至）耳准知之明菩萨三成熟。匡真引瑜伽三十七。举能成熟补特迦罗六地。次若诸菩萨下。明已成熟补特迦罗三品。寂曰。能成熟补特迦罗。乃是菩萨为能化。能成熟有情之六地。与已成熟三品。旨趣大殊。何混一之。伦记十一下。明胜解行地。众说纷纭。“此处图表”
    瑜伽论文（至）仿□难视故。诸解不同。论中有似以十信成满名为十信。或有通指十信而为十信故。或处似以十信已去三贤为胜解行地。以十信已前为种性地。或处似以三贤为胜解行地。以十信及十信已前为种性地。杂集论十三。唯识论第九等意。以发心已去为胜解行地。发心已前属于种性。孔目第二云。一种性地。即十解已前。二解行地。十行十向云云。
    二不退位（至）三乘人也此明不退位。义苑云云。匡真问答云云。寂曰。答释恐非。苦忍不退。是约真实。增上忍已去。是约上忍已去不出观。直发苦忍真明。可知。匡真引探玄第七。次引第四寂曰。匡真所见盖错本乎。现本云。虽是萨婆多说。然非彼宗。以说有十回向名位。小乘无此位也。然佛性论第一。举分别部萨婆多部二计。次出不退三位。虽是似始教所判。准一论意。应是终教判位。何以故。一论旨趣既当终教判位何不然。诸经论所说位相。非皆可以贤首一家所判。定为其分齐也。但今师准一家教格。以为始教中之三人。理亦无违。
    又亦可如（至）是等也出瑜伽意。义苑云云。
    三明位中（至）胜解行住三明行相。伦记十一下（云云）义苑以顺决择分顺解脱分释者。甚不应理。解云此是皆如彼说十二住义。如上已明。
    若依终教（至）修等名说此下明终教。义苑云云。折薪云。亦说者。由前直进说十地故。致亦言。此是示同。亦不下拣异。亦字应而字写误。匡真不肯。引孔目云云。寂曰。折薪得旨。匡真甚非。以二个但字。而遂其非可1。孔目一云。就声闻缘觉二乘回心。并约见修。即至究竟成佛。成罗汉。从小乘位。十二住即合四果等。共成十二住。十二住者。一声闻自种性住。乃至十二一切种阿罗汉住。直进菩萨。一人即有十地。并说见修后方得成佛。次叙大乘十二住云云。复古引孔目三云。约大乘终教。有其十门。显十地故。亦不假似彼。寂曰。复古意下亦字。亦于上句说十地差别。是亦一理可考。匡真妄弹可辨。复古但云十门中显十地。不谓十门各显十地。何咎之有。
    又于地前（至）广如彼说探玄第七云云。复集引探玄四云云。此判乃贤首宗之教格也。相宗亦有以十信为行之说。岂可局执乎。
    又仁王经（至）及凡地耶此明不退。义苑云云。匡真引摄论云云。寂曰。梁论四十三四十八等。有三十三阿僧祇说。与今所异。且彼说颇异常途。引彼证今。引据失处。法华玄论及玄赞二。出此说云云。
    设本业经（至）得不退也会释六住退。今宗判为示现退。此据起信论。理亦无妨。若依台宗。则彼宗判璎珞经以为别教。别教判位。初住已上为不退位。所以于六住退。乃有妨难。在昔慧心问之四明。四明会以妙句记五之一别途别教见思俱断。至第七住之说。凡会此说。众说纷纭。或解。是第六住退。此据戒疏所出止观师说。或说。六住有漏智断五部合断。至七住发真。或说。别途别教。如文句记述。或释。十住断结经二。身子说自六住退。又处胎经说。于六住十二劫退转。沦生死渊。又分别功德论云。七住已上施头目等。堪任不退。六住已还于财施。仍退云云。仁王测疏云。说不退有二。一依龙树宗种性菩萨不退。地持云。性地菩萨退入阿鼻。是怖地前。乐庄严经云。性地菩萨决定不退。不增不减经。性地菩萨。不堕二乘。依慈氏宗。种性菩萨。有退入恶趣。如本业经等。证真举八证。以妙乐为正。谓戒疏及起信示现等。是就初住尽见惑者判之。妙乐约见惑至七住者论之。寂曰。其判为示现退者。有教有理。无所间然。其据妙乐。以别途别教会释之说。亦有理教。乃可依用焉。寂曰。璎珞经文句逗难辨解者致谬。如余处辨。凡经论之中异说难会者。如苇如麻。岂容一一加会释耶。一往以义会释者善矣。以情牵合局定者非矣。妙玄四之二云。诸圣上位非凡所测。岂可妄说。粗知大意。为破行人增上慢心。又为消经文引物悕向。不可偏执诤竞是非也於乎四依明断可尚。匡真斥四明所判。自解为名别义通等。并皆不稳当。可知。义苑复古云云。
    其行相者（至）皆如彼说义苑云。此是解行发心相。寂曰。今斯文乃信成就发心之文。苑所云盖谙记之差耳。其所修下是解行发心之文。匡真引四明云云。寂曰。匡真不领台教是同教门故。所立圆教以登地已上乃至佛果为所依理。今宗乃别教门故。据八地上理建立圆教。理原殊故。于起信论等。二宗判属不同。其所会释全无条理。且其言始教尚许十信位八相作佛。次下言三乘初教中。总无信位化现成佛。不越十纸。有此相违者何耶。探玄四引大集经十四。明灌顶正位成佛。与今少异可知。
    又梁摄论（至）倍前准知梁论十三云云。
    是故当知（至）差别显矣结释义苑云云。
    问此教岂（至）假似彼也此教甚深所引二乘纯熟高胜。机是即假立声闻故。不怖深教故。不假似小教如胜鬘涅槃等所说。
    若依顿教（至）即是倒故义苑复古云云。匡真偏执起信一文（云云）其义不稳。复古引古德。是玄谈第五之文。玄谈正明顿教。次拣言不同后圆融。匡真云凉师谓是圆顿者何耶。又引法数章（云云）次引佛境界章。以无不字为正。寂曰。应以有不字为正本。何者顿教也者。以一念不生前后际断。为其宗致故。举念即乖。如少林提唱。匡真所言。虽有一理定非今意。
    若寄言显（至）如是等也。义苑复古云云。寂曰。顿教绝离。虽不立位。其修入者。成无位位。妙玄四之二云。平等法界。尚不论悟与不悟。孰辨浅深。既论悟与不悟。何妨于浅深。究竟大乘。无过华严大集大品法华涅槃。虽明法界平等无说无示。行位终日炳然。又云。实相平等虽无位。见实相者判位次。何咎云云。举海喻。是遮闇证禅者偏执无相平等。拨无位次阶差之僻见。此乃明无修之修无位之位之明鉴也。
    若依圆教（至）方便故此明圆教。义苑复古云云。匡真引孔目云云。难二家。寂曰。苑古以别教中该摄释。此由初牒圆教也。匡真以为。今明同教一乘云云。此释允当。同教一乘虽非圆教。而圆义定有故。不可言圆教有二。可得言圆教有二义。此旨甚深。人多不解。不领今家云圆教有二义。与演义云圆教有二。其语相似而其意则殊故。于是乎生过不及之失。可思。
    二据别教（至）圆融故此明别教。圆教六位。横照法界故。初后不二圆融无碍。探玄第四明难品记同卷贤首品云云。广解匡真引玄谈第二之文。难其云以初摄后。寂曰。此难不当。凉疏释信满摄一切位故。云以初摄后。非是偏局可知。凉疏次叙五位互摄。意谓初住摄初行初向初地。乃至第十住摄第十行第十向第十地云云。寂曰。此解恐非二祖正旨。探玄第四云。若依普贤自法。一切皆无位。若依寄法。则同终教。然信满入位之际。通摄一切诸位皆在此中。无不具足。此即约行摄位。同卷云。若一乘圆教中。实则不依位。寄终教位相以辨之。于信满不退际。则明得彼普贤法界行德。具摄因果圆融无碍。若以因门取。则常是菩萨。若果门取。则恒是佛。由此镕融有其四句。或唯是菩萨。或唯是佛。或俱不俱等。思准之问。此果中成佛。与终教化现何别。答。彼但于一位。依一世界化现一佛。此中具足十地等。摄一切位云云。旨归云云。准此等诸文。凉疏互摄。非宗正意。孔目三云云。如匡真引。匡真破圭峰圆觉钞云云。寂曰。此破的当。
    经云在于（至）是其事也义苑复古云云。
    又以诸位（至）是其义也探玄二文。如上已引。
    二约报明（至）但有三生孔目一探玄十五第十八。如匡真引。
    一成见闻（至）性起品说旧经三十四演义五十二云云。又五十二引如来秘蜜藏经云云。
    二成解行（至）小相品说晋经三十三云云。离垢三昧。如匡真引探玄十六明。孔目四云云。
    又如善财（至）是此义也义苑云云。匡真弹斥云云。寂曰。此弹当矣。依探玄第十八之文旨。因位穷终者。是证入位之分齐也。
    三证果海（至）说当见我探玄第十八。孔目第四。明善财三生。探玄第二十明善财位。然善财询求。乃华严经中最甚深秘密法门。冀学者豁开一双眼。辨其端的也。莫以童蒙之知见。而辄解辄说之哉。
    三约行明（至）分齐处说地论及探玄所释。多分约自分胜进明故。云通前诸位等。前诸位者。通指诸位。解行下。别拣其位。得法者将证入者。见闻位者。非可论自分胜进故。约解行已后。诸文如匡真引。
    如普庄严（至）童子等是也探玄第三云云。彼云。又王及长子是福分童子慧分。是故成入道之器。德周法界曰普。普德交饰为严。普即严乃至离染贞洁。表为道器故云童子。乃至见佛得定。为自分始。闻经得定。为自分终云云。同（六十九纸）明胜进益。
    其身在于（至）世界海等普庄严童子。出舍那品。探玄三终云云。兜率天子出小相品。探玄十六初云云。
    若三乘肉（至）知不同也义苑云云。
    又彼能于（至）皆亦如是苑薪云云。
    其福分感（至）因门示故小品说。苑薪云云。
    若约信满（至）乃至广说贤首品云云。探玄四（七十八纸）明十种三昧（云云）匡真引探玄第四卷之二文。次引演义十四评斥（云云）演义意。谓初发心住。及发心功德品所说是初住发心。今贤首品乃十信发心。今发心是开发义兼发起。后品发心。是发起义兼开发。寂曰。所判虽有一理。恐非祖意。匡真所辨。亦不稳当。
    是故当知（至）作是说也复古云云。以此文证建立乘三一对辨中。所谓三乘定摄终教。以终教所说行位等。为信解阿含门故。孔目四（三十一纸）云云。寂曰。同别一乘义门不同故。所对三乘摄教有异。如上已辨。言信解阿含者。即指教门方便。前三乘教。虽不于自宗各有智断行位。而归入说一乘大教海。则都为一乘方便故。非实智断行位。而其功绩倍胜妙故。似抑而却扬。似损而翻益。譬如战国时诸侯僣称王。圣王兴起四海一统。则伪主降服去其僣称。复其本位。而社稷不绝封疆不削。唯其名分改而势威不少衰也。三乘归一。则三即为一故。似夺而其实者。使三乘一一成胜妙。何以故。一由三而显。三由一而妙。三之与一并是华严一乘大教海故。此旨甚深宜细思筹。
    问前终教（至）该六位故探玄第四释之。大旨同今。又云。此中十信菩萨现成佛者。为是暂时化现。为是实成。答。三乘初教中。总无化现成佛。以未得不退故。若终教十信胜进分。上入十住位。则得不退位故。暂时化现成佛。如起信论说。若一乘圆教云云。
    问义既不（至）先作此说义苑云云。
    问既一位（至）初后亦尔要问答上云云。五位成佛有二。一则住行向地及究竟。二则孔目第四明五位成佛。一依胜身一生即得。从见闻位。后一生至离垢定后身。即成佛。乃至五依无念疾成佛云云。苑薪。
    问若初即（至）不得初耶苑薪云云。
    答实尔但（至）不得初也若夫圆教者。信满不退际位。即会法界为已。一切诸法同一缘起大树故。一即一切一切即一。得初则必得后。得后则必得初。圆融具德无碍自在问。初既得后。何须说后位耶答。圆教证入已去。六相圆融初后不相离故。六位全智所照。非凡夫二乘及七地前菩萨之所测也。勿妄揣度。
    问若尔云（至）不相违也苑薪云云。复古以能同所同辨。是依凉疏。非宗正旨。探玄第四孔目四云云。
    问若是信（至）但是行故苑薪云云。孔目一云云。要问答上云。依三乘教实行修道。皆悉成佛。若对异机现不成佛。若约正理无成不成。依一乘教皆对前机。若须成佛。则数数成新新断结。亦不住学地成佛。若对不成机。则常不成。由如大海于诸位中无有溢满。即楞伽经菩萨一阐提是也。若对异病机。则无成不成。若对普贤机。则亦成亦不成此文奇矣。
    问若尔应（至）余义准也苑薪云云。位位成佛。即信行德因中成佛。乃行佛非位佛。探玄四云。问。何故此中信位菩萨。得有如是广大功德。答。此是普贤法界行位。但就信门于中显现（文）寂曰。圆宗证入分甚深难思。以三乘三贤十圣摄为行德。寄其行满。显现成佛故。约行成不云位佛。证入已去六位。因陀罗行布即圆融。圆融即行布。唯智境界不可思议。
    第四修行时分（至）六十劫分科可知。婆沙七俱舍论十八。明三分善。谓顺福分。顺解脱分。顺决择分。言声闻三生者。俱舍二十三。以顺解脱分为第一生。以顺决择分为第二生。以入圣为第三生。正理论六十所判。与此不同。可知。婆沙第七及百一等。唯云三生不明三生是何故。有此异说耳问。三生六十劫。谁利谁钝耶答。匡真出二说云云。寂曰。婆沙分明。以速为钝。以迟为利。婆沙三十八及百七十八。以三生为狭少道。以六十劫为广大道。名广慧声闻。以麟角百劫为最利根。俱舍亦同。今章虽不分明判之。准下问答。与婆沙同。如金刚仙论入楞伽疏等。意趣不同。以厌苦至诚进修不退速得果证为利。以厌苦缓慢。修道倦怠。久不得果为钝。虽此有理。恐非正义。何者一利钝言相翻指配。则文义混淆。使人泣岐。岂非致滥耶。宜以婆沙为定量矣。折薪云云。匡真弹斥。寂曰。弹当矣。
    中根者谓独（至）三僧祇劫折复引折玄。辨独觉四生云云。寂曰。折玄所辨。是胸臆说。非是正理。独觉四生是相宗所判。相宗许声闻证果后转向独觉故。作四生说。声闻三生入圣者迳时极少。经一生证独觉果故。云极速四生。意趣显然。婆沙之中。无独觉四生之说。俱舍光宝二疏。错于婆沙俱舍释义中。举独觉四生。自尔已降。人多不察。辄谓婆沙俱舍中。有独觉四生之说。岂非谬耶。匡真引旧婆沙六十四俱舍二十三云云（予）捡二论。全无此文。盖斯剿说耳。瑜伽伦记八上。明独觉四生。乃出二说。并未稳当（予）。
    制独觉辨。不遑载于斯焉。上根者明菩萨匡真弹复古。寂曰。此弹当矣。
    此中劫数（至）三僧祇也。苑薪云云。婆沙百七十七有七说。以火灾劫八十增减为如是说。今言水火等劫。亦取八十增减。非谓六十四转等。孔目四云云。
    问何故下（至）是故多也利钝辨。与婆沙同可知。
    又依婆沙（至）成正觉时四阶成佛。如大乘义章第十辨。匡真引婆沙百七十八及法砺律疏云云。有当有不当。非今所要。略而不辨。
    生身者但（至）余如彼说俱舍第十八·孔目四·探玄第六第八云云。匡真辨伽耶城云云。寂曰。迦毗罗与舍婆别。迦毗罗卫。此云能仁住处。是佛生处也。舍婆提。正云室罗筏悉底。旧云舍卫。此与迦毗罗相邻。或处云佛生舍婆提。古人以相邻会释。应思。今章云伽耶。是依古说耳。非是写误。匡真出或云。此辨甚非。可知。伽耶者山名。即灵鹫山也。斯山有城。名曰伽耶。此非佛生处。旧来有佛生伽耶之说。盖乃译场之差。展转相乎。不须强会。
    若依始教（至）三阿僧祇苑薪云云。言阿僧祇者。此翻无数。晋经第三十。说阿僧祇品。探玄十五·演义钞四十五初释之。三阿僧祇。如瑜伽伦记十二上·演义第八等相。匡真出图。智论第四（八纸）第五所说。然第五所说。非是论僧祇劫。且以此二文判始终二教。全是钞主臆断。何足依用。次出婆沙三说。初二说不顺论文。可知。第三说同杂集。亦不允当。
    仍此教中（至）三菩提心苑薪云云。此说与婆沙少异。以百劫修相好。摄于第三劫中等。如匡真辨。
    又依本业（至）非实修也折薪复古云云。匡真夹注。引伦记十二上云云。
    又由以一（至）即成佛也苑薪云云。
    问三无数（至）作是说也寂曰。此依优婆塞戒经及智论等意。就化身说成佛相。若依瑜伽唯识等说。三无数大劫。积集六波罗蜜福慧万行。八地已上。定受变易身。第十地满往摩醯首罗智处。永断一切粗重。顿证圆满转依。得四智四涅槃。成四身四土。非唯就化身而说成佛也。然是说当直进教。邻于终教故。今据智论等回心教分齐。就变化而明成佛相耳。今章明始教中。多引瑜伽等证明。而今此一章。全不出彼说。是乃显始教有回心直进二门故。教判不必一途。亦示教判据义分别如来悉檀不思议之教迹。不可局执于一途之微旨。学者可察。
    若依终教化仪说故折薪云云。匡真评驳。寂曰。以数多少分始终教。恐非章意。前明始教中。引华严阿僧祇品明。何必以数多少。判始终分齐也。应思。
    又此教中（至）分别故也言实修行者。复古匡真云云。寂曰。此释不允。今唯对上示现。云实修行耳。匡真引要问答上云云。集成叙演义八十之文。遮台家以带别覆本。抑华严之非。此辨如上已述。竺道生云。其色身佛应现而有。无有实形。既形不实。然则万形同致。古今为一。古亦今也。今亦古也。无时不有。无处不在。若有时不有。有处不在者。于众生然耳。佛不尔也。是以极谈长寿。云伽耶是也。伽耶是者。非复伽耶。伽耶既非彼长何独是乎。长短斯亡。长短恒存焉（演义匡真所引写误剩缺可知）清凉所云虽不当于台家宗极。而于抗敌台末师贬抑华严者。则颇有道理。匡真呵曰笑柄者何耶。四分疏记所云。亦有道理。天台已前地人等。尊尚华严。以法华为不了者多矣。天台宗于法华对前四时。以法华为无上醍醐。其对辨于华严之文。多似抗敌前扬华严抑法华之徒。贤首宗于华严。制述章疏。以法华同于终教。由智回向为同教一乘。是亦应有抗对于台判之意也。真言判法华为终教者不允。
    亦云无百（至）无别修也匡真引要问答云云。
    二不定三（至）天王经说演义第八云云。其钞文释华严世界品故。引胜天王宝云二经。证一乘义。今以胜天王。证终教义。义门别故耳。探玄第三引瑜伽为三乘。次引宝云六云。此是约会三归一说云云。瑜伽四十八说三无数劫云。若约日月劫。应言无量无数。若约大劫。则实唯三无数。此与宝云大别。可知。起信论中。亦以三僧祇为定量云云。其于终教义不一准。可知。如是道理。乃诸佛如来之境界。非因智之所测。只须准至教量辨别大旨矣。匡真破复古云云。寂曰。复古引演义。而不甄别彼约一乘。今约终教之异者不允。树形等言。于一家判则似有妨。而直就经文。则非可敢责焉。匡真拘拘教格。动咎他释。偏局哉。
    二据佛德（至）非但三也探玄第三演义第八。如前已述。探玄举宝云。云会三归一。今引宝云以证终教。同教一乘。与终教教相无别。可以此知。匡真谓终教与同教一乘异犹天渊。强设会释可见。
    问。何故前（至）作此说也苑薪复集云云。寂曰折薪以终教为局三乘云云者。不及也。集成直为同教一乘者大过也。终教与同教一乘。会三归一教全是一。但由智回向有别。终教乃别机所感。同教一乘乃普贤所知。智融法界其异可知。复古云二教同总劝三机等者不允。始教非会三归一教。何得一混焉。
    若依顿教（至）余可准思义苑复古云云。
    若依圆教（至）余义准之玄谈第五演义第八广释。旨归云云。义苑复古云云。
    第五修行依身者此明所依身。所依身不出分段变易二身。唯识论第八·疏八末·瑜伽伦记十九上·胜鬘宝窟中末·大乘义章第八本等广解云云。
    若依小乘（至）是实非化影章八本云云。孔目三云。约生死。最后分段身上即成其佛。
    若始教中（至）化非实也般若及智论等。明分段身成佛者是也。折薪举下寄对门。引对法证（云云）匡真评斥。寂曰。此评当矣。杂集论旨。非明分段成佛。虽烦恼障尽位成佛果。是约惑种子。八地已上烦恼永不现行。必受变易身故。复古引孔目三（云云）匡真引要问答上。寂曰。此要问答未详。小乘教中。有十地言。未见典据。可考。
    若直进中（至）上有变易折薪云。此中二义。初一是相宗正义。今约作实位说。二是菩祖自意。以相宗不许分段至金刚故云云。寂曰。第二说说。非是祖师自意。诸经论说始终教分齐中。往往有分段至金刚之说。如十住断结经。虽是直进教不可一准故。以二义而辨之。何敢用私意。应思。匡真弹义苑云云。
    二就实报（至）是此义也复古云云。折薪问答意。谓是受变易耶。不受变易耶。若不受则与回心教有何别耶。若受则不知。何时受耶。答。有二意。一说受变易。本业经云云。金刚已后应受变易。第二说不受变易。而所以异回心教者。彼约化身。此约实报。寂曰。前义则虽引经。其实则义推耳。十住断结经第十三云云。中阴经出于景帙。匡真问答云云。次引孔目三。
    问。八地已（至）留彼种子问中匡真引唯识述记八末云云。彼明四句分别。八地已上乃唯变易。非分段之句所摄故引证。答中种现润生。苑薪复古云云。瑜伽五十九。略纂第十五。伦记一上十七上。对法第五。唯识述记七本。枢要下末。了义灯五末等云云广明。“此处图表”
    枢要有五番问答。匡真出第三问答。寂曰。瑜伽五十九。说见谛迹唯润。智论第一云。诸众生将命终时。我爱现行初二果。我爱现行智力制故不着。对法第五。举凡夫自体爱故生已云。未离欲圣亦尔。乃至其中能起此爱现行。然能了别以对治力之所摄伏。已离欲圣者。对治力强故。虽未永断。然此爱不复现行。彼由随眠力。令生相续异说如是。要集依瑜伽判。慈恩据对法及智论等意。西明云。三藏解云。瑜伽约润中有。对法约润生有。寂曰。此会不顺对法文旨。景云。润生有二。一将命终是俱生有覆心。二中有未心上三品。乃不善中下品乃有覆心。
    问。润生爱乃当生系。何云种润耶答。依唯识述记七本意。谓当生地系惑。为道力所制故。不能起。而有生地惑气分相润。是为种润。结生相续异说颇多。不遑缕述。
    解云圣非（至）此云何然相宗所立。则八地已上。定舍分段身。受变易身。又有一类智增上者。初地已上受变易身。今遮彼说故作斯解。然此辨甚有深旨。若其二空教。乃谓分段身至于金刚。是界内教故。若其如来藏教。乃谓地上受变易。是界外教故。教限已殊故。其所谈亦异。如是而相宗所立。正当从始向终之际故。今抑之令在于二空教之当分。应知。
    若约回向（至）通诸位也义苑云云。折薪云云。寂曰。薪解不允。相宗乃许有学受变易故。胜鬘楞伽第四无上依经上佛性论第二等。并言无学受变易。不言有学。大乘义章。亦不明有学受变易。但瑜伽论佛地论。说初果已上皆受变易。虽然无学回心。通于地前地上。受变易身。有学回心必入地位。方受变易。由是观之。有学受变易者。似于直进智增菩萨。然则诸经论说义不相违。述记八末枢要下末云云。“此处图表”
    问。若尔何（至）故作是说此叙相宗意难。答意可知。匡真云云。
    然此寄对小乘教说苑薪云云。
    二亦于佛（至）以分大小杂集十四云云。苑云云。
    三第十地（至）二乘教说四依品云云。匡真云云。
    四七地已还（至）变易身苑云云。今此一门。正当相宗所立。今章判为寄对旨趣。如前已辨。
    五初二三（至）一乘法故义苑云云。复古所释不允。如匡真辨。
    六世间二（至）分相而说义苑云云。
    七于初地（至）证分齐说苑云云。匡真引地论第二。出于八过云云。
    八地前三（至）退不退说苑薪解释云云。苑意以为。起信约不退说超过。仁王约退位说。薪意以谓。准凉疏意。仁王十心即指住位。经论同于不退际为过二乘。寂曰。按章文势。折薪得旨。
    九信满心（至）约一乘说义苑云云。
    十初在凡（至）及三乘说此说出于智论七十八及成实论第七终。演义钞十四下云云。
    由有如是（至）准此而知结寄对门。苑云云若依终教断惑中说义苑云云。寂曰。苑释不允。终教之中。虽不以分别俱生见修等名而分粗细。于正使习气。亦别粗细。岂可言无粗细乎。匡真所出旧说二义。亦不允当。下顺下章判。至下当辨。影章十五（云云）。
    问。若于地（至）自在同生义苑云云。
    问如说八（至）有增减耶慈恩家谈智增悲增。如唯识述记七本有。彼于始教分齐判之。不足怪矣。今则约终教菩萨根性熟利悲智双行。不相离者而说之。彼此不相妨可知。
    若言彼智（至）亦如下指苑薪云云。
    若依顿教（至）室利分说苑薪云云。
    若依圆教（至）因位故也孔目第三云。变易生死本教兴意。为显佛法渐渐深远。将变易死。在分段后。显其终教渐渐深远。据理论之。变易只是分段细相。所以知之。中阴元立为分段身。求生方便故立中阴。如十住经说。中阴之身。乃至菩提涅槃。亦有中阴。但微细渐深。唯佛境界云云。匡真诘密徒。又举有人言评斥。寂曰。两评不当。有人所云。虽于今宗所立而不全同。于大道理为善成立。何言三小胶习乎。孔目第二三界章中云云。
    问。何故此（至）余准思之义苑复古云云。寂曰。圆教取三乘教三贤十圣。为解行分故。解行位中。不可无变易身。但准教格。不立变易之名耳。匡真极力。称赞圆教者善矣。辄引普庄严童子善财童子。拟同今时凡愚学解圆教者。则谬之甚矣。可知。
    第六断惑分齐者匡真引义苑云云。
    若依小乘如余别说宋本写脱一句。折薪以为。写脱一段。复古云云。寂曰。折薪知是写脱者善矣。不知唯脱一句故。劳多工夫耳。复古甚非。匡真举四所以云云可谓凿说矣。
    若依三乘（至）烦恼所知分科可知。明始教中。苑薪云云。寂曰。折薪所云甚非。言终教不许二乘断惑者。不许愚法二乘断惑也。非谓一切。下章明终教中。有亦可之释。按终教自宗。虽有淳熟高胜二乘。能断诸惑。此教二乘圣智通宏内证与菩萨同故。不别立二乘断惑耳。复古所释亦不允当。始教回心二乘断惑行位。与小乘别。何言同小乘也。次问答中。其知终教有自教二乘者善矣。其言教深细言其不能断等者非也。
    先辨二乘（至）分别六通二分科可知。如匡真释。
    末那唯四（至）是故唯四明末那烦恼唯俱生起。末那所缘。唯识诸论师解释不同。“此处图表”
    今章云执我。云非第六引等语意。依护法师可知。藉三因者。唯识六云。疑后三见唯分别起。要由恶友或邪教力自审思云云。非第六所引等者。匡真举开导依辨。盖乃证非第六所引之意耳。是不允当。今言非第六所引者。是乃明五识有分别起惑。是由同时俱起意识分别起惑所引之义。非关开导依也。
    其第八识（至）无记性故匡真引唯识云云。
    此分别俱（至）无记性故唯识论第六云云。
    其分别起（至）二十八也唯识第六论及疏广明。
    问。何故前（至）切境故也匡真出二图。后图颇有纰缪。如四教仪集注考辨。
    第二断得（至）有其三人凡位于惑伏不伏。三类有异故。入见道位。得果不同。可知。
    一若从具（至）得预流果义苑复古云云。入见道义。唯识论第九广说。今以图辨。“此处图表”
    寂曰。杂集十六所说见道乃随顺理门。瑜伽五十八·五十九·显扬十七初·对法第九初·唯识第九等所说。是真实理门。今章依真实理门。而注家并约十六心等释者。恐不符顺章旨焉。可知。瑜伽伦记十六。明真相见道云云。具如唯识论疏明。
    二若倍离（至）得彼果也婆沙宗说六行世道五部合断。若依始教。世道唯伏惑耳。不能断惑。唯伏修惑。不能伏见。修惑之中。唯伏粗惑不能伏细。俱生身边见两解。如匡真引问。若尔者。倍离欲全离欲之人见惑一向不伏。修惑亦不伏细。何以入见道时。越证二果三果耶答。界地系缚。由迷事粗惑。如欲界地系淫食为主。若见惑等迷理诸惑。虽有时分别界地等。其实则混然不分。何以故。唯是不了谛理之一法故。是故前以世道伏迷事粗惑者。入见道则迷理惑品任运除灭。不妨超得二果三果。此义甚深。宜细思忖。
    三若己离（至）得不还果义苑云云。不稳。如匡真难焉。复古云云。俱尽之语不稳。
    如瑜伽说（至）证三果故引瑜伽二十八证。折薪云云。
    断俱生者（至）阿罗汉果苑薪云云。寂曰。今乃明具缚者入见道得初果已。渐次断三界惑证后三果者。折薪约经生圣辨者甚不允。经生圣者。诸惑任运断。不可引彼明断惑进修之义门也。杂集十三云云。
    二顿出离（至）云渐除也此是大超即超中二果之人也。苑薪云云。寂曰。折薪例凉疏所出圆位者。引例不佳。匡真举贤圣章。有中二果随超一耶不之辨云云。次超前三果耶不之辨。答释造语不稳。应言依他宗则有大大超也。摩诃止观六之一出四类。谓本断超小超大大超大大超者。超前三果可知。
    若尔何故（至）如彼说。义苑云云。寂曰。固守渐次之言不允。彼根劣故。不能顿断而已。非固守渐次也。复古释中间禅云云。寂曰。大悲。如匡真咎焉。
    其末那烦（至）次而断也。苑薪云云。瑜伦记十七下云云。匡真引唯识五云云。述记及断障义林出二义。一义则末那惑。九地各有一品。细分则八十一品。而其势力。与第六识相应非想第九品齐等故。与彼惑一时顿断。一义则此惑。唯一与非要第九品同。而自类有九品云云。基师以前义为正。寂曰。准瑜伽六十三及唯识第五等。依相宗意。前解应正。若据通方。则后义颇有道理。何以故。末那细惑内缘微细不可知转故。不可如第六识惑界地条然也。应思。
    问。何故前（至）断烦恼障苑云云。匡真引影章十七云云。夹注举复古弹斥。寂曰。此弹当矣。
    其所知障（至）非择灭也义苑云云。寂曰。不稳。折薪复古云云。匡真评斥。寂曰。二疏无过。匡真妄弹。趣寂二乘入无余位心智灭故。其所知障（至）亦随断灭。是非择灭也。不同利根圣分灭定障。复古所拣。全无过失。匡真自解甚不应理。始教所谈。趣寂二乘入无余依。一真圆寂归无为灭。有何所依论于种现也。匡真引唯识云云。一一不允。
    其余一切（至）心得解脱义苑云云。匡真评斥。寂曰。义苑云不障智慧者。甚通漫也。虽不障自乘出离智慧。而非全不障智慧故。匡真所评亦非纯美。可知。解脱障出于婆沙百五十三。瑜伽二十六云云。六十四说十二障云云。伦记二七下云云。
    故当知此（至）断种子故义苑云云。寂曰。苑释不允。经部应有分通大乘之义。何得言即属大乘也。今以婆沙宗名为小乘。定其教限不依异部。是由异部中间有分通大乘之义分齐难定。然言愚法一向不断所知障等者。是约教限而夺之耳。其实则彼亦谈利根声闻。断定障解脱障。虽名不染污无知。体是所知障也。婆沙百四十一初。出烦恼障所知障名。今但依教门施设。名义俱夺。言彼全不断所知障也。匡真引俱舍及密严疏。叙有部计。次引义林。明大乘断种子。虽其所引非今的证。于义无害。
    直进菩萨（至）约界分品苑云云。复古引孔目云云。匡真引唯识九云云。次举复古弹之。寂曰。此弹当矣。
    但于二障（至）顿断彼种义苑云。资粮位中。伏二障现行。加行位中伏二种随眠。寂曰。此释不允。伏乃伏种子力。不令现行之义。何分二伏。伏言多于现行言之。断障义林云。若伏断者。折种子力。令不生现。名伏现行。又唯识资粮位偈云。于二取随眠犹未能伏灭。长行云。住此资粮位中。二粗现行。虽有伏者。而于细者及二随眠。止观力微。未能伏灭（伏乃伏现行灭是灭种子）次又明加行位云。此加行位未遣相缚。于粗重缚亦未能断。但能伏分别二取。违见道故。于俱生者及二取随眠。有漏观心有所得故。有分别故。未全伏除。全未能灭苑释胸断。可察。匡真引唯识疏云云。
    其俱生中（至）大菩提故瑜伽论四十九初·唯识论第十云云。探玄第七。广明留惑助道云云。
    是故摄论（至）至金刚位梁摄论四十七云云。
    其所知障（至）俱至佛地匡真问答云云。等觉智断妙觉智断。旧来诤论。庄严云等觉智断。开善立妙觉智断。佛性论四地持论及大乘义章。天台净名玄嘉祥等。并以等觉断为正。其立妙觉断者。以胜鬘经云佛菩提智能断。智论九十四云佛以一念相应慧。断一切烦恼习等之文证明之。唯识十云。金刚喻定现在前时。永断本来一切粗重。顿得佛果圆满转依。又云。有义所余有漏及劣无漏金刚喻定现在前时。皆已弃舍。有义金刚未舍彼。与无间道不相违故。乃至解脱道时。方弃舍之（文）探玄第十四释第十地引唯识云。此地于法虽得自在。而有余障。未名最极。谓有俱生微细所知障。及有任运烦恼种。金刚喻定现在前时。彼皆顿断入如来地。由是佛地说断彼粗重云云。二智所断交际难知。岂容以言虑而定说耶。若就生智之善巧。则两说各有道理。但偏取则失而已。
    故对法论（至）及如来故杂集十四云云。
    其末那俱（至）佛地尽也复古云云。匡真评斥云云。寂曰。今文依护法意。密严疏中。依安慧意。护法所立顺于始教。安慧所立邻于终教故耳。然匡真此文。唯以所知障辨者不允。今科是乃明直进菩萨中。上既明六识分别俱生。俱生之中。辨烦恼所知已。今正明末那。此亦应明烦恼所知。分科可考。
    问。其二障（至）智得自在分科可知。今文乃明第六识相应惑。义苑云云。梁论四十七云云。
    其第七烦（至）有间故匡真云云。引探玄十四云云。导本间出安慧义。不符章旨可知。
    其所知障（至）别断故苑薪依宋本释云云。今依义林章意出图。“此处图表”
    苑薪所释。顺总说及第六相应所知障。虽释未详。大旨不违。匡真设自解。甚不应理可知。熟按二本。宋本应正。第六识相应所知障。地地别断。前地出心。乃断障后地所知障故。应思。其不别说第七识相应金刚心断。其旨易知。故略而不举乎。匡真引断障义林。文义明畅。可细披寻。
    问若尔何（至）漏心等耶前来明所知障。其第六识相应者。地地别断。其第七识相应者。乃至金刚。八地已上。尚有所知障。何言八地已上唯无漏。故起此问也。苑云云不稳。匡真为三段问云云。甚凿说矣。
    答若约第（至）余义可知苑云云。匡真评破。寂曰此破当矣。今文正约现行。第六识相应所知障。七地伏尽。以八地上恒入无漏观故。义林云八地伏尽。可知。匡真云岂通后地。造语不佳。又次云。若依相宗。乃至或约今家。亦通十地故。意方起。寂曰。此释恐非章旨。今此章文。虽明现行。地上故留者。种体也。八地已上尚有惑种故。虽起之而可起矣。而纯无漏观相续故。无烦恼可起之时。然则今言通十地者。是约容起种体耳。所以知之。探玄第十四云。八地已上纯无漏道。任运起故。三界烦恼永不现行。第七识中细所知障。犹可现起。生空智果不违彼故（文）此文明证也（予）未见始教所谈八地已上第六识相应烦恼故意现行之文。若有文证。则可许之。若无文据。则理定不成。
    又此教中（至）对法论说唯识九云云。探玄第十分相翻门相续门而辨之。今文即当彼相翻门。可见。筑押者。匡真引楞伽玄云云。匡真夹注。评演义钞。演义钞。演义钞三十四上三十四中广明见道。三十四中释二真见道。以三释明。以大小二为正云云。匡真评。
    又此障法（至）准彼知之苑云云。匡真评斥。寂曰。苑释虽有一理。非是稳当。匡真为正。孔目三云云。
    若依终教（至）所知障义苑复古云云不允。匡真夹注亦非。始教何处言声闻不断未那烦恼耶。今辨终教中。言声闻不断惑。全约愚法耳。是乃由愚法二乘不证法空故。人空智亦未净之意趣故。非谓大乘声闻不能断惑也。次下当辨问。终教分齐。诸经之中往往说二乘得果。如胜鬘密严涅槃等。今何不说终教自宗二乘耶答。如所问二乘。是假名声闻。其实菩萨证人空者。而非实二乘也。所以知者。法华会三归一声闻得法之后。言真是声闻真是阿罗汉。而内证皆成菩萨道故。又涅槃经陈如品。十仙得道证须陀洹或阿罗汉。而是菩萨大人故。又同品云。须陀洹者。亦名菩萨。何以故。菩萨者尽无生智故。须陀洹人。亦复求索如是二智故。乃至须陀洹人。亦得名觉。何以故。正觉见道断烦恼故。乃至斯陀含阿那含阿罗汉。亦复如是如是明证。不遑缕出。当知。终教自教声闻与菩萨道。无大隔别。是故不别辨声闻断惑而已。
    故弥勒所（至）亦如上说此亦与上同致。匡真云云。
    问此说何（至）故不同也答。有二说。初则明始教为引二乘。又教尚未深故。以大就小说烦恼金刚断。又以小同大。说二乘能断烦恼分断所知。今终教就实说愚法二乘不能究竟断惑之异。后又亦下谓始教说二乘断惑。约三乘教中二乘。终教之中言声闻不断惑。是约愚法。二义少异。可知。苑薪复古未详。
    其菩萨人（至）究竟净孔目三云。若约熟教。地前渐伏初地顿断。二地已去断其习气。探玄十云。若约终教。初地亦舍三界分段及惑业苦。地上唯断彼所知障及变易报。其烦恼障地前渐伏。初地断尽。所知障地前亦学伏。初地断一分。余在诸地。各断一分。佛地方尽（文）又十一亦同探玄与今少异。可知。
    然彼地前（至）皆此义也义苑云云。寂曰。此解善矣。但断所知应作伏所知而可矣。又言摄论证异小者不稳。应言证超权也。折薪云云。问答云云。寂曰。此辨甚不稳当。梁论既有明文。何咎不全同焉。且得人空等之辨甚非。彼经云人空者。显菩萨虽得人空。而不如二乘取证故。偏言人空耳。非谓不得法空也。
    以此菩萨（至）正使俱尽苑薪云云。
    故弥勒问（至）此文为证苑薪云云。虽是终教。非无见修惑。全入见道位。于一切二障。正使断尽故。地上唯净治习气而已故。不分见修而判之。复古云云。寂曰。此问答不允。终教虽以正使习气而判之。而正使之中自有见修。始教则二惑时断。终教则一时俱断。义趣炳焉。何劳问答。匡真批评甚不应理。此全不领复古所拣辨之意趣。以即空即如而评之。其非可知。
    其末那烦（至）不言断也苑云云。匡真叙安慧护法异义云云。夹注引孔目一云。摄论教兴等云云。言人言者。乃当护法计。今章前明始教中。依护法义。今明终教中。依安慧意。以安慧所立与终教相合故耳。
    若言此是（至）习气障也苑薪云云。匡真引有云。次自义云云。寂曰。匡真大抵善矣。余注不稳。言论释者。犹言论。论家称地上。名菩萨摩诃萨。是通格也。
    此中习气（至）间生习气孔目三明三种习气。探玄十四出十种习气。若相宗说。则如瑜伽伦记十三上及十八上明。匡真引瑜伽云云。粗重义异说颇多。瑜伽五十八五十九。说十八粗重。对法第十说二十种粗重。唯识述记三末九末伦记一下十七十九上探玄第十等广明。了义灯三本明粗重有五。一二障种子。二二障习气。三二障现行。四诸有漏种。五一切有漏种现。又灯五上七本有辨。
    问云何地此中无也苑薪云云。
    又此教中（至）十地论说探玄十以相翻门相续门明。若约一念惑体。则智与惑相翻断义不可得。若就相续断义可得。而非初中后。取初中后可知。
    又此教中（至）宜可准知苑薪云云。
    第二明寄（至）有十八门苑云云。寄对旨深应思。
    一寄灭二（至）亦同此说苑薪释寄对由云云。
    二寄皮等（至）僧祇断心皮肉心者。瑜伽四十八七十三所说七十三说。正当今义。伦记十九下云云。匡真引摄论。论第十云云云。
    三以此三（至）心断心等梁论第十三云云。复古释三十三阿僧祇劫善矣。苑释不允。隋唐摄论无此文。相宗斥为译家添加。匡真评驳。寂曰。此评善矣。
    四以二障（至）上及佛地薪云云。唯识和十述记二末五末十末广明。寂曰。章判不顺论旨。盖文写误乎。
    五以染心（至）心是赖耶匡真云云。大乘义章十九云云。义林第七云云。初现行次四住地后无明。
    六寄于三（至）能现法身金光明经二云。是法身者。惑障清净能现应身。业障清净能现化身。智障清净能现法身。寂曰。若以初法身者三字为衍文。则当今章判（基师所引亦同）若以后能现法身四字为衍文。则顺复古所引经。注家所览经本。与章所引相违故。各加会释。匡真漫谓之误者何耶。真饶法苑章与今符合。安得偏以彼为定量焉。今举一图以备捡寻。
    七以迷三（至）修令净故经第二文。如匡真引。迷三无性者。唐本作迷三性。唐本应正。或可。三性无性是所迷故。现本亦通。大乘义章十九所出。与今义异。
    八寄四障（至）金轮王报佛性论二梁摄论二十探玄明难记云云。匡真叙诸注。引演义问明品钞云云。
    又翻前四（至）名佛子也宝性论第三云云梁摄论十九智论七十二。明佛子五义。
    又此四种（至）四义应知义苑所释善矣。折薪引宝性论四轮。不顺章旨可察。
    第二以四（至）云无有也佛性论二云云。演义钞十二云云。匡真举了义灯评破云云。寂曰。四种生死。乃变易生死之缘及因果。开以为四。其实则四不相离故。一切时中不可缺之。淄州以此旨破古。然此破偏局。虽四不相离恒时有之。义配诸地。甚有深旨。例如戒定慧三法。虽地上菩萨恒时修学。以戒配第二地。以定配第三地。以慧配四五六地等。此例甚多。岂可为皆非乎。匡真所评亦甚有理。淄州无地免过乎。章引梁论四十二。而因缘方便二生死。与论前后不同。折薪复古。以为写误。匡真云云。强会。寂曰。章引梁论而与论不合。何会之有。若非写误。则定暗记之差耳。无上依经梁摄论。如匡真引。唯识述记八末云云。
    此上义广（至）亦成证也折薪云云。
    九于十地（至）是出世故匡真评斥复古。破当矣。
    是故十地（至）约终教说苑薪云云。苑意。谓第三地末断修惑正使故。后地唯有习气。是为微薄。薪以为。除断欲色有缚故云微薄。非指习气而为微薄云云。寂曰。义苑得旨。欲知者宜讨探玄十二（三十二纸）之文。
    十又于十（至）显彼位也仁王菩萨行品。与今所引少异。可知。匡真引影章。配当五住地。寂曰。所配甚非。今明地上所断。何云见一处住地。其余亦不相当。应言。以欲爱色爱为色烦恼。以有爱为心烦恼。以无明为色心习也。又匡真解释。前后相违。可知。解云下。义苑所配不允。如匡真匡之。复古云云无失。匡真破之者谬矣。
    十一于此（至）无明灭尽苑云云善矣。薪云二习即色心烦恼种子者非也可知。
    十二依三（至）故云不见折薪举论解释云云。
    十三依杂（至）返以显之寂曰。此乃当相宗断惑分齐。而今章以为寄显。凡终教断惑。不立分别俱生见修等名。入见道位。一切惑品正使都灭。如草木之截断根茎。地上唯除其习气耳。所以今夺见修别时断之说。属之寄对。然相宗所说亦甚有理。何者凡夫虽听受正法。信乐无我。尚未能翻破一阐提种子。五见疑等现行。或时不起。十信三贤。各有分齐。种子全不能断。入见道位。如实证真如故。迷理惑一时顿断。经云。须陀洹所断惑。如四十里水。其余烦恼。如一毛滴水。由是观之。始教断惑云云。终教断惑云云。其判释则虽颇有异。其旨趣则应归一致也。不可偏认今章权实对辨之一理为定量。贬瑜伽对法等所说。言是寄显而非实断惑也。
    又以任运（至）故得知也孔目第一。唯识章所明。同安慧义。意谓末那烦恼虽是俱生。入见道位。正使即灭修位唯治残习。至于八地究竟灭尽。言分别起是见道断。俱生则修道断者。是寄显语云云。今文全依彼意可知。无相论等者。即转识论所出文。如匡真引。今以此文。证末那烦恼粗分则见位顿灭细习。乃至罗汉灭尽。一切烦恼亦复可然。不以分别俱生分见修断之旨也。慈恩淄州等以为。无相论文错。翻译不正。复古云云。引孔目。八忍八智已下自释。自释云。断烦恼得者非矣。如匡真辨。义苑云云。寂曰。言但是分别正使者非也。如匡真评。
    十四于分（至）心二乘说此说未详。本据匡真。引唯识第九。述记九末云云。
    十五说于（至）故作是说是说粗与相宗所判相同。今属之寄对。此以实教意夺耳。
    十六又以（至）故作是说折薪云云。寂曰。不稳。指事引三种随眠云云。寂曰。三种随眠者。深密瑜伽所说。然三种随眠断位云云。如唯识义林明。彼与今判少异。可知。佛地论第二说。亦不全同。如匡真引。
    十七为显（至）约始教说深密瑜伽摄大乘十地唯识等所说。相宗实义。今约实教夺为寄显耳。折薪于断二愚。分根本后得。全无典据。义苑云云。不允。孔目烦恼行使行稠林章如匡真引。探玄第十（三十纸）云云。
    以上诸门（至）准思可见复古引孔目三云云。寂曰。章文旨深可察。天台云。诸圣上位。非凡所测。岂可妄说。粗知大意。为破行人增上慢心。又为消经文引物悕向。不可偏执诤竞是非也（文）此言至矣。十地甚深非凡所图。寄断惑等善巧施设。使人发起净信耳。
    若依顿教（至）以此准之苑云云。此教达一切法如故。不见惑之可断故。烦恼本来不生故应知。
    若依圆教（至）是此义也苑薪云云。匡真以性恶法门解释云云。寂曰。性恶法门。与今宗意全不相符。如上已辨。谨按华严般若法华涅槃等方等深经所说。一切众生如来藏心。本来清净寂静照了。但由无明倒想自体成壳。为无量烦恼藏之所隐覆。自绳自缚。受生死苦。如来悯此迷倒。开说一乘三乘小乘乃至无量乘。欲使无量众生除惑业苦。开发证得本性如来藏心而已。然三道中惑是本也。业苦是末也。惑本若断。则余二随尽。当知。烦恼断伏。则无量过患皆悉消除。无量胜德由是生成。是故闻说烦恼过患。一念生厌背之心。尚应得无量功德。何况于伏灭之者乎。近代教家。间有僻解圆顿者。将既透脱无明烦恼之妄窠。安住于大寂灭海。显现无谋神用。八地已上乃至佛果大解脱之境界。来滥拟于凡愚之事。使人任运起层慢。陷烦恼无过之见坑焉。匡真为其主魁可察。
    又此断惑（至）广如经说苑薪云云。薪引演义钞三十四中。今云。本来下者自释也。匡真评斥云云。寂曰。演义钞三十四中已下广明断惑。其所释。与至相贤首所说稍有所异。而推其所归宿。无复大违。予窃谓清凉之异于二祖者。犹如以银换金乎。匡真之似于二祖者。恰若迦罗迦之似镇头迦乎。学者勿惑。
    又前三乘（至）断惑门竟义苑云云。意谓。又前等九字。牒三乘经教。若一障下。以缘起即性起。会归圆意。若随下释成还不妨自教施设。折薪意谓。三乘教中若有一断一切断等义门。即摄入圆教之意趣耳。复古亦同薪意。寂曰。两义各有道理。以予言之。义苑为优。上来三乘断惑。随机施设。如空中鸟迹。以普眼照之。则一切烦恼。唯是盖如来藏性之一覆障也。障已一则断亦无二。是故一切三乘所断。即不离圆教一惑一断。虽一惑一断。不妨三乘别障别断也。然三乘断惑。乃随情智法门。是三贤乃至第七地所实践之差别门一乘断惑。即唯智法门。是八地已上证入之圆融门。圆融断惑。岂容辄解辄说哉。
    第七二乘回心者有六种说二乘回心。如孔目四要问答下探玄第一玄谈五大乘义章十七末等明。匡真引孔目云云。普敬认恶者。信行禅师三阶集录之邪说也。至相大师解行超迈匪真也人。其所制述旨趣玄深寂深信向焉。但于其提举普敬认恶法门。颇怀疑怪。所谓千虑之一失乎。匡真耳引用之何也。岂可不叹息哉。
    一或一切（至）小乘中说苑云云。匡真举折薪。寂曰。此释应入于前问。声闻暖顶已前尚有转根。何言皆无回心耶答。今且就性定者而判之耳。
    或一切皆（至）约终教说此明经论说有三因故一切成佛。三因者何谓佛性内熏。佛力不舍。无明未尽。佛性内熏。如起信论四熏习等广明。佛力不舍者。如此经出现品及正法华等说。无明未尽者。斯三种余中之随一也。三种余者。如无上依经佛性论等说。
    问如瑜伽（至）得生心也问中举瑜伽五十一显扬十七云云。答中有二。初明始教门由二因故。说趣寂二乘不复起也。后明终教门由三因故。说一切皆当作佛也。初中二因者。谓说赖耶粗相而未说真如随缘。及与为引小乘。而影似小乘而说也。如义苑辨。匡真评斥之。自义以为三因。寂曰。匡真非也。其所言第三因者。今所立宗法。何谓之因也。复古依孔目一云云。匡真引孔目一云云。评斥复古。寂曰。此评当矣。次引瑜伽第八十伦记二十一下云云。终教中义苑云云。三因者。一谓根本无明动如来藏随缘故。二谓二乘于彼二未断证故。所得涅槃未究竟故。三谓由上四因故。四因者如上一切皆回心句中说。言二法者。指根本无明与如来藏。匡真云无明与梨耶识者非也。
    问如生心（至）但总相说问中匡真引孔目四云云。答中初总相说后别相说。今乃初也。楞伽云者。宋译第二终。唐译第三所说云云。此以劫不觉言通漫。谓之总相。起信疏中为速于十千劫。置诸第六位。应知。匡真夹注举相宗说云云。瑜伽伦记十二上云云。匡真引楞伽明终教意云云。总相说者。义苑云。未分诸果之别时也。复古云云。寂曰。二疏义通。但复古指四果支佛。名五乘者。语应有滥。匡真弹二家。而自义未出二疏之意。盖斯不得二疏之意故尔。
    若差别说（至）耨菩提心此下差别说影章云云。意谓此五人出无余界已。经八万等。胜于极凡。不及十信最利。所到乃性地菩萨种性已上云云。相宗以不定言为不定性义。终教意。以不定言。为法无定性之义。如匡真叙。妙句四之一云云。如匡真引。
    解云此明（至）耨菩提心义苑云云。此释非理。如匡真匡之。复古以灭定为八解脱中。灭定者谬矣。匡真引影章云云。次引玄赞。举古师说云云。此遮人谓须陀洹等得果已后迳八万等。而显五人皆得无学。入无余已经八万等。次匡真设问。引折薪云云。寂曰。折薪以入灭定。为通途灭尽定者甚非也。如匡真引法华论下。及宝法师一乘佛性权实论而辨焉。次施问答。释预流必经八万劫不之义云云。寂曰。柏庭所云甚矣。
    又有义前（至）得多别也苑古云云。复古阐提之言不稳。匡真以有义。同于影章。寂曰。此释不允。影章十二及十七下云云。其意谓出无余。已迳八万等。住无余。不可计数劫。今有义则从凡得小果。乃至回向菩提。入发心住。已来总为八万等。此与影章延促大殊。何得相同也。
    上来明迟（至）约终教说匡真引起信疏。明终教意。次引妙句四之一云云。夹注引伦记二十一下。出相宗意。然相宗会此经凡有二义。一谓诸佛化作声闻。数数涅槃。出涅槃界。回心向大。以引不定性声闻。二谓不定性声闻。受变易身。迳八万等。以当入无余云无余。又法华余国。乃受变易身。往余国。而非是生也。次引法华论。说四种声闻授记之文。瑜伽第八十。出四种声闻。名数相同。其义颇别。可知。法华玄赞五。会释法华论四种声闻云云。淄州会云。决定声闻定不作佛。不轻记□。经文奄含理佛性行佛性。决定声闻虽无行佛性。有理佛性故。云汝等作佛。论云根未熟者。若约增上慢声闻。则是未成熟也。若约决定性。则未乃不也云云。寂曰。相宗学者。会法华胜鬘涅槃等之诸文。往往作指鹿为马之辨。令殉已宗非适于今也。如性宗诸师弹斥之。不遑详于斯矣。
    三一切二（至）引二乘说瑜伽八十（五纸）云云。匡真破复古。此破当矣。二论旨殊。何引彼证。匡真云云。
    四或非回（至）约顿教说折薪云云。匡真云云。未允。
    五或合具（至）摄方便说复古云云。孔目云云。
    六或俱绝（至）乘别教说匡真约分该辨者疏矣。今则应以相即相是而解之。以普眼照。则一外无三故。无可回也。三即一故。皆已会竟。更不复回。
    问如一乘（至）义如别说孔目四云。匡真设问答。释通法华不之义云云。寂曰。今此章旨。辨别三乘教中回心。一乘教中所说回心之异。三乘教中回心者。终教等所说是也。虽会二乘。仍顺一相孤门。一乘摄方便中回心。如入法界品所说回心。其相高胜。顺无尽教。虽法华所说同教一乘。智融法界。回心二乘不甚高尚。未说十眼十耳等。故犹顺同终教。是今宗以无尽教为圆之教格耳。非以情谓定判甲乙也。宜细读孔目。
    第八佛果（至）相好差别第八章分科可知。
    前中若小（至）修得故也义苑复古云云。
    若三乘始（至）俱常住等苑薪云云。要问答上大旨同矣。庄严论三云云。匡真引演义云云。评量。寂曰。演义此释颇异常途。义似不稳应思。“此处图表”
    若依终教（至）乃至广说此明终教中有二。初别明后总说。今乃初也。折薪云云。此释不允。苑古云云。梁摄论云者。复四十六所出。智论者出于第三十七。又摄论者第十七云云。是故下章释。复古云云。寂曰。此释约法身明者最佳矣。匡真约三佛释之理虽一致。复古能顺章文。可谓正释也。起信中者。义记中末初广说。智净相乃法身也。不思议业相。是报化二身也。今引论意。正显报化大用即法身全不相离也。
    总说者由（至）随义应知苑薪云云。义苑释或非四句不允。折薪为正。如匡真辨。
    问若尔如（至）思之可见此问诸注异解。苑以为。此问由或非四句而起。薪举非一非异。为问所由。复古意。谓于上镕融无碍。而起此问。匡真于别明总说作释。寂曰。复古应正。余并不允。答中初由始教门。辨非一异。苑薪复古并有道理。匡真不允。后由终教门。辨非一异。义苑复古云云。虽未纯美义趣粗通。
    若依顿教（至）如是准之。苑云云。孔目云云。
    若依圆教（至）无碍思之三科可知。苑云云。孔目第四云云。匡真引要问答上云云。寂曰。此文应至于下约体而引之。约德中。要问答上孔目二探玄十五如匡真引。上二四义者。指上约用约体二用。各有常无常等四句。宋本作二四句特善矣。匡真云修生本有二种四句者者不允。又引探玄十五。夹注云。寄终教者全臆断也。约体中。匡真引探玄十孔目二要问答上云云。
    二明相好（至）是实法也分科可知。婆沙百七十六。广明相好。孔目云云。
    其三乘中（至）引小说也孔目四·要问答上·瑜伽四十九·伦记十二下·涅槃经二十九·演义第四及七十五云云。法华玄赞五引般若云云。
    或约报身（至）终教等说匡真引观无量寿经夹注云云。寂曰。不允孔目四往生章。探玄三云云。
    问何故智（至）得出因也匡真引苑薪云云。问何故摄（至）约终教说梁摄论四十六已下明三身。四十七明三十二相八十小相等皆法身功德云云。苑薪云云。匡真引演义钞七云云。演义七已下统收法身。略辨十种。明法身土。今言三十二相等法身。当彼第八门。复古云云。孔目四云云。
    若依一乘（至）相海品说苑薪复古云云。匡真引孔目四·探玄十五云云。探玄次上文云。此三十二相。小乘俱以色形为体。若初教大乘。依瑜伽。于二十二根中。四根为体。乃至若依终教。依对法论。以定慧为体。又摄相归本。唯是净识为体。又会缘归实。唯是真如为性。若圆教中相海。以无尽法界为体（文）次引观佛三昧经。举三种相云云。寂曰。欲知十莲华藏微尘数相好者。先须熟读此探玄文。知过真如大白法界。而后有圆佛。非是遍计名数之境矣。
    又观佛三（至）已广分别观佛三昧经第九云云。探玄十五演义四十八云云。匡真叙台教云云。评量。寂曰。佛三身者。最甚深秘密境界。尚非二乘菩萨之所测。况于凡愚乎。然近代学者。多以遍计妄情。计挍佛三身。其言则似高。其旨则流俗。今应依圣教量。假途于台门诤辨其一端焉。台山外诸师以谓。若就谛判焉则假谛。是有相空中乃无相。若就佛判焉法身自报是无相。他报及应化身。是有相。此是于性相分别而判之。若据相即门言之。则俱有相俱无相。互不相妨云云。四明盛谈三谛有相法身寂光有相等之义。自尔已降。法战竞鉾。情执分河。然四明门下三支隆起儿孙如苇。推尚法智。为山家中兴大宗师。以慈光奉先孤山等。名为山外。至于贬斥称之邪计。如义例随释山家绪余集读教记台宗二百题等载。寂曰。法及自报身土。唯佛与佛自证智境。岂容以有无一异等名数而计挍耶。涅槃经频说无色界色非色非凡愚之所知。无色界既尔。何况界外变易身乎。何况于法及自报之境界乎。然说之为无相者。是遮遍计妄执之妄情故。有益于机。可谓悉檀之善巧摄化也。故圣教中。概以无为无相诠法身等。今且出台祖明文三五。妙乐九之一云。常寂光土端丑斯亡文句九之二云。法身无形亦无起灭云云。止观补行二之一。引般若论云。非庄严庄严常寂光土清净法身。无所庄严。无能庄严。为众生故。而取三土。忘所观故。无形无相。法体云形。外表为相云云。净名疏云。寂光无相故三皆泯。又云。以寂光中色质永寂。又玄文七云。寂光理通如镜如器。诸土别异。如像如饭。业力所隔机感不同如此诸文。皆以无形无相。显真身真土。全非遍计情识之境。是悉檀之善巧摄化耳。其实义。则四句永丧。百非洞遣。岂容以有相无相而定执乎问。说是法住法位等。或说法性五阴。或说常住五阴。非是法性法身有色相耶答。不然。是法常法位等之文。乃显相即非相非非相。色心即非色心非非色心之妙理。法住法位。岂容凡夫遍计之有相耶。法性常住五阴亦非是遍计所取之阴。例如文句九之一。言寿者受也。真如不隔诸法故为受。又境智相应故名受。乃至法如来以如理为命。报如来以智慧为命。应如来同缘理为命等虽曰五阴。非是凡夫二乘菩萨意言分别所及之五阴。岂容将彼文来。以证寂光法身。有凡愚所知之色等耶窃谓。山外诸师知见。虽未至于台溪之渊奥。乏于高妙自在之旨。对照诸本经及法华论。则是圆教始门之谭。不可谓之邪僻也。例如清凉见处。虽于俨藏两祖有所不合。而觅诸本经论及帝心。则亦非外于杂华之宗范矣。山家所提唱。虽似高妙奇特。而考诸经论及台衡所说。则颇有所不符顺矣。安得遍是为台衡正宗乎。纵使四明具一知见。所说免过。而其说转为僻邪之囮。使所学者似雨众三德之说乎。草堂内省堕负乎。以其有相。为一时救弊之说。读教及匡真等。谓之实义。呵斤草堂。以予思之。其谓之实义者。甚难点首其谓之救弊之说者。亦不应理。如上异义。不能缕出。提其一端。辨其大旨而已。孔目云。三十二相。通凡夫小乘三乘一乘。但深浅异。凡夫有人。小乘无人。初教即空。终教即如。一乘无尽。具因陀罗及微细等。依别教其相如十莲华藏庄严世界海尘数等相。又次章云。八十种好人中不具。诸天分有小乘实具。初教即空终教即如。一乘无量具因陀罗微细等。寂曰。今此二文理趣明白。台华异义不遑此述。匡真取台家有相之说。附会诸今宗藏尘相好。将使十身卢遮那之相好。全同凡夫遍计所知之有相焉。其可谓之由打水中月。不觉失却掌中珠乎。十莲华藏微尘数相好者。普贤等大菩萨智所照之境界。脱出我法之妄窠者。有相应分。非未透过乎无我人即空即如者之所得而知焉。妙玄第八云。实相之相无相不相不相无相。名为实相。此从不可破坏真实得名。又此实相。诸佛得法故称妙有。妙有虽不可见。诸佛能见故称真善妙色。实相非二边之有故。名毕竟空。空理湛然。非一非异故名如如。实相寂灭故名涅槃。觉了不改故名虚空佛性。多所含受故中如来藏。寂照灵智故名名实理心。不依于有。亦不附无故名中道。最上无过故名第一义谛此明文也。宜细披读。近代学佛之徒。往往以普贤眼唯智境界。混同于愚夫所行遍计所起我法。令最极秘妙法门。仿佛乎数胜所计。吁时弊极矣。孰得救之哉。
    解云此中余义可知结上。匡真引探玄十五。
    第九摄化境分齐也第九章中。初明小乘。匡真引俱舍云云。今且依有部判之。智论四云云。
    若三乘中今此不说此明三乘。始教所判。如法苑章明。终教所判。如大乘义章明。此中但明摄化分齐故。法及自报佛自境界。置而不论可知。
    其释迦佛始教以说此明始教。匡真今解已下造语甚拙。旨趣亦昧。若夫始教所谈。则法性身土无为无相四句永丧。百非洞遣。自受用身土。虽有色等。亦叵思议。周遍法界。无有方所。他受用身土。摄化十地。初地所感。在于百千界顶。二地乃至十地所感。渐次倍增。四善根所感。在于大千界顶。是胜应身也。凡夫二乘所感。乃劣应身。一三千大千界中。有万亿佛云云。匡真引梵网疏五说云云。孔目第四。广明梵网经分齐云云。此是今宗判教之洪格耳。梵网经说。诸宗异义。如别录辨。谨按梵网心地戒品。以第二地戒波罗蜜圆满。为教理原。乃为阎浮提凡夫痴阇之人。诵出一戒光明。是即化十信三贤之义故。化意奄含始终二教。今家以二教判之者。由于是耳。虽然经意多含。况此经诸品未渡。宁可得以今宗所判为之定量乎。要问答上明莲华所有佛为报。摩醯首罗天及阎浮提为化云云。
    何以故为二顺彼说探玄三云。若约一乘。十佛化境莲华藏庄严世界海有三种。一莲华台藏世界。虽遍法界。对地上菩萨机。现有增减。寄在色顶。唯说一界。二即此遍法界之华藏。一一皆遍法界。三树形等杂类世界。一一皆遍莲华藏。并似彼界。悉遍法界。各有十。无尽无尽。此三中初约同教一乘。后二约别教一乘。寂曰。三中初即梵网等所说。是三乘始教所判。报佛摄化分齐。而智融法界。则是同教一乘。
    或有说释亦非实报涅槃经二十四云云。匡真引探玄三云云。玄签第七。判横竖四土。即以无胜为同居净土。与今有异。可知。
    或说化境广于前故。匡真引智论第七第八第五十及梵网疏云云。义苑复古解释云云。
    又唯约须非一乘也探玄三云云。旨归云云。如匡真引。此旨归文。最为要旨。宜细思绎。
    或说释迦非别教也法华寿量品云云。义苑复古通释云云。
    或有说此同教摄也佛地经论云云。义苑复古云云。探玄第二云云。二十一种功德。如梁摄论四十六。唐世亲论三十五。无性论第五。佛地第二初说。
    或有说此离念故探玄第二云云。薪古云云。
    若别教一显无尽探玄第二云云。苑释不稳。
    然彼十佛二会初说探玄第三云云。薪云云。
    二世界海佛等境界探玄第三。孔目第一。如匡真引。如次三位。如上已辨。
    二于三千轮王境界探玄第三云云。经五十七初云云。如匡真引。探玄二十云云。
    三无量杂互不相碍探玄第三云云。
    此上三位别不同也匡真引探玄第三云云。又云者同卷之文。苑薪复云云。寂曰。孔目第四要问答上云。莲华藏世界所有为报。自在天宫及阎浮释迦为化。此旨甚深莲华藏庄严世界海。乃卢舍那及普贤愿行建立。因之与果。二而不二。不可思议。唯是一真法界性起因果。酬因之实报。其于自在天宫及阎浮提成佛者。唯是众生业行所感。犹如幻作。粗细虽殊。归之于化焉。他为实报者。夺而为化。是今宗不共一乘之乘格也。当知。莲华藏庄严世界海中所有佛身。及同生异生众。并是异卢遮那如来三昧智身。融三世间不可思议。如入法界品中有摩耶夫人瞿夷夫人。其业所感摩耶瞿夷。虽已过去。其莲华藏庄严世界海中摩耶瞿夷。古今俨在。欲见莲华藏世界海中摩耶瞿夷善财等诸圣众。应须务破我法二执。入因陀罗微细法智。不则智如身子。辨似满慈。无相应分而已。匡真绝笔述怀云云。寂曰。钞主一片。护法之赤心。宛见笔端。其志可赏。惜哉见处不正。胸臆自断。违背祖说深慨二祖之正道为^8□说之所怀败。弗获已而数加辨驳耳。寄语来贤。匡真邪正。不可不辨。匡真好心。不可不知。
    第十佛身开合圆教说第十章五教分齐分科可知。佛身义甚深难解。如法苑义林章大乘义章等广辨。今宗所判。如孔目要问答探玄第三等明。所以略而不辨。

华严五教章衍秘钞第五（终）
