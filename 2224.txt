No.2224
金刚顶经偈释

          三井寺赖尊
      

    分为十二。一十六勾啷础。二五佛。三四波罗蜜。四八供养。五四摄。六贤劫十六。七诸不退众。八诸佛顶。九诸执金刚神。十小圣众。十一诸明王众。十二诸世天众初二偈明羯磨十六。后一偈明三昧耶十六。又云。后一偈明章名。配对可知。更不繁文。无始无终下两句二字。明五字五佛。言无始无终者。是毗卢遮那。寂是阿□菩萨。惠性坚固寂静故云寂也。暴怒即是宝生。大安忍是无量寿也。药叉二字为不空。罗刹次下二句三字。三明四波罗蜜。金刚惠性恐怖一切勇健无畏为罗刹勇。宝密以有宝胜及以大威耀义名为威猛。法密满之义为大富贵也。又宝以羯磨密宽广之义为邬摩天世主。如大梵王为众生父。羯磨妙用不舍一切。毗纽以下三句二字。四明八供养。嬉戏善爱犹如毗纽饶益爱者。花严鬘供养无比殊妙有大庄严无住无著。故云胜大寂。妙法歌音能护世间。故云世护。神通妙舞遍一切处无所滞碍。如大虚空无有碍碍。故为虚空。一切如来真如薰香遍十方界供养诸佛。及破众生心地臭秽得适悦香。犹如栴檀香风悦可众心。以此因缘地皆严净。举所显能故云三地也。金刚觉花十方三世庄严如来破众生迷开敷心花故云三世。金刚灯云流出光明遍照十方世界供养诸佛。能破众生无明住地获得如来清净五眼。举所显能故云三界。五分戒香是为大种。印秘密学处三聚净戒四波罗夷等。诸佛菩萨由此得生是大乘种故云大种。善人益诸设□祖久流转。善人以下一句五字。五明四摄。能诸佛菩萨人称为善人。又拔众生安涅槃城以为善人。福德实能益利一切。金刚罥索护此德门名为益也。设□祖久亦云索婆述。是金刚儿也即坚牢义。金刚锁拭缚住圣众。及摧一切众生邪见坚住菩提故。文云锁拭。光明遍照十方令引入一切如来圣众道场。以大悲誓系缚而住。及摧一切众生外道诸见。住无上菩提不退坚固无碍大城也。金刚铃三摩地智流转妙声。令圣众喜。并破众生一切异执令住正见。是为流转。涅槃常正流转大觉清净大乘三有常恒者降三世食乐主宰诸能调坚主妙地胜智彼岸。从涅槃以下一偈二句六字。六明贤劫十六大菩萨。慈氏与乐之义以为涅槃。不空见菩萨常恒观察如来常住无有变易故以为常。能除一切恶趣名为正流转（又转者舍义也）香象大力以善根运载众生到大涅槃云大也。除忧闇菩萨以大智慧明摧灭一切无明黑闇。觉悟自性清净法界。故云觉清净也。勇猛精进是为大乘虚空藏富贵遍一切三界故名为三有。又遍在三际故为三有也。智幢本性常清不灭故为常恒者。本际智光降伏三惑遍照十方故为降三世。无量光。能以清凉秘密法乐宛足众生令离生死烦恼燋热故为食乐。月光。为诸群生化导之主能守护之。不过时处说法相应。离烦恼垢令得睹见本际清净法界曼荼罗身故。主宰称为巧护亦为利垢者。即是贤护也。于生死海敷大教网能调群机拔出众生。普皆得见法界日轮故为能调。是光网事。称为普愿及方便者即是也。金刚藏于金刚中而为上首故云坚主。一切金刚诸奇希有事无不由兹。是故称为出生并立验也。无尽竟宝犹如大地载持万物故为妙地。以三秘密宝遍施于法界。宝无尽故意亦无尽。称为宝意旨在此也。辨演如来三昧耶教开觉众生无明大梦。乐说无穷无有伦匹故。以胜而号巧辨良由于此。即辨积也。普贤即是佛菩萨母。贤圣所归也。故为智彼岸。称为普摄者。即此义也。理趣以下三句二字者。明诸不退众。十波罗蜜以为理趣檀戒等十。是即菩萨之理趣故。故契经中。施等波罗蜜。名为理趣也。一切智智除诸有情五住盖障故为解脱。即除盖障菩萨事也。实相智光普照一切开觉群迷故云觉有情。是大光明菩萨行也。开智地藏行如来事故云行一切如来。是即地藏萨埵妙用也。以佛智宝觉悟群机辅助导故云觉利益佛心。是宝幢大士妙业也。诸菩提无上句者。通上下文。若属上文以为总结。若属下文以为总表。诸菩提以下一偈一句。八明诸佛顶。言诸菩提无上者。亦总显诸佛顶轮。言遍照最胜主。谓一字顶轮王。故瑜只经云。一切佛顶最上遍照王。遍照佛顶无始无终故云自然。总摄诸顶故为总持。伞盖是显佛顶威德。故彼经云。欲现佛伞盖威德故住白伞盖。佛顶王身彼自然佛心之所生故为念也。光聚大力能坏一切能辨一切故云大萨埵大印。高佛顶轮以为等持。故彼经说高佛顶竟云。此名高佛顶王。一切如来三摩地力。为诸众生拔因果苦与因果乐为佛作业。胜佛顶顶轮能示其事。故彼经说胜佛顶云。现神通威德故。一切罪息灭故。一切恶趣摧坏故。一切那落迦苦息除故。现不思议行神通故。现一切如来神通威德积集故。然诸如来非无此义。今随偏增显示文旨也。出生义云。又住顶生三昧而现顶生之身多矣。今塔之上方所以独有五顶转五会者。盖以诸顶生身皆摄入此无上五顶智焉。至如不可得而究者佛之顶相也。是至胜之法亦然。不可得其际也。称顶焉。其五顶王又一切真言尊宰割之至也。故称王焉。就五顶轮。而金轮为之最不然。熟知胜绝唯一法哉。故自观自在菩萨已下摄怖归命矣。又下方有十六执金刚神。盖一切如来勇健菩提心之所生化也。次一切佛为身一句。是九明诸执金刚神等。金刚数多故云一切。皆是如来金刚惠数故云佛为身。是故文云。如来修行之时。有尘数心障烦恼。以是金刚惠破之大觉之后。成尘数种类智门。以是金刚惠用之故也。又一切佛者。谓毗卢遮那。以诸佛体故。诸金刚神等。是彼以佛智用故云为身也。以诸佛体故诸金刚。次萨埵常益觉一句。是十明小圣身。谓大日世尊为乐小者常恒现作小圣之身。渐渐引导终得大智。故云萨埵常益觉也。从大根本以下三句。十一更别明诸明王等。不动明王是中方忿怒故为大根本。中央即为诸方本也。金刚药叉是北方菩萨。北是黑色故为大黑也。降三世金刚为大染欲。即是东方。染欲如来大菩萨故以为大染欲也。军吒利金刚名为大乐。是南方。拯抱众生无边贫匮。皆令满足世出世间大安乐故。六足金刚为大方便。文殊师利大智方便教令轮故。即西方也。马头火头诸明王等总为大胜。以大势力除诸障者。普为众生发胜利故。次诸胜宫自在一句。十二明诸世天也。二十天等以为胜宫。以诸世间是殊胜故。世天族类名数不少故云诸也。地水火风诸轮王等名为自在。各于界分得自在故。然此偈颂隐密难解。非师授实不可知。更复应有逆顺配对诸尊名目。纵横分配诸圣密印。分字结句种种异解。今随一门且解释之。不可守隅妨碍诸方。

金刚顶经偈释

（朱书）长元六年夏之比略妙了三井寺沙门赖尊记
（本云）以灵坊本书写
