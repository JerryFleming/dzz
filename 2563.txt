No. 2563
佛德大通禅师愚中和尚语录序
  
            

    大哉大通佛。示诞于日东扶桑国性海无风金波自涌处。岁正十三。破魔军已。远归吾正觉国师。国师门庭崄峻而非小机所堪。然师心知已到宝所。纵受棒杀无去心。国师一见曰。此子骨格奇异。有博达相。于是剃落。十七登坛受戒。数访知识所疑未决。竟超鲸海千辛备尝。参月江于曹源。即休于金山。盖久远古佛自一小劫至十小劫佛法未现前时也。间阅大藏。义炳无碍。一日知非曰。我尚囿名相胶文字。愤然敲即休室求至要旨。休曰。举不顾。即差互。拟思量何劫悟。师退呈所解。皆被叱。休又谓曰。昔大慧按鼓山以竹篦背触之话。末后慧曰。唤作虚空。则触。唤不作虚空则背。唤作什^8□。山打翻筋斗而出。师言下大脱。是正久远佛成阿耨菩提之时也。遂辞归日东。休付自赞顶相曰。妙高峰顶行舟。杨子江心走焉。唐人不识这容仪。付与日东及侍者。及师辞出。休且喜且悲。把笔书曰。裴寺相亲阅几秋。左控右索出时流。机轮三转轮元净。定慧双诠慧匪修唐土龙象渡宋豪杰以偈佐赞。数非一二。而守休老归国不要出世之嘱。山林树下得坐披衣。长养圣胎谦逊感人。集有五卷。名丱余集。丱者何。合猛切。金玉未成器也。天工开物云。采工篝灯逐往。施钁得矿方止。凡成银者曰礁。至碎者曰沙。丱者其外包环石块者也丱石大者如斗小者如拳。为弃置无用之物。附录有禀明抄。又有年谱。禀明年谱已刊行。唯本录未上梓。佛通禅寺现住古溪和尚。与阖众胥议。劝化遐迩有缘者刊行本录。今兹宽政癸丑。肯心院主一宙座元。受众命入京。求校订于丹波州福林寺主此源座元。事毕来吾衣山。请序卷首。固辞不可。嗟乎过去大通佛。在尘点劫前。转无数法轮。度恒沙众生。吾扶桑大通佛。亦转无数法轮。度恒沙众生。于此应永帝深倾睿心。谥赐佛德大通禅师。将军足利相公。致归命最后供养。阅世八十有七。大开金山许山二刹。世出世间圆满具足矣。而吾正觉国师忌有偈云。三十三回唯此心。黄金不得铸黄金。真风若许一言赞。天下龙门超古今。与吾国师因缘深厚者可见矣国师儿孙也。岂以不文违许山众命也哉。只冀此录一出。则扶桑参玄徒。直下透得性海无风金波自涌处去。
　　宽政五年癸丑夏四月。
　　住天龙小比丘桂洲梵香拜书。
　　治璠玙者碔砆尽弃。故光明盛大也。我祖南询游泳杨子之波澜。而探得骊珠于颔下矣。不肯献楚王。直收将去。晦迹韬光。任便云游矣。揶揄合掌席前问世尊也。而青嶂未许藏玄风。君亟逐迹缁素属跟不已落今时欤。肆风云于毫端。应来者之确请。托勘验于摛藻。夺参学之所蕴。茍亘斗秤。且录纸衣藏巾笥。??积成帙矣。传写恐致踳驳故绣梓。而要齐碧落碎。
    宽政壬子夏  裔孙元定拜书

佛德大通禅师愚中和尚语录总目

卷第一
    示众
卷第二
    供养
    拈香
卷第三
    下火
    祭文
    佛祖赞
    自赞
卷第四
    号题
    号说
卷第五
    题跋书尺
    应台
    偈颂
附录
    禀明钞

佛德大通禅师愚中和尚语录序
_
佛德大通禅师愚中和尚语录卷第一

                丱余集
            侍者某甲编
          

示众

    如来结制日。老比丘某略说法要。伏愿山中诸禅。以大圆觉为我伽蓝。三月安居依此法要行之。则个。
    菩萨璎珞本业经曰。佛曰。佛子。若一切众生初入佛界。以信为本。住在佛家。以戒为本。初发心出家欲绍菩萨位者。当先受正法戒。戒者是一切功德藏根本。能除一切大恶。若佛若菩萨不入此正法戒得无上道果。无有是处。不受此戒者。不名有情识者。木头无异。不名为人。常离三宝海。非男非女。名为畜生。名为邪见。名为外道。何况达磨所传一心戒仪曰。夫无作戒体唯实相心缘体护持。因果宗趣亦唯实相心。体是宗家之体。宗是体家之宗。不即不离。若屋空与梁柱等。屋空譬于体。梁等譬于宗。体是能持能领之心相。宗是所持所领之戒法云云。释云。所言体者。经云。非有非无。非大非小。非三界非法界。非名字非得法。言语道断心行处灭者。应知是经文从头至末一一诠此戒体矣。可不信也哉。因为说偈曰。赤肉团上千仞壁。旷劫无明当下灰。可惜时人何不悟。肯者同入此门来。吽吽勉之。
    开显达磨一心戒议之六字云。达磨者通大义也。一心者唯实义也。戒仪者孝顺义也。三义各四。传灯四行。法华安乐。梵网孝顺。三四四三宛转。十二因缘摄尽无量义矣。

策发心行文奉呈向上诸禅伯

    禅经云。修行微妙法。能离退住过。亦灭一切恶。成就诸功德。佛言。欲求阿鼻三摩耶。当作达磨摩那斯迦罗常观真实义。以圣行力断除阴贼。莫如劣夫不能报仇为彼所害。乃至一切贤圣皆应勤修如是正观。为现法乐故。为后世大明故。断一切苦本故。饶益众生故。况于凡夫空无所得而放逸不修习。老禅某聊依上诸义述一偈云尔。老能题壁存何物。古佛赵州唯道无。为报祖师门下客。万般不若觜卢都。

答岐阳座元禅师
    
    赤肉团上壁立万仞。向上一路千圣不传。据此而言。岂可以之乎者也递相钝置哉。所以古德曰。谨白参玄人。光阴莫虚度。愚亦虽有所议。只堪惆怅。不堪陈。伏乞慈容。

示天心居士
    
    当寺大檀那前作州太守。法名宗顺。以天心为道号者。盖有志此宗之英杰也。春间乞暇公门。暂归沼田。干事日数既满。不敢淹留。临于上京。求警策语。辞不获免。故信笔曰。
    现成公案见也^8□。明历历地七通八达。所以扇子勃跳上三十三天筑着帝释鼻孔。东海鲤鱼打一棒。雨似盆倾。小千大千九界十界尽沽恩去也。喝更有一喝。如金刚王宝剑直用分付天心居士。非但为途中善为。行到皇都公务之余得暇之时。试勘破自他宗有力量者。若能拨剔一个半个。永得超过碍无碍境。而共知象外有安乐田地。则足报上则将相下则父母师长千生万劫之鸿恩。祝祝。

示知侍者

    波罗提尊者佛性八用偈云。在胎为身处世名人。在眼曰见在耳曰闻。在鼻辨香在口谈论。在手执捉在足运奔。遍现俱该沙界。收摄在一微尘。识者知是佛性。不识唤作精魂评曰。夫血气之属必有知。知之一字众妙之门也。

未善庆庵主

    近来学佛之徒。不能得意而忘言。或云。一切众生本有佛知见性。但无明翳暯除时自能见理。或曰。如是常理非可造作。但缠盖云雾除时。日轮自现。是皆以世谛言之耳。岂不见我大弘禅师云。本无烦恼元是菩提。因兹琳师云。穷大觉于无觉得真得于无得者。罕若斯法矣。噫凡有志于祖道者。何不取则于斯也。勉之。

示岗禅人

    我往在丹之神池时。三更月下忽有异僧入来。才见坐定。便高声念曰。诸法同镜像亦如水中月。凡夫愚惑心。分别痴恚爱。念毕无几听得一声洪钟响。便和南而出竟。不知所往。直至如今未审端的。是梦耶是觉耶。岗禅岗禅。汝今为众正竭力而无暇。且待我残息断放下杓头得坐披衣时。为我子细思量看。是梦耶是觉耶。

示斤溪庵主

    观一切法空无所有。无有常住亦无起灭。予尝以此十六字判为大通二八王子。今复为你点作今世后世安乐行本。依而行之。后十六生成正觉复何疑哉。勉之。

识心同居野语

    时诺溪侍者问曰。如何是日用工夫。答。识心可以同居。曰。愿闻所由。未免更添蛇足。愚昔往乎江南驻锡丹之金山。归乎日下复寄踪于丹金。合而计之四十有一年。其间三兄五弟识面面识者不为不多矣。其如足下则所谓心也非面也。可者癸亥岁初相见有一诺。甲戌冬重扣寂蹈雪拾薪同煮菜根。其志可嘉。何止千金。然不辨大誓心。不立远大志。不能长久同居苦寒之地。切要知。祝祝。

示道顗禅人

    经曰。若为真实说。眼则不见色。意不知识法。此是最秘密。由之观之。吾今乍可碎身犹若微尘。终不与汝说法而扭捏汝娘生鼻孔去也。莫言冷淡没滋味。一饱能消万劫饥。若荐得此个因缘。许汝出荆^8□林具衲僧眼。岂不快哉。吾道友顗禅人即饭高灵仲和尚神足也。在山中助道义而总院之庶务。一日又一日。不觉已过六年矣。因予默坐。袖纸来打高侍者之关节。求警策语故。信笔而涂抹云尔。

示爱道庵主

    心佛从生三无差别。是名平等大慧。亦名大佛顶。予自壮年于此大旨仰而信之。全身担荷于今七十七岁。未尝暂忘也。且喜爱道庵主悦知藏。近来从予听予开示。与予所信无二无别。何幸如焉。嗟七佛命脉达磨眼睛可谓愈久而愈灵愈灵而愈明。虽然如此。若有少分我相而犹涉差别。则都不济也。但愿行住坐卧四威仪中。时时检点而无败阙。不敢笑于后贤。乃至如是展转开示可信者令佛种不而不断。则愚中这回不枉阎浮提走一遭矣。祝祝。

示道隐侍者

    教中云。诸佛自证唯是心。自证心心觉心。是中无知解法。无知解者。非始开晓。亦无开晓者。若分能所犹如微尘。即取法非法相不离我人众生寿命。岂得名金刚慧耶。信心铭云。言语道断非去来今。祖教岂欺人乎。勉之。

答端公高侍者所问

    比来非唯丛林。虽岩下之徒。贵通才贱守节。彼既为之此则效之。前既行之后则袭之。鸣呼非彦圣之师乘愿力而积其功。则斯弊莫能革矣。勉之。
示真璨侍者
    觉法疏云。一切众生不解如是常寂灭相。忆想分别妄云有生死。轮回六趣不能自出。今虽闻正法音。还于种种有为事迹中推求挍计冀望成佛。何有得理耶。夫常寂灭相者谓本来面目也。切不可外求。法华云。佛子行道已来世得作佛。然则直自今日至乎腊月三十日。正观依风相而不怠者。何有不得之理。

示大用居士

    记得玄沙问雪峰云。某甲如今大用去。和尚作^8□生。师遂将三个木□一时抛。沙作斫牌势只对。师云。你亲在灵山方得如此。沙云。也即是自家事。居士还会^8□。会也好不会更好。既是自家底。则阿谁无分。勉之。

雪中示信崇禅人

    但尽凡情别无圣解。不知玄旨徒劳念静。崇禅宗禅。要知玄旨^8□。^8□鳌山既有不眠客。向上宁无成道人。

赠同归庵主

    自古入乎祖师门下者。拨草瞻风唯图见性耳。岂为他事而徒费脚力耶。我普明国师高弟理高首座。亲炙末山老师旦夕问道。积而有年矣。丙子八月初二日。亦复随从末山问纪伊之津。来到泉城下。忽于河上蹈断桥梁。信脚跳入深渊。其乘舆则虽粉碎。自身分别则无所损。却有大获而上岸。末山见之急进步而贺云。撒手悬崖放身舍命绝后再苏欺君不得者。正谓此也。如何。首座曰。认得性而已。末山云。不为分外。如此远涉险路。忝蒙过访。喜慰何极。茶后乃话上事。予亦助喜云。其所获者莫谓颔下之物。正是衣里之珠也。岂不见郁山主悟道颂曰。我有一颗明珠。久被尘劳关锁。今朝尘尽光生照破山河万朵。但愿首座直从今日尽未来际。令此神珠不受染污。则可谓林下再发光晖。祝祝。

法源秀知客

    僧问清平和尚。如何是大乘。曰。井索。如何是小乘。曰。钱索。如何是有漏。曰。ＨＯ篱。如何是无漏。曰。木杓。法云圆通和尚曰。大乘小乘井索钱索。有漏无漏ＨＯ篱木杓。法昌遇和尚垂语曰。我要一个不会禅底做国师。^8□三个木毬一时辊出。具眼底好生观好生观。

兑禅子临行乞语勉以塞白

    放下着。惜婆裙子拜婆年。毒恶既忘怀蛇虎为知己。光阴几百年。清风犹未已。

示玄葩禅人

    经曰。深着虚妄法坚受不可舍。如来诚言两句十字。新出红炉金禅子。簉破阇梨铁面皮。快哉苦海波浪尽。露出珊瑚第一枝。

答直指知藏所问

    壬午佛成道日。老比丘某恍然开大口出些气高声唱曰。赤肉团上壁立万仞。入泥入水岩裂崖崩。因什^8□人人不会。良久曰。吽吽语声未绝。忽见有人捧出老师兄。道衡和尚自大明寄来一颂曰。等闲提起破沙盆。三世诸佛一口吞。话到新罗谁复委。岳聋直下海骇孙。时训公知藏在侧见之而欲予记之。不能固辞勉以塞白。然后再三嘱曰。这一件因缘。彼矣此矣。皆不可得而思议。是梦乎觉乎。谁能究之。唯冀且待藏光休翁和尚闻之大发一笑决之。则方可也。祝祝。

示大内道雄居士

    梵网曰。金刚宝戒是行菩萨道之根本。又云。刹那造罪殃堕无间。雄公雄公。若实未会周防之有策大内之无外乃至国清无诤三昧。则五浊界中不觉日又夜。争教人少年。勉之。

示知有侍者

    欲长菩提苗光明照世间。应当静观察诸法真实相。所谓是实相者楞伽所赞生句非生句禅句非禅句也。予虽老朽。单单于此咬定牙关耳。侍者既已出大丛林入个行户慎莫放过一着落在第二。则个祝祝。

答心传知藏所问

    自只履西归之后。遂一日而又一日。一年而又一年。使丛林而渐薄人情而渐厚。遂依愚夫妄想成立。指槐骂柳。事打葛藤。不立文字之训扫地而空矣。虽欲不寒心不可得也。繄古之有志于祖道者。下绝已躬上无所攀云云。彼亦丈夫也。我独何不然也哉。更有一着在。只堪惆怅不堪陈。参。

示安宁禅子

    天得一而清。地得一而宁。衲僧得一而失却鼻孔。所以三祖大师云。二由一有。一亦莫守。宁禅宁禅。会^8□。信心不二不仁信心。言语道断非古来今。勉之。

示德补禅子

    本迹二门胎金两部南顿北渐不会显密禅。坠入外道见。唯有过量人通达无取舍。诸佛子错认何曾解方便。放下着。补禅补禅莫道不言。他时后日必有阎王责饭钱在。勉之。

示慈团禅子

    团禅团禅谛听谛听。汝今胡乱把我杓头上来下去。团团离海峤。渐渐出云衢。既得一轮满。清光何处无。正好供养正好修行。南泉破袖不拂也好。勉之。

示志适侍者

    临济大师云。你若能歇得念念驰求心。便与祖佛不别。又云赤肉团上有无位真人。适侍者适侍者。要知祖佛并无位真人^8□。吽吽。

示源秀知客
    
    自佛以来祖之与教但眼目之异名耳。是中更容他物。且问。是中若有毫末许法而可修可证者。何啻涯州千里万里也。秀知宾欲得真实安乐。放下着放下着。吽。

示明三禅子

    举。一明三目机铢两。只恁^8□去。但做得一个俊禅子耳。当知所既妄立生汝妄能。二障根株莫不由此而生枝叶。放下着放下着。若放不下。一任担取去。吽。

示妙应禅子

    妙应无方春草池塘。江南江北月满沧浪。

答觉传知藏问

    寒山云。无物堪比伦。教我如何说。南岳云。说似一物即不中。若不顾不中而敢事张打油。则何愚中之有也。但得五蕴皆空度一切苦厄耳。勉之。

示安柏禅子

    祖意教意拖泥带水。如何。若何。千里万里欲得无乖张。识取柏禅子。吽。

示吞海悦众

    楞严云。欲爱干枯根境不偶。现前残质不复续生。老衲将谓。旋流成正觉之顿旨莫过斯文矣。入敢录出以充吞海悦众警策。若子细玩味。则必有大发焉。

示周泰禅子

    古德云。随汝颠倒所欲。南斗七北斗八正当恁^8□时。若能不为世界众生二种颠倒所惑然后歇得念念驰求心。便见临济正宗再兴于世。勉之。

示义通中照三禅子

    大丈夫汉若不知有这一着子。又焉能如此拨转向上关捩子不容拟议。运水搬柴为众竭力也哉。沩山雪峰道底。今古何别。勉之。

示玄訚禅子

    乙酉冬季。訚公禅子自向上来求警策语。因问春秋。答云。念三。予以是年寓于鳌背。今日思量如梦而已。见你在道胜予多少。但以此心更加数年。则何患乎一大事之不明也哉。

谛听吟示□润禅子

    谛听古德龙牙云。学道先须有悟由。斯言尽矣知也^8□。莫得不悟而干□谛听若会如来禅。争□更有祖师禅勉旃不觉日又夜。此船过后等何船。

谛听吟示周艺禅子

    谛听参禅无秘诀。只要不受别人瞒。东平古镜□□碎。龙潭纸烛北风寒。尘尘尔刹刹尔。含元殿里坐□安。成佛作祖莫妄想。孔丘犹嫌攻异端。

答友云益公侍者

    千说万说不如一决。试问即今是何时节。故圆觉云。一切如来本起因地。皆依圆照清净觉相。永断无明方成佛道。至于末章重明数门。何况国师三唤侍者三应。岂偶然乎。时哉时哉。勉之。

示祥珍禅子

    古德曰无所是是菩提。不应安佛菩提于有所是边。故知少林门下参禅学士百种多知不如无求。何者有求皆苦。无求即是常乐之故也。勉之。

示玄快禅子

    诸法寂灭相。随分纳些些。禅子持三戒。是则真出家。若犯毛头许。必成地狱查。佛祖多般语心要莫此加。

答为则轩尼雪溪

    丙戌夏末我为则轩夜间忽见地藏菩萨直书无心无主之四字于左臂上。觉来宛然记之。过几日后始蒙书中见示。且读且喜不自小心。敢拟弥勒试原云。大士誓愿不虚。感应既能若斯。其于向上一路更何疑之有焉。是正所谓我愿既满众望亦足者也。可不快哉。欢喜欢喜。乃合掌记云尔。

答月舟首座

    岂不闻上至极圣之上。下至底下之底。皆同一心无二别。当知所言一心者。谓我等自心耳。先贤大慈大悲如斯开示学佛之徒。譬如具大禅足者不假乎寸绳直出落在百尺井底之人令得入于大解脱之门。^8□。何幸如焉。勉之。

须知今

    不羡你兮早成佛。不羡你兮顿超佛。千羡万羡你诸人觉知你鼻常数佛。非独儒生边孝先。懒读书兮但欲眠。五台山上云蒸饭。含晖老衲腹便便。客来问着西来意。笑指庭前柏树子。似侧似兮。细思量腋下无端汗出耳。

拙语赠春岩知宾归浓之旧居

    老年八十五。恰似泥中砾。佛法无一毫。教谁知的的。旧交若亦问如何。昼夜观空唯面壁。

张打油一章示梵秀监寺

    生死事大无常讯速。只者两句探头太过。古来脱赚世人多矣。虽然永嘉一宿便归。着衫作主曰。一超直入如来地岂不快哉。何况南天祖师告明眼论主云。本无无明本无烦恼。唯是一心唯是菩提。莫得自生退屈埋没自己灵光孤负西来本志。祝祝。

示三十余年檀那威光居士

    窃以心佛众生三无差别。举手勋足皆是密印。舌相言语皆是真言。诸有心念无非观智。如是如是。虽然父母非我亲。诸佛非我道。千说万说不如一决。且道我者是谁。咄。于兹更涉思虑。何只千劫万劫。咄。勉之。

示安心禅子

    伟哉参玄上士。照见五蕴皆空。不涉第二念。便能圆满达磨西来递代相承。无令断绝常寂光土毗卢遮那遍法界诸佛一心戒藏。如是安住此戒者。于一切法无所执着。无执着故即入诸佛位。位同大觉已。真是诸佛子也。勉之。

示法衍庵生

    摩诃衍法离四句绝百非。不知玄旨徒劳念静。如何是玄旨离四句绝百非。以何为验。八脚黄牛角指天。会^8□。若又不会且待驴年。咄。

真秘诀

    大藏小藏都没交涉。抛却柴片弄巧成拙。欲知个中意。且听我禅舌。噜噜噜。金刚脑后三斤铁。打落天边一团月。噜噜噜。夜来依旧海门东。为君开示真秘诀。真秘诀兮绝比方。寒山也如何说。吽吾家真秘诀。
    为南印宗公知藏和盘托出。聊表共甘淡薄不空过耳。

示元昭禅子

    我杨岐七代孙松源和尚上堂云。千说万说不如一决。先师一日上堂亦云。千说万说不如一决。其一决者^8□地一声耳。怪哉余今年登八十五犹不思死之将至。同国之好未尝暂忘。是故殊为浓之昭禅子发挥二老之一决深祈助彼日用之工夫晚年成没量之大器而有光于先祖宗焉。谚曰。有利无利不离行市。斯言实矣。勉之。

答玄祚知客所问

    向上一路千圣不传。学者劳形如猿捉影。此语自古或云。忒杀减学者威光。或云。忒煞增学者机用。若作这般见解。非唯埋没自己。却翻屈辱先宗。何则相逢尽是他家孙。颔下眉毛尺二长。何容增减见于其间哉。勉之。

用粟新戒告别作此当路程

    一粒金山粟。金鸡不自衔。放出探知识。潭北又湘南。行行。交旧如骂我。受一粒粟非由贪。非由贪因底事。事出无可奈何耳。只恁技捂休介怀。从教化人疑幻士。更有亲切一句子。待儿归来揩背时。马驹蹈着野鸭子。变作大雄山下虎。瞎驴一句不充饥。杀气冲天千万古。

临行为净智大师书

    当当常有因故。当当常住法身。然即老衲不可独有去来。你若知之。则真个净智也。

示灵树侍者语

    制底与质多体同也。若尊重弟子若余愚者。款乃一声天地晓。一叶舟中载大唐。

答高原隆首座

    向上之一路千圣曾不传。临济独用白拈手。赤肉团上起波澜。起波澜兮绝涓滴。无位真人屎橛干。日午推出三更月。大地群生报佛恩。

示祖訚禅子

    胎息经云。人人具足个个圆成。心珠独朗常照世间。更无微尘许间隔。亦无刹那顷断续。上升道士即受箓。成佛沙弥不破斋。良有以矣。如是所述依义而不依文也。长生偈曰。若欲长生。降伏心莫观他事去来今。但向定中神气合。何忧不致大仙林。

答大言居士问

    华严云。非但口言而得清净。梵网云。口便说空行在有中。是为佛法中之大罪人。以故我祖圆觉大师答杨炫之曰。明佛心宗行解相应。名之曰祖。由兹言之。不得清净行在有中者自瞒瞒人。终为地狱之查则必矣。老衲每常对人曰。万事虚言者非是证得也。唯仰信凡所有相皆是虚妄之诚言耳。是故抛却万事坚守三戒五十余年。足下若复如予抛却万事坚守三戒则得矣。若不能抛却。则万事是实而不忘也。愿直自今日不思量见闻觉知之有主无主。行住坐卧动静施为中唱南无地藏大菩萨。则可谓大丈夫之所作所为。余则非予所知。勉之。

示妙勇居士语

    六祖大师云。本来无一物。又云。不思善不思恶。正恁^8□时阿那个是明上座本来面目。若然则不思善不思恶时。岂非妙勇居士本面目耶。勉之。

示周雄喝食

    夙缘所追不可思议。汝年五藏称我为师。今将二夏表为吾资。何必如彼蜾羸之祝螟蛤也。当作天瑞之的孙真师子儿。

含晖夜话

    龙集丙戌秋末之夜话陪禅曰。老拙十三时禀父命剃染。厥后焦心苦思探寻显密禅之要旨。日月如流。岁华虽至八旬有四。竟不能彷拂三宗之藩篱。所以不敢开大口谈禅以当平生。话正到此。奋相识有帝励声曰。莫莫。显密禅是什^8□滑破盆。无位真皮肉暖。骨头髓脑是黄金。相逢且说三分话。未可全抛一片心。予曰。如是如是。于是东方渐明。圆满和尚云。夜来许多好语。足为含晖夜话。请为予书之。答曰。谨闻命矣。但莫举示别人。则个。至扣。

佛德大通禅师愚中和尚语录卷第一
佛德大通禅师愚中和尚语录卷第二

                    丱余集
                侍者某甲编
              

供养
安乐寺本尊开光明

    大悲千手眼。那个是正眼。大悲千手眼。那个是正眼。大众好生观灿迦罗眼无动转。千江有水千江月。若耶塔小比丘恭惟新成旧佛旧佛新成。普门一门一门普门。从闻思修入三摩也。圆通大士昔在灵山各法华。今在西方名弥陀。五浊恶世名观音。三世利益同一体。同一体故。言佛身即佛身。言菩萨身印菩萨身。言声闻缘觉身即声闻缘觉乔。乃至言天龙八部身即天龙八部身。且置此事。论彼二殊胜三真实四不思议等无量无边广大功德之相。则堂堂焉晃晃焉靡不皆是。岂非具足神通广修方便大悲相续救度众生而施无畏者乎。^8□慈眼光明大矣哉此一瓣香非从根生。非不从根生。虽似一片烂木。能具五分之殊薰。曾于大元国杨子江心楞伽室内。亲自收得秘包里久矣。今日勉应檀主命。忝临大众会。开圣尊之光明。赞中兴有时故。未免拈出爇向炉中分总别门以伸供养。别则现坐道场大慈大悲千手千眼观世音菩萨不动明王多闻天王法道仙人善财童子。总则十方三世常住三宝乃至拥护佛法梵天帝释主执阴阳权衡造化一切聪明大日本国伊势天照太神八幡大菩萨北野天满大自在天神当寺六所不权现及以天地冥阳水陆一切神祇。所期总别二门权实之众各各无违本誓新新旺化扶桑者。伏愿永教天下安隐。愈令国土丰饶。佛日以增辉。法轮以常转。况于当山当寺合当异于他。重以庆赞祝言。千秋万岁名诠自性。珍奇杂宝充满小藏。地灵步步皆安乐寺。僧宝人人俱沧海珠。饶益有情开佛知见。同证普现色身三昧。为薰成种。至愿如是。

慧日寺供养仪式

    庚辰七月季。某再归金山旧隐。无几而忽辱慧日堂上老师过访。不胜喜跃。八月念一日。借取肩舆登途。次日直诣函丈奉谢前后频蒙降重。礼毕师曰。当寺佛殿未有供养仪式。来二十四日。随家丰俭烧一炷枯柏香。诵佛顶神咒一遍。请足下为证明。当于弥陀善逝观音势至等安座点眼诸般供养佛事得^8□。予曰。中秋八月正好供养何不可之有也。师曰。然则我愿既满众望亦足。何幸如焉。是故未免逗留一日陪于法筵。又不能默止。随喜赞善曰。
    老比丘某。恭惟吉祥山慧日寺堂上月台和尚。大有个中人能辨个中事。提起^8□斧处。从地涌出开觉场。束却条篾时。自天加祐壮梵刹。玉毫凛凛仰月华于千秋。宝殿巍巍曜金碧于万岁。佛眼兮明照。慧日兮增辉。^8□。尤喜宗源清且远。联芳续叶何足算。伏乞法筵清众同垂昭察。

延命地藏菩萨安座

    释迦遗法弟子。弥勒得道眷属。今犹不能尽力。进修更待何时。恭惟大日本国某年月日。佛通寺某特赴慈德请来入此保社。既设大施会。盍示如实道。有大菩萨名曰延命地藏。何故名曰延命。心无生灭故名延命。心无摧破故名地藏。然而未得安座。当令得安座。得安座已后又如何。是正谓中心不动阿字本体也。地藏地藏。现在未来天人众。吾今殷勤付属汝。大神通方便度勿令堕在诸恶趣。摩诃般若波罗蜜。

地藏开眼

    天下有始以为天下母。谓中心不动阿字本体是也。当知有是母有是子。岂异人乎。延命地藏菩萨是也眼目光彩日月不昧。六道四生群蒙有赖。奇哉奇哉。每日晨朝入诸定。入诸地狱令离苦。无佛世界度众生。今世后世能引导。南无延命地藏菩萨。哀愍纳受造像檀越净观禅尼之诚心。

千体地藏开眼

    奇哉无比幢。一切益成就一切意满者令满一切愿稽首地藏大菩萨。一身即现一千身。点开个个顶门眼。福亦弥增德亦新。伏愿将此洪因报资恩有。究竟成就无上菩提。

含晖供养

    大日本国某日。佛通寺某恭惟。愚中老汉能承当兴造含晖。占上方便为松岩分半座。释迦多宝佛同床。大众当观第一义。今正是其时。七宝塔中出大音声叹言。善哉善哉。释迦牟尼。世尊能以平等大慧教菩萨法佛所护念妙法华经为大众说。如所说者皆是真实。即时释迦牟尼佛欲重宜此义而说偈言。此经难持。若暂持者。我即欢喜。诸佛亦然。是则精进是名持戒。良哉慈德庵主松岩寿大姊。感戴二如来诚言非适今也。积有年矣。是故入牌之次命于僧众钦奉顿写是大经王。即便圆满逆修大愿如是。如是真佛子。住淳善地。今世后世应为一切天人龙神恭敬尊重自利利他尽于来际究竟成就无上菩提。

药师如来安座

    医王座体等虚空。不易纤毫安此中。除病愿轮常转处。欢声动地遍西东。

延命地藏开眼

    延命豁开心眼明。机先鉴物任纵横。生生父母及兄弟。稽首皆令佛道成。

赞扬地藏菩萨语

    奇哉无比幢。一切益成就一切意满者令满一切愿。大日本国某日。佛通寺某。恭惟地藏即是光目本从此佛初发道心。亦从此佛住不退地。不退即是种子。种子即是塔婆。塔婆即是法界。法界即是潮音。潮音即是净信。如是如是旋转无碍理极成处。前佛后佛不知其名。强名地藏菩萨耳。然则自利利他寺门檀门究竟圆满。大功德句亦作^8□生。人人渡河超彼岸。各各归家稳坐时。

方广寺供养回向语

    佛身充满于法界普现一切群生前。随缘赴感靡不周。而常处此菩提座。大日本国某日。佛通寺某。幸此窃谓。心自证心心自觉心。前师不必胜于弟子。弟子不必劣于其师。真俗男女岂不尔乎。爰有禀戒弟子京之居住净顺禅尼。不唯终日孜孜为善。每夜五更诵信心铭。能令心源常现在前。是实智过师之一也。加之劝于同志立方广寺。释迦三尊五百罗汉塑之庄之。一一毕功谨奉安置摩尼殿中。涓取今日。备辨种种供具。讽诵顶佛顶神咒以伸功德圆满之仪。是亦尤不可攀之二也。虽然某于三世法不取不舍。知无有法已今当生。知无有法已今当灭。如法实性合掌随喜回向无上正等菩提。如是名为最上最妙随喜俱行诸福业事。伏愿以净顺等功德力释尊圣众加持力及与真净法界力。上报四恩不资三有。永虽生死即身成佛。摩诃般若波罗蜜。

十三佛供养

    毗婆尸佛早留心。始见僧繇得妙深。一十三尊开正眼。骨头节节是黄金。

观练门挂额

    金刚手金刚手。揭观练二字严饰诸佛土。掉臂进一步。便得达宝所直须麾催梵释四王后五年更加拥护。诺诺。

三宝荒神迁宫

    恭惟圆常妙明之性非一非三。方便利生之时立名立数。善矣美矣。乘本愿而垂迹于当方。灵哉验哉。有所愿者即成于当念。庙宇益严饰。神德弥盛新。

天津且过本尊陡帐铭

    仰启多闻天王。照我所伸情旨。剪取鲛绡三尺以为陡帐而已。唯愿仁者受之。速令成就法施力兮福天津。家家有庆获大利。供养十方罗汉僧。常在吠室罗城里。

三岳藏王权现开眼

    严饰藏王成大功。开金刚眼显威容。万方从此日参诣。三岳弥灵保实宗。

供养五部大乘经

    有大树王生长久。今日拈作大香王。岂可栴檀凡木类。比此手中真宝香。将此宝香奉尘刹。速疾遍周尽十方。普薰众生作佛事。我亦少分为赞扬大日本国丹州天宁寺沙门某。九拜顿首仰启三宝俯垂昭鉴。金山居住奉佛弟子信那宗吽信尼。见常将奉供养五部大乘。忽辱见任一座唱导。虽即固辞不得免。故欲宣纲要谩缀粗语。语有五段。云何为五。第一勤请。第二称赞。第三随喜。第四祈愿。第五回向。其回向者以愿为体。有总别故开之云尔。已宣表白我此道场如帝珠。一切三宝影现中。至心劝请。卢舍那大方广佛华严经。十方诸佛诸教法华藏海会诸圣众。至心劝请。释迦世尊方等大集深妙典。三世一切请菩萨大宝坊中诸大众。至心劝请。释迦尊摩诃般若波罗蜜声闻缘觉诸贤圣十六会中众善神。至心劝请。释迦尊最后所说涅槃经。梵释四王八部众。娑罗林中诸群类。天竺震旦日本国大小神仪诸护法。咸念本誓垂影响。证明佛事为拥护。已宣劝请无上甚深微妙法。百千万劫难遭遇。我今见闻得受持。愿解如来真实义。恭惟夫心源不动。法性平等。不动故无生无灭。平等故非男非女。只为忽然念起。不如实知自心。迷心故现诸妄境。执境故造诸妄业。妄因妄果形影莫差。升沈苦乐千熊万状。一切二边纷然而起。岂平等不动之复云乎哉。吾佛自不耐见。强出世间四十九年三百余会。或随自意或随他意。横说竖说。真如生灭大小权实半满遍圆三乘一乘法。如是不依本分。虽涉多端。推其所以。终不过于欲令众生求大乘者或一言半句或向言象之外。捩转面皮蹈破漆桶廓然自悟人人个个具足圆成底之心性。否则或受持读诵而下佛种于心田。或恭敬供养而作资助亡者之良因耳安有一法令得增减耶。天台大师间世师也。所谓廓然大悟眼。披阅大藏经十又五遍。乃决判云。究竟大乘无过华严大集大品法华涅槃。岂欺人耶。是故除顿觉人余者。但能受持读诵此五部大乘经。则为恭敬供养八万十二诸大圣教。所得功德亦复如是。录出五部而别行者良有以矣。已宣称赞佛性因缘当观时节。时节既至其理自彰。次惟本寺檀那大功德主。尝于壮年适生一女。欢心养育如护至宝。奈为天夺使之早世。千岁椿木虚闻其名。半日槿花实见斯色。世间之苦何如焉。念兹在兹。欲忘不忘。已经多载犹如一日。禅闺有时劝禅舍曰。我等二人不资儿福更待何人。若非法力云何得福。答曰。善哉诚如所言。若使女儿保乎遐龄。只增爱执未必修善。今为亡灭堪以修善。因善之故存亡获利。决定之说不可生疑。何况古云。为善最乐为儿为善。何乐加焉。由此观之。苦为乐因。恶为善缘。无自性故。识所变故。作是观者名为正观。若他观者名为邪观。于是忻然同共发心。挥金捐粟。命工奉印五部大乘。次第严饰□轴功毕。回施当寺永充常住。就请众僧启建道场。转读两日。营辨香华诸妙供具以伸供养勉从其请称赞五部大意。如右此外前后奉读诵。经目诸供养中法供养最正谓此也。尘劳之俦为如来种。亦非他也。此云彼云甚为希有。见闻四众盖随喜耶。已宣随喜以我功德力如来加持力及以法界力。唯愿圆寂见日禅尼之灵未离生死令离生死。未转女身令转女身。愿见三佛性于非男非女。愿融四法界于不生不灭。愿如龙女献宝珠。愿如魔女奉香华。复愿如彼长者女随逐萨埵求般若。复愿如彼光目女供养莲华发誓愿。见佛闻法兮具菩萨行自利利他兮成等正觉。已宣祈愿此一段者由总愿故。以通用语回向三处。已宣回向上来五段未显真实。今当说出圆满真宝最上功德。要知^8□。听我一颂。颂云。五部金章称赞时。正当六月汗漓漓。各摇团扇散场去。免得文殊下一椎。

供养五部大乘经

    钦惟真界寥廓法性湛然。因分无缺而界分无余。初后不离于当念。性起相即而缘起相入。体用不隔于毫端。如幻身心即是菩提。皆空色香无非中道。是故变女子而成男子。即龙身而现佛身。凡圣同源缚脱一致。何况破微尘以出经卷。变大地以作黄金。大用现前灵鉴不昧。是谓一切众生悉有佛性如来常住无有变易者也。只如信心檀越奉为先妣书写五部大乘经乃于今日虔备诸供具以伸供养令僧众开读。端的有报恩之分^8□弹指圆成八万门。刹那灭却阿鼻业。昙华吹香薰十方。摩尼宝光照永劫。兹惟良证大禅尼。虽禀贞洁之姿。实具丈夫之德。洗三从垢于当体。除五障尘于即身。悟入男女未分之先。超越佛祖不传之表。融生死而常安乐。保子孙而千万年。次惟孝子大中臣实宗。生而才二岁。泣以丧北堂。受乳哺于他人。全身体于幼少。恋慕之念渐久渐深。追荐之心愈远愈切。由是新装二百轴奉书大乘经。分而藏诸双函。帙之以二十匣。预修三十三回佛事。开读二百卷之宝典。速令先妣淑仪直佩毗卢正印。孝哉。积善之家必有是子。经云。孝顺至道之法。诚哉。更为圆满功德成就善根。重赞真诠谩成拙偈。偈云。稽首人天大觉尊。广开顿渐入玄门。法轮既以机缘转。教味应将生熟论。非但十如诠实相。谁知四德表真元。此诸善利收归一。资福先亡寿现存。

读新妆五部大乘经愿文

    应永甲申二月。时正中初九日。佛通寺老比丘某。恭惟这回释迦老子不说而说。至教之中究竟大乘无过华严大集大品法华涅槃。是故前住广济春溪蕴大师。乃欲书写所言五部以报答现存二亲劬劳之德。惜哉。虽怀此心。天不能使大限而延。一旦卧病奄然而化。然有如是因。有如是缘。有如是法。虽自心不至他心他心不至自心如是心心数法不俱善根成就。严饰金文二百卷之裱轴。安置当寺令得随时而读诵。用今日以为始也。既能如是。得不为自利则常为诸佛护念而成就妙愿智力报恩。则所生父母今世后世受胜妙乐之大因缘耶。鸣呼如溪大师可谓世间出世间至孝中至孝大孝中大孝矣。来者加劝焉。摩诃般若波罗蜜。

大般若经大意

    此经一部六百卷。二百六十五品。大分四处十六会之说也。夫真源冲漠素范隔筌蹄。妙理奥颐玄猷超言象。虽真俗双泯二谛恒存。虽空有两亡一味常显。良以真空未尝有。即有以辨于空。幻有未始空。即空以明于有。有空之有故非有。空有之空故非空。非空之空空而非断。非有之有有而非常。四执已荡百非悉遣。是般若大意在斯矣。

大般若经供养语

    仰惟三宝咸赐印知。大日本国艺州佛通寺小比丘某。恭惟释迦如来四十九年四处十六会中。由般若大悲离言以言说者。计一部六百卷二百六十五品。一一文文开二谛中道之教门谈尽性虚融之妙理。是故一念净信者蒙诸佛护念。一句染神者备无边功德。何况受持读诵者也。兹者心渊珍公庵主。舍于净财命于经工。琅函玉轴新以光饰。成就大智法藏安置大愿寺。已数百里外传命而来特来山僧野语欲伸供养仪式。不敢固辞。勉从其请云尔。伏愿珍公庵主禅师。道体胜常。菩提心而不退。袈裟坚固。般若智以现前。获六种之神通。圆一生之佛果。

法华经供养语

    大日本国某日。佛通寺某钦启。十方常住一切三宝。伏愿咸赐印知。爰彼洛京之清水海潮音住。春木椿公居士。大誓庄严发起平等利益之心。不作分限逐月而印一部法华经。随时而施与前人令得信受。读诵者乃至当坐妙菩提座一切障盖皆不能染。若此功德有色形者。虽尽虚空岂能容哉。加之特遣专禅赉金若干数日程外远远地来就于当寺固要山野庆赞法事。既荷来意之至诚。不能撝谦而默止。辄举一偈试为提唱奇哉妙典。一一文文是真佛。真佛说法利众生。众生皆已成佛道。故我顶礼法华经。摩诃般若波罗蜜。

五部大乘经供养

    普现真身遍法界。能为世间自在主。无始无终我生灭。性相常住等虚空。大日本国某日。佛通寺某恭惟。维天苍苍日月维明。生即非生灭即非灭。只为如此。所以诸佛出兴于世广说顿渐大教。普令尘劳之俦。获佛之知见。祖师特地西来立一华五叶宗亦令大根大机见性成佛久矣。是故笑岩知藏与其贤侄预为追荐佛事之故。劝诸所相识比丘比丘尼结缘使书五部大乘经。各各以诚心无几而毕功。二百卷金文束以集之。俨然在目。正当今日小祥忌晨。就于本寺辨诸妙供。供养新所奉书大经。经中一切三宝并现前一众。如是所修广大功德。一一奉为前艺州大守净叟清公大禅定门庄严报地者。伏愿觉灵达心本源。高佩毗卢正印。悟佛知见平除魔外邪林。便见真风永福于世。摩诃般若波罗蜜。

供养顿写法华经

    某日佛通寺住持某恭惟。日本一州圆机纯熟。由是之故。孝子庆寿大姊。涓取今晨就于本寺命我僧众顿写法华六万余言。刹那之顷一一圆满五分法身。虔备香烛茶果珍羞以伸供养。同音讽诵佛顶神咒。伏愿诚心所冀。老父碧溪重公禅门现世安稳后生善处。心华顿发即得悟入佛知见道。良哉非唯报答七世父母之恩德成熟一切众生成佛之正因。我等正好供养正好修行。合掌以敬心。自知当作佛。

供养顿写法华经语

    六铢海此岸价直娑婆界。何若斯一瓣供养中为最。如是如是。诸佛要道孝顺为本。大士万行更无异辙。经曰。最胜所从来菩萨。如是来逮得平等智。究竟到彼岸。良有以哉。大日本国某日。天宁寺某。钦惟佛所护念一乘妙法莲华经。开五种行门中。以书写功德为胜。书写功德中。以顿写功德为最尊最上者久矣。所以今日功德主净信孝女。发殷重心特请僧众。就于本宅一日顿写八轴妙曲六万余言。种种珍奇以伸供养。回兹功德唯欲庄严圆寂乃翁挍公禅定门之报地速令开悟佛之知见耳。是以某焚此宝香。仰启本迹两门第一义天教主释迦牟尼如来证明多宝善逝并文殊普贤观音弥勒及身子目莲迦叶阿难等大慈大悲者。伏愿如净藏之兄弟劝父王而获归正于一时俾净信之经营报亲恩而得受乐于永劫。虚空设有尽。至孝必无穷。

供养法华经达嚫文

    万物皆有其本。而尤灵者人也。人之大本非父母而何也。所以终身竭力而难报者父母之恩耳。伏惟夫性净如来之妙智印者。所谓开方便门示真实相。于诸说中最为第一之法华是也。若闻名若一句染神者。若展转而随喜者。其所得功德犹难可测。况悲先老宝圆禅门大祥之忌念念沥诚心心渴仰而书八轴之玄文全而无阙者耶。呜呼孝哉。今已具斯大善根力矣。正使四恩中之最重父恩虽云峻乎迷卢八万之顶何难报及之有也。既能报恩令受妙乐。则于人心独无恔乎。经云。佛名闻十方广饶益众生。伏愿某人名称普闻如佛无异。令子令孙绳绳嗣嗣。

顿写法华经祝语

    稽首能仁大教主。开示妙法莲华经。若人悟入佛知见。便获九族悉安宁。大日本国某日。金山老比丘某恭惟。夫源高流远根深林茂者皆理之常也。昔衡岳思大禅师亲受达磨叮嘱。为弘法于吾国特降灵于王宫。而乃曰。朕是法华持者也。以故信男信女具大机者。皆以一乘之妙典资发廓然之大悟。中有纯孝沙门。而为一日顿写书之权舆。良有深旨。可不信哉。兹予之檀越法名净和者即藤家女也。盖以宿植般若缘熟。治内之余誓心受经。才解条也从始至末琅然无滞。不日成功。喜曰。无量国中乃至名字不可得闻者此经也。我今奉持一无所遗。且世出世间何幸如焉。细念斯事。若非父兮生我母兮鞠我劬劳之德。何由致斯大利也哉。于是忻然命于当寺。严饰斋会延之僧众。于一日内 同心戮力。顿书八轴以伸供养。即教老衲钦白一切三宝及一切圣众而言。唯愿圣尊。以大慈大悲令我现存父与母。双双莲体净性无瑕。发明己事同见龙华。繄可谓真孝子作也。故乃颂曰。孝子兮孝子。孝行至于此。今正所祈兮必也皆如意。谨祝。

印舍法华经荐亲记

    金山功德主信善女。见常生知孝道。奉亲以顺。追忆慈父慕之尤切。所以每遇年月之忌。未尝有一日不修善而资福也。然犹思恩之罔极则悲报之勿逮。且如三十三周之远忌。正在癸丑正月初八日。追慕之至。预于壬子九月十八日。特印斯典伸供养。非唯斯日命于众僧异口同音钦奉读诵。施之当寺传于未来。或旦或暮若读若诵。咸使其功而有所归矣。嗟治世语言尚有顺正法。况金口所说而于诸说中最第一之法华耶。兹惟亡者道常之灵。受追荐而若此。更何福而如焉。放其超证道果于人中天上者。谁敢措疑乎其间也哉。故记之经末云。

供养千部法华经回向

    阿字不生微妙体。即是众生内心法。本来清净如莲华。故题妙法莲华经。仰惟三宝咸赐印知。大日本国某日。丹后国府月松庵主可玉大姊。预为先妣宗慈神尼七周忌追善佛事。读诵法华经一千部已毕。特遣总福禅赍金远远地来。欲借老禅某甲之手以伸供养。愚亦有感于中件件不负来意。贵图成就所集功德讽诵佛顶神咒。上来所集功德奉为某甲庄严报地者。伏愿此方他界常居正觉妙场。天上人间不离毗卢性海。更报我昔曾于二万亿佛所常教化汝。汝亦长夜随我受学。今复摄受汝。未来生亦然。要且牢记话头。心华发明与法界有情同圆种智。十方三世一切佛诸尊菩萨摩诃萨摩诃般若波罗蜜。

读诵金刚经回向

    大日本国某日。若耶塔比丘某恭惟。释迦老子昔在给孤。因于善现之请演说金刚宝经。乃告善现言。后五百岁中。持戒修福者于此章句能生一念信心。当知是人已于无量千万佛所种诸善根。何况特抽丹诚读诵五千四十八卷。所获福德不可思议不可称量者也。仍命野衲乃与同袍讽诵佛顶神咒以希增长预修善根。如是信心大檀那大功德之母。法名某甲伏愿。坚住金刚性全成金刚体。速转自身分便同金刚身。常于三世利乐有性。十方三世一切佛诸尊菩萨摩诃萨摩诃般若波罗蜜。

讽诵心经愿文

    兹奉使镇西三宝弟子则平谨白。九州内外护别筥崎志贺宰府三所本地垂迹。总各各州郡在在处处大小神祇本地垂迹。恭为法乐庄严讽诵般若心经。伏愿哀愍纳受令我等辈一切时中身心安乐。所干大事皆得如意圆满成就。摩诃般若波罗蜜。

为宝圆禅门供养法华经

    提起经云。古德云。阿字不生微妙体。即是众生内心法。本来清净如莲华。故题妙法莲华经。山野未免随分纳些些。百王要道孝为本。一味圆诠岂两般。欲见阿爷真面目。宝莲华发月团团。

拈香
天龙开山和尚三十三回忌

    永德三年九月晦日。最小徒弟金山某恭遇天龙开山国师大和尚三十三回忌。特抽感戴诚芹奉献万德河沙数一大定神用无边庄严界中。伏愿大慈大悲哀愍纳受。
    凤凰枝上落巢儿。脱死巅崖何所依。丹穴霜风今日雨。可怜滴滴滴缁衣。
    三十三回唯此心。黄金不得铸黄金。真风若许一言赞。天下龙门超古今。
  
慧日开山特峰和尚十三回忌

    孤影临崖能几时。祖宗累卵岂堪支。不敲常照寂定户。我此心肝说向谁。大日本国康应三年三月八日。山门恭遇开山大和尚十三回忌诸徒竭力大作佛事。而犹不胜恋慕之至。更命野僧爇此宝香。则拟真法供养如来之仪式矣。某钦惟。特峰大禅师机投佛国打南动北。龙天无私。人焉不服。梵刹肯基衲子云归。万松积翠慧日增辉。

有仙禅门三十三回忌

    栴檀只是栴檀木。价直三千未足奇。何若此香薰法界。报恩慈父得其时。兹惟孝顺家内虽是女子为男。斋会门中以法供养。为最。是以大日本国丹后州久美庄居住三宝弟子净善信女。恭遇先考有仙禅门三十三回忌。特抽丹心大作佛事。所谓诸佛出世本怀众生成佛基本。开权显实故。提婆兮犹预天王记。断疑生信故。龙女兮忽现丈夫身。况乎今日近成之迹。五百尘点久成之本。本迹二门俱超八教。三谛一谛相即相入。圆融无碍光光相照。五种行中钝写一行。其功最胜普令群机速得解脱者。是所书法华也。性色真空性空真色。一色一香无非中道。中道实相周遍法界。即以法界为诸供具。敬以供养一乘妙法平等大智诸经中王并不可说极微尘数一切三宝天龙八部四生五形诸有法身。如是供物如是所供如是能供皆实相故。尽未来际不可退转者。是所修供养也。重惟圆寂仙公圣灵及以七世父母乃至多生冤亲由法供养功德之故。一时皆令得大欢喜各证道果受胜妙乐永脱苦轮者。是所愿成就也。经曰。三界唯一心。心外无别法。又曰。孝顺至道之法。孝名为戒。达磨相传一心戒。岂非谓此耶。当知若男若女或贵或贱。总而为人子者。学我净善而致孝顺。则为奉戒之真佛子。虽然更有超佛越祖谈也。要知^8□。举香说偈曰。不是胡饼亦非龙涎。没巴鼻底任为说禅。

净真禅尼逆修提纲语

    仰惟三宝咸赐印知。大日本国丹州河守居住奉佛弟子净真尼。尝自思惟。世间事务不论大小。预则易成。迫则难就。然则今世后世获大善利。一翻翻转旷劫无明速脱苦轮。大寄特事。安可因修不竭力乎。我今老矣。拟欲预辨出化城达宝所之资粮。但未审于理如何。如是寻思已即询所事禅翁。答曰。善哉经有七分全得之明文。岂欺人耶。于是忻然挥金粟斋一千云水之罗汉僧。今当满散就于本寺重设妙供供养三宝。山僧未免因斋庆赞。庆赞个什^8□。密在汝边。功不浪施者。伏愿全七分功德主净真禅尼。达真俗之无差。荡男女之有别。步步蹈着毗卢顶。尘尘超越威音王。

预修善根达嚫文

    凡为人母者。临当产时千刀搅肠仞攒心。如斯痛苦生此身。繄不可须臾忘者其唯母之劬劳耶。爰但州土野居住如玄大师。如上所陈。每念其恩悲喜交集。一则喜老而愈健。一则悲其命之难保。由此涓取某日。诿弟茂林和尚。就于当寺为位设礼预修追荐。良有以而存焉。论曰。乾坤之内宇宙之间。中有一宝秘在形山。其一宝者谓孝顺也。孝顺即是金刚宝戒也。恭惟植受开山云岫了智大师。受斯一宝能衍九十余岁之永算。孝子如玄大师。持斯一宝迥出寻常孝顺之比况。皆是斯宝之威神力也。故说偈赞曰。左转右转刘铁磨。未解中心有如意。衲被蒙头老末山??焉会不露顶耳。何若子母心眼明。各全其宝无变异。况有茂林连理枝。非独目连可相比。普愿人人孝为本皆如光目受尊记。我也的从母胎生。敢辞达嚫为随喜。

追善佛事供养

    亲之念子虽死莫衰矣。宗圆禅尼十三回之忌辰正在今月念二日。慈亲不胜追忆。供养佛僧资助冥福。书写妙典庄严报地。命予宣扬所生功德。予亦未免随喜而说偈偈曰。圆妙真典经中王。书写端的功德最。龙女只将龙女身。立地成佛大自在。五障痴云不能遮。一颗宝珠转光彩。转光彩兮无古。今。平等大慧周沙界。亡者离苦存皆安。教我如何不顶戴。

预修拈香语

    香严一击亡知去。依旧南阳粥饭僧老衲。何妨出些气。薰天薰地得人僧。大日本国某日。天宁寺沙门某恭惟。金山檀主净信信女。深达罪福意在点铁成金。预修善根。岂可临渴堀井耶。所以起塔婆于宝所安置神咒。屈僧伽于宅中顿写法华。辨乎种种之肴膳。沥乎区区之恳诚。乃命山野欲作拈香佛事。勉从其请聊表供养仪式耳。伏乞十方常住一切三宝咸赐证明。颂曰。八叶莲华顿开敷。净除智积五障惑。现成公案既如斯。何必圣记待弥勒。世出世间诸善根。果报何如此功德。回此功德施群生。尽未来际有何极。

预修大因佛事

    我佛在世日。令诸弟子以智慧火烧五分香供养十方诸佛。在世既然。灭后何别。是故金山孝子严选居士。今日命于山野烧此一瓣珍香供养克木书写真言八万四千之塔婆。预修先考大因吽公三十三回之佛事。非唯报乎昊天罔极之恩。亦令圆乎圣地无上之果。鸣呼孝之为行至矣哉。

逆修佛事启辞

    我久安立汝。前世已开觉。今复摄受汝。未来生亦然。某日佛通寺某。窃以古者语曰。凡一切事预则易辨逼则难成。比来多见逆修佛事以为急务。可谓古今一如矣。然则弥勒如众生如。存亡一如复何疑哉。是故某大师聪明颖脱孝顺之至。涓取今日预为现存二亲昌唯居士禅灯禅尼大作逆修佛事。允哉孝哉。衣钵之余不留一窖。尽以易乎所须之物。经之营之备之辨之。以种种甘味供养佛通莲华两寺清众及与十方常住一切圣贤。而靡不罄诚焉。吁既能出家持戒习禅以悟为则。亦令恃怙现世安乐而后生善处者必矣。夫世间出世间何善而如焉也。善哉善哉。仰启尽虚空遍法界一切三宝咸赐印知。至叩钦启。

天心顺公居士一周忌

    无角铁牛加一鞭。顿超父母未生先。洞山五位全非位。临济三玄岂是玄。愿此香华云遍满十方界供养诸如来经法并菩萨凭此善利法界群生同圆种智。伏愿某灵位一切意满已令满一切愿。摩诃般若波罗蜜。

华岩一公居士第三回忌

    大日本国某日。佛通寺某恭惟。佛祖命脉湛然圆明。量等虚空如大日轮常照世间而无一尘许间隔。未尝有一刹那顷去来之相。是故我释迦如来拈一枝花而迦叶独含笑。达磨大师联五叶芳而神光依位立。自尔以来教外别传戒定慧解知见之香遍周沙界无所不有。盖由无所不有故。山野虽不堪。昔在善财岩畔楞伽室内不可得中只^8□分得些子余薰。放开捏聚捏聚放开。打成一片秘在囊中久矣。兹者沼田居住猷公等。遇于圆寂某第三回之忌晨。各抽无二之丹恳。就于本寺大作佛事。亦乃固欲老拙烧一炷香满彼在生至切之愿。予亦自谓。此一时也。彼一时也。何有不满其愿之现也哉。以故今日爇此宝香供养十方常住一切三宝乃至法界一切含灵。回此无量无边不可思议广大功德。奉为觉灵庄严种种报地者。伏愿灵位遍法界中承事十方诸佛。尽未来际修习一切法门。普利尘沙广作福慧。摩诃般若波罗蜜。

开光印公禅门一周忌

    嗟嗟。树欲静而风不停。子欲养而亲不存。奈何奈何。大日本国某日。佛通寺某恭惟。凡为人之子。者。真俗男女其所遇虽有差。至于孝顺为本则无二无别者。盖孝顺至道之法。孝名为戒之故也。孝哉。沼田居住孝子贞久。自去年今日一日又一日。忽遇某人小祥之忌晨。六胜昊天之罔极。则于本宅屈乎僧众大作佛事。兼亦固欲山野烧炷香作证明而圆满所修之功德。辞不获已。勉从其请者也。仰启十方常住一切三宝乃至神祇冥道哀愍纳受。至扣至扣。伏愿某人顿息循环永离垢染。自利繁兴大用利他举必全真。等空生云同源出水。助发实相印开豁不二门。

献珠院殿养民善禅尼七周忌

    诸君当知。此香价直不可胜数。快哉爇向炉中供养新经五部。某日御许山某恭惟。当寺大檀越某等。遇于先妣某人七周忌。预读诵法华经千部。仗工印大乘经五部。今日就于本寺备辨诸妙供具献佛经并饭僧。仍命现前清众讽诵大佛顶神咒。如是所修广大功德。一一奉为某人觉灵庄严报地者。^8□。某人谛听谛听。我久安立汝。前世已开觉。今复摄受汝。未来生亦然。伏愿随我所行至我所至。甘露入顶醍醐灌心。耀不二之慧灯。破情根之闇惑。注一味之智水。洗意地之妄尘。上载下载报佛恩。左券右券济含识。绳绳续续子子孙孙。有光斯文金汤法社。

明兴大师五七日

    此一 瓣香非从根生。非不从根生。所谓戒定慧解知见之五分法身香也。恭惟有野盘僧八十三岁老蒙愚中者。远归金山旧隐又过一冬。王春正月季。艺州亦复有干。与二三子冒雨出门。行至林上日暮投宿禀戒弟子舍。夜将半时。即见孝子常满敲门而入来。垂泣而告曰。常满俄丧悲母。愿且为逗留预于此日受我五七日追善微供济彼亡魂。如此恳请至切。予虽剃染亦是人之子。故百回千转感动枯肠。欲已而不能已。勉从其请爇此宝香供养一切三宝。普薰一切含灵。鸠此广大功德奉为某人觉灵庄严报地者。伏愿若凡若圣得此香严灌顶之辈。无量重罪皆悉消灭。眼常观佛。耳常听佛。鼻常数佛。妄想思念皆为密观。永离生死即身成佛。

为则轩预修

    此一瓣香非从根生非离根生。不堕三界非三世摄。向一气未分先收得。大日本国某日。佛通寺某恭惟。二株嫩柱所以久昌昌者。为尼总持所解如庆喜见阿□佛国。不尔岂有今日乎。是以入我宗门者。初发心时便成正觉。不见诸法有可思惟可分别者。谓是异生法是声闻法是独觉法是菩萨法是如来法乃至是教是禅。所以者何。此诸法性皆毕竟空不可见故。虽然方便门中不无修习。以故为则轩主雪溪大师。全靠七分全得之至训舍于若干净财。就于当寺齐满山众。以充奄然后种种佛事。山僧随喜感激之至。爇此宝香供养十方三世本地垂迹一切三宝。圆满所修善根者。伏愿为则轩某。今世后此方他方。修行有庆进道无魔。普薰法界群生皆得见性成佛。摩诃般若波罗蜜。

华岩一公上座七周忌

    此一瓣香不可得中只^8□得之秘在囊底。其来久矣。某日佛通寺某。老病相逼宝虽不堪。遇着沼田居住孝子某等一家诸公三请不止。未免出山就于本宅证明某人七周之忌晨虽当来十九日预于今日大作佛事。仍以爇上宝香供养十方三世本地垂迹一切三宝。回此功德奉为觉灵庄严报地者。伏愿某人此方他界随在何处。今日乘于孝子某等大愿力。从三界生死中出至一切智智中住。究未来际利乐有情。究竟成就无上菩提。摩诃般若波罗蜜。

预修康林禅尼远忌

    某幸此窃谓。此一瓣香不可思议不可称量。事不失真。理自玄会。则非个辞转轮王位而求得能舍一切所有而求得。但明知身因而孝顺父母师僧三宝者之所有也。兹孝子某人知恩报恩之至。特拟先妣某三十三回之远忌预于某日挥金挥粟就于本寺大作佛事兼亦赍此宝香借山野手爇向炉中供养十方常住一切三宝并诸神祇冥道。所谓事不失真。而不供而供。理自玄会。而不受而受。良有以矣。伏愿某人天上人间受胜妙乐。非唯如彼光目女母即是解脱菩萨。即时地狱天宫皆为净土。有性无性齐成佛道。摩诃般若波罗蜜。

开光印公禅门大祥忌

    名相岂名相。隐显非隐显。唯一竖密身一切尘中现。某日佛通寺某恭惟。此一瓣香从本际来至于今日。常如其性。故不虚妄不变易。初善中善后善。普薰法界无暂时息者也。兹者沼田居住某。预为先考某大祥忌晨追荐渐写法华经二部。今日屈制罗之僧数十员就于私第大作佛事。乃以予最老俾予达嚫。实虽不堪勉从其请。爇此宝香供养十方三世一切三宝。祝献本地垂迹一切神祇。回此广大功德。奉为某觉灵庄严报地者。伏愿故檀越灵位但以无求而为正行。善达诸法皆无自性。即于一切世出世间若善非善教内教外生死涅槃有漏无漏等之法数无所执着亦无所碍。尽于未来自利利他究竟成就无上菩提。摩诃般若波罗蜜。

山翁川公禅门预修

    大日本国某日。佛通寺某恭惟。天地之间率性为人。最胜最上而贵于万物。于后五百岁浊恶世中。身行正真心无虚妄者。盖为诸佛护念植众之德本之善男女也。是故三宝弟子某。全靠与愿金刚承佛威力略说善男女等在生预修善因则所有功德分分已获之诚言。乃屈现前清众就于善庵一日顿写法华经一部大六万余言毕。开甘露门施会。翌日拟卒哭之忌。设大斋会。老衲证明佛事。爇此一瓣香奉献常寂光土毗卢遮那遍法界诸佛一心戒灭。奉献十方三世诸佛虚空不动戒卢遮那佛。奉献十方三世诸佛虚空不动定卢遮那佛。奉献十方三世诸佛虚空不动慧卢遮那佛。奉献同体别体住持一切三宝乃至上界下界一切神祇冥道。伏愿上来所仰诸佛世尊本迹两门权实之众各增法乐。专冀积善之家某人。现世安隐后生净邦。心华发明照十方刹。余庆绰绰兰玉满庭。贤子贤孙吉祥如意。因述函盖乾坤偈曰。龙泉得得两三回。擸掇山僧渡海来。摩诘面前呈丑陋。任他一默挟春雷。

哭严选居士三七日

    维丁亥十二月十四日。愚中比丘某恭惟。是月十日如梦如觉。忽见一介僧至。告以四十余年檀越金山某人点世匪坚卜前月二十四日而顺寂。仍遗属布袋画像表生死不忘之讣音。鸣呼哀哉痛哉。八十五岁老怀何堪也哉。虽破碎枯肠既已尽。残息仅存未绝之故。扶起衰朽为位设奠泣爇此香。仰启常寂光土毗卢遮那遍法界诸佛一心戒藏与愿金刚真大士。伏愿某人出生入死本誓所加。中心不动进德无遮。利益一切同见龙华。

健山勇公禅门二十五回忌

    大日本国某日。佛通寺某恭惟。日日大好日。月月大好月。年年大好年。况于破三界二十五有之法王为教阿难敕于文殊能令选择圆通之门终不过三科七大之五五年也哉。是故孝子某谨遇先孝某人二十五年之忌晨。特就于当寺大作佛事。山野仍以助喜爇此宝香奉献常寂光土毗卢遮那遍法界诸佛一心戒藏及以日光地藏多宝佛月光地藏释迦牟尼佛明星地藏无量寿佛乃至同体别体住持一切三宝上界下界一切神祇冥道。伏愿上来所仰诸佛世尊。大小权实之圣众。各增法乐即便以此无量无边广大功德奉为觉灵庄严报地。专冀某人天上人间随在何地。名称普闻英杰无比。子子孙孙孙绳绳嗣嗣。拥护法门洗涤尘累。摩诃般若波罗蜜。

为海峰智大师修好事

    大日本国某日。佛通寺某恭惟。知恩报恩者必以由于法华为本。是故谨为某人追荐远寄净财来命当寺僧众。一日顿写是大经王。仍以备辨种种妙供大作佛事。兼欲山野烧香圆满所修功德。故爇此宝香供养一切三宝云云。如是如是所集善利奉为觉灵庄严报地者。伏愿某人乘此宝乘直至道场。非独速成正觉。穷未来际无有终尽。平等利益有情。摩诃般若波罗蜜。

为妙意禅尼远忌

    释梵轮王小大道。各有本乎无本乎。既无五处为障矣。转女阿难。知也无。钦惟人皆有心。凡心者定当作佛。然未曾有不从缘起之法。经曰。佛种从缘起。是故说一乘者盖谓此也。当知大圣文殊师利。住在大海中唯常宣说妙法华经。则是龙女即身成佛之大因缘也。今日我檀越潮音孝子。预为先妣三十三回之远忌舍于净财。就于当寺一日顿写法华经。岂非圆寂某人速成就佛身之全因缘也。既得因缘具足。成佛复何疑哉。只如父母非我亲诸佛非我道。如何通个消息。咦。伊兰栴檀香臭外。五分妙薰自芬馥。

为大因禅定门十三回忌

    梦中端的大因面。觉后依然归寂人。安得十三周忌日。从来是妄总非真。钦惟真该妄末妄彻真源。是故真亦非真妄亦非妄。真妄双融名相俱绝。本来清净犹如莲华。岂不是法华之妙体诸佛之内证耶。止止未梦见在。噫孝乎。我大檀越明照居士。恭遇先考某人十三回忌。敢屈众僧一日顿书六万余言已。即便报亲之一句。或出无量无边之宝聚以严报地。或出希有难思之妙香以伸供养。是则纯孝所致真法供养故亦能便令阿爷而具受妙乐。亦能普及一切无有究尽。岂不快哉。咦。铁牛通身虽是骨。要见鼻孔更辽天。

源照禅尼十三回忌

    扶桑柯畔一轮红。昨日依然今复东。祖母西归难再见。令人愁杀几春风。往往事则可尔。理论则无恔乎。大日本国某日。金山某钦惟。圆寂某人照体既灵。胡不歆亨鉴彼孝心。听予拙偈信手。拈来一炷香普薰法界乐真常。金花光目犹兰蕙。更喜慧珍本同芳。今者无恩不报答。祖翁祖母况爷娘。

演实文

    大日本国丹州金山天宁寺某恭惟。天之高地之厚。虽愚而皆知焉。夫至于父母之恩德。岂同玄黄之易辨也哉。是人子茍不孝顺至道之法。则虽竭力日供甘旨以终百岁。未免但为投尘露于海岳之愚者。伏愿尽空法界一切三宝。共垂哀愍能令今日预作佛事孝女净和越彼愚类早合佛心一一报答现存父母之恩今世后世同获最胜利益安乐。至愿。

芳山大师三回忌

    诸法同镜像。亦如水中月。凡夫愚惑心。分别痴恚爱。大日本国某日。佛通寺某恭惟。戒香定香慧香解脱香解脱知见香。如来在世四十九年。令诸弟子薰上五分妙香供养一切三宝。灭后二千余年遗法弟子愚中老汉。今日何妨焚斯烂木亦能供养一切三宝。古之今之拈香功德一一奉为某人觉灵庄严报地者。伏愿爱河永竭尘尘顿获香严。心华发明念念普薰法界。六根清净万象同盟。

逆修

    逆行即是顺行故。古觉面前无别路。何妨竺土大仙心。今日两手直分付。大日本国某日。佛通寺某恭惟。国清寺殿古觉道雄居士。一默中颇得意。全靠与愿金刚承佛威力殊赞预修之诚言。津遣若干之净财。就于当寺设预修斋。仍欲山野烧一炷香圆满功德。以故爇此五分奉献常寂光土毗卢遮那遍法界诸佛菩萨乃至一切神祇冥道。伏愿各增法乐。凭兹善利专祈。某人永以先天乃为心祖。正法治国庆溢万方。今世后世自利利人。究竟成就无上菩提。摩诃般若波罗蜜。

康隆禅尼追善

    睦州老子编蒲意。一十三回悲忌晨。我也未能憎爱断。助哀不觉泪沾巾。大日本国某日。佛通寺某恭惟。孝子月舟座元追忆先妣某人十三回忌晨。虽当来五月十九日。预于今月今日。就于当寺大作佛事。因为山野爇此宝香。供养十方三世一切三宝乃至一切神祇冥道。凭兹善利。伏愿某人坚住金刚性。全成金刚体。速转自身分便同金刚身。摩诃般若波罗蜜。

心源大师七周忌

    大日本国某日。佛通寺某恭惟。知见立知即无明本。知见无知斯即涅槃。无漏清净云何是中更容他物。是故斯香不是栴檀烂木之比。即是五分法身之妙香。秘在囊中久矣。今日因于孝行之子净超居士遇于先妣某人七周之忌再三请而不止。未免拈出爇向炉中供养十方常住一切三宝。乃至普薰此方他界三乘根机一切之众。上来所修一一功德。一一奉为某人之觉灵庄严报地者。伏愿灵位顿开心上莲。明显臆中月。自满一切意。满他一切愿。摩诃般若波罗蜜。

正海禅尼二十五年忌

    大众谛听。大日本国某日。禅头老比丘某恭惟。栴檀片片是栴檀。孝子心中绝两般。二十五年犹一日。春风吹泪未曾干。上来称赞无限功德。奉为觉灵圆满菩提资粮与法界众生同圆种智。摩诃般若波罗蜜。

通大居士三十三回忌劝发楞伽三昧语

    生成大德二仪间。罔极如天是父恩。三十又三周忌日。老儿心念岂堪言。大日本国嘉庆二年四月九日。金山老比丘某。与真觉等恭遇先考道公通大居士远忌之辰。为位设奠。而咨于灵曰。且夫一真法界如来藏中天上人间及以诸趣。随其所生不昧已灵。善知一切佛语心否。茍或未然。今日谛听。老儿某。重举吾佛楞伽会上开示真实别施行偈。当净其念。偈曰。言说别施行。真实离名字。分别应初业。修行示真实。真实自悟处。觉想所觉离。此为佛子说。愚者广分别。鸣呼。自觉境界先佛所说皆如是。如是法兮无不真实。冀灵之深自委。钦劝。

佛德大通禅师愚中和尚语录卷二
佛德大通禅师愚中和尚语录卷第三

                丱余集
            侍者某甲编
          

下火
为作州太守天心宗顺居士

    火光三昧形如月轮。于一切处成等正觉。剑树刀山上成等正觉。镬汤炉炭中成等正觉。棒头喝下成等正觉。而实无觉无成也。新寂顺世宗顺禅定门还会^8□。会也好。不会也更好直饶沧海变。终不为君通。
证明收光显灵骨塔中偈
    岩中双塔千古万古月白风清。老衲八十二岁何妨作证明。偈曰。盖天盖地顶门眼。未信世间行路难。寸步不移分半座。含元殿里是长安。
撒骨
    前亡后化不我留。老怀眷眷卒难休。临行日午续残梦。津送遗骨付东流。
庆寿大师松寿院入牌
    松寿禅院肯基肯堂。坚住正位犹如金刚。
自肯上座入骨
    藏识本非染。清净无瑕秽。长时积福智。喻如净满月。某人谛听谛听。岩室空为座。为汝先分半。等我入来俱。月轮当圆满。
净祖禅尼延命院入牌
    有意气时添意气。无位真人归正位。非唯延命待龙华。现世证得欢喜地。
大因吽公禅门入骨
    阿爷灵骨塔中安。孝子知恩解报恩。论劫非唯居净界。常随地藏护家门。
为前艺州太守净叟清公禅门
    嗟嗟今日事。老怀何堪哉。虽逢如不逢。虽见若不见。虽然灵鉴应不昧。吾亦何憾焉。恭惟新圆寂某人。清要高带无相印。现宰官身有是处。何啻儿孙专孝行。教外心宗超佛祖。拨转机关忽回首。直得万象齐结舌。大众好生观好生观海底火发绝涓滴。楞伽山顶生宝月。
为觉堂了禅尼
    大经云。生亦不可说。不生亦不可说。一生亦不可说。不生不生亦不可说。山僧今日于不可说中何妨通个消息。恭惟新圆寂某人具大丈夫志气。能了西来密意。不为五障折困。何用变成男子。欲福儿孙永无穷。直使昙华生火里。
为净顺禅尼
    孝顺至道之法解脱之本也。新圆寂某人我此火把子保任斯事久。即今举似你直须蔫得去。虚空无垢无自性。能授种种诸巧智。由本自性常空故。缘起甚深难可见。太奇哉。出水莲华火里开。
为宝公大师
    至宝不上时人眼。唯除老衲独怜爱。新圆寂某人识得也无。火里转身急归元。弥勒下生更莫待。
为岳顶高公禅门
    是法平等无有高下。不在途中说甚家舍。切念新圆寂某人。奉贤于命而造立佛通。朝来暮去速成大功。急回首红炉焰里转法轮。三世诸佛立地听。
为笑岩藏主悦大师
    左转右转悦可众心。三乘五乘钵水投金十。如是如是。断头船子下扬州。何处不风流。如是也得。不如是也得惊起火里白额虫。吞却南山大小空。
为本大师
    本地风光清净无差忒。现成公案取说不可得。某人还会也^8□。当仁不让刘铁磨。一言之下超百亿。左转右转火星飞。天上人间何处觅。
为心渊珍公庵主
    从门入者不家珍。和盘托出亦非真。出入心境只恁^8□。明月端的属何人。某人教之与禅非浅非深。拨转如来藏。彻见祖师心。靠倒定光佛说甚古来今。阿呵呵^8□大炉□里下一锤。生铁炼出紫磨金。

为增长宗幸大禅尼

    奇哉。我胜义本清净。自然诸法如筏喻。清净而可得。恭惟某人生值佛法增长善根。五浊界中何幸如焉。虽然更有一着在。谛听谛听莫怪惟火烧虚空。灰飞烟灭活路通。活路通兮。无壅塞子育群生有何穷。
为希淳孚公庵主
    孚乳产生是何言说。羊鹿生车名相分别。转身一路正好阔步。新圆寂某人还会^8□。奇哉奇哉。丈夫自有冲天气。不向如来行处行在火焰中转法轮。森罗万象侧耳听。
为桂月繁公居士

    桂月光辉非缘虑之所摄枝叶繁茂岂名相之分域。兹惟新圆寂某人。教外真传海涯遗杰。结交头端的别。别别大火焰中转法轮。三世如来立地听。
为真修慧禅尼
    我久安立汝。前世已开觉。今复摄受汝。未来生亦然。恭惟某人慧光所照无垢清净。修真修于无修究大觉于无觉者勿过此法焉烈火光中转法轮。三世如来齐证明。
为增光祐禅尼
    自觉本初普贤满月不坏金刚名三秘密。恭惟某人昔称金华今乃增光。不坏相有八。无相亦无相。如是如是。般若大会俨然未散百练精金再入炉。散作世间夜明珠。
为净缘顺公居士
    兹惟某人法喜禅悦孝顺至道之法积而有年。末后一句始而到牢关。等间拨转关^8□子火急回首进一步。进一步绝踪迹。天上人间何处觅。
为超然自肯上座
    本源自性非真非俗。云何是中更容他物。某人还会^8□。但辨肯心永绝升沉。将谓某人如白玉。烧却看来是黄金。
为明俊大师
    某人英俊之根机颖脱若囊锥。如雅之志意春风花满枝。现成公案非心非佛火里白额吞大虫。一朵红莲香拂拂。
为妙芳禅尼
    灵山拈一枝。少林开五叶。唤作华竺联芳者。有何功德。若道心华发明者。有何交涉。大众且喜某人总不然烈火光中转得身。一任儿孙起家业。
为无尽用公禅门
    某人大用现前不存轨则。击破生死魔军蹈翻涅槃净域。大众要知大丈夫究竟指归处^8□显出火光三昧真威德。成林超百亿。
为真总禅尼
    最甚深最奇特。见闻不欲堕于声色。恭惟某人不堕总别等相。无相光中现大人相。即说一切法皆无自性。无自性故无生无灭。本来寂静究竟涅槃。此中尚不见一性。何况五障乎。盖非适现今能作此说。乃至入于过去未来一刹那顷遍于法界。便与无量无边不可说不可说之诸佛菩萨同得此道无二无别。横说坚说尘说刹说炽然说三世一时说而无间歇者也。噫说说真说不干舌大火焰中好生观。一朵莲华倍芬烈。
为机叟和尚
    佛祖应机取测顺逆。非灭示灭双树变易。归示不归履遗一只。针芥相投处谁不沾巨益。恭惟某禅师。六十四年能事毕。忽委化权散法席。还有超佛越祖分^8□烈火光中转法轮。十方世界现全身。
为护助善心信女
    我久安立汝。前世已开觉。今复摄受汝。未来生亦然。谛听谛听。若一切智智清净。若五障清净。若贪恚痴清净。无二无二分无别无断故。毗卢遮那经云。谓觉自心本来不生即是成佛而实无觉无成也。如是如是。有为无为毕竟空。毕竟空故无始终。无始终中始终句。转身撞倒丙丁童。
通下火
    三世诸佛皆同一舌。历代祖师更无异说。某人谛听谛听。末后一句七花八裂。尚无菩提而可以施设矣。况有业果而若生若灭耶无相亦无相。红炉一点雪。
为名岳誉公禅门
    吾宗有名有誉祖。西天四七东土五。总括三十又三人。出世为人说何事。为人不说元字脚。是为教外别传旨。恭惟某人住世四十六年。世事不着分别是之与非。谁是非。五浊界中何优劣。末后一句七花八烈。尚无菩提而可以施设矣。况有业果而若生若灭耶大众好生观好生观。红炉焰上飞片雪。
为是岩荣公禅门
    六十六年幻身梦宅。兴我灵觉何交涉。是心是佛心佛如如。本来具足三身德。即今底又作^8□生烈火光中活路通。十界三千超百亿。
为真福尼寺正等长老
    诸法本不生。自性离言说。佛未发菩提心时。除疑天女早已入三昧。只如某人捩转面皮不为三世摄。是入三昧耶入涅槃耶红炉焰里一朵莲。遍天遍地香芬烈。
为钝固实大师
    理论则本无虚实。事说则似有迷悟。既能恁^8□而来。亦合恁^8□而去。切惟某人谛听。转身一路莫得蹉脚。牢记话头莫得忘却。诺诺。快哉。临危不变。始见真女丈夫火中敲出金凤髓。遍界烁破赵州无。
为宗慈禅尼
    新圆寂宗慈大禅尼。慈悲仁让八旬余载。幻身转一机。梦宅复何爱因风掷火不费力。净尼多生十九界。
为见月禅尼
    诸识随缘转。不见本觉心。自觉知现前。真性常不动。新圆寂月公禅尼。生灭灭已寂灭现前。还见真性常不动^8□。不待灰飞烟更灭。楞伽山顶生宝月。大千沙界海中沤。男女虚相何堪说。
为老母了圆大师
    总持无文字。圆明如满月。亦如妙色莲。碧潭清皎洁。仰启新圆寂佛佛母仪了圆大师龛前。即今还会老儿某所禀^8□然则会与不会都好都好。丙丁童子笑点头。诸路尽成寒山道。非但斋资三有去。快哉四恩一时报。
祭文
祭赞侍者
    维永和三年龙集丁已。鞠月丙子朔十五日庚寅。贵友成之赞公侍者归寂京之北山。则遗嘱宗镜录矣。越念七日壬寅。其讣音始至丹之金阜也。痛哉哀哉。老朽何堪。不遑乎作文而祭之。但恸哭而已矣。祖忌前一日且方将苏息。即就夜分薄表奠茶礼。惨焉而赋短章。垂泣而告于灵曰。天地岂能私覆载。命哉。独抱大幽愁噬脐几度。空埋玉拱手胡为自覆舟。恩爱别离多劫泪。百千溟渤一浮沤。不留宗镜永明录。林下悲风奈白头。重词曰。哀哉复哀哉。白圭尚可磨。哀哉复哀哉。斯言犹可为。一瓯苦茗兮其宗永诀何。尚亨。
桂岩居士小祥忌拙偈代祭文
    癸酉三月二日。遇于前武州太守桂岩大居士小祥之辰。预此夕谩缀野语告其灵曰。庞老年深不可成。桂岩今复寂无声。天涯一样芳春夕。独有野僧伤此情。
祭蔺禅子
    维应永三年夏五九日。遇于蔺禅满百日忌不胜哽咽。薄设微供慰其灵曰。巨灵壁破华山手。迸出黄河一带流。蔺也玄通名下义。不劳目击豁双眸。但父母在家情念何极。幸昭之察之尚亭
    右亡者虽归心于予。病中只授法名不能一面而逝矣。痛哉。七十四载老衲某。垂泣书于根来寺客轩云。
祭阿母养民
    维应永七年岁次庚辰。三月日孝子莲华寺住持小比丘尼净禀。恍然如梦而忽见母之讣音自京而至。哀哉哀哉。奈何奈何。在闷绝中而一日又一日。经于十日渐得苏息。流泪而告予曰。来旦正当第二七日。预于此晚聊设菲供而欲致祭于灵。愿为我作文。予曰。痛哉。愁人莫向愁人说。说向愁人愁杀人。汝为人子。我同汝。今有何情有所陈。虽然逝去守善大禅尼。于予为檀主。于汝为母仪。予吃荼毒而在默中。虽欲无言胡得无言耶。汝亦剃染而学无为。虽欲不哭胡得不哭耶。哀哉。养民伏惟尚亨。
祭妹养民
    维应永七年岁次庚辰三月十八日。孤姊爱道庵主总悦。兹遇圆寂献珠院养民善禅尼第三七日忌晨。忝蒙慈愍就于佛通寺。即于佛座之侧为灵设奠而以尽哀焉。嗟嗟养民胡为弃我如斯速耶。我之与你真俗虽殊既是为姊为妹。安得匪昆匪弟乎。如彼同气同根连理之枝。你之诸子则我侄。或男或女犹如金兰玉树丛生于庭。将谓我之与你早兮晚兮欢之乐之共保八十九十之遐龄矣。鸣呼命哉。苍苍者天。岂思养民先我逝焉。尚亨。
祭芳山春禅尼
    哀哉吾姊芳山大禅尼。寿年六十三。乃以庚辰五月十一日示寂于当庵。越六月二十又二日。庵之主元猷。谨以香烛茶果庶奠之仪而祭于灵以尽姊妹之仪焉。鸣呼古之今之人生下土如云之浮似沫之聚。虚妄幻质曷恃歇怙。真常妙心乃坚乃固。愚者永迷智乃明悟。斯言无玷灵必有取。惟冀再世为法檀度。尚享。
祭天心顺公居士
    应永九年正月十四日。讣报大檀越天心顺公居士已卜是月七日示寂于城之私第。乃越十六日佛通寺住持比丘某。谨备香烛庶奠之仪。昭告于灵而尽哀悼之礼焉。鸣呼维山之高维水之远。颠之与源未可无畔。我年八十我心恋恋。一掬微忱如斯奉献。鸣乎哀哉。顺天之魂岂可无返。尚亨。
为养民举哀词
    维我衰老鬓发霜皤。养民归寂泪涌金波。哀哉痛哉。天奈我何。我心匪矿终不可磨。鸣咿鸣咿。养民鉴之。
祭玄济禅子
    维人之生也乐。人之死也哀。哀哉哀哉。入般涅槃之一路。杜鹃何意苦相催。一弹指之顷三关破。掉臂斯人终不回。重回。黄梅时节梅雨霏霏。济禅先我泊然西归。残月老怀虽失所依。一盏清茶争负灵机。尚亨。
佛祖赞
释迦
    昔有跛脚者。去住持云门。道个干屎橛。莫不是此尊。吽。
文殊
    垂发双肩持经两手。深藏半身期度人久。
    手中持经卷。狮背示童容。昔日台山路。今朝普甲峰。金色世界里。何处不相逢。
    六耳同谋机不密。果然七佛以为师。非唯失却吹毛利。钝杀咬人师子儿利剑绝诸戏。经卷诠无字。归命骑全毛。大圣根本智。谁知七佛师。示现童子姿。何处非此处。何时非此时。绿发童真月。半身草衣秋。持经灭题目。活却数墨流。
观音
    梦中非实事。觉后岂迷心。时人何不悟。南无观世音。
    稽首大悲千手眼。不忘旧里又旋来。日光地藏含欢喜。三嵨明神笑满腮。
    性海无风波自涌。补陀岩上月孤圆。良哉时复洒甘露。炳现慈容一叶莲。
    仰面观空。能施无畏。大慈大悲。法应如是。
    水悬千尺丝。山积万层翠。无刹不现身。神通亦如是。
    初于闻中入流亡所。是为从闻思修入三摩地。亦名为观世音菩萨普门品。大矣哉宝冠峨峨但观悬水。岂非谛实入流亡所。是故应顶礼而已。
    大悲观世音。慈容擎一指。寥寥天地间。清风生不已。
    头上涌出十一面。闻薰三昧妙通神。念珠宝杖瓶莲外。若木高擎大日轮。
    观水有术必看其澜。慈眼所照二无两般宝冠峨峨宴坐盘陀。入流亡所停苦海波。
地藏
    心藏地藏戒藏无量行愿藏因果佛性常住藏乃至法藏者即此尊是也。当知受佛叮嘱度众生。今世后世能引导。若有狐疑不信者。江南江北问王老。
不动
    最极之终在最初。不随顺者足袪除。良哉剑索奋威力。但入众生心想居。
北野天神
    大悲誓愿中。令一切满愿。梵音海潮音。救世悉安宁。
    繄从本垂迹则。立天满大自在天神号。梅兮万里飞宰府。松兮一夜生北野。维本维迹虽异。利生利物是一。良哉观世音。
    十一面圆通大士。和其光谓之天神。阴阳实是不可测。飞梅万里早回春。
    垂慈悲迹或西或北。梅之与松显本灵德。
布袋
    前身后身求名布袋。□杖头边两赛一彩。
    靠布袋放□杖。坐睡等个人。多少闲妄想。
    只这长丁子。原本是慈氏。随汝所欲心。名相不同耳。
    袋杖恒随身。放憨憨不彻。笑等个人来。家风早漏泄。
寒山
    本称七佛师迹号寒山子。愍物迷自心。劳我标月指。
拾得
    普贤愧不贤。改头又换面。欲明拾得心。常自舒经卷。
达磨
    则语撞倒梁王。抽身蹈芦过江。神机不露脚跟底。少室峰前建法幢。建法幢兮立宗旨。芳焰东流贯扶桑。处处日下神林刹。金碧交光玉琳琅。何独片冈坟上土。埋没未见破天荒。安得唤醒班鸠睡。喝。彩兴复正觉场。依旧阐扬西来意。自他邪执起膏肓。
    西来十万里程意。脚跟点地不点地。唯有无文下总持。识破真实自己耳。
    香至国王第三子。赤县神州第一机。蛎三一而能三一片冈山下复留衣。
    心宗别传此土西天。欲寻足迹十万八千。
    少林鼻祖面目易识。淡墨全身全身淡墨。
    眼如点漆口似弯弓。正观风相教外立宗。
    香至国王子。以心传心祖。为坐为立耶。开口即差互。
    合会闲电突出双晴。梁魏山河坐见太平。^8□。
六祖
    不露脚后跟。演出坛经在夜半传衣盂。正当第六代。
    南顿自此挟春雷。天下心宗日光彩。
临济
    灭后数百余岁。弱水三万里外。潜踪才露半身。未免吃我捉败。贼贼。欲显济北正宗。莫怪儿孙逆罪。
赵州
    赵州住世百余岁。灭后至今犹有灵。遗下七斤衫一领。随风何处不飘零。
大觉禅师镜像
    稽首大觉师。即是观自在。火坑变成池。示现镜像再。
玉林禅师
    是父是母其仪不忒。玉林一枝愈显佛德。
普明国师
    颔下眉兮顶门眼。大日月轮破群昏。全是不是犹难测。凤林吒之那堪论。幸希延禅延命去。待得再兴于世。乞一言祝。
    灵山而则笑花。少林而能分髓。王者轨范超古今。唯我金刚大士耳。
特峰和尚
    万斛之舟杯水何载。间世之师片赞何迨。太山北斗昭乎万代。特峰巍巍如宸如岱。瞻之仰之儿孙有赖。
    伟貌风霜凛。未尝磨碌砖。免其竹篦者。劈面吃粗拳。
    龙渊水兮东入海。起波澜兮润无边。以一毛端尽酌取。万松山下涌甘泉。
    住山所得慧日昌昌。全提祖令佛也难当。放过一着荆^8□联芳。何患瓦砾尽为夜光。稽首教外宗主。实是季世宝幢。
    雄跨日边。峻极于天。佛也在后。谁敢争先。欲知其故。且待驴年。
    虽是拳篦不可触。庄严佛国利群生。万松积翠横山顶。慧日增辉致太平。
    特地乾坤前三三。斩新日月后三三。有是父兮有是子。万松千古兴云岩。
    释迦后弥勒前。三尺篦执化权。激起临济正派。光显佛国真传。魔军倒退三千里。花雨缤纷九五天。成宝坊而僧舍历历。助仁政而王道平平。清风明月兮自家底现成底。举手动足兮如来禅祖师禅。夫之谓慧日开山特峰和尚丛林砥柱觉海舟船者耶。弥公庵主持师尊偈特来乞语。故云尔也。庚午佛生日。
无文和尚
    毗卢正印妙无文。方广开山亦复然。影像却成真面目。如来禅盍祖师禅。
    乾坤宇宙间。万物本同根。无文大和尚。稽首入斯门。
清源和尚
    梅溪即我同庚友。其子源公始看真。长别二师虽可惜。青松不染世波尘。
佛通禅师
    或顺或逆。不存轨则。横拈白拂。佛也难测德云不下妙峰顶。瞻仰何僧暂得停。三尺黑蛇吞佛祖。有时一喝走雷霆。
元翁和尚
    赤肉团上悬崖绝壁。无位真人去留难测。至尊尊之谥曰佛德。贤孙奉请开豁慧日。稽首龙渊水东流。激起云岩下光饰。
透关和尚
    自觉本初普贤满月。不坏金刚名三秘密。赞曰。国清透关永留影像。则为开山之第一祖。高弟道雄示真实相。令得联芳于千万古。吽吽。
    拦不住掉臂行。绝方所任纵横。
龙田和尚
    隐溪开山龙田和尚。予乃知师最久矣。伟哉假使天雨金刚山。不能动其一毛者。乃师之太定也。
定山和尚
    扶桑若木慧日光辉。圆融无际普应群机。
文仲和尚
    夫兴太清之一派。开景云之洪基。可谓华国之老文仲。季世之伯禅师矣。
中峰和尚
    有佛出世。号师子吼。稽首有分。那堪开口。
    提起赵州无。吓杀赤须胡。吞地高峰月。满怀夜明珠。
休翁和尚
    大休大歇。无易无难。离含元殿。何有长安。
春山和尚
    住安国兮试阔步。挟雷霆以播喜声。春山春色终不老。群英继踵致太平。
竺堂和尚
    曾居万寿顶。单提破沙盆。夫谓之少林巨擘栖贤开山岳聋直下海骇孙者矣。
越溪禅师
    汾州苦寒地。六人成大器。夫永源门下。何遑乎屈指。评曰。针芥之相投。实如师子际遇而深入玄奥者。百世而一二耳。岂不快哉。
    不是耆阇崛。亦非嵩少林。退藏面壁意。超越古来今。
灵仲和尚
    一滴松源甘露味。真常流注润无边。与君虽有隔千里胶漆相投五十年。
    五十年前兮南禅寺里。今日相望数百余里。间不容发兮一心一意。怜我孤独世间无比兮。唯此曹源和尚而已矣。
    兰生幽谷底。还有蕙同芳。不得师回顾。谁人怜老苍。
    皇天无私惟德冥资。导师方便理存随宜。黑蛇握杀现大慈悲。铜头铁额齐竖降旗。
寿山和尚
    师讳斗南字曰寿山。实是僧中巨擘。焉非禅窟明机。所以杰出一方心自彻。不落他家第二机者也。
常光国师
    昔则弘范三界从佛转轮。今作一国之师单提正因。本也迹也超诸有。儿兮孙兮亿万春。
    金刚大士非妄非真。常光三世平等智身。
先觉禅师
    南岳天台是何尊者。湿迹禅流宣扬祖风。五十年前予亦何幸。或东或西得获随从。今拜遗像重获发蒙。夫谓之国师真子天福中兴。乃称名千古之主翁者也。
德海和尚
    临济正统法窟洪基。龙生龙子凤生凤儿。夫谓之任持大宝德海禅师者也。
知庵禅师
    中国法窟开永圣基。龙生龙子凤生凤儿。夫谓之祥云之的孙知庵周禅师者也。
    饭高山下藏里摩尼。古矣今矣无人得之。不可得中只^8□得。唯此知庵老禅师。
石室和尚
    一派横川东入海。金刚幢下且回旋。尔时龙象除师外。更有何人称的传。
绝海和尚
  三玄三要该不着。五位君臣岂能吞。光焰万丈照今古。镇海明珠只一丸。
古剑和尚
    一喝临时提三尺。惊杀大毗卢天下。将谓胡须赤更有赤须胡。何妨声喧中华。千古德重蓬壶。
碧潭和尚
    碧潭宗镜里。面目自分明。若论本与影。日午打三更。
鹿苑院殿
    西天摩诘东土相国。前身后身其仪不忒。
华岩居士
    昔之摩诘今之老庞。外现声闻内菩萨。助王化而弘祖宗。
秀山居士
    丹州人事右谷居住。秀山椿公者则间世大丈夫也。语其武略百战功高而不昧正因。论其诚心决志剃染而为法檀度。验其所作所为果能若斯者。不为真大士耶。故用佛语赞曰。藏识本非染。清净无瑕秽。长时积福智。喻如净满月。
二亲位牌
    先考先妣三四四三。宛转十二地北天南。
明俊大师
    阿□佛国少林一枝。不劳再见得大总持。
元猷大师
    一见阿□。正眼三业平等大我。尽虚空以为道场。遍法界以为法座。夫谓之灵照开山雪溪猷大师。繁兴永处那伽。密付承达磨者也。
自赞
佛通寺常住
    佛通老汉金刚印。活却膏肓必死人。吾得青毡如掌许。白头免没紫□尘。
安久禅人请
    这无出阔不消针劄。唤作影兮水合水。呼为真兮金博金。久禅久禅抛却好。抛不着一任持以久留心。
清唯侍者图圆相请
    有身非觉体。无相即真形。本质影像丹青外。我面目兮太分明。唯侍者还会^8□。诺诺。
真知侍者请
    乃祖乃翁天瑞圆伊。迷途津梁间世师资。知侍者莫负吾家杓柄。为祝。
慧统侍者请
    归元幸是性无二。何必区区事指南。谁识鸟窠知此意。能教侍者罢咨参。
妙育知客请
    莫言斯老汉。无道亦无伴。幸得育春岩芳蔕桑榆暖。
玄胤藏主请
    世事悠悠不如林丘。怪哉者老牛也解逞风流。放出仰山第二头。压倒云门六不收。百杂碎铁团栾。提起依然破沙盆。
周竹侍者请
    无知是我知。无得是我得。咦无孔铁锤。其仪终不忒。
禅庆侍者请
    犹吾禅子。更无第二。天知地知。庆而已矣。
东光寺请
    壮主经茂秒识字。中领记室拽白耳。二处金山各有缘。五八春秋丹穴里。七十四岁三月初。编蒲暂寓根来寺。夏末南登安良见。问讯特地无尽意。相与腰镰复肩锄。重开弘法旧基址。起小禅庵倚龙门。一生能事悉圆备。且道圆备个什^8□。愚而又愚世无比。
知洞监寺请
    即此非余亦有亦无。天上明月海底珊瑚。
自赞卧牛
    岁次丙辰腊月念九。一个卧牛是非未穷。放下屠刀包丁拱手。鞭之不动我亦杜口。时节到来当得奔走。等芳草耳何必长久。吽。
    渊默雷轰摩竭仪。金刚王宝觜卢都。若人要见本来面。额有圆珠知也无。
    丛林今日夸英雄。十个五双文字禅。我亦曾。滥书记后。只是一个及愚中。
源秀知客请
    李杜好文章。莲塘一块姜。秀知客知不。莫得错商量。
许ＭＣ藏主请
    水银无假阿魏无真。大圆镜里且露半身。
知有侍者请
    卓□杖横拂子。披赤黄袈裟。且欲为何事。咄。
圣勤庵主请
    东土达磨西天释迦。传灯相续虎儿一家。
正日庵主请
    百草里从埋没。不是咬人狮。亦非逐块物。做得松源下孙。灭却自心之佛。吽。
圣冈禅人请
    春花秋月。夏风冬雪。取之用之。随处养拙。
    秉拂愚中叟。解作师子吼。赤土一场光。笑破千岁口。
安宁禅人请
    楷杷叶亲驴耳。宁投我取师礼。相去者虽有些不可过三五步。
真孝禅人请
    弥勒唯一身。文殊离二相。何必愚中叟。非本而影像。不向时人行处。行。头上华发三千丈。
道顗禅人请
    玄赞曰。真理本无。此事有何所以。能为说示皆不虚也。然则我此半身幻相亦复非实。非虚非如非异也。一任顗神人瞻仰耳。
圣具禅人请
    七十四岁宗说不通。至竟做得半个愚中。
行元禅人请
    达磨不会禅。吾何扬碌砖。尚非威音后。况乎未生前。
    元兮元兮。如信我杜口。更须三十年。
宜绍禅人请
    真理出教外。理则作何颜。香严击着竹。回首望沩山。
绍坚禅人请
    非真非妄。妙在丹青。一灵皮袋。皮袋一灵。
    莫怪这村僧。村而又村。三十年后。必通人见之有言。^8□。
唯一禅人请
    迹极归本。自然道理。非本非影。咄。是甚^8□。李李罗罗罗李。
净觉禅人请
    宗说不通。妄想无穷。名诠自性。故号愚中。
易从禅人请
    全是全不是。世间谁似你。藏身北斗边。现影月宫里。
安泰禅人请
    夙缘所追为师为资。师资之道理合恁^8□。泰禅恃愚有甚不可。譬如光师尊达磨。^8□。
元荣禅人请
    愚中之愚莫如斯愚。所以超越高安大愚。
伊周禅人请
    愚中老汉有年无德。色里胶青非三非一。
是心禅人请
    是心是佛。是心作佛。是心会^8□。咄咄咄咄。
自德禅人请
    大圆镜里。影现半身。八旬有五。坐为一春。
安省禅人请
    两镜相照何有影像。这僧唤作愚中。一任大家妄想。
安充禅人请
    手结定印烧一炉香。近听松风远看山色。这般无比钝物老。付与安充禅子。
本住禅人请
    东海乌贼成白头虫。若比李耳。四岁老童手握竹篦。宗说蒙蒙。
安总禅人请
    大空不死句。譬喻不能喻。有之眼还聋。无之耳还瞽。总权管尔既为我儿。合当快荐取。吽。
从润禅人请
    怪哉这老汉。且问因何事。左手按拳头。右手竖拂子。答曰。我是天瑞孙。欲不瞒人耳。然则正好。付润禅随力处堪供养你。
永可禅人请
    坚持三戒常转法轮。利益安乐一切有情。
德闻禅人请
    葫芦偏小酸亦不错。衡门之下得成斯趣。叉手当胸口持无语。
俊育禅人请
    同气相求同声相应。南山云起北山雨。咄也。何妨将错就错。云从龙风从虎兮。咄咄。
良清禅人请
    日日大好日。年年大好年。更无一事不真实。总是我家□杖边。
德元禅人请
    心佛众生无差别。我曾不入这保社。休论本质并影像。莫说似也不似也。
玄贵禅人请
    赤肉团上麻三斤。无位真人干屎橛。是同是别。咄咄。
中照禅人请
    形兴未质名起未名。形名之外月白风清。
安庆禅人请
    三四四三宛转十二。一十百千遇^8□则已。故号为饶你庆禅。试下一字。
寿牌
    愚兮乐愚。故岩下日成趣。虽无半钱活。能传历劫富。
道元禅人请
    鸡足山迥无由卜邻。第二月里且现半身八旬有二成何^8□事。不着虚怀为宗本耳。
净中侍者请
    少壮同体。百龄一质。本兮影兮。无有变易。
妙存禅人请
    竹马相争处。桃花几度春。不疑之一句。付与辊毬人。
总悦藏主请
    禅道佛法一无所能。做得云水半个闲僧。
总真大师请
    铁面三角眼。到处得人憎。不敢露全体。何遑续祖灯。
净早大师请
    这钝物老则老矣。鬓发如霜。拈起竹篦不识背触。披着田衣莫辨短长。秦时^8□轹汉代土墼。故则故矣。何足收藏。然幸得见性庵之宝爱。其余任他着相而抑扬。
将禀大师请
    提三尺篦威动坤维。举只脚垂只脚。辨得龙蛇眼似眉^8□。有巴鼻无巴鼻。一任时人复生疑。
净音大师请
    偿却五台蒸饭债。仁田一夏坐桃林。秋风归路半帆耳。依旧真□不博金。
理实大师请
    愚中无天姿。做得善人资。左转右转意。付与铁磨知。
净信信女请
    不到庐山五老峰。天台南岳岂能穷。十年驻锡金鳖背。曰曰趣斋沙竭宫。
净观禅尼请
    佛祖边事不加言说。握内黑蛇也解缩舌。
净顺禅尼请
    寒岩幽谷占为白屋。拈黑竹篦意在黄独。
光寿居士请
    乌鸦每与食。渠亦善知恩。不离寒岩上。护我坐松根。
运胜居士请
    山间明月江上清风。开无尽藏受用何穷。
善遇居士请
    唯一明亮分作六和。欲曰金牛鬓毛皤皤。
威光居士请
    龟毛白佛整宗纲。家丑那堪向外扬。莫怪一双三角眼。见人曾未下禅床。
中道居士请
    佛性种子兮。曾下心田中。渐增而茂好成熟而大同。西也好兮东也好。何妨随处立真宗。
慈山居士请
    大质非真。影像岂妄。初祖传衣。我受供养。
信元居士请
    生口岛中豁开蓬户。安置此僧正得其所。
心智居士请
    怪哉这老汉。按拳提拂子。逢人且说三分话。铁牛敲出黄金髓。是是喻如拈起一枝花。个中事付个中士。
觉本居士请
    怪哉见我身者闻我名者。吐诸邪气自悟本空。未审我在那里。咄。
圆相中半身
    少小出家今老大。其中利害不堪陈。近来聊得成私曲。一盏清茶也可人。
    无相三昧形如月轮。愚中于里即现半身。达磨面壁何必全身。吽吽。
    智非道本故。真乐在愚中。不待三祇劫。宗说一时空。
现明喝食请
    个老古锥端的是谁。唤作愚中则为旧知。
妙闻禅人请
    我识得你非本非影。虽顺世缘常如其性。付与妙闻禅子兮。任弃身命兮恭敬。
定善禅人请
    手结定印守口如瓶。草鞋脱下。□杖只宁。
宗顺居士请
    教内教外握土成金。愚中添些气力。空里幻出凤林。^8□一声罢自摩顶。接响付嘱顺天心。
净智大师请
    净智妙圆体自空寂。如是功德不以世求。^8□咄咄咄。若欲得真功德。问取净智大师。

佛德大通禅师愚中和尚语录卷三
_
佛德大通禅师愚中和尚语录卷四

                  丱余集
              侍者某甲编
            

号题
灵仲

    赞公犹是昧司南。何况其余小长男。喜见昙华时一现。三兄五弟饱咨参。
梅林
    白玉花开少室春。黄金果熟益清新。一枝高出岭南外。多少行人洗渴尘。
辅拙
    云头放下赞愚蒙。花巧金抛不用功。信手拈来一茎草。金身丈六振家风。
德光
    眉间毫相鹫峰巅。明照东方万八千。一目收将付迦叶。公然教外别相传。
明庵
    清白家风虚白中。玲珑八面豁双瞳。夜来暂许孤云宿。户外依俙尚有踪。
行翁
    振起宗纲双鬓皤。三千八百不为多。一条白棒挥天地。临济德山无奈何。
远浦
    铁影片帆何处船。白鸥浩荡水中天。珊瑚历历^8□明月。一一殊还经几年。
耕叟
    种得心田成熟时。钁头下事要人知。披襟打坐第檐外。一榻松风雨鬓丝。
王老
    参得南泉拂袖禅。超然不与众同躔。除非竺土大仙外。更有何人来比肩。
龙峰
    五色云开势转豪。震雷惊倒大雄曹。唯求颔下明珠者。抉得方知立处高。
点头
    达得天真恰似痴。更无世事可生疑。要知端的为人处。正在阐提成佛时。
明鉴
    照体洞然今古彰。才论暗相便乖张。笑他方镜大圆镜。终使日光珠月光。
现成
    脱体堂堂太好生。许多公案一时明。自家受用还如此。直使黄河彻底清。
鉴湖
    天地为罏造化工。镜容绝点铸青铜。奥山蘸碧磨今古。咫尺仙凡影现中。
寿山
    长生面目有谁齐。五老峰犹是小儿。下视赵州华甲子。安然不动镇坤维。
截流
    廓然无圣绝沤和。一苇横飞便抹过。若使随波还逐浪。曹源嫡嫡注禅河。
徽伯
    万古灵灵及后昆。妙音存处赏音存。耳根千二百功德。尽作圆通入理门。
庭训
    孔门子弟可知礼。少室峰前勿两般。三拜起来依位立。心传曾不涉言端。
南叟
    北斗谩量东海儿。徒增戏笑致劳疲。西来一滴永源水。冷暖还吾卢老知。
湛海
    澄然不动浩无边。但见泥牛角指天。昨夜三更消息别。珊瑚枝上月婵娟。
静然
    何必着忙离俗尘。未尝妄动背天真。竹椅蒲团香积饭。座中宾客半缁伦。
廓如
    梁王言下早生疑。何若香严击竹时。大地山河绝孤类。金毛哮吼发真机。
运胜
    万仞龙门跨纪伊。天开地辟显神威。太平赖有将军致。际遇三千正此时。
瑞峰
    太平气象压群岫。嘉运祥光知几重。峻极于天何所似。祝融顶上万年松。
梅庭
    即心即佛无不可。入俱非处少人知。清香浮动黄昏月。大象门风此一枝。
斤溪
    巧匠成风流水质。住山^8□斧岂同伦。曹源一派广长舌。演出西来无上轮。
南窗
    明亮元非图负暄。况容猴子叫山山淡交唯欲梅梢月。伴我禅心清且间。
净叟
    墨丝随染岂同俦。钝洁应须前艺州。在欲修禅知见力。鬓毛白尽转风流。
在先
    进修唯恐落人后。说甚末山尼总持。见性应须指诸掌。快看父母未生时。
轮满
    三五夜中明月宫。清光无处不清通。何妨得句撞钟者。惊起知音资发蒙。
仲和
    四海尚能存礼节。谁于怕季起争端。从来同气天均里。不着慢人亦自慢。
高丘
    玉立千寻苍翠间。白云淡伫鸟飞还。道人缚屋从来住。不下尘寰心自间。
碧层
    翠峰尖顶逼天寒。一任青云去又还。自是红尘飞不到。仙凡咫尺隔重关。
明堂
    卷帘不必见天下。闭户还如日月宫。后夜冲头乍来客。未尝错认主人公。
青岑
    碧拥云鬟经几岁。苍然玉立□长空。不因仿佛闻机杼。争识人家在此中。
善立
    积而有庆古来尔。取验远他君子前。仁里群分成亹亹。一家门户富薰天。
白屋
    杨岐乍住杨岐昔。撒雪真珠四壁空。接得端翁寒彻骨。到今松竹起清风。
竹溪
    湘蒲犹嫌非好仇。渭川何得是同流。广长舌笑相灼然别。一滴曹源暗合头。
大偶
    清浊从来泾渭别。至功端的出常情。入林不动一茎草。寒谷回春贺太平。
仙窟
    古亦然兮今亦然。宁移地轴动天关。因过竹院逢僧话。赢得浮生半日间。
在中
    万物同源方寸宽。未尝向外动毫端。羲皇上世北窗不。下觅安心心自安。
梦得
    感而所获为全实。殷鉴明明照古今。何况天宫曾说法。无非一片祖师心。
慈航
    末梢度尽迷津辈。超出中流此岸边。试向烟波江上见。更无一只钓鱼船。
奇淳
    建隆寺里抛经卷。象骨峰头驾铁船。一曲梅花五更角。到今不落法身边。
大全
    三玄三要半提耳。五位君臣不十成。唯有宝林圆照月。终无遗恨长无明。
晓然
    明历历兮无不是。现成公案有何难。祖师心印赵州眼。万户千门月一团。宝林
    金玉交光围道树。枝头叶底发真机。谁知四七二三外。未有一人空手归。
木毬
    雪峰开豁顶门眼。三个一时抛出时。击碎诸方牢漆桶。玄沙添得斫牌奇。
季杰
    伯仲既能夸独步。第三不可不惊人。座中得句新生玉。笔下兴云妙入神。
清泉
    曹源一滴湛瑶海。不着人间半点埃。只许楞伽山顶月。波心有路去还来。
定翁
    面皮捩转觜卢都。林下相逢大丈夫。撞破百千重铁壁。单单提起赵州无。
龙谷
    形势宝非溪涧比。云埋乔木销灵宫。行人六月苦炎热到此披襟尽发蒙。
静叟
    参禅问答天魔胆呈解商量外道心。秃帚拈来还放下。一时坐断古来今。
向上
    千圣不传之一路。万寻崖下岂堪论。等间进步乾坤外。本地风光脚后跟。
直指
    不堕琅函玉轴诠。况乎路布葛藤边。机前倒却刹竿着。欲问如何万八千。
流芳
    分得少林花木春。一枝横出最精进。依俙市上卖薪客。却作亲传衣钵人。
透彻
    索性不存元字脚。一椎打就铁牛机。寒山强曰似秋月。拾得横抛笤帚归。
德云
    甘露门开无尽藏。泼天之富润何穷。为霖为雨利人用。龙子龙孙事一同。
高原
    古者脊令诗什声。今焉南岳等同名。莫嫌求水人穿凿。百万头边祖意明。
恕溪
    一以费之流水声。广长舌相愈分明。金波浴出霜霄月。任运如心属镜清。
廓然
    离却三乘十二分。碧胡言外示单传。通天一窍脚跟下。蹈破虚空作两边。
太白
    元非可染丹青比。岂是自然生色伦。放出象王回顾处。谁知无垢普贤身。
春水
    日暖风和嵩少林。分明开示祖师心。荡然不动一茎草。直下教人悟入深。
笑花
    灵山会上此馨香。觌面呈持付饮光。续叶联芳到今日。更无余事可承当。
华林
    依俙善觉安禅地。仿佛庞公选佛场。何得二空拖白去。奇葩相映自成章。
大仙
    竺土风流虽不凡。灵踪何必隔天关。东西若有密相付。依旧瞒人亦自瞒。实庭
    二株嫩桂留仙种。兰玉犹惭匪厥伦。谁识联芳于五叶。少林别是一家春。
照彻
    直下分明宗说通。纵横十字任西东。金刚大士顶门眼。万里无云月正中。
日进
    鹏程九万脚跟下。知识门头□杖边。莫道本来无一物。囊中尽是祖师禅。
已底
    佛是自心钦莫学。善财走出未归来。蒸沙只合成沙热。若欲充饥实怪哉。
出现
    开示佛之知见事。迦文应世大因缘。二千年后南山外。正培鸾胶续断弦。
已界
    进步何如能退步。参方不在困他方。百城烟水脚跟下。屋里杨州古佛场。
千亩
    父母未生前一句。渭川风雨入南阳。承虚接响人无数。不似香严鼻孔长。
圆彻
    慈明真子会监寺。乍住杨岐屋壁疏。后代儿孙至今日。紫罗帐里撒真珠。
雪庭
    白银世界此门内。一色明边绝两般。方识少林真秘诀。更无陈迹与人看。
毅伯
  立志不群夸犹步。当仁未免播机由。胸吞八九云梦罢。一踢踢翻鹦鹉洲。
大言
    掀翻藏海十三重。何啻惊人能发蒙。日月两轮擎掌上。扶桑树下一庞翁。
巨川
    来千去万问津客。多在半途中未归。无意碍人人自滞。沤和一任截流机。
东白
    北狄西戎何足畏。南蛮诸子可怜生。日边大有个禅将。起佛心宗独老成。
觉传
    竺土金仙密相付。顿超等妙立宗。痴人莫戽夜塘水。三级浪高鱼化龙。
古觉
    真丹王化逢嘉运。吸尽西江立至功。金粟分身摩诘后。参玄上士只庞翁。
笑岩
    眉目忻然花雨深。空生去后足披襟。西来一片祖师意。八面玲珑照古今。
广照
    龙女捧来心地印。颜如秋月出云衢。虽寒山子不能说。光境何妨自一如。
湛如
    心源一派出禅河。旷劫以来曾未波。不向个中开正眼。更于何处念摩诃。
实中
    三千里外甚乖张。七尺单前未的当。无位真人干屎样。白拈手段自馨香。
中广
    有余界畔势无穷。叉手叮咛问祖翁。契券分明归掌握。何妨松竹引清风。
一如
    榔^8□横担终不恶。安禅合掌转风流。归元既是性无二。莫怪逢人只点头。
祖庭
    王子真风来意重。赵州答话口皮边。联芳续叶曜今古。教外何妨有别传。
显然
    威音前后自心佛。非一非三绝妄真。海底珊瑚^8□着月。长天万里辗冰轮。
大奇
    达磨未曾来东土。二祖亦不往西天。跋脚云门言念七。迷者唤作教外禅。
真了
    选佛场中坐复春。只堪惆怅不堪陈。泥牛吼破沧海月。惊起南华梦里人。
机逸
    大用未尝存轨则。巨灵□手易来由。华山劈破万重碧。放出黄河一带流。
悦堂
    大乐金刚开一户。快哉八面起清风。能令入此门来者。尽结胜缘终不空。
江月
    天入长淮含玉浪。水吞平地嚼金波。秋光上下清如镜。历劫以来曾不磨。
先觉
    古德万般存此道。后生盖得续芳猷。没巴鼻处真巴鼻。会尽人情只点头。
心印
    五叶花开经几春。即今结果是何人倾湫倒嶽验知已。个个骊龙颔下珍。
正流
    不是暂时黄潦比。岂同平地上波澜。曹源的派朝宗去。神海还如藏海宽。
祥兆
    穿耳胡僧初下种。二株嫩桂久昌昌。德山白棒挥天地。八脚黄牛鼻孔长。
彻翁
    马师门下几英雄。格外风流只老庞。选佛场中夸独步。心空及第豁双瞳。
方庭
    百草头边添意气。金兰玉树转精神。寻常一样窗前月。才有梅花别是春。
少林
    月里仙人亲下种。二析嫩桂久昌昌。长生不老春风面。莫比寻常桃李场。
桂堂
    金粟花光满屋梁。一枝馥郁五枝芳。等闲入此门来者。坐断今时饱古香。
南叟
    百城烟水罢奔走。白发满头堪养蒙。虽是本来无一物。三更月下送卢公。
广该
    一切如来有长子。能为世间自在主。其名号曰普贤尊。管取当人身即是。
心源
    临济当年遭痛棒。大愚助下筑三拳。曹溪波浪如相似。宗派凭谁分别传。
觉树
    生长由来非下土。谁论潭北与湘南。琉璃殿上无知识。试向合同船外参。
通极
    犹一处兮余处同。人间有水尽朝东。如何说得天坛上。万里无云月正中。
林翁
    功德丛中最老成。悠悠世事不关情。啼猿鸣鹤耳相顺。叶落花开眼自明。
绍季
    相续兴宗赖后生。先贤所畏德何经。灼然本地西来意。末运神光揭大明。
无能
    未有人来推寸长。只闻客到责愚蠢。直饶千佛出兴世。教我如何折慢幢。
金峰
    蓬莱方丈闻名久。我本无心去问津。记得江南糊口日。十年曾做此中人。
奇妙
    现成公案许谁知。贬上眉毛早已迟。六祖谩言无一物。导师暂说不思议。
胜山
    妙高孤顶接诸天。下视人间实可怜。善财携手去唤起德云只在白云边。
春溪
    金碧风和织柳丝。桃花浪暖锦离披。广长舌相今犹古。独许坡仙深自知。
泰然
    透清波路已多载。居住信缘西复东。直却其腰终不折。青山白发一禅翁。
诀翁
    父母非亲那一着。少林焉得有师承。言先曾拂南泉袖。更不回头下碧层。
同天
    十智同真助化元。法王法令岂堪论。本平自有太平象。南北东西朝至尊。
悟中
    肯然自入自家禅。向外谁夸颠倒颠。一个太原孚上座。梦魂岂再法身边。
补拙
    修漏天空非已曾。次前拂处未应能。现成公案衲衣下。做得南阳粥饭僧。
玄表
    凝滞不居玄妙间。寰中理趣岂相关。当初佛也难遮护。拈起枝花换笑颜。
朴庵
    虽是尖头草屋儿。广含法界旧风规。只图顷刻寄残梦。何用惊人结构为。
谶关
    粟米粒中玄路通。马驹奔逸疾如风。德山遥在凤林外。撒手横投沙竭宫。
顺德
    左右逢其源。别是一乾坤。人人皆祖父。阿谁非儿孙。
俊英
    惯决龙蛇阵。阔步选佛场。花绽钵囊里。外护得斯郎。
物外
    二千有余年。曾不涉言诠。无人识此意。令我忆南泉。
宝应
     坐断毗卢顶。超然亘古今。万缘俱剔脱。一片祖师心。
让叟
    退身三五步。谦下诸比丘。平生无所著。老后有何求。
桃溪
    洞中红片片。岸下绿依依。秦代武陵客。扁舟忘却归。
春丛
    洪钧转一气。迟日江山丽。少林秘诀无。明明祖师意。
和住
    万般存礼节。一味任单传。历历应无坠。明明在目前。
文仲
    盛德超昆季。仁光照比邻。朝朝堂上客。过半是缁伦。
拙如
    四句百非外。真乐在蓬荜。单提破沙盆。是名心秘密。
一翁
    无二无二分。分明箭后路。赤眼常禅师。先天为心祖。
顺翁
    年登六十后。逆耳一言无。庭前柏树子。非细亦非粗。
云龙
    虽在此山中。未得知其处。渴望慰苍生。六月降甘雨。
松岳
    苍龙跨泽国。远闻流水声。依俙度古典。野老乐清平。
长溪
    一气洪钧转。昆冈初发源。万年流不尽。朝宗入海门。
妙辩
    月来金锁碎。风动玉琳琅。除劫维摩诘。谁人如此郎。
宝光
    觉城不夜。出入有何难。若动元字脚。日下望长干。
怡然
    法喜又禅悦。心心自照彻。佛也不能言。寒山如何说。
高明
    瞻之仰之者。千人万人知。红霞穿碧落。白日绕须弥
大机
    决破龙蛇阵。抹过祖师关。更不存轨则。悠然心自间。
白庵
    玲珑八面通彻十方。更无一法与人思量。
和叟
    满面春风打开心藏。藏里珍奇离名离相。
不空
    三十二相八十种好。欲得总持问取王老。
崇领
    本来面目诸佛同证。万古徽猷一相平等。
大器
    不是巧迟亦非拙速。功成的在工夫纯熟。
实际
    人虽人子非男非女。离四威仪早须识取。
虎溪
    晋代风流三个木毬。各发一笑至今未休。
绝伦
    高尚丛中早居上首。未有一人出乎其右。
大林
    不劳郢匠弗加斧斤。千古万古荫天下人。
化元
    非小释迦岂半弥勒。急回首看是何气息。
交彻
    左右逢源无边无表。海衲百川不多不少。
明照
    一四天不不出双眸。赵州古佛以堪为俦。
至心
    玄牝之门天地同根。信该果界果彻因源。
号说
肯心谣
    肯心毋劳赞底沙。种豆何曾得稻麻。动用之中收不得。三千里外摘杨花。摘杨花也好笑。夜来依旧罢旋绕。衲被蒙头眼还聋。始见心印甚奇妙。甚奇妙兮不可量。无缝塔前甚彰彰。
破草鞋记
    奇哉草鞋破后典刑无行。而到无住而停。譬若天不言而四时行焉地不言而百物生焉。璇玑不动玉衡能平。任从沧海变谁敢复催程。故以物情所归重托管城曰。心灵本自灵。何嘱觉与成。篱下破草鞋。证我作金声。
休翁述
    予往在江南日。问临济下尊宿曰。先贤多以休而为名为字者何。答曰。有何难晓而相问也。且夫休者息也。息者自心也。曰老曰翁者休之通称也。其间或有七旬八旬而一切放下百事不于怀者休之最也。屈指于今五十余秋。方知彼尊宿即时真语者实语者不诳语者与佛无异。何则予贵友藏光老师宽公感而遂获天龙开山国师大和尚宝墨休翁之二大字以为道号。然而欲予证之。某于兹不自小心钦述所闻纲概而已。唯愿休翁休而愈强老而愈健。勉励后生晚学之辈咸令知乎古人今人真个大休歇之田地。则予亦何憾焉。祝。
彻堂歌
    大鉴禅师之的孙擢公庵主者。实是明彻之土也。予之禅友也。以故特立彻堂为其道号。因为赞之。以短歌一章歌曰。四方豁开兮八面玲珑。洞然明白兮任向西复东。前三兮后三兮靡有不证心空。若有顽兮不入者。天也命也非主翁。非主翁兮无所让。当仁绍续此门风。
大达说
    且夫无名可名而理不可分者。岂非人人所证之心之本体也。古之立言者。不获已而强名为大为达。或以明正称为南。岂外此乎。今者南明庵主源公固以道号见责。是故愚亦不获已而以大达塞白者。盖取识心达本源故号为沙门之义也。重晓之曰。个中人而能辨个中事。不达则已。达则必欲大达而不在古人之下。主曰。诺。
密传说
    窃以密者不可思议不可说之义也。传者奕奕联联如金缕之谓也。由兹者释迦老师多子塔前分半座。灵山会上拈一华。不涉之乎者也。直以正法眼藏付嘱摩诃迦叶。自尔以降四七二三后。杨岐嫡孙松源正统至于永源开山大和尚。室中斩钉拔楔。星飞电激敲出麟龙头角。外各随根机沾巨益者千万有余。显公庵主则其一也。乃引密传以为道号。良有以矣。唯希名不枉担。字养增长震起寒谷不可思议不可说之春雷。致乎林下奕奕联联而有赖。勉旃。
定岩说
    丁丑王春正月十一日。某多幸遂蒙安福定岩老师之过访。兼以元正启祚伽陀而见惠。即于明窗下顶戴而读之。句句有喜兆言言符心愿。故不觉搜索尘乎韵严。一则敢证雅号之的当。次则奉谢宝墨佳贶者也。我唯希电眸。七旬有五迷活路。祖庭不能容寸步。忽忝定岩起定来一掬心肝尽吐露。
积赖歌序
    窃惟。积之为义藉也。赖者赉也。先大歇老师现于遍照寺长老一公之梦中曰。我为你安道号积赖。积赖良有以矣。岂不见杂华说大数。始自阿僧企耶至于不可说不可说。由此言之。无数则有数之本也。况吾宗千七百则公案。若论亲切着明者不过无字。所以有祖以来。于无字下大发己躬者。不可得而数之。积赖之义大矣哉。歌曰。积兮赖兮其义大哉。譬如无字绝却疑猜。赵州狗子咬杀金毛。佛祖性命亦自难逃。
松岩歌序
    宜哉松岩异其质同其气。犹云从龙风从虎。确乎不可中拔。坚尔不可钻。两相得而成其美。盖所谓宜者岂非谓斯也哉。我友挺参无文老师。升其堂入其室。大有所获为世标准。乃以松岩为字。不亦宜乎。歌曰。松兮无竞春艳持晚节于霜后。岩兮含乎润色。则成德于坤厚。松兮岩兮。两相于千古万古不可朽。
春岩记
    前巨景竹庵子妙育公。昨在惠日尝接往来。龙团凤髓靡不点春。众宾皆喜曰。宛如入香径登琴台。可谓名下不虚。寻复决志特来山中。一见便知再世真士。何则天龙开山大和尚主瑞龙时。笔乎春岩以为妙育禅人字。屈指已逾五十余白。而之子正在妙年中。感而遂通获之大宝墨以为别称之故也。鸣呼赵璧赵还楚弓楚得者。盖由天之犹有意斯文者欤。然予不敢议之。略记纲概而已。
顺伯说
    人之称其交者。不曰莫逆则曰无挟。推其所以唯顺而已。吾友友侍者者有道之高士也。吾若以徒老而多白。直呼其讳则不可也。故以顺伯称之。是亦不过莫逆之义耳。昔我佛坐道树下始成正觉时。亦作是说。孝顺至道之法。至于最后垂范亦以善顺为安乐之处。然则顺之一言似有无量妙义。若能于此得玄旨于言外忘顺逆于义表。则非唯获大随顺自他兼济。抑亦不枉担于顺柏之号者也。勉之。
玉林歌
    种玉成林光璨烂。挺然秀出固根本。玲珑八面欲参天。仿□还容琪树连。席上之珍是何物。海底珊瑚任埋没。德之美者唯玉林。琅琅千古播佳音。
邻月说
    夫邻者伦也连也。谛审审谛其义。则不过亲近随顺耳。传灯曰。无相三昧形如月轮。佛性之义廓然虚明。又曰。身现圆月相以表诸佛体。由此而言。灵山指曹溪话。何若邻月之真耶。真哉定山和尚真子高公侍者。曾于东福侍函丈。药知药非真。抛却丛林自以邻月为字欲拍寒山子肩。不亦宜乎。赞曰。卜居本为避尘阛。丹桂婆娑手可攀。素魄亦能知我意。照禅关已后人间。
联芳说
    庚辰八月。宝藏英禅师亨年八十四。得得来山中。自捧平生所持衣钵以授予曰。末后平生不二。答云。诺。师又曰。说时亦是出息入息。默时亦是出息入息。予又答曰。诺诺^8□。某自少出家遍历本邦乃至殊域参得底学得底悟得底之一着子。七十八岁后始得撞着一个知己。可谓针芥相投。岂不快哉。是故敢立联芳。以为师之道之可尊之雅号。昔者宝积禅师云。道本无体。因道而立名。道本无名。因名而得号。由兹而言。道号之说非适今也。来者加劝焉。
勉济论
    仁公侍者初相见。便以道号见责。予亦开大口而便曰。勉济如何。者云。善不可加也。予曰。既已当仁无所让。唯冀袒肩荷担祖庭九鼎之重任披襟快复末法淡薄于甘露。则真个善不可加也。谨闻命矣。快哉老怀区区之祝。于今方得大有所托。何幸如焉。勉之。
明庵说
    夫有道之士必有雅号而称之。其来尚矣。贵友闻公山主人皆以明庵而称。可谓的当。何则明者光也照也。庵者谙也悉也。评曰。照古今而不去不来。含法界而无缺无余。以要言之。梦中集曰。新罗夜半日头明。岂非明庵之实证乎。明庵之义大哉。勉之。
觉胤述
    夫觉胤者即是当人所具之大印也。达磨西来单提斯印建法幢立宗旨焉。故取觉胤以为昙公知宾之道号。仍晓之曰。临济大师曰。赤肉团上有一无位真人。常从面门出入。是即所言觉胤耶非耶。若能于此讨得分晓。则管取将钱买胡饼放下手却成馒头。圆通门户不劳弹指。譬如楚弓楚得赵璧赵还而已。
复初说
    夫复之训者还也归也。初之义者古也昔也。合而言之。盖居今而俦古也。所以当代江湖名胜称吾师友元公老师则咸以复初称之。可谓知言矣。恭惟师之平生率己为先还古风于末运。喻若群阴剥尽一阳来复。犹大日轮升于空中拂开重昏。凡具眼目者瞻之仰之发明己事快哉。若乃覆盆之下虽不可救。着力更加痛策。则余愿足矣。何不济之有也。
太初说
    夫太初者岂非由非先而最先。非后而最后。中亦无住故强名曰太初耶。昔如洞山初禅师。则于三顿棒下洞达斯旨之先觉也。爰道隐侍者以道聚首。而共牧牛于此山。有时牵来求道号。予逼老蒙即以太初字之。仍书初师示众语以充其说。语曰。明机自昧。息虑迷源。万法同尘。语默难显。不是情中法。莫生种种心。离此章句别有商量。且道离却作^8□生商量。还有委悉者^8□。僧问。幼与非幻未是学人极则处。如何是入理之谈。曰。八十翁翁牙不动。于此予乃急呼而曰。侍者侍者。太初义尽于此矣。所以庆喜曰。将此深心奉尘刹。是则名为报佛恩。勉之。
明之说
    夫明者名也。名也者。从夕口而诠自性也。之者资也。资也者。助斯文而畅光焰也。且何以知其然者。岂非祖师心印白如珂月也。若不能如是悟达。而枉自参失晓老婆禅折合终归炭里。坐则安得不孤负西来碧眼胡也哉。颂曰。晃焉普照四天下。卞璧骊珠掌上擎。长夜还成长不夜。何妨日牛打三更。
摄念述
    百岁能几几。谩作万年计。斯言虽似浅近。深奥在其中矣。不见法华曰。一心除乱摄念山林。亿千万岁以求佛道。又不见会通侍者常修安般。吹起布毛便得悟去。由此而言。道之尊德之贵莫过摄念而已。贵禅贵禅。吾未尝闻有天然释迦自然弥勒。彼既丈夫。汝亦尔勉之。
恕溪述
    夫恕溪者。恕之为言也从如心也。若如心有守。必为天下溪。为天下溪常德不离也。故辄以恕溪称有公高侍。乃述宝经楞伽会中别施行文以为真俗实语者也。尔时大慧大菩萨复说偈言。日出光等照下中上众生。如来照世间为愚说真实。已分部诸法。何故不说实。尔时世尊以偈答曰。若说真实者。彼心无真实。譬如海波浪镜中像及梦。分别应初业。修行示真实。此为佛子说。愚者广分别。若菩萨摩诃萨当离群聚习俗睡眠初中后夜常自觉悟。修行方便。嗟嗟如来善付嘱诸菩萨。如今谁能觉悟修行。方便者方便为究竟。可不信哉。
木林歌
    少室一华开五叶。双林结果自然成。昨夜三更风吹转。变作泥牛水上行。水上行终不没。森森头角势峥嵘。莫谓寻常闲草木。造次凡流岂可明。吽。
仁中吟
    我佛宝号为能仁。不边不邪为中义。德禅人兮仁里居。国师为安仁中字。老庞归兮寂莫秋。幸有鸾胶续芳猷。长柄ＨＯ篱漉明月。北斗量金价难酬。
至妙说
    古者或称伯阳。或谓仲尼。未必是有三兄五弟之别。恰如吾法中或称僧龙。或谓义虎。亦未必有生风致雨之实。然则真俗何异。其百千名号皆为一乘之别称。复何疑哉。是故今以至妙为玄公禅子道号。不在如何若何。但欲令知一切法皆是佛法而已。勉之。
由本说
    藏识之非染。犹赵璧无瑕矣。所以经曰。藏识本非染清净无瑕秽。长时积福智。喻若净满月。是故予语琢禅翁。以由本为公道号。如何。答曰。大欢喜大欢喜。予曰。大喜如何。答曰。今日明知。得真琢于无琢。而达藏识之非染。岂不快哉。予曰。但辨肯心。必不相赚。勉之。
雅中说
    夫邪者正也。正也者非边非邪也。中者实也。实也者非空非假也。是乃且就字相作是说也。就字义则总不然也。谓一切法不生。不生故不灭。不灭故无相。无相故不变不异。不变不异故唯是一心。我宗门中有时直曰佛语心。或为^8□地一声。梵云干栗陀者皆是一心之别称也。是故释迦老师灵山会上拈一枝华迦叶独含笑。少林九年壁面二祖但礼三拜。黄梅夜半亲爱衣钵。如是诸圣际遇因缘莫不由斯微妙善心之体。能雅能中之义也。当知他时后日光明发越四众瞻仰龙天推毂振起三岛五岳之家风安顿南来北往之衲子报乎佛祖不报之恩亦不可外此也。雅中字义大矣哉深矣远矣。勉旃。
    右为颂侍者谩作雅中说。非愚欲也。不免而已。唯希后之览者莫罪是幸。
严谷说
    窃以严心佛土者开方便之言也。谷神不死者守玄牝之说也。各随所应而建名立号。其日固久矣。兹川公知藏一如。比在三会梦中所获。即取严谷以为别称。而欲予野语证之。予亦不能无说。助喜曰。岂不闻。小释迦天宫里大作师子吼曰。摩诃衍法离四句绝百非。此是诸佛所传心体也。梵曰楞严此曰大定。以大定故寤寐恒一。乃至风过树头云横谷口。无非三昧也。古之今之间不容发但能发挥严谷光辉。如合会千电于胸中耳。更勿疑焉。
无文说偈
    灵山则拈华而教外别传。少林则面壁而不立文字。我性海和尚之上足艺公侍者。谛审先宗乃取无文以为别称。予感怀之极辄作其说重说偈言。澜翻金玉妙言语。于我还如热碗鸣。自少入流亡所久。从教蚊子鼓雷声。
月照述
    盖月者谓渐渐出云衢也。照者是清光何处无也。窃以昔人预为乘公记室立言久矣。予今何必弃而不取。外求而别作说耶。抑亦如上述已。犹未免临别谩用新诗一首敢祝途中之善为。笑掷是幸。王春正月十还六。行路难非在世间。短策龙腾出门去。三千里外到家山。
权管义
    尝见江南丛林。不论寺院大小。不问住持有无。必立权管一位而待之。所以然者非予所知。必有大义存焉。今乃辄以权管充天宁总禅子道号者也。聊取千年常住在一朝僧之意耳。但愿先紫金老师随在何地其照鉴不昧。则予虽不肖。所作所为必不相赚也。
谨翁述
    但念无常谨勿放逸。且我佛于无生法起无常言。非常非断。得意忘言无取着焉。岂不曰乎。诸法如影像清净无瑕秽取说不可得。皆从因业生。勉之。
验之述
    昨有遍一切处者。说遍一切处法曰。奇哉奇哉。此诸众生云何具有如来智慧迷惑不见。我当教以圣道令其永离妄想自于身中得见如来广大智慧与佛无异。公侍者公侍者。要见遍一切处与佛无异^8□。吽吽。大迦叶等二十八代。诸持法者以此慧灯次第传授。可不信也。勉之。
一翁述
    遇色遇声未起觉观。正当恁^8□时且道个什^8□。不见念法华不顾衣袖破。^8□。一翁知不知。隔林仿佛闻机杼。应有人家在翠微。
海眼述
    向上向下前三后三。金刚圈栗^8□蓬透。得过透不过直什^8□干屎橛。当知秦时^8□轹Ｊ４本。是陈年历日头。天上无弥勒地下无弥勒。不应取法。不应取非法。若要泼第二杓恶水。金襕何若纸衣暖。倒却门前刹竿着。
纯孝述
    乙酉冬。三宝弟子秀公居士。特来山中求道号。即取我佛在菩提树下但令诸子孝顺至道之义。敢以纯孝字之曰。夫仁人勇士立身而扬名因名而立号。莫不由此孝道也。孝之为道大矣哉。勉旃。
决定吟序
    乙酉冬。贞禅子在山中共寂寥。时来求道号。即以决定字之。仍赋决定吟以谢劳役之志云。上上决定信解。空空无著真宗。谩天网子百杂碎。大道绝同还不同。同不同快荐取。赵州布衫被风吹搭在。庭前柏树子。咄。
圣仙说
    敢攀古德玄旨摘取圣仙二字以为吾普明国师之总持庆寿首座之道号。因乃晓之曰。道本无名。因道而立名。复因名而立号者。其来久矣。但望直从今日急着手脚蹈破凡类之所迷洞达圣仙之理趣。则区区之祝莫过此焉。
奇伯述
    丛林古称师伯者。以其德之甲于庶子故也。兹者景德之主珍公知藏因人求别称。便以奇伯字之者。盖拟古也。设得眉毛厮结。更无余义可说而已。勉之。
古芳说
    古者非适今焉。始尔也。芳者亦非伊兰可恶也。合而言古芳者。自我祖风东扇以来。普芬馥乎震旦日域。凡学佛之徒不信者令信。破戒者坚持。不立乎文字见性而成佛。未尝有一刹那顷断续之相。乃曰。一华开五叶。结果自然成。大哉斯言。良有以矣。勉之。
庆之述
    庆之所起非无所由。修善而积善者必见随其所作所为而多庆多幸。故取庆之以为有公社禅柏之道号者也。勉之。
月庭述
    古来作者千人万人皆以一方明月可中庭之一句为奇为妙。故取月庭二字以为明公居士雅号转见奇妙。勉之。
焕章说
    焕章高侍交游物外将三十年。所谓过一世也。兹者见予衰老甚。痛责以焕章说。即应声而告曰。释迦后弥勒前。焕焕章章然。喻若合会千电。而腾古辉今者。则斯文之光焰也。予虽不说。人焉瘦哉。侍曰。我愿满矣。只恁书之。故云尔。
行空说
    圆满和尚持一轴来责行空说。言毕便归。予虽不堪。焚香寻思叹曰经曰。即此非余。论云。名诠自性。以故或称拳菩萨或称破有法王。岂可妄乎。且如选公则当代林下禅佛也。性海和尚立斯号。愚中老汉述其说。是皆不使然而然者也。望后之览者加劝焉。
东谷歌序
    懿其古德云。随汝所欲南斗七北斗八。予亦再三屈指言。三四四三宛转成十二。然则法无定相。遇缘即宗者也。歌曰。赤县神州外。神国若木枝兮。九光披下有禅者。名曰日。东谷为字。尤相宜。三四四三成十二。古兮今兮性皆离。性皆离兮绝方所。扶起临济小厮儿。大哉明哉。东谷兮本地风光。报君知。
至德述
    丙戌冬忻遇景禅子辄以至德字之。又以大法禅头两手分付而嘱曰。此经虽大圣文殊说。居士齘处有些^8□讹。快须持将归去亲受阿师之所决。彻头彻尾一口咬碎撇在壁角落头挑起祖灯照破世出世间不遗纤毫则方可矣。勉之。
实际歌
    德山是何德。临济济何事。露柱问灯笼。张三答李四。止止莫西来本无意。又不见迦文曾受然灯记。
心决述
    参玄上士一念发起誓心决定。魔宫震动。何只宫殿震动而已。实能破碎天魔胆毕矣。故取心决以为誓公禅子道号也。盖冀不虚担名之与号也。重曰。但望自今以后三五十年。于其中间所禀三戒不犯毛头许。则父母所生身速证大觉位。便见优钵罗华火里开。自利利他因是生。岂不快哉。
代杰岩说投伟公知藏禅师机下
    折臂老翁望明月东南四五百回圆。愚中老汉八十五月之圆缺胡不然。一则公案犹未彻。还如六七十年前。应命辄作杰岩说。安获无玷文字禅。便望宽心宽于海。容我违命待终焉。
实成说
    夫实成者。实者圆也。成者满也。直达心源见性成佛者。岂可偏计之妄情也哉。是乃常寂光土第一义谛灵山净土久远实成多宝塔中大牟尼尊之义也。大矣哉。勉之。
即心述
    古云。一言说即心是佛。万缘泯相身离众生精矣。妙矣心无也。刹那而登妙觉。心有也旷劫而滞凡夫。斯言尽矣。谁有知者妒一心之日光永拈六道之垆墟耶。勉之。
的当诀
    南斗七北斗八。春有百花秋有月。赵州顶戴破草鞋救得南泉猫儿活。阿剌阿剌阿剌。勉之。
承顿义
    古师云。南北二宗不出顿教。虽有禀承证不由他。顿之义大矣哉。莲华寺禀长老。细读禀明钞旦夕而不怠。其志可喜也。故以承顿为其道号不别作颂。直书高祖语一段以示依本。兼充警策耳。语云。上上智之人知三身与万物皆不可取不可说此即解脱心成于大道。经云。佛不说法不度众生不证菩提。此之谓矣。祖教既如斯。勉之。
子真序
    竺土大仙以心传心。心心相照机机相投。四七二三至于今日唯一器传一器未尝妄授余子矣。我臣昌老师之令嗣胤公上人。见其举措最久。喜其心造最切。兹者听予入深之谋。袖纸来而曰敢求道号。便取子真二字为其别称者。盖称上所序非妄非余之义耳。勉之。
贤弟东光寺育长老号忍力
    明人所以忍慧强者盖学佛之徒自古皆以净五眼得五力度生为急不思彼乐之故也。是以立此忍力以为道号。绰有理哉。
普融义
    古云。但尽凡情别无圣解。若得情亡无有一法为障为碍。譬如但得雪消去自然春到来。无一物而不和。是皆不使然而然者也。故立普融以为宝泉寺之主春禅师道号。庶几能尽凡情以悟为则耳。勉之。
继芳义
    绍禅人从予游三五年。见其孜孜为道之念旦夕靡怠。而未有别称。故以继芳字之。譬如逐臭人不知其臭也。故云尔。
金峰吟
    雄跨江南分宝色。擎天砥柱屹中流。潮生潮落夜还晓。客去客来春复秋。忆昔偶然曾挂锡。至今未免每回眸。虽言佛法无多子。争奈令人易白头。
历山歌
    地之灵与人之杰莫道超然不可攀。惟德惟馨而已矣。仙凡岂有许多般。
安中说
    夫安之为言泰也平也。中也者无边无邪也。梵云。纥哩陀。华云坚实心。所以楞伽以佛语心为宗。无门为法门。安中义大矣哉。矧乎授我以坐禅秘诀。何幸如焉。鸣呼古之今之抱道之士必有其号。理之常也。天之道也。余虽杜口。密作是说。莫使外人知。幸甚幸甚。
觉堂
    昙公上人真益友也。何则比日为予书东闻记因决所疑自觉也。字画端正。宜乎老眼觉他也。敢取觉堂为其雅号。祈觉行圆满也。至祝。
    骑鹤元来沽酒楼。凤台未见凤凰游。世间多少迷途客。不入此门无悟由。
纯翁
    吾友笃公者自小而剪发入众参禅。至归于客司未尝攻异端。其志可喜也。以故敢取纯翁为字。颂曰。自小参禅已老成。此中更不杂人情。正宜唤起寒山子。洗耳清风待月明。
中和
    慧日德公侍者字称中和。久时来欲予颂之。予曰。颂则予所不能也。虽然尝有所闻。试述之可乎。侍曰。得矣。乃述曰。五十年前在金山时。老师语客曰。经曰。唯此一事实。余二即非真。汝知也。客曰。未也。愿闻其说。师云。实者中也心也。余者爱也恶也。中心坚实则爱恶不能入。二者不恼中则不待和而知自至。既得中和则于祖道其庶几乎。铭曰。但无憎爱洞然明白。岂外此也哉。予所闻若斯。者又曰。得矣。不必别作颂。但为我书之。以故涂污净纸。者唯冀明佛心宗名实相应耳。祝。
重述中和字义
    龙树曰。妄心若起。知而勿随。妄若息时。妙用无穷。百丈曰。固守动用。三世佛怨。此外别求。更同魔说。二师宝训既已如是。敢保侍者若见日用缓之与急节之以中而保大和。则非唯我愿既满。即见龙树百丈熙怡微笑而必加拥护。岂不快欤。勉之。
兰窗说
    夫兰之为物。芬芳为德。窗之为用。明亮为本。兹者香公真士为法度海观国之光。寻而赎得大藏宝经五千余卷附于商舶即使东归数万里外安置本寺。因取兰窗以为其字。良有以矣。噫名诠自性。字胡不尔。所谓植众德本者也。快哉快哉。勉之。
一笑吟序
    甲申冬庆禅子亲侍左右。昼三夜三拳拳孜孜。技捂老朽。不胜喜慰之至。乃取一笑字之。以记心心相传之由云。
    自顾老衲做僧来青黄七十有余回。异域本邦逢一笑保臭骨头心未灰。拥襟抱腰寒炉侧令我得获坐春台。恒顺众生。普贤愿文殊助力加栽培。不由二圣哀与愍。老衲缘何绝疑猜。不患人我山重叠。一笑粉碎成飞埃。
元哉说
    尝闻弘法劝元师云。当以西天佛心印东土佛心。由此而言。竺土大仙心东西密相付者莫不是。元哉。勉之。右为符契侍者述云尔。
华林号
    昔百丈禅师会下。最为四众所敬者。唯华林善觉一人而已。今金光寺善觉大德。从予求道号。予谓。既讳与古人同。字亦不可外求。故以华林充其别称焉。乃缀野语颂曰。桃红李白笑春风。其下依然蹊自通。因忆老禅驯两虎。每迎官客唤空空。
为松岩秀公知宾禅友赞
    夫松之为才。亭亭然葱葱然或千年或万年愈久而愈好。所以多栖鹤之单饶延龄之药。则与凡木迥不同者。盖为下有翠碧玲珑之岩承灵根而彻坤底又不知其深几千万丈之故也。经曰。异法有故异法出生。允矣斯言。故不敢验于此耶。故谩以野语颂云。标榜非唯临济记。空生宴坐雨花风。行人六月苦炎热。避暑何妨归此中。
训名知洞
    佛之知见洞然明白。于汝身心一无间隔。
留心解
    久禅人自小出家今已老成。故以留心字之。乃晓之曰。一切不留无可记忆。是真留心也。若有所住则为非留亦复非心也。古德曰。有名非大道。是非俱不禅。良有以矣。钦惟二株嫩桂久昌昌。岂非我祖可禅师觅心不可得之故也。久禅人勉之。
法名净信
    右净信信女曾乞求戒法衣钵于予。予何者也。敢为人师。则不从其请矣。今者因于丧母亦如前逼予而欲果所愿。故不获已辄以三归依法菩萨大戒及衣钵一时顿授即名净信。乃取汝是当成佛我是已成佛常作如是信戒品已具足一切有心者皆应摄佛戒众生受佛戒即入诸佛位位同大觉已真是诸佛子之义也。嘱曰。汝也若能如上信得及。则不枉以净信为名也。即为荷担如来。亦是赞净信之说也。我以净信名汝。汝亦担得起始得。否则五障樊笼何由得脱。憎爱妄惑因果历然。莫道我不为汝言。重曰。信哉。信为道元功德母。可不信哉。信哉信哉。信之信之。祝。
法名强幻
    训名强幻者。乃取论云譬如强幻王令余幻王退如是清净法能令染法尽之意也。是为最初句。不应不如实知。更有末后句在。直得一一识得分明。检点将来。有什^8□气息。莫道从初发心皆以无所住其心好。若有所住即为非住。快去快去。
法名光等
    即此非余一心也。心即是佛。佛即是众生。三无差别。光等之义岂是外此乎。故无老少辅车相依。得座披衣向后自看。
法名威光
    金山奉佛弟子实宗。曾从一个禅师受衣钵。今乃欲重受之。因谓戒法既许。增受衣钵亦合尔。顾自以何当之。故代佛通老师遗像勉从其请。而改法名威光寻以明照为表德名。字必诠自性。深自照之。我今为汝保任此事。终不虚也。勉旃。
新德轩
    般若多罗师曾记今日事。果满菩提圆。花开世界起。
凉室铭
    一翁禅师茶次求以室号并铭。辄以凉室塞白。盖取真俗一贯法之义。仍为铭曰。
    离却热恼凉意满怀。我有斯室任汝去来。汝也我也可不快哉。于教行证勿生疑猜。

佛德大通禅师愚中和尚语录卷第四
_
佛德大通禅师愚中和尚语录卷第五

                   丱余集
               侍者某甲编
                 题跋书释
                 法华经跋
             

    某幼而隶讲肆。长而入禅林。然而一无所得。是故慈母鞠养之恩。终身无由以报。其生之日。邈焉在他邦。迄死之后。暗然昧所去。呜呼目连之通睦州之奉得不愧于心哉。兹遇七周之忌晨。谨写一乘之妙典。期闻见者俱获胜利。伏愿先妣了法禅尼驾白牛车出生死衢。普导群品同证真如。岁次乙未夏五念日。
三陀罗尼跋
    右三陀罗尼。所谓无文字之文字也。今更加片假字。不顾唇舌喉内成字。音响虽有颇晓。莫由措手。则直书其傍者。何唯冀禅之四众学唐音而诵者章句明而易念而已。然缮写之亦难。故行源禅人命工镂梓即将其板寄京之少林院。亦复深期报资恩有。其志可喜故畋述其由。
佛顶神咒跋
    佛顶神咒是无为心佛之妙言实佛佛道同之津梁也。所以学佛之士不由此而达宝所者。未之有也。然密语多含译者不能译。直以汉字拟梵而已。犹恐不得其正者多矣。况以此方片假字准拟华竺之音响则可耶不可耶。兹信州岩上人手持神咒求唐音教授。予虽颇会不能直以教之。辄俾真文忽生假须。岩乃见之忻然点头。予曰。子今早已点得头好。可以点头为子道号。重晓之曰。予念子远来不得无痴。是故不怖点污神咒耳。子若欲得大总持速令一切究竟坚固。只合旛然撇弃斯本横点头三五回。然则真实为我点头之时也。那时即向尔道。如我昔所愿今者已满足。不则秘而宝之。且莫容易示人。至祝。
五明跋
    古之五明。钦依师传书之点之。然而特授运上人者。颇存密意焉。或有不晓事者征密意者何早与一喝待他眼目定动当曰。茍使别人知岂谓密意哉。又不得为好事者所夺。以要言之。但能不与人观于予密意其庶几乎。此中更有大仙密付等重重密意。请自委悉。然则不枉涂抹许多密意的在汝边矣。吽。
云门一曲轴跋
    且夫某何者也。愚而尤野。埋没而随百草者。不在辨矣。然得之之可贵者。其唯斯一轴乎。所以留在山中则。使来者咸知绝唱之高妙慈育之不弃物也。不知则已。知则予愿足矣。颂曰。灵根同气不同条。每恨身因何所招。一曲顿令忘彼我。德音岂假九成韶。
上常光国师书
    九月初六日。某九拜上复鹿苑堂头和尚法座前。拜别左右。三十余年不能听诲座下。深自克责而已。伏乞慈恕。兹者金山万端慞惶中忽蒙哀愍。非唯自身。更使子孙永得大安隐者实是看某薄面之故也。即虽欲致拜谢。却为老病所障亦不能也。故捧几字但仰尊察耳。得罪季秋稍冷。伏惟起居万福。不宣。九拜上复。
上绝海和尚书
    九月初六日。某九拜上复相国堂上和尚法座下。南禅之灾虽非小个由此大废。必有不日成功之大兴也。至祝。抑亦金山身上之事每番因吾师一言忝达于上闻。恩渥迈伦惊人耳目。各各喝彩曰。不思议不思议。若不托吾师。安有斯奇耶。老怀喜悦之至。拜上豆豉一箱。聊拟一束青□耳。秋晚犹寒。莫由瞻拜。唯冀为大众。顺序保重。不备。九拜上复。
答默庵和尚书
    十月三日。周及顿首拜复等持堂上大和尚法座下。正渴望中忽辱手教。仍审起居万福。不胜喜悦。周及托于尊芘。而虽存活。其造诣则寸步移也。既无自利何利他之有也。故不敢应栖贤命。别无之乎者也。也乞照之。兹禀往在金刚寺方丈。夜话之次忽被和尚一问。竟不知所答。不知则请教可也。却将无义之杂话触着和尚。和尚慈悲之故不行正令而罢矣。苦哉此一顿无状至今思量起来不觉愧汗流出。欲得再会悔过致谢。都为世途所隔而不能矣。奈何昔在临川有如此之亲密。今则如此疏阔。何今昔之不同也。何因缘所感也。有怀不能陈。只增哽咽耳。若至无亲无疏之一着。则何必在言。圆鉴之前岂有所蕴哉。笔不能尽意。不欲罢而罢也。书到一见便火之。莫得外人看。恐取笑嘲矣。孟冬末间。唯冀为法顺序。自重不备。周及顿首拜复。

答普门岐阳和尚书

    某顿首拜复。恭惟普门堂上大和尚履兹芳晨尊侯起居万福。敢禀某甲老蒙中。忽见帖以尊翰宝偈并文殊图赞大功德经见寄。即就明窗焚香拜读。虽不胜喜跃然未晓。前世且植何福。今乃蒙如斯温顾。何啻平生所有疑滞百杂碎。抑亦汾阳老汉礼拜和却祖师心印。合会千电而已。且置此事。唯冀顺序为大众保重。不具。
与俗弟家书
    十月五日。某启俗弟真公上人足下。育之行时附一书。至今未见其报何也。快便。又不能默而止。抑近来海内清平犹有足。助攻击不已者何也。幼妹有其中。早死而致老母之无聊赖者亦是何也。予虽常怀此忧路远不能侍养。而得不孝之罪者何也。皆由业感而已。如公以下所有兄弟幸有一所而又近。若同心不作前后之简别各心真实奉养。则一个老母更有何所欲而不随心。但除病耳。昔人求笋得之雪中。是为后母之故而非前也。公亦依而行之则誉亦不减于故人耳。至祝。余无可言者。孟冬唯冀自爱保重。不具。
辞大内道雄居士请拈香书
    老比丘某兹者备悉。贵檀纯孝子至远辱来命。愚亦为母之子。胡不感怀也哉。虽然日外不自小心。呈乎丑陋不可胜算。古云一之为甚岂可再乎。斯言尽矣。但得贵檀今之后之怜愍老朽莫夺僻志。则幸甚幸甚。至幸至幸。未间天气稍寒为民为国顺序保重。不宣。九月十四日。佛通寺某甲复。
应台
    应永十四年丁亥征夷大将军义持源公遣小早川则平于佛通。求警策语。师乃述劝发文应之曰。
    夫诸佛出世祖师西来。欲令信心大士以吾为则。而洞达自心能为万灵之本。不昧正因。而传法救迷情耳。故以莲华三昧经曰。地藏菩萨。在天现三佛。日光地藏。多宝佛。月光地藏。释迦牟尼佛。明星地藏。无量寿佛。由之观之。舜亦人也。佛亦人也。但愿信心大士如上所说依而行之。则何有不悟之理。必得救迷情以致心地清平。至愿。
相公求法号。师以显山应之曰
    日域古今名岳中。最尊最上只斯峰。本来面目绝遮掩。历代将军建法幢。
    己丑夏五月源相公使金山持实于丹金。赐台书并紫衣沉香等。就山设鹿苑院相国追修会。兼求法语。师即修答书曰。
    金山老比丘周及。复大檀那幕下。日昨持实来忽领尊翰。兼纳沉香等。不胜喜跃。则于今日初六日。谨集林下诸禅子。勤修鹿苑院殿小祥之佛事。已毕。颇得暇后。持实陈求法语严旨之切故。予亦不免。制坐禅铭一篇。录呈野语。允以不中不堪得罪。不宣。
坐禅铭
    虚言无尽。妄语无边。合为一相。是名坐禅。亦名少室。面壁九年。不立文字。直指单传。手携只履。独归五天。
源相公预修佛事拈香
    大日本国青龙己丑八月二十四日。金山天宁禅寺住持比丘周及。恭惟大檀那征夷大将军。全靠地藏萨埵诚言。挥于若干净财宝香。特就当寺。人作逆修佛事。山野忝奉来命。不能固辞。敢为下手。爇兹宝香。平等供养尽虚空界遍法界中一切三宝乃至神祇冥道蠢动含灵者。贵图圆满所修善根。也。何况渠等开口不在舌头上。自有娘生鼻孔辽天。正好薰他有意气时添意气。则个大众一任各各自知香积如来即我身是。大檀那牢记话头着。摩诃般若波罗蜜。
    己丑之春源相公。遣持实于纪州禅头。赐紫方袍。师谢以偈曰。
    拈华微笑祖师禅。四七二三言外传。超越前修慈意切。赐珍衣覆野僧肩。
附录
    源相公。得师酬偈。命京畿之诸刹。次其韵。当时有名之尊宿若干员应之曰。
南禅周崇大岳
    聩翁五世大乘禅。杨子江心的的传。一顶伽梨钧旨重。百年之后付谁肩。
建仁真玄大白
    本自虚空不离禅。大龟氏外更何传。王臣别有灵山嘱。一缕千钧搭在肩。
南禅宗器廷用
    盂囊高挂不谈禅。有麝自然香气传。记得京游赐衣日。王侯问法竞摩肩。
南禅周噩严中
    迦叶门前教外禅。单单密旨远相传。金襕莫道藏鸡足。挂着而今在一肩。
南禅健易东渐
    大唐国里本无禅。教外谁言有别传。倒把乾坤为解脱。寸丝不用着全肩。
南禅周^8□大周
    曾赐伽梨宠老禅。鹫峰六世不传传。竹林方广今何在。坐绾霞绦贵仔肩。
南禅周伸无求
    曾访大唐国里禅。休翁室内祖灯传。莫檀特制金襕赐。振起颓网袒右肩。
天龙通恕惟忠
    幕府时时要说禅。阿师无法可流传。畦衣谢以贯华偈。吟骨棱层瘦入肩。
东福方秀岐阳
    府君公暇爱参禅。又喜金山有所传。一顶紫衣褒此老。苍颜想见雪垂肩。
天龙原中谦岩
    清净之衣清净禅。高僧自古是家传。千钧重寄今为切。林下安眠岂息肩。
南禅周胜古幢
    铲却诸方文字禅。此翁端的以心传。山中草木增光彩。相府金襕灿覆肩。
相国俊承西胤
    特起林丘枯槁禅。钧恩重与信衣传。翁翁纵有擎山力。不免担胝生老肩。
南禅性智大愚
    平生懒说老婆禅。亲赐伽梨秘不传。七佛威仪今在此。元来禹背又汤肩。
临川慧瓘叔Ｍ４
    秘重金山密付禅。孤峰顶上信难传。圣朝至化逃无地。五色祥云霭绕肩。
天龙周贺庆中
    百岁翁主会禅。少林屈眴不须传。檀恩难荷千钧重。直把金山作左肩。
南禅圆伊仲方
    秃帚横拈扫荡神。衣从聋岳不曾传。此翁幸有锦袍肠。煨芋烟中光射肩。
天龙慧^8□鄂隐
    江南两浙挫邪禅。祖父信衣何必传。入得龙王宫殿后。孤峰独宿绝随肩。
南禅梵芳玉畹
    问法远招俱脱禅。稻畛衣自幕中传。道芗堪荷国恩大。缕缕黄金挂着肩。
南禅元礼履中
    参得头陀微笑禅。信衣更与衲僧传。着来全体牟尼服。俨尔金襕丈六肩。
建仁法訚笑岩
    为问松源派下禅。征书远使使臣传。赐号赐衣留无住。是老高风谁拍肩。
已上二十首
    戊子之冬十月师到河州。源相公。驰使赐手书。师应之以法语一篇。东福岐阳和尚摘其法语。分作三偈呈师曰。
    龙袖拂开全体现。一拶当机如闲电。急须着眼看仙人。莫看仙人手中扇。
    象王行处绝狐踪。一喝何妨三日聋。即此用兮离此用。虚空突出妙高峰。
    万古碧潭空海月。再三捞摝应初知。浮云掩断千人目。得见姐娥面者稀。
偈颂
寄春屋和尚
    自云居下主临川。便拨劫灰开法筵。百万众前承密付。二千年后显单传。速追旧观黄金殿。平布元基白玉砖。不费腕头此子力。变灾却作好因缘。
寄龙湫和尚
    日新道价恰增川。冠盖隆隆趣秩筵。王者明师王者得。大人基业大人传。满堂花雨将盈尺。听法草鞋不蹈砖。更使林间隐伦辈。望风随喜结良缘。
春草吟
    春草祸胎茶毒残。狠烟几度患南蛮。官军□海每驱贼。神镝鸣空远吓奸。保国元非专武略。安民岂在斩痴顽。源家兰玉发深省。立地致君尧舜间。
近体一首奉寄前天龙芥室禅师
    金衣昔厌缁尘染。无乃知今慰此心。芥室奇荣吞朔漠。云门幽筑挹山阴。参玄诸子凤仪集。四海一翁龙蛰深。但愿沛然甘露再。祖宗薄蚀在平沈。
客至忽闻临川寺为五山。借韵贺祖塔光显
    域中日月几千年。都下多蓝多主禅。建武帝尧初启祚。亲王贵裔独成仙。祇园涌出圆融海。宝所移来兜率天。花雨更加新好者。位登五岳旧临川。
次祐侍者初春偶作韵
    古曰。茍非其人道不虚行。道之为言。博通内外。而守一隅则其可乎。今揽初春之佳什。可谓。风雅之道却得斯人也。知是天之助之。能执法柄而兴祖宗者。且待其时耳。予虽不堪。胡得不击节耶。乃和其韵曰。
    高尚从师自出尘。龙团煮茗蜕修鳞。风传花信武陵雨。山答钟声祗树春。林下残僧怜我独。月中^8□桂恃谁人。鬓丝禅榻片田地。毋怪他时来卜邻。
次钓上人泛月韵
    诗志也。有志而无诗者。或有之。无志而有诗者未之有也。若钓公泛月之诗。元气浩然溢于声律之外。其无志者安有是作也。忻然和其韵者也。诗曰。
    春霄江上泛长天。自汲清冷煮雨前。釆药未回徐子棹。得鱼还放谢郎船。睛沙带月明残雪。暗浪迎风浮薄烟。不蹈华鲸不骑鹤。争如学佛作金仙。
戊寅二月仲赴光显居士斋。轩名瑶碧。亭曰玉琤。因赋五八云
     洞中居士宅。溪上辟林丘。疏影花犹白。暗香红未收。玉琤充客耳。瑶碧豁双眸。方外神仙窟。争如此胜游。

次凤上人韵

    古者或曰。龙生龙凤生凤。或曰有是父有是子。理虽无惑未见之。丁已王春。凤子一吟。举群相和。希音洋洋。教予忽忘藜藿之味。嗟乎岂图今日方知德言之不谬耶。以故不能守默也。发一笑为幸。
    鹫岭拈花付饮光。联芳地久与天长。丹丘俨尔存灵迹。白日融然乐圣乡。心印传心心即妙。德风扇德德惟香。凤乎不是凡间物。瑞应无边一忆忘。

次东陵和尚题吞碧缕韵

    号楼吞碧甚尤奇。深趣无穷未易知。风定海门云淡泞。雾收山店日光辉。登临忽觉天非远。吟咏翻惊我不宜。多谢主人偏爱客。卷帘待月榻频移。
    贤侄寿山侍者。忽见过访即便留之。为分常住五分黄陈。而乃云。米里有虫。舌头具眼子细嚼始得。切莫草草。
    既削微言滞心首。肯教实际居目前。打断两边中不立。青天合吃棒三千。惜哉老卢错开口。有甚密意在汝边。祖翁幸为你说破。休休掘地休觅天。
甲戌六月念二日。漫吟庵前之竹以付正信喝食云
    古寺闲房陈老趣。香严是与彼同群。龙孙扫暑拥青彗。凤势排空垂翠云。上上上机唯一击。玄玄玄旨岂多闻。琅玕既不使人俗。冰雪何妨有此君。

拟古次定侍者韵

    不安师子座。蔺席当华毡。但使心专一。从教事且千。电光无可揽。幻影欲何捐。藏性含尘刹。为君通十玄。
三月二日夜听雨
    佩玉珊珊鸣竹外。谁家公子入山来。今霄赚我一双耳。明日桃花千树开。
仙翁花
    仙翁喷火返花魂。直与朝阳争化元。舜若神遭胜热苦。赤心片片乱掀翻。
    仙翁吹起没烟火。丹顶如惊鹤欲飞。为报明年八九月。归来莫厌主人非。
谢圆上人道义
    跨灶工夫岂小缘。^8□篱木杓午炊烟。当机踢例净瓶日。依旧令人称大圆。观上人始受法华说偈勉之
    观音大士诸三昧。契券分明属你侬。我此一言如信得。一经八轴自然通。
家传□杖吟
    三十三人拦不住。一条鳖鼻化骊龙。旱天为两落我手。头角峥嵘立本宗。
    三十年来岩谷中。求伸不患屈而穷。果逢蠖首生麟角。宗亦通兮说亦通。
    手中上座黑粼皴。到处青山作主人。每见客来先一掴。次烹凤髓显情亲。
    心源老师。以乙卯冬金山同甘淡薄。雪中见予冷然而孤坐曰。山形□杖犹不如师天真也。应声曰。公莫作普州人好。顾左右曰。你忒杀騃也。即起谢许可云。
    寒酸实有天真乐。四立壁中三脚驴。况是夜明帘外客。山形□杖岂相如。
    心源老师责曰。山形□杖外。请为我说家传□杖本末。故以二颂述大概曰。
    吾家□杖不方圆。越出威音古佛先。谩把有无论与夺。芭蕉未会祖师禅。
    本地风光常寂寂。此中生木活如虬。等间??出纵横用。便是吾家□杖头。
    雪中冻坐。忽记古诗两句曰。江南野水碧于天。中有白鸥间似我。效吓自作白鸥吟。吟之遣怀也。时珂上人在侧听曰。予未有别称不可别求。便请为我书之。予亦不固辞。因以塞白。
    雪中毛羽寄身间。浪迹浮生湖海宽。才有机心飞不顾。从教斫额望长干。
    眉间珂月非初白。膝下黄金本自黄。恰好相逢岁云暮。高低且要细商量。
    白鸥禅人。参横山和尚。借前金山老师送杲书记韵
    蓬户三年绝送迎。天津一日发南程。杖头敲得骊珠落。急急收来慰野情。
觉禅人求警策语
    百尺竿头进步时。用心更莫计安危。单刀直入昏蒙去。金色花开铁树杖。
或问曰。一有多种犹可尔。二无两般者何也。答以偈云。
    三玄三要合成六。大小汾阳数不周。来年更有新条在。恼乱春风卒未休。
谢霜林侍者
    大象时能游兔径。永嘉缺远察如今。一冬冷淡小庵内。招得霜林义味深。
次韵留故人
    方外忻逢方外人。每闻清话发蒙新。山灵安得奉天敕。遮却征装不记春。
寄故人
    敢问老师忘未忘。少年受训侍禅床。南游不死再归国。林下投身已十霜。
黄菊开遍
    黄花开遍一丛金。无价色光幽复深。生活莫如栽菊好。富而不浊道人心。
次韵答林侍者
    彼此相牵没世没。近来真俗不争多。喜君独有笑花眼。选佛场中得甲科。
梨子戏赠天祥老师
    削去刀边昆玉转。嚼来口角醴泉流。有无一味雪梨子。只许解空人舌头。
瘗鹿吟
    哭佛双林群类臻。其中见尔有斯身。无端今复蕉根瘗。一梦伤心二月春。
雪团吟
    象王忽自峨眉到。白马远从西竺来。同是许多官路上。不曾半点惹尘埃。
无位真人
    无位真人干屎橛。熏天熏地结良朋。共成和合住兰若。个个心空及第僧。
    无位真人干屎橛。虚空迸裂肺肝寒。白拈手段毒攻毒。换即娘生赤肉团。
梦尝饭桃诗以记曰
    烂嚼充饥王母桃。更抟玉饭嘱吾曹。公然非独饱仙味。霞彩上身披紫袍。
赠友上人告别
    钟无鼓响鼓无钟声。不曾来耳亦聋。梦作金兰作玉树。天明仍旧一愚中。
赠俗弟存上人
    阿母先亡父不存。出家未必有酬恩。佛花林月神池雪。两地相思一梦魂。
寄铁山刚侍者居但州庐山虎溪
    横看竖见坡仙眼。识取庐山面目难。真个虎溪霜夜月。金波始照铁心肝。
    铁山高卧虎溪云。遮断时人醉往还。只许峰头霜夜月。更深独下入禅关。
    庐山不让铁山藏。兰蕙相因芳更强。安得时陪虎溪上。图中免着俗郎当。
谢伦上人至
    灯花昨夜为谁红。屋上今晨喜鹊同。之子指天还指地。卧云深处访愚中。
冬至
    老在头边唯白发。幻归面孔只红颜。为他各各不相到。我此妙门曾未关。
再用前韵与白鸥禅人
    别后争教我复迎。老年死去不多程。料知践约重来日。空向孤坟悲此情。
谩成
    祝螟蛤兮曰似我。螟蛉化兮成蜾蠃。贤兮不肖隔天渊。为复在惰在靡惰。
临别为净信信女书以为在兜率得。
再会之张本
    有性无性。斋成佛道。不成佛者。唯此愚老。
临行为净音大师书
    涧水依依。山月辉辉。收拾不上。寂然息机偶作。
     虚空丈尺。十界差别。愚者所谈。非智者说焕章文公侍者。道聚一夏。将相别而述偈见示。乃慰愚怀者深矣。故次韵赠之。以为大兴坛经院之基本云。
    临济等间言说同。玄沙又曰不来东。岂图千岁一师后。复看焕章归此中。
    己已冬十月。受公知宾扣寂乃曰。特来求则语。予便披襟问曰。五祖满山栽松。六祖却曰非树意如何。答曰。说似一物即不中。予便休援笔栉凑以成四句。多谢岁晚来意之不浅。兼柬少林老师。致敬之万一曰。
    非独栽松道者名。老能所得更佳声。金鸡一拍破群睡。天下无人别路行。
    夏五十一日。某九拜附便致敬清寥侍衣阁下。仍以唐酱素面少计敢为拜上。莫由赎于渎罪之故。奉呈拙偈伏希慈悲电眸。
    马师用底旧公案。觌面提持寄远情。莫怪依前没滋味。间边且要理鸥盟。
    五月二十三日。望风百拜忻然奉谢清寥方丈大和尚恃以宝墨布衫见惠。所以再次前韵益增不敏而已。伏希慈悲斤正。
     掀天绝唱更高明。一领布衫宁世情。林下何妨夸独步。赵州古佛许同盟。
     文公来忽领二首宝光并一片紫色。顾予何以克当也。何以克报也。感戴之极搜索病肠。虽成一偈。右臂中风不能自书。倩人录奉答清寥堂上和尚大禅师侍几。
    二处金山事一同。当初不合思归东。那堪慈念深于海。每忝佳音落眼中。
    壬申年冬。偶然而开窗雨雪正纷纷。信口吟之。即为十二岁童子书。
    谁把并州之快物。白云剪取作杨花。吟边时有一童子。莫是丰年瑞雪耶。
题丹之西岩屋壁
    岩中今夏有禅和。每日一般无事过。识字从来不多也。单单吟得乐间歌。
    古来贤达贵中和。或绝交游独自过。莘野耕夫千岁下。姓名不朽使人歌。
    我曾年少学柔和。老后工夫不此过。昨日山童固相约。常来与汝唱樵歌。
    岩中安小屋。屋里顿观音。千岁光辉在。将军一片心。
    将军盖代功。多在法门中。一个西岩屋。利生犹莫穷。
    有个禅翁无所能。几年孤负蜡人冰。特来楚足西岩屋。做得云中度夏僧。
    大士多年望我能。岩中独立冷如冰。相逢依旧开慈眼。笑我无能成老僧。
    万事弃心无不能。寒岩一夏坐层冰。秋来忽有他山兴。啼鸟声声佛法僧。
普甲山云庄庵自愿
    年将八十可言老。事味寻常岂免嚣。但愿云庄丹穴里。看山看水得终身。
重誓曰
    直登普甲千峰顶。弃世功高接杳冥。回首平生成底事。不应下界再飘零。
乙亥冬因雪思西金旧事
    东方金地冻如银。记得江风搅玉尘。旧屋无人寒彻骨。老梅独饰一枝春。
    天界何人散白银。北风挟力抹成尘。定应江畔折残柳。待得暮年逢早春。
    六出花光夺水银。使人冷地早超尘。鳌山店上不眠客。唤起师兄劫外春。
    拙偈奉劝知侍者。若真实要做纸衣僧。明知纸衣下事可也。如何如何。
    西金出后复东金。糊口两山唯纸衾。至道敢疑嫌拣择。鸡寒不异鸭寒心。
和肯侍者韵
    草坐支颐身且容。麻衣随破补添重。凤仪忽官远方到。难得金山旧日峰。
止胡说
    兔角方圆非我事。龟毛长短与谁争。块然孤坐大因里。月在楞枷山顶明。
龙门偶作
    常公移屋入深居。愚亦攀高弃旧庐。始觉梅山无底事。妄谈何必五车书。
送育禅人
    世间好事竟如何。只在山中卧绿萝。壁上三贤开口笑。墨痕千载不应磨。
送海首座
    三十年前三十后。法身向上法身边。不因宗海扣愚劣。累劫凭谁话报缘。
次胜侍者韵
    少林秘诀祖师心。离却庭前何处寻。莫怪神光觅安立。不知积雪没腰深。
    相逢尽是丈夫儿。法灭菩提正此时。钵水投针消息子。除禅佛外许谁知。
    但教土块即泥团。马祖缘何示不安。日面方知非月面。一番见雨一番寒。
示严大师
    末山不露顶。西来本无意。但放得下时。蛇虎为知己。
示珍大师
    弄花香满衣。掬水月在手。勿于此生疑。当得自信受。
送大有侍者近江省母
    变母我今泪未干。昼回羡你北堂存。近丹相去无多路。纸袄东归得问安。
南禅唯公高侍卓然立志欲弃浮名。而未弃耳。所以特往拜文殊者盖为此也。故勉助发大信云。
    一狮子背一文殊。离却天桥不现欤。昨应三呼今讨颂。逢人慎莫道非渠。
送宗海首座
    隔崖横趋非俊逸。归来终夏也何悠。三回相见三回别。一任云门六不收。
    觉隐知公侍者。忽闻父讣音告别。故缀俚语以赠其行色。云尔。
    忽闻父讣日西倾。未免伤情欲问程。为报个中无此事。何妨旧路又重行。
    敢用拙偈三首赠大檀那左金吾奉使镇西之行色曰。
    使哉不辱君之命。直得大明书信通。来往弱流三万里。只消数日片帆风。
    镇西邻接江南境。舟子乘危多作奸。使命一言安九鼎。边天边地万年欢。
    九州英杰应严命。一介功高不可遮。十里松风三学月。神光千古照源家。
观练瀑
    万仞苍崖碧树巅。风翻素练作飞泉。藏王不换旧时面。等个人来五百年。
明坚塔
    寺号金光大有缘。贤于插草不徒然。群峰奉命朝三岳。拥护明贤塔四边。
拙偈赠昙公禅子发足中华参方之行色
    昙华粲发王春晓。万里吹香送去舟。定合顿包天界寺。承恩随处决宗猷。
和长春韵
    血点花开日日新。香风吹作四时春。庭前唯有长松树。故伴深红不染尘。
次铁舟和尚哭轮庵主韵
    不使凡情望解存。一机转处奈何论。眼睛突出天边月。灭却从前玉斧痕。
悼天锡首座
    薄命何遑更问天。讣音苦杀静中眠。狂澜四海临危险。又失龙河一只船。
谢客
    披缁却怕近缁伦。恰似秦人不爱秦。未审净邦心自许。世间真乐在孤贫。
筠公侍者因可庭便寄纸求字。故以坚节塞白云尔。
    不受磷缁世故薰。变迁岂堕逐浮云。若论确尔守贞操。高尚丛中唯此君。
颂百丈下堂句
    瘗鹤铭无赝本传。雷公打后不完全。犹余透玉三分势。笔力千钧点画鲜。
    辛酉季春。忽辱可庭高侍禅师之过访兼以妙偈一绝而见示。予虽久废笔砚未免。谨次严韵奉谢来意万一云尔。
    野干无理变狮王。岂有鸡群着凤凰。笑入第檐分半榻。春风华发月黄昏。
依韵题中冷瀑聊为可庭露丑击节云
    岩中玉液作飞泉。落涧还成学海川。添得高人题一绝。万年胜事大因前。
食中糟
    重义人稀多重金。膛他群队自焦心。这回暂养毒身处。种得来生荆棘林。
大疑
    文章若是敌生死。泉下诸君谁在官。为问孔丘堂上客。不知仁本作何颜。
    文章若是敌生死。那得天然罢迁官。为问祖师门下客。不知心印作何颜。
大悟
    难兄难弟孤竹君。无端深入首阳云。终身釆蕨成何事。招得名宾趣不群。
    曾识夷齐是弟兄。无由见面只闻名。照他陈迹一轮月。不在首阳云里明。
呈空极和尚
    正是仲秋三五夕。金环为我入山时。满天月色中庭雪。他日分明说向谁。
偶作
    少欲之人乐有余。满怀仿佛夜明珠。风流岂落大梅下。荷叶松花何处无。
癸亥
    癸亥王春本命年。金牛作舞乐音边。大家半碗皱阳后。参透ＯＩ团一味禅。
呈云居岳云和尚
    休翁隔海岳云归。讣寄天风落我衣。二十四年间日月。未由一面掩柴扉。
    云居高布岳云阴。甘泽早知枯槁心。更喜旧交林下事。青灰埋却二毛深。
偈主伦侄劝勉云
    传得金襕第二机。刹竿倒却不为奇。未明乃祖心宗旨。试问云居要自知。
    父母非亲道岂亲。世情未免保天伦。高攀做得倚松葛。便是丛林杰出入。
送人之远江
    二月未睛正月雨。梅花落尽不开窗。更无一法为君说。且喜寻师到远江。
次韵奉谢巨昌老人惠樱花
    忽见金仙座上来。钟声载月鹤低回。拈花有旨却无旨。一笑令人心自开。
钦为宝圆禅定门赞五轮塔颂
    忽失尊仪孝子心。红轮无奈向西沈。伊蒲七七桑门供。起搭高原表德深。
    自古一州一县里。西家有丧东家助。况是今朝追荐场。敢辞焚香赞檀度。    一一轮中具五大。一一尘中含法界。报恩无不由斯圆。管取孝行传百代。
祝金山光幢城
    魔军倒退几三千。高显奇功不记年。重饰祖翁亲所建。何妨永与子孙传。
次韵奉答熙侍者
    学道先须见过师。齐师那得绝狐疑。老眸忽见超师作。喜慰平生在此时。
次韵哭小儿溺水
    小儿吃跌委深流。莫道爷娘鬼又愁。五岁玉魂招不返。九原露影草根收。
次韵寄古人
    见说人情都不古。丛林正在下衰秋。何如铁作心肝士。更不回头一切休。
寄ＭＣ禅子
    ＭＣ也天姿真凤雏。一朝高入五云居。羽毛安得早严整。瑞世惊人及起予。
赠邻月侍者归若耶
    景德小庵丹井西。禅扃深掩足忘机。庭前夜半长松上。闻说子规频劝归。
题白泷龙泉寺
    蓬莱方丈只闻名。行到其间恨不能。八十有三春日暖。龙泉花下谢鸟藤。
    一宿行藏备观奇营。再次前韵。贺诸禅子兄呼弟应为法忘躯成大功耳。诸公各赐一笑为幸。
    一法本来无可名。虽言能所有何能。行藏春色樱花眼。笑杀诸方烂葛藤。
次韵奉密室严公知藏几下幸笑掷
    片柴抛却便抽首。真个这回非梦中。多谢天龙犹有意。未教林下索然空。
示吞海悦众
    林下忻逢林下主。弟兄竞决小胡芦。惯曾亲见桶箍爆。撒却骊龙颔下珠。
偈送但州参上人行色以当路程曰
    元旦念三强半雨。泥深犹是阻行邻。但参因疖出山去。苦海何时免苦轮。
    肯公闻名久矣。兹寄幅纸而求字。因取密传而塞白云。
    四藏锋外更藏锋。不立功中还立功。莫道少林无秘诀。横梅夜半付卢公。
库堂安毗沙门天王
    米城涌出库堂中。应化真身威力雄。护法护人如眼目。泼天之富入圆通。
    慈圣真子端公侍者别后再会。然未有雅号。敢以严仲字之。用代直呼其讳云耳。又缀拙诗一绝。更代煎点区区之怀也。伏乞一笑。
    显然不及颜回远。不幸命长今尚存。望八老年空白首。阴崖漏屋懒开门。
    喜上人与予有瓜葛之故。在山中阅几春。忽来告别。因以悦岩为字。乃取悦可众心之义。更书宿天桥旧作一首。以谢道仪不浅兼装行。
    天桥端的出天工。雄跨龙王沙竭宫。初友真机还不密。圣灯芳焰五更风。
松风亭
    依俙似曲却堪听。又被风吹别调中。入别调中声愈好。方知无处不圆通。
云门古曲
    函盖乾坤一句儿。明明截断众流时。随波逐浪弄潮手。引得杨朱又泣岐。
    拙像奉谢飞处堂上大和尚。忝以观音像并隆兴扇见惠。伏乞慈削。
    圆通相貌隆兴肩。誓度舟航一叶莲。下载清风忽吹转。宛然但在白云边。
    禅头经跋丙戌之冬大获珍宝。感怀之极记于经末。
    莫言竺土异山中。才有纤毫瓦砾同。逢达道人须供养。王春无处不春风。
    次韵。奉谢天宁堂上和尚辱赐金扇。伏乞笑而撇之。
    披剥封皮洗渴尘。清风应手觉沾仁。此心果见无移易。感激昔人唯昔人。
戊子正月五日
    左既大平应右然。喻如草木悉皆禅。沧溟一滴百川水。自古曾无中与边。
次韵千亩生公高侍。赠关西之行色
    老后何遑陪法筵。壮年正好趣机缘。他时针芥相投日。自断行藏莫问天。
励心偈
    称余知者恒沙德。何若南无地藏强。兜率天宫脚跟下。十方净土好资粮。
次佛成道韵
    睹明星现始成道。出母胎时可独尊。不合先言犹在耳。可妨赞作大沙门。
偈赠久公禅人归乡。则示约言不可渝。兼东明庵老师致敬云。
    是法既能无变易。久昌昌语岂寻常。昔时曾过近江路。小大胡芦醋自香。
    次韵奉谢范公上人来共寂寥。因约立志弥坚而永不退而已。一笑。
    乱峰方寸里峨峨。莫道慢山苦不多。劈面粗拳饮甘露。始应耐得卧藤萝。
闰正月
    闰正月朔起三摩。禅板几时登宝陀。举目岩岩春雪遍。白华此外便如何。
天津桥
    度马度牛兼义人。赵州掠彴岂同伦。往来多少迷途者。本地风光罢问津。
梦游光莲寺
    一路香风吹不断。野塘永色碧于苔。入门方识光莲寺。直下令人心地开。
    癸亥正月虽撙节而欲作前金山老师之忌。无些余力而罢之。仍说偈遣怀。时爵上人告别书以送之。兼简于岳云和尚奉一笑耳。
    德有馨香非物也。炉熏亦恐辱师真。愿将法喜奉尘刹。天下尽成禅悦人。
净居存弟自号古范。其志可喜也。故作一颂相赠云
    历劫相承底模样。能来大器扬宗猷。莫言不上时人眼。自有先贤记所由。
熙公侍者自号春山。因为随喜乃颂之云
    洪钧一转势增雄。草木欢颜花自红。透顶明明宣祖意。东皇仁育大和中。
次蕊侍者拜松岗观音韵序
    丁已夏。问安投云门。即出述松岗观音大士缘起之巨轴。教予随喜。拜读一遍。不觉三叹而不得已。辄托高侍蕊公。结胜因耳。后之揽者不以不自量见诮为幸。
    应身三十又三尊。悲愿超诸甚耐烦。马首雷鸣惊睡梦。渔人鲲化破迷昏。丹霄只尺圆通境。金碧玲珑入理门。今日爷娘所生耳。方知天地本同根。

佛德大通禅师愚中和尚语录卷五

    孔仲尼有言。文王既没。文不在兹乎。佛德大通禅师。灭后五百年。隽孙英胄。绵绵不堕其业。遗风余烈。亘于今而振矣。盖其流深则应观其源之高也。鸣呼彼言象径迹。岂堪能窥□乎哉。然至其布诸辽远垂诸永久之方也。亦自非藉夫副墨将无由弘阐。是其势必令然也。所以有禅师平常游化三昧语录者几多卷子。而未脱^8□也。今也合山诸老禅位。乃谋镂梓用布垂诸永远。而命校焉辞以不敏而不允。却顾亦同与于松源之一脉。于此乎不确拒。竟任其责尔。若后览者。不从事副墨之际。直向参寥未议之先寓目。则庶几斯文亦与天坏同不朽。
宽政五年龙集癸丑首夏之日
　  丹阳前福林此源氏谨跋
    高祖曾访道于异域。采师于金山。慕休翁古佛行解相应语言三昧。而也机宜投合后。留在之中彼有癸亥集。归朝韬昧了。旺化之际此有丱余集。祖雅古高清。怀不得止。只一时应机之言句。而全是此之余光耳。或曰。一师之着集。如无上堂语者。不足曰某师之语录。殊不知。昔中峰本禅师所住一生称幻住。而不必于时无之定规。唯以辩道精励之近要为急务。彼师有曰广录不妨。是明证也。吾祖亦然也。频遇檀请数赴机缘。虽然不许久居。视京都国土之筵。则如避于蛊乡。爱山林树下之素。而自适于恬淡。有一之谓甚岂可再乎之语。灭后虽近于四百年所。此录于今无有开板。从珍藏已矣。虽惬于祖之道意。不周于孙之奉行。时乎比来山下两足主席竹庵座元。切激志望。募一山及与派下诸刹。不阅多时寿梓谋镇长印行焉。闻者靡不喜叹。於戏不唯使祖道转发光明。抑亦为密行永垂来鉴。不复善乎哉。
天明龙集甲辰孟春日
    瑞岩派下劣孙七十五翁佛惠元丈谨跋

佛德大通禅师愚中和尚语录卷五

佛德大通禅师愚中和尚年谱

　　金鳌山顶。杨子江心。藏身屏迹。攀高钓深。平吞佛祖。眇视古今。一生家活掩不得。煨芋香散傍台襟。敬奉钧命谨赞。
    老比丘禅英拜书
　　敕
　  晦迹韬光以安心空门。是道人之本志。立号易名以褒宠旌异。是王者之良规。丹州路金山愚中和尚者。赓灵山单传正音。得少室密付的旨。虽寄身于林壑。而名喧宇宙。其道甚尊显心切慕之。谥曰佛德大能通禅师。
应永十六年九月十四日

佛德大通禅师愚中和尚语录

    住甲州圆福寺嗣法小师禅庆编
　　　　　　　　　

年谱

    后醍醐天皇元亨三年癸亥。师浓州岐县人也。其先势州藤氏之族。因事来此县。数世居民间。父尝愁无嗣。构堂于宅傍。安以观音像。晨昏礼敬礼祷得男子。经年不怠。一夕母有灵感而孕。方诞之日。瑞香盈室。邻里惊异。
正中元年甲子
二年乙丑
嘉历元年丙寅
    二年丁卯师五岁。一日手持普门品。就父求教。父请比丘授之。随教随诵。比丘以为夙薰。彼观音像前有盘陀石。师就其上。礼拜念经以为日课。父谓天性。
    三年戊辰一日有异僧。授师章句曰。性海无风。金波自涌。师问其来处。答曰。我自奥州来。言讫出去。师奔白父。父怪而追之。不知所往。乃惊叹曰。此文甚深。去奥州者。幽远之谓乎。
    元德元年己已。师七岁。父携指郡之东山教院。启一大德曰。此子敏黠。愿隶左右。习以经书。若到长成。必归于吾。付以家业。大德一见器许之。爱超等夷。师勤学释典。兼习鲁诰。左之右之如取怀物。同学皆立下风。
    二年庚午。是岁。师父从事于邻郡。忽遭横难。将受刑戮。尽室亲眷慞惶奔驰。师独诣观音像。怨诉祈念。从旦达夕。父果获脱。遂知师之诚心所感。特如爱重。师从此深厌世相。凡厕嬉戏之筵则蹙如。每入讲论之室则欣然。一日作和歌一首书屋壁。颇抒有为变迁无为真常之旨。见者靡不感异。
 
后伏见皇帝长子践祚元弘元年辛未
二年壬申
三年癸酉
后醍醐天皇再祚建武元年甲戌

    二年乙亥师年十三。父诣大德。欲与师归曰。此儿处俗。维其时矣。大德曰。此非泥中物。他时必冲霄汉。我为法惜人。若能得赎。虽命惟轻。而父不允许。归父半岁。切求出家。父母难之。因废寝食。父母百计慰谕不可。于是父母欲成其志。师闻叔父妙南禅人从正觉国师于临川寺。白父曰。若许我出家。愿归禅宗。南公在彼。天之相我也。父母曰。此儿自奋如此。岂小缘乎。宜托南公以投国师。明旦赴京。既至京访南。具陈其志。南曰。我是一个间人。岂受亲眷烦累乎。何况国师门庭峻严。而非少生劣机所堪。速去。师涕泣曰。远离乡井。已达宝所。纵受棒杀不去。南公不胜抚怜携诣函丈。国师一见乃曰。此儿骨格奇异。颇有博达相。宜名周及。即与剃落。又以长身呼高沙弥矣。乃命依春屋。
    三年丙午师依止春屋。屋禅定余暇。教以禅录。历耳不忘。过目必诵。屋奇之。白国师曰。高沙弥伶利。某如今事繁。愿付一耆衲。以与妙密钳锤。因兹令侍鉴翁。翁时为第一座。德望最高。师自业精进。奉仕不怠。旁又亲炙龙湫默庵。日增见知。
    四年丁丑。国师有题友云庵偈。洛下老衲竞和。国师顾师曰。人称尔聪敏。试和看。师应声曰。岩树阴森日易曛。无心来往洞中云。凝然一杨乾坤阔。物外逍遥趣不群。国师称赏
历应元年戊寅
    二年己卯。国师一日讲信心铭。师谓默庵曰。梦幻空华何劳把捉。某于是知前前非。庵乃闻于国师。国师曰。高沙弥饶舌还添非。遂许做僧。受戒睿坛。归居临川。有劝之者曰。子于外学未尝染指。恐缺博识。且要涉独。师曰。若依本分。佛语祖语尚不可学。况于异端乎。虽如此支遣。实又思兹。一日密抽单位隐居城北。是岁十七岁。
三年庚辰
    四年辛已师挂锡于建仁。盖为知丛林规矩也。一日长老上堂。师有所疑。乃上问讯。所疑不决。退思曰。今天下列刹此寺为古丛林。居住持者。非万人之杰。则千人之英也。而浅易如此。我又谁依。不如寻知识于大唐。由此切南游之志。今兹上皇创天龙寺。遣商舶求藏经于元国。于是喜而托之。秋发博多。冬到明州。大守钟万户以为贼船。舳舻数千防海上。商主通书以陈。疑怒不已。愈严禁防。
    至正二年壬午踰年犹不许上岸。船中水尽数日。师与同志修圆通忏摩法。以祈雨水。密云忽布。大雨滂注。船中数百人。饮之得活。钟氏奇之。独许商人贸易。师密引一商人。告为求法来。彼慨然夜棹小舟邀。师直过明州。溯江而上。闻月江退居于曹源。兼程进谒。江感其远来。垂慈提诱。是年二十岁。
    三年癸未师晨参暮扣。孜孜参究。兀兀如痴。江甚爱之。书愚庵二大字并偈遗之。因以为号。偈曰。拙而且古直而方。诵帚忘苕帚亦忘。紫气无端出峰顶。劳他贤者到岩房江一日谓师曰。老僧间居不行丛规。你逾万里寓此小院。实为可惜焉。须去大方观此土禅席盛美。异日扣我岩幽亦不难也。师因辞去。江以偈送曰。赠君一滴曹源水。涨起江西十八滩。八十四人草窠里。齿牙交下髑髅寒。师往挂锡于道场。有密禅人。与师同乡。有慈悲种。众推称菩萨。蕴日者术。屡劝师曰。公缘不在此。宜参方去。吾在此土三十年。诸方老宿门户多所参扣。公欲参那底善知识。我随其所欲而为控入。师曰。行解相应。得语言三昧之人。欲亲近耳。密曰。金山即休和尚。乃公之师也。遂偕行。其夜休梦。佛印元禅师。威仪堂堂入山门来。明旦以所梦谓众曰。元师一代宗师。而此山之中兴也。是为吉征。今日必有俊衲至。师果通谒。休开室迎接。待遇甚渥。进茶果次。休指柑子问曰。日本亦有^8□。师曰有。又指栗子。师曰有。休曰。佛法遍在一切处。来到此间作什^8□。师曰。不到此间如何见得和尚。休曰。目前无阇梨。此间无老僧。师便礼拜。休曰。此子可教。乃令近侍。
    四年甲申休命充内书状。凡缁素献酬尺牍令师皆代。时金山火后重建佛殿。命师书上梁文。古今名贤题吞海亭。诗篇字划残缺。命师改书。一日数官人来题诗。皆曰。请日本及侍者书之。师出代又作诗。数官叹服。
    五年乙酉师年二十三。移择木寮。职罢持净。
    六年丙戌休命侍衣钵。师晨夕商量诸家宗师语脉。靡不参决。间又披阅藏经。时有耆衲皓玉山。精炼教乘。师就质性相旨。诸义炳然得无碍塞。一日慨然曰。夫佛祖道离文字语言相。吾动囿于名相胶于文笔。不能洒洒落落。何愚哉。乃诣丈室扣至要旨。休曰。举不顾即差互。拟思量何劫悟。切莫摘枝叶。退呈所解。休叱曰。不见道。言无展事。语无投机。滞句者迷。承言者丧。又举夹山见船子因缘。征诘曰。你只向他欲开口便遭打落水中处看去。师蒙垂示。泫然泪下。自是顿息身心。如枯若槁。
    七年丁亥一日休谓师曰。昔大慧在梅阳入室。时鼓山长老潜混众底。慧举竹篦曰。唤作竹篦则触。不唤作竹篦则背。唤作什^8□。山出夺取竹篦。慧敲卓子曰。唤作卓子则触。不唤作卓子则背。唤作什^8□。山踢倒卓子。慧指虚空曰。唤作虚空则触。不唤作虚空则背。唤作什^8□。山打筋斗出。言未了师脱然契会。即呈颂曰。不知禅者非禅者。二十余年只一疑。打破鼓山涂毒鼓。普天匝地尽弥弥。乃辞归日东。休以偈留之曰。鸡声唱彻炎天晓。已向声前契祖机。杨子江流东入海。临流未可买舟归。休有雪子吟。师和曰。谷响若非真赏音。松风永夜不鸣琴。更令雪曲别相似。林下谁人免陆沈。休谓人云。及子得。又自赞顶相与师曰。妙高峰顶行舟。杨子江心走马。唐人不识这容仪。付与日东及侍者。是岁朝廷敕金山修水陆会。老宿大官俨临法筵。一时胜会也。东西两序拔其尤者。命师充东藏职。月江有颂。数首贺曰。金乌玉兔如梭急。八骏如何追得及。滔滔杨子大江流。夜半穿靴水上立。龙宫海藏尽豁开。赤手抉得摩尼来。万仞龙门一跃过。不假霹雳轰春雷。者回重入德云室。不用参寻经七日。金鳌背上棹臂行。尽得真人好消息。埼楚石噩梦堂。参休次。见师甚喜。楚石寄颂曰。信得及时明得破。无边海藏尽掀翻。休翁古佛呵呵笑。镇海明珠只一丸。师次韵为谢。由兹名喧诸方。一日有亡僧。请耆宿并头首。各演佛事。众中有忌休厚于师者。俄于。阇维场请盖棺佛事。师率出唱云云。一众吐舌。诸方传誉。是岁二十五。
    八年戊子师又居衣钵阁。休常属知事僧曰。宜设异羞奇膳以待及藏主乡人往来有不虞求。是故和僧时指金山为安息处。石室龙山时时往还。石屏抱疾来。师迎加医治。严寒衣薄。与堵罗绵被。不久得差。古源观师与耆宿评论寺务指挥行力曰。及藏主前身必此间人。否则语言圆熟安如此耶。
    九年己丑师自編著述呈休。休序于其首。题曰。癸亥集。虞伯生跋于其尾。
    十年庚寅腊月。休示微疾。顾师曰。此病不起。孟春过半。必取灭矣。吾残息未绝。你速归日本。甚惬病怀。师曰。某执侍七年。今何特地乎。数日休又曰。时不可失。归退思记。尝辞母约曰。过十喜秋必归省。今偶然耳。乃诣丈室告辞。休且且悲。乃命笔曰。日东周及藏主。自侍香典教至居间。皆得以代昏耄。检阅之劳可嘉也。今其归里。偈以勉进云。偈曰。裴寺相亲阅几秋。左控右索出时流。机轮三转轮元净。定慧双诠慧匪修。睡虎耽耽抛故穴。游龙矫矫奋灵湫。好翻一滴长江水。涨起东方广海州。后龙山次韵曰。参扣金山已七秋。洋洋韵度异常流。藏无大小都容摄。道绝功勋不用修。但得擎头还戴角。自能倒岳又倾湫。苍生渴望多时也。霖雨何妨遍九州。休亦嘱曰。你归乡国。不要出世。须是山林树下得坐披衣。专一做静地工夫长养圣胎。他时异日向孤峰顶上发挥吾道去在。师作礼而退。便至明州。
    十一年辛卯三月解缆。海程经日。风波多难。樯倾楫摧。七楫六失。北野天神如梦有冥助。四月达博多津。龙山喜师至。相伴赴洛。到赤间关。有大鉴旧题。师和云。到赤间关访故踪。城门直对海五宫。波沈宝剑蛟龙护。岛压明珠舟楫通。树色满楼还细雨。钟声隔岸又回风。瞻望颇觉皇都近。五色云浮日上东。六月达兵库津。数日染疾寓广严寺。七月复初。将至浓阳省亲。时正觉国师灼化于京师。默庵遣僧迎师。师告以易法嗣事。庵以闻国师。国师曰。渠遍参南方知识何忘觉城东际。庵告此旨。师归省。国师出迓。因问春秋。对曰。二十九。国师曰。你青年往还万里。我幸长寿再得相见。在兹相伴。甚惬老怀。乃许挂塔。维那报以众盈。国师曰。堂中有病僧也无。曰有。国师曰。令彼起单此参堂。东陵住天龙。与国师日夕往来。命师通事。有僧自江南归。传佛通计并遗偈。偈曰。生也不来。死也不去。出头天外看。日轮正卓午师举哀作偈云。临行犹道不来去。又是福州人肚肠。痴囝不承即罢业。苍天声里泪痕长九月国师迁化。会下僧太半散去。师曰。我少年辞去。今来遇寂。不获奉勤。宜就塔下心丧三年以报受业恩德。故留临川。腊八龙湫寄偈云云。师次韵酬曰。未决如来一大缘。春风南国几啼鹃。归来月忽初八。孤负明星又一年。
    文和元年壬辰。正月十九日。值佛通忌。有颂曰。金鳌背上觅通津。没兴遭他脱赚人。一曲杨华多日泪。又添柳色雨中新。
    二年癸已。师年三十一。龙山受敕于南禅。访师于临川。请云。江南丛林以书记为重任。茍无其才则阙焉。公也异域之莫逆也。愿以旧好而居此职。师不获已而就焉。翌日作淋汗疏。山览曰。老作实无一字遗恨耳。东陵居东堂。称赏曰。此位得人矣。至结制秉拂。僧问。唱谁家曲。宗风嗣谁。答曰。杨子江头杨柳春。杨华愁杀渡头人。其夜果有不意之变。退寓于少林院。竺堂住万寿。请师充纪纲。以瓜葛好辅之。
    二年甲午师又回少林。四来兄弟憧憧不绝。一夕忆佛通之悬记。慨然曰。春秋之富渐将衰。林丘之素不可愆。翌日发足。
    四年乙未师寓止于摄阳栖贤寺。住持教外高识博达。辨若悬河日夕道话。称师高论。
延文元年丙申
    二年丁酉师居播州安田北山。语人曰。好静处太适野情。
    三年戊戌
    四年己亥。师出安田。一冬一夏处处住庵。枯槁冷淡而居
    五年庚子
    庚安元年辛丑
    贞治元年壬寅丹州神池有教院。彼有久向师风者。预构小庵迎师。师应之。
    二年癸卯一夕有僧。来求随侍。不许。徘徊庵外数日不去。师感诚素相容坐期。此僧沉静寡言。不卧不眠。汲水拾薪。奉事拳拳。解制夜月下唱曰。诸法同镜像。亦如水中月。凡夫愚惑心。分别痴恚爱。唱讫而去。不知所之。师后语人曰。彼异僧也。特来欲验我行业。虽然早是被老僧勘破。
    三年甲辰。师尚嫌山浅。入槙山隐于西岩。其山深远幽邃。无人能到。乐而居焉。一日有偈。书壁曰。有个禅翁无所能。几年孤负蜡人冰。特来禁足西岩屋。做得云中度夏僧。既而山童樵夫自然相狎。胥吏氓黎远近往来。夏毕逃去。次前韵曰。万事拌心无不能。寒岩一夏坐层冰。秋来忽有他山兴。啼鸟声声佛法僧。即往丹之后州。结庵于世野山。
    四年乙已。师年四十三。出世野移州之漆原。于时英灵仲居金山天宁寺。师之南禅旧识也。檀那大中臣那珂宗泰慕师道。与灵仲相谋。虚金山坚请。师谓。金山江南缘遇之地。乃往而应。众仅十余员。印四次香。八时禅坐。余乃诵经咒以消息。或雪中冷坐。减服远炉。或月下立禅。自夕达旦。非勇猛精进者。则难预众员。小根劣机望崖而退。或问曰。既是为禅和子。何必每日孜孜念经咒。所不取者也。答以偈。偈云。黄金实是非泥土。泥土且从何处来。为问世间多智者。分明指出绝疑猜。却问曰。变大地作黄金者。指黄金为黄金人。优劣何如也彼无以对之。
五年丙午
六年丁未
应安元年戊申
    二年己酉石室居天龙。送中赞侍者参师偈末云。龙门年老无龙句。且听丹山彩凤吟。又云。为问愚中除我外。旧交谁是白头翁。
    三年庚戌少林同门欲起师住栖贤。辞以颂云。见齐师尚减其德。跋鳖争追天马驹。但愿同门众禅伯。莫令小弟出山隅。
四年辛亥
    五年壬子龙湫寄颂招。末句云。前修曾到高安后。不忘乌藤六十恩。师次韵酬曰。上有干兮下有坤。如何敢发一虚言。直饶化得身千亿。端的难酬师大恩。
    六年癸丑横山特峰每每谓众曰。汝等何不参愚中和尚去。由是彼会里僧竞来求相看。师不许。彼亦不去。山中山外处处群居。师曰。老僧不会禅。又不明道。诸衲群居。彼此何益。不如老僧出山去。檀主闻之。烧庵逐僧。然四来亦不绝。师坚闭门不应。倘有难回避。皆以交友相接。师常呵责参徒用坐具袜子。或问之。对曰。坐具袜子欲何求耶。
七年甲寅
    承和元年乙卯。冬大雪。时有心源老人。洞下饱参也。见师冷然孤坐云。山形□杖犹不如师天真也。师云。公莫作普州人好。因作颂云。寒酸实有天真乐。四立壁中三脚驴。况是夜明帘外客。山形□杖岂相如。源云。山形□杖外。请为我说家传□杖本末。师亦云。吾家□杖不方圆。越出威音古佛先。谩把有无论与夺。芭蕉未会祖师禅。腊月十四夜看宗镜录。忽闻迅雷作二偈。其一曰。惯钻故纸不间眠。也解通霄磨碌砖。忽被雷惊申只脚。依然踏着旧青毡。其二曰。禅中教与教中禅。隔得虚空作两边。雪里梅花如不别。西来玄旨赤乌年。
    二年丙辰普明国师在于丹后州云门。欲识师去就。时时相招。师以偈谢云。今日明朝月又年。病身匍匐涉迁延。太虚一片磨秦镜。方寸何劳关口宣。国师有云门一曲轴。命师跋其后。师赓其韵云。灵根同气不同条。每恨身因何所招。一曲顿令忘彼我。德音岂假九成韶。国师云。此偈以足看心肝。假使九牛牵。他也不回头。
    三年丁已正月五日。梦中有感。自号岳松子。因作颂记曰。祝融峰顶万年松。化作斑鸠入袖中。应是荫凉天下者。为君叶叶起清风。此岁夏。问安投云门。国师作偈谢来访。师次韵曰。老禅方丈日如年。落得细论文字禅。刮瞙须还金色佛。炼丹岂若地行仙。梦中荣辱有何命。毫末功名未必天。风月打开无尽藏。破沙盆内煮山川。又呈一颂。有等间润色三春雨。造次清谈六月冰之句。国师以称绝作。
四年戊午
    康历元年己未师于寺侧别构一室扁大因。屏居宴如不通人事。虽侍奉僧罕视  其面。或拾果经旬。或吃粥度夏。山禽野鹿就手而食余果。
二年庚申
    永德元年辛酉师访旧识于丹州。取路诣九世户。有颂题天桥曰。天桥不可不来游。足见神仙巧运筹巨蟒蜕鳞横曝骨。长鲸露背未□头。蟠桃结实乾坤老。溺水无波日月幽。夜半凭谁藏袖里。持将归去壮皇州。
二年壬戌
    三年癸亥九月晦日。遇正觉国师远忌。设斋以述二偈。其一曰。凤凰枝上落巢儿。脱死巅崖何所依。丹穴霜枫今日雨。可怜滴滴缁衣。其二曰。三十三回唯此心。黄金不得铸黄金。真风若许一言赞。天下龙门超古今。
至德元年甲子
    二年乙丑今兹师归浓之旧里。营父远忌兼省后母。
三年丙寅
    喜庆元年丁卯有僧举曰。昔有一座主。问觉仙长老。如何是教外别传旨。仙答曰。别都顿宜寿。师即曰。予当初若得见之。即与此颂看他如何。颂曰。 撒手悬崖未十成况乎起念作经营。劝君欲达吾宗旨。且待泥牛水上行。
二年戊辰
    康应元年己已二月。师谓徒曰。吾居此久。弃去数回。而因檀信有缘不遂其志。偏似熟处难忘。不如逾海浪游。侵夜与同志四五辈遁去。有留别拟古二首。其一曰。昨日寒谷冰。今日东流水。笑而将出门。有忧亦有喜。其二曰。将谓有许多。元来无多子。大圣现泗州。一去三万里。乃游于土州五台山。缔庵于新田山中。同郡有^7□生山。师恶其名不雅。改号二老峰。和言相近故。盖又拟庐山五老峰。解制后将移于彼。一夕海上恶风怒号。波涛若山。有小舟来。飘飘如叶甚危。师不忍见。烧香念咒。冥乞求护。俄顷风静浪恬。忽金山檀那父子相追乘此舟来。师感而曰。因缘谅不浅。相将归金山。
    明德元年庚午三月八日。遇横山特峰十三回忌。其徒请师拈香说法。共前夜拜遗像而述偈曰。孤影临崖能几时。祖宗累卵岂堪支。不敲常照寂场户。我此心肝说向谁。
    二年辛未是岁金山檀越。罹逆臣余殃。将遭族灭。赖师道力。立得平安。
三年壬甲
    四年癸酉师因看宗镜录。着禀明钞。
    应永元年甲戌八月。登普甲山居云庄庵。有偈曰。年将八十可言老。事昧寻常岂免嚚。但愿云庄丹穴里。看山看水得终身。细川京兆时守丹州。遣州留守坚请师回金山。
二年乙亥
    三年丙子三月。出金山游纪州。寓于根来寺。七月安良见运胜居士。创龙门庵请师。
    四年丁丑与衲子十四员坐夏夏末示众曰。龙门一众玉棱层。内证还如寒谷冰。不向镬汤炉炭避。顿明心地绝炎蒸八月出龙门。将赴九州。道经艺阳。小早河氏春平。久钦师道。忻然相迎。要为师营精舍。有佳山水。因定居焉。乃名寺为佛通。盖志慕先师也。众仅十余辈。昼夜禅诵。与金山规矩同。
    五年戊寅方来衲子渐集。摆拨不去。山间野外木食涧饮。盖欲伺余光于壁外焉。
    六年己卯寺门右边。奇岩抽地千尺。怪松盘屈。垂萝夤缘。其上有布水。名银九瀑。傍构浴室。扁无垢界。师有偈曰。三千尺白碧岩前。护法银龙下九天。殊欲庄严无垢界。碎昆岗玉作飞泉。丈室名观瀑山顶造亭名含辉。风磴云梯曲折而登。师题偈曰。草鞋跟断震岩谷。冰雪俱消一径通。收拾龙渊西面胜。和亭移在此山中。
    七年庚辰七月。师有金山之行。因旧檀恳请也。
    八年辛已春窃去金山。抵播州杉原寓于安乐寺。去寺不远有古禅刹。号云门。师爱其地幽僻。卓景德庵。庵前有窝安地藏像。像前叠石为塔。名若耶。冬佛通檀越坚请还艺州。
    九年壬午。怡云来访。袖中出一轴云。某东归时。道衡平和尚辱赠言三章。特来呈和尚。意见于颂并序。序云。吾弟及长老看之。必起三十年同参之怀。颂云。等间提起破沙盆。三世如来一口吞。话到新罗谁又委。岳聋直下海騃孙云又出十牛诀一卷曰。是吾祖痴兀翁之所著也。乞师一览。而跋后以传后学。师乃跋焉。今年秋。师去寺数百步。别构草庵。小可容膝。扁肯心。师盆倦应接禅寂于此。紧掩柴户。钉无言榜。书壁间曰。肯心毋劳赞底沙。种豆何曾得稻麻。动用之中收不得。三千里外摘杨花。摘杨花也好笑。夜来依旧罢旋绕。衲被蒙头眼还聋。始见心印甚奇妙。甚奇妙兮不可量。无缝塔前甚彰彰。谓之肯心谣。时师年八十。
    十年癸未四来云衲参扣不已。因兹诸徒于寺外建向上庵。可容百余员。傍造茆堂。寻常说法上堂于此。厥后一个半个各缔小庵。
    十一年甲申春退居肯心。痛斥参徒下语商量徒取口辩。坐使真宗流为戏论。结制日说偈示众曰。老能题壁存何物。古佛赵州只有无。为报祖师门下客。万般不若觜卢都。一日有僧自九州来。持石像呈师乃云。在昔八幡因地。在丰之御许山。修道功成。号御许权现。后因天降八旒旛。号八旛大菩萨。此石像者。修道时自所镌本地弥陀尊容也。某有梦感得故持来。愿为此山之镇护。师乃经始灵庙。不日而成。迁宫之时。野鹿群至而鸣。人以为瑞应。盖国俗以鹿为此神之使者。冬金山檀那老病。痛念今一瞻礼。其子并孙特来白师。于是有金山行。
    十二年乙酉二月。自金山回佛通。建喜悦堂。
    十三年丙戌尼松岩兴造含辉为师塔所。落成之日。请师拈香说法。师述。偈曰。愚中老汉克承当。兴造含辉占上方。便为松岩分半座。释迦多宝佛同床师一冬宴安于此。檀施甚厚。普施众僧。轮次斋会禅坐。道话曰陪禅曰夜话。
    十四年丁亥兹岁源相公遣小早河则平求法语。师乃述劝发文答之。
    十五年戊子九月。相公差则平为使。请师入京。则平预虑师弗起。来致命云。相公云。今天下不可一日离京师。我志只在欲一瞻礼而亲听慈诲耳。又云。师若不起。罪在你身。籍没你本贯地。你族受罪者伙矣云云。师云。子今因我受斯责。岂以老病辞乎。乃赴京师。十月某日。已到山崎。遣使报相公云。老僧有誓。不可入帝乡。须于城外相见于是相公命^7□山细川二官人。迎錧于伏见藏光庵。相公来参。礼了不伸一问。悚然而去。特命鄂隐。点城外五处寺院择其所錧地。师皆不可。自寓于等证院。相公又来参。便问佛法至要。师曰。世尊二千年前。以佛法付嘱国王大臣。只如当时受佛敕底记得^8□。年代深远还忘却^8□。此事元来不从人得。今远远地。唤老僧来为甚^8□。虽蒙所问。都无一法为公可说亦无一事为公可付。直饶说得浩浩。付得密密。于公分上翻成剩法。是故古人云。从门入者不是家珍。还会老僧不说底道理^8□。若能会得。三世佛语。历代祖语。一切皆不过虚妄。又曰。今自天下太平。只要相公平常安隐去如何平常安隐见。天即是天。地即是地。山是山。水是水。僧是僧。俗是俗。春生夏长。秋收冬藏。五谷丰熟。百姓安乐。上下和睦。国家宁静。如此而已。别无佛法道理。虽然公到此。着力一回始得。又出金刚经请讲说。师举经云。会^8□。良久云。三世诸佛及法。皆从此经出。未审此经又从那里得来。又云。世尊昔在给孤园。持钵乃至敷座而坐。娄恁^8□时。来曾措一词。善现忽出赞叹曰。希有世尊。善护念诸菩萨。善付嘱诸菩萨。且道。赞叹是甚^8□。护念付嘱底亦是甚^8□。又云。世尊一日升座。文殊白槌云。谛观法王法。法王法如是。世尊便下座。正是与此段一般。此段分明见得。余段自然见得。水到渠成。不用费力。则与老僧所谓不说底道理。如合符契耳。相公信受而退。乃赏小早河。赐以庄田。光荣未曾有也。凡京洛缁素贵贱竞来求谒。坚拒不接。夜中潜出东山。将赴纪州。已到河州。相公差使四追。小早河金山河州留守游佐。相追而至。有相公手书。叙以再会。师迅笔回法语一篇云。奇哉奇哉。灵山会上。龙袖拂开全体现。少室峰前。象王行处绝狐踪。毕竟如何。万古碧潭空界月。再三捞摝始应知。且曰。予本山林不羁之士也。然而至化难逃。枉应台命。古曰。一之谓甚。岂可再乎。相公命藏光休翁慰谢。且曰。去留任师意云云。师到纪之禅头寺。
    十六年己丑春相公遣金山持实。入山致敬赐紫方袍。师谢以偈曰。拈华微笑祖师禅。四七二三言外传。超越前修慈意切。赐珍衣覆野僧肩。师将赴艺阳。次泉州。相公遣则平持实。留师回禅头。不则回天宁最好。师作偈献相公曰。偿却赵州行脚债。自携藤杖在途中。因于来命重丘岳。又向丹金投老蒙。相公甚欢。师夏金山。谓众僧曰。我在此不久。来秋必行脚去。有人闻之。欲创寺迎师。师闻而笑。一日拈主人公话示众云。人人一个主。面目悉端严。鼻孔唇皮上。前三与后三。又曰。佛法无多子。人生易白头。汝等痛着力究取一段大事云云。一夏入室道语。昼夜无倦。而缁素相见。限七月十六日由此贵贱四来。受衣盂者不可胜记。五月。相公使持实赍书。赐紫伽梨沉香等。又求法语。师述坐禅铭应之。又就山设故相国追修会。特请师拈香说法。八月十五日。师携杖登山。于寺东北隅定阇维场。其夜侍僧梦。有一大殿。梁栋摧折落地。于是众知师入灭时至。十七日僧示微疾。先是相公请预修佛事。涓取二十四日。知事因师不安。屡乞前日营辨。师云。相公涓取某日。老僧行脚有何妨乎。二十四日。设大会斋。诸般佛事毕。自书香语。付持实速归京师。持实迫入灭时到而不忍去。日将晡。师知持实未去叱曰。老僧行脚决在明日。预修者延寿之善也。这回以庆而复命。岂可兼凶而闻乎。速去速去。自书棺铭曰。学得无为日。心空及第时。胡歌十八拍。节外复生枝。二十五日。有施主设斋。师曰。昔纯陀伸如来最后供养。得福无量。彼今日饭我。且道。有何所得。良久曰。有利无利。不离行市。斋讫命棺置床下。谓侍僧曰。汝等待我残息绝。阇维莫移时。莫剃发。莫澡浴。中阴忌日。切不用营斋供。昼夜禅诵。只如在日。各乞荷担大法。以报佛祖恩。即说遗偈曰。出行得好日。快马痛着鞭。万回瞠其后。云门岂争先。又曰。古德曰。一切众生不解如是常寂灭相。忆想分别妄云有生死。夫常寂灭相谓本来面目。赤肉团上壁立万仞。向上一路千圣不传。汝等切莫向外驰求。言讫跏趺而逝。手足屈伸不异平生。久而颜色不变。怡然有微笑之貌。夜分以遗命荼毗。分灵骨建塔于天宁佛通两寺。平生所剪爪发。僧尼安奉。往往获五色舍利。凡所住寺院。无大小皆禁尼女入门。师阅世八十七。坐七十一夏。九月十三日。敕谥佛德大通禅师。
     师南游成辨。见于月江诸老偈颂。东陵龙山石室三大老。唱酬推重。脍炙人口。昭在人耳目。无几而有不意之变。退应佛通之悬记。普明国师云。才高谤起。法盛魔生。况前五百年僧。而非今时底。禅庆服勤七年。凡所见闻。唯是撮其梗概。以系其年。应永二十八年岁在辛丑正月日。
旧跋
    大通禅师蚤游大方。投合明师的受记□。较复东归。远迹林下五十余记。暮年道德光明盛大。上及王公将相。钦之仰之。即一佛出矣。世皆识之。不待载录。然而初度祥应之非常也。中间出处不茍也。以至临于鹤树预克时日蜕焉脱去。非侍于左右。目击事实者。孰得而审焉。禅庆上人久入其室。总括初终。作年谱一通以示予。简而不遗。质而不俚。庶几乎播之四方。传之千载。使见闻者知有末法一段希有之事。仍记矣。戊子十月。相公迎师馆于等证也。予携草堂先师肖像求赞。便书以赐焉。生我者父母。成我者是谁。虚空有尽。争取忘师之真慈乎。以是观之。法门瓜葛间。先师最辰师知可见矣。予则愿幸其道德之传永永不朽也倍万恒情。不亦宜乎。谨赘一偈于编末。以志其喜云。祖咏曾编佛日年。尚经莹演璧归全。大通来往两朝迹。手卷晴窗快睹先。
    应永三十二年大岁乙已七月
法属小比丘得岩拜书
    焕章老人曾命工板行。置于京师经生家。近年其家火。板亦为炉矣。于此小师德茂书记。慨然募缘。甲之正经住持道灯。正安住持正玄舍财。景逮上人施工。其志为可嘉也。
永亨辛酉孟春日
    前金山一笑叟禅庆书之
年谱终

佛德大通禅师愚中和尚语录
_
