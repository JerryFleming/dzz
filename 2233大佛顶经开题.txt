No. 2233 大佛顶经开题

      

    将释此成佛了义经。略有三门。谓大意题目入文判释也。载夫六爻精微老聃难穷。系象幽源孔子喟然。尘埃缠缚未出区表。妄海渴漾邅回迷津。岂如法身性相循环九域拯济群萌。真性缆藏黜陟阎都引导黔黎。雾中逐月三惑爰断。海浦攀莲淹醉便醒。是故卫城营斋崇顿证教。宝冠月光重中道理。初始大意盖有斯哉。
    第二释题目者。谓大佛顶如来蜜因修证了义诸菩萨万行首楞严经者。大佛顶如来谓无为心佛是也。密因谓佛性也。修证谓同扬因果也。了义者中道了义也。诸菩萨谓通地前地上之因也。万行谓表菩提萨埵之万行也。首楞严者梵语也。此云健行定也。经者舍新也旧语。今新谓苏怛缆也。
    第三入文判释者。略此十卷了义经凡有三段。初从如是我闻至于愿闻法要此谓序说分也。次从于时世尊顶放百宝无畏光明下至于第十卷无复魔业是谓正宗分也。次从佛说此经已下至于作礼而去是谓流通分也。此了义经者大唐大圣大孝皇帝之代中天竺波赖密帝三藏所翻译也。轮王之苑求金色华非小所为。琉璃之林问摩尼果大缘攸勤。于佛授记可奉书写此佛性典。祗林付属必应值遇此顿证法。见者研眼登诸佛位。闻者耳中照吠琉璃。三门分别略释如是。

宽治五年二月八日于皆明寺□□□□

