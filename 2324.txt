No.2324
七十五法名目

　　    

    一切诸法不过五位。五位法者。第一色法有十一。五根·五境·及无表色。
    五根者。一眼根。二耳根。三鼻根（此三根处虽各二。类·境·识同故为一）四舌根。五身根。此五根五识所依。四大种所造。其体清净如珠宝光。
    五境者。一色境（五根·五境虽是色。为差别最胜故。独立色处名）二声境。三香境。四味境。五触境。色境有二（或说二十）一显色（有十二）二形色（有八）显色十二者·一青·二黄·三来·四白·五影（障光·明生。于中余色可见名影）六光（日焰名光）七明（月星火药等诸焰名明也）八闇（翻影名闇）九云·十烟·十一尘·十二雾。形色八者。一长·二短·三方·四圆·五高·六下·七正（形平等也）八不正（形不平等也）。
    声有八种。一有执受大种为因有情名可意声（如语出好声也）有二执受大种为因有情名不可意声（如语出恶声也）三有执受大种为因非有情名可意声（如拍手等好声也）四有执受大种为因非有情名不可意声（如拍手等恶声也）五无执受大种为因有情名可意声（如化语好声也）六无执受大种为因有情名不可意声（如化语恶声也）七无执受大种为因非有情名可意声（如风林河等好声也）八无执受大种为因非有情名不可意声（如风林河等恶声也）。
    香有四种（本论但说三。无不等香也）一好香（如沉檀等也）二恶香（如葱薤等也）三等香（好恶香益依身者）四不等香（好恶香中损依身者）。味有六种一甘·二酢·三碱·四辛·五苦·六淡。
    触有十一（前四能造后七所造）一地（持用坚性）二水（摄用湿性）三火（热用暖性）四风（长用动性）五滑（柔软名滑）六涩（粗强名涩）七重（可称名重）八经（翻上名轻）九冷（暖欲名冷）十饥（食欲名饥）十一渴（饮欲名渴）颂曰。色二或二十。声唯有八种。味六。香四种。触十一为性（已上五境）。
    无表色（虽大种所造性。其体非极微。非令他表知心故。名无表色）体性有二种。身无表·语无表。身三·语四七支。身三者（一杀生·二不与取·三欲邪行）语四者（一虚诳语。二离间语。三粗恶语。四杂秽语）无表有三种差别。一律仪下。此亦有三。一别解脱律仪。此复有八种（一苾刍律仪。二苾刍尼律仪。三正学律仪女戒。四勤策律仪。五勤策女律仪。六近事律仪。七近事女律仪。八近住律仪男女通戒）二静虑律仪（亦名定共戒。与定同时故）三无漏律仪（亦名道共戒。与无漏道俱故）二不律仪（恶戒身三语四）三非律仪非不律仪（善恶处中）。
    颂疏云。能遮能灭恶戒相续故。名律仪（已上）。
    颂曰。色者唯五根·五境及无表（已上色十一毕）。
　　第二心法（此一）于心王一。有三名。心·意·识。集起名心。思量名意。了别名识。六识意根名七心界（六识中。前五识无分别。第六识有分别。居现在为识。无间灭为意也）。
　　第三心所法。有四十六（心之所有故。名心所）大地法十。大善地法十。大烦恼地法六。大不善地法二。小烦恼地法十。不定地法八。
　　大地法十者（大谓受等遍诸心故。地谓心王。彼行处故。大法之地故。名为大地。大地所有。名大地法。有两重依主释。下准之）一受（领纳苦·乐·苦非）二想（于境取差别相）三思（能令心有造作）四触（三和合生能有触对）五欲（希求所作事业）六慧（于法能有简择）七念（于境明记不忘）八作意（令心惊觉也）九胜解（于境印可）十三摩地（能令心王于一境转）颂曰。受·想·思·触·欲·慧·念·与作意。胜解·三摩地。遍于一切心（已上）
    大善地法十者（唯遍善心。故名大善）。
　　一信（令心澄净）二不放逸（修诸善法）三轻安（心堪任性）四舍（令心平等。无惊觉性）五渐（于所造罪。自观有耻）六愧（于所造罪。观他有耻）七无贪（于境不着）八无嗔（于境不嗔）九不害（谓无损害）十勤（令心勇悍）颂曰。信·及不放逸·轻安·舍·惭愧·二根·及不害·勤唯遍善心（已上）若婆沙等更说欣厌。以非并起。此论不说厌谓厌皆。如缘苦集。欣谓欣向。如缘灭道。
　　大烦恼地法六者（恒唯染心名大烦恼）一无明（愚痴为性）二放逸（不修善法）三懈怠（心不勇悍）四不信（心不澄净）五惛沈（令心惛重）六掉举（令心不静）颂曰。痴·逸·怠·不信·惛·掉恒唯染（已上）。
    大不善地法二者（唯遍不善心故。名大不善）一无惭（于所造罪。自观无耻）二无愧（于所造罪。观他无耻）颂曰。唯遍不善心。无渐及无愧（已上）。
　　小烦恼地法十者（唯修所断。意痴相应。各别现行故。名小烦恼）一忿（除嗔及害于情非情。令心愤发）二覆（隐藏自罪）三悭（违财施法施。令心悭着也）四嫉（于他诸兴盛事。令心不喜）五恼（坚执诸有罪事不取如理谏诲）六害（于他能为逼迫。由此行打骂等）七恨（于忿所缘。数数寻思。结怨不舍）八谄（谓是心曲。由是不能如实自彰）九诳（谓能惑他）十憍（染着自法。令心傲逸）小惑更有多种。皆应忿等摄。颂曰。忿·覆·悭·嫉·恼·害·恨·谄·狂·憍如是类。名为小烦恼地法（已上）。
　　不定地法八者（不入五地名为不定。婆沙更说怖。今摄类但八）一寻（谓寻求心粗性）二伺（谓伺察心细性）三睡眠（令心闇昧为性）四恶作（缘恶作事。心追悔性）五贪（谓爱）六嗔（谓恚）七慢（谓对于他心自举性）八疑（谓于谛理。犹豫为性）略颂曰。寻·伺·及悔·眠·贪·嗔·与慢疑不入五地故。名不定地法（已上）。
　　心心所名相应法。有五义。一所依平等（心心所必同所依根）二所缘平等（心心所必同所缘境）三行相平等（心心所法。其体明净。随缘何境。各起行相）四时平等（谓心心所必定同时）五事平等（事者体。心心所法。其体各一）已上四十六心所毕。
　　第四心不相应行有十四（不与心相应。名心不相应）一得（谓护·成就）二非得（与上相违）三同分（有情等也）四无想果（无想天中。心心所灭）五无想定。六灭尽定（五·六二无心定）七命根（体即寿也）八生。九住。十异。十一灭。（八·九·十·十一四有为相）十二名身（名即是想。总说名身）十三句身（句谓章也）十四文身（文即字也）颂曰心不相应行。得·非得·同分·无想·二定·命·相·名身等类（已上）。
    问。得·独·成就差别云何。答。从来未得法上。得创至生相名得名获。不论初后。得至现在。名成就也。得总有四种（有为法上。唯有前三）一与彼法俱（此是法俱得。亦名如影随形得）二在彼法前（此是法前得。亦名牛王引前得）三在彼法后（此是法后得。亦名犊子随后得）四非前后俱（此是非前后俱得。择灭非择灭得也。此二无为。不生不灭故。无前后及俱之义。得有前后。所得无为无前后故。云非前后俱得）非得总有三类。一法前非得。二法后非得。三非前后非得（二无为非得）现在法无非得。法现必有得故。真谛三藏所译中。立现法非得谬。同分有二。一无差别（同是有情）二有差别（界地趣生等各别同分也）又有二种。一有情同分（如前）二法同分（能令诸法互相似也）问同分义云。何。答。同者相似义。有情身形等诸法相似之同。分者因义也。谓诸法同之因。同之分故。名同分。依主释也。无相果者。在无想天有情身中。心心所灭云。外道计无想天真涅槃寂静城。为生彼修无想定。为是因。五百大劫之间。引生无想果。身中令不生心心所。无想果亦云无想事。二无心定者（定中唯此二灭心心所法）一无想定（外道修之）二灭尽定（不还阿罗汉圣者修之也）问。无想定外道为生无想天修之。灭尽定圣者为何修之。答。拟入无余涅槃。故修之也。四有为相二。一本相。二随相（随行有为由四本相。本相有为由四随相）四本相者（相本法故。亦名大相）一生相（能起名生。未来世内在生相位。施功能故）二住相（能安名住）三异相（能衰名异）四灭相（能坏名灭。此三在现）四随相者（随本相故。亦名小相）一生生相（谓从小生生大生故。下准之知之）二住住相。三异异相。四灭灭相。颂曰。相谓诸有为生住异灭性（已上）名·句·文·身三者。一名身（一名是名非名身。二名名名身。如说色声等三名已去名多名身。如说色声香等。有三名也）颂疏第五云。论云。名谓作想。解云想者。取像或契约义。若取像名想。想是心所。如说色名能生色想。因名生想。名为作想。若契约义。想即是名。谓诸坚圣共为契约。立色等名。名即是想。由此名想。能有诠表故。名作想。于诸法立名。有六种释。略颂云。持业·依主·与有财·相违。邻近·并带数（已上）光记第一云。西方释多依六释。言六释者。一依主释。谓此依彼或云依士。名异义同。二有财释。如人有财。亦名多财。如有多财。名异义同。三持业释。谓一法体双持两业。业谓业用。或云同依。两用同依一体。名异义同。四相违释。谓二法体彼此各异。据互不相属。五邻近释。体非是彼。近彼得名。六带数释。谓法带数如言五蕴（已上）私云一依主释。如言水瓶。水之瓶故。名水瓶。二有财释。如以所领名为领主名。三持业释。如言石砚。一法体双持石·与砚两业用故。四相违释。如言善法恶法·东海西海。善恶东西相违名故。五邻近释。如当国言邻国。六带数释。带数为名。如言五蕴。二句身（句是句非句身。两句是句亦句身。三句已去名多句身。如说诸行无常·一切法无我·涅槃寂静。此皆有三句。名多句身）颂疏第五云。论云。句者谓章。诠义究竟。如说诸行无常等章。或能辨了业用德时相应差别此章称句。解云。且如一色有所见业·能发识用·青黄等德·过未等时。与四相合名为相应。不相应者名曰差别。谓能辨色是所见等此章称句也（已上）三文身（一字是文非文身。二字亦文亦文身。三字已去名多文身如迦佉伽等有三字。得名多文身也）颂疏第五云。文者谓字。如说恶阿壹伊等字。是不相应行中字。不同此方墨书之字已上十四不相应毕第五无为法有三。一择灭无为（即以杂系为性。择谓简择即慧差别。各别简择四圣谛故。择力所得灭名为择灭。如牛所驾车名曰牛车略去中言）二非择灭无为（永碍当生得非择灭。谓能永碍未来法生得灭。异前名非择灭。得不因择但由缘阙）三虚空无为（但以无碍为性。由无障故。色于中行）。

上来七十五法竟

    问。以七十五法如何立五蕴耶。答。一色蕴（谓色十一）二受蕴（大地法中受心所也）三想蕴（地法中想心所也）四行蕴（心所四十六中。除受想。余四十四·并。四不相应。此五十八法也）五识蕴（心王也）问。何故余四十四心所。总置行蕴。别分受·想。为二蕴耶。答。界品第一颂曰。诤根·生死因·及次第因故。于诸心所法。受·想别为蕴（已上）同论第一云。诤根有二。谓着诸欲及着诸见。此二受·想如其次第。为最胜因。味受力故贪着诸欲。倒想力故贪着诸见（诤根因也）又云又生死法以受及想。为最胜因。由耽着受起倒想故。生死轮回（生死因也）又云。或从无始生死已来。男女于色更相爱乐。此由耻着乐受味故。耻受复因倒想生故。此倒想生由烦恼故。如是烦恼依识而生（次第因也）私云。于次第因。随粗次第。随染次第。随器等次第。随界别次第。四之中。此文随染次第也。且出一次第因。由此诤根因·生死因·次等因义。受想二心所别立蕴也。问。何故无为说在处·异非蕴摄耶。答。颂曰。蕴不摄无为义不相应故论云。三无为法。不可说在色等蕴中。与色等义不相应故。谓体非色。乃至非识。亦不可说为第六蕴。彼与蕴义不相应故。聚义是蕴。如前具说。谓无为法。非如色等。有过去等品类差别。可略一聚名无为蕴。又论云。诸有为法。和合聚义。即是蕴义。如契经言。诸所有色。若过去。若未来。若现在。若内。若外。若粗。若细。若劣。若胜。若远。若近。旭是一切略为一聚。说名色蕴。由此聚义蕴义得成（此文有五门。一三世门。二内外门。三粗细门。四劣胜门。五远近门受想行识四蕴五门。准色蕴可知。如前具说者此文也）问。以七十五法。如何立十二处耶。答。十二处者。六根·六境也。其中五根·五境十者。色十一中五根·五境也。此名十处。意处者。心王也。法处者。有六十四法。谓四十六心所·十四不相应三无为·并色中无表也。问。以七十五法。如何立十八界耶。答。十八界者。六根·六境·六识。六根（眼界·耳界·鼻界·舌界·身界·意界）六境（色界·声界·香界·味界·触界·法界）六识（眼识界·耳识界·鼻识界·舌识界·身识界·意识界）此中六识界者。心王一依六根起故。成六识也。余如十二处分别问。何故七十五法中。以六十四法。合立一法处法界耶。答。六境者。六识所缘。然眼识唯缘色境。耳识唯缘声境。鼻识唯缘香境。舌识唯缘味境。身识唯缘触境。五识唯缘色法（五境）中。犹不缘过未境。况非色法。故六十四法。唯第六意识所缘。依之立一法处法界也。虽意识亦缘五境。五识不缘六十四非色境。故六十四法立法境也。六境对六根六识。分别故也。问。以七十五法。如何分别善恶无记三性耶。答。色十一中。色声二通三性。无表一通善恶。不通无记。所余八色法。唯无记。心王一通三性。心所四十六中。大地法十·不定中寻·伺·并睡眠·此十三通三性。不定中恶作一法。唯通善恶二性。不通无记。大善地法十。唯善不通恶·无记。大不善二。小烦恼中忿·覆·悭·嫉·恼·害·根七。不定中嗔烦恼。已上此十法。唯不善。不通善无记。大烦恼六。小烦恼中谄·诳·憍三。不定中贪·慢·疑此十二法。不善·有覆无记二性也。十四不相应中。得·四相五。通三性。二无心定。唯善也。非得·同分·命根·无想果·名·句·文七。唯无覆无记也。次三无为中。择灭胜义善也。虚空非择灭。胜义无记也。问。以七十五法。如何分别三界系耶。答。色十一中。五根·色·声·触·并无表此九。通欲色二界。香·味二境。唯欲界系也。言无色故。色法不通无色。心王一通三界。心所中。大地法十·大善地法十·大烦恼六·小烦恼中憍·不定中贪·慢·疑三·此三十。通三界。小烦恼中谄·诳二·不定中寻伺二·此四。在欲界·初禅。不通二禅已上。大不善二·不定中恶作睡眠嗔·小烦恼中除谄诳憍三余七·此十二唯欲界系。不通色无色。不相应中得非得同分·命根·四相此八通三界。灭尽定。唯有有顶。无下界。无想定·无想果。唯在第四禅。名句文。若随语系。唯在欲界·初禅。若随身系。通欲界·并四禅。三无为。不堕界系法故。三界外也。问。以七十五法。如何分别有漏无漏耶。答。色十一中。无表一。通有漏无漏。余十色。唯有漏也。心王一。通有漏无漏心所中。大地法十·大善地法十·不定中寻·伺此二十二。通有漏无漏。所余二十四心所。唯有漏也。不相应中得·四相五。通有漏无漏。所余九。唯有漏。三无为唯无漏。问。以七十五法。有为无为分别样如何。答。七十五法中。除三无为。所余七十二法。有为也。问。以七十五法。如何分别四谛耶。答。有为法中。以有漏物。立苦集二谛。有为法中。以无漏物。立道谛。三无为中。以择灭。立灭谛。虚空·非择灭。非四谛摄。婆沙云。若法是苦。是苦因是苦尽。是苦对治者。世尊立为谛。虚空·非择灭。非苦·非苦因·非苦尽·非苦对治者。是故。世尊立不为谛。问。以七十五法。如何分别见修二断耶。答。色十一·大善地十·小烦恼十·不定中恶作·不相应中除得·四相所余九·此四十一。唯修所断也。不定中疑一法。唯见所断。不通修所断。心王一·大地法十·大烦恼六·大不善二·不定中寻·伺·睡眠·贪·嗔·慢·不相应中得·四相·此三十法。通见修二断也。问。四十六心所中。六识相应样如何。答。大地法十·大善地法十·大烦恼六·大不善二·不定中寻·伺·贪·嗔·此三十二。通六识相应。小烦恼十·不定中睡眠·恶作·慢·疑·此十四。唯意识相应也。问。于心所中诸烦恼中。几本烦恼耶。答。十随随眠。是本烦恼也。十随眠者。五见·疑·无明·贪·嗔·慢。五见者。一身见（计我我所）二边见（计断常故）三邪见（拨无因果）四见取见（劣谓胜故）五戒禁取见（非因道妄谓因道故）此五见。大地法中慧一分也。颂曰。我我所·断常·拨无·劣谓胜。非因·道妄谓。是五见自体（已上）问。以本烦恼十随眠。如何分别九十八随眠耶。答。苦谛下十（五见·疑·无明·贪·嗔·慢）集谛下七（邪见·见取·疑·贪等四）灭谛下七（如集谛也）道谛下八（集谛谛七·分戒禁取也）四谛下。合三十二。是见惑也。修惑四（贪·嗔·慢·无明也）已上三十六。欲界烦恼也。颂曰。十·七·七·八·四。色界三十一。五部（四谛·修道）各除嗔。无色界三十一（如色界也）故谛·谛可云九·六·六·七·三于本烦恼。三界见修二惑。合九十八随眠也。八十八使见惑者。此九十八随眠中。除修所断十。所余八十八也。三界四谛下。欲界三十二。色界二十八。无色界二十八。合八十八也。是名迷理惑（迷四谛理起烦恼故）修所断十者。欲界（贪·嗔·慢·无明也）色界（贪·慢无明）无色界（贪·慢·无明）是名迷事惑（迷事相起烦恼故也）八十一品修惑者。此贪嗔慢无明四烦恼欲界四。色界无色界各三。随所应。三界九地。各有九品故。九九八十一品也。九品者。上品三（上上品·上中品·上下品也）中品三（中上品·中中品·中下品也）下品三（下上品·下中品·下下品也）虽有四烦恼。实或四九三六品（欲界）或三九二十七品（上界）上上品（乃至）下下品同故。云九品也。三界九地者。一欲界五趣地（五趣地者。一地狱趣。二傍生趣。三鬼趣。四人趣。五天趣也）此一地名散地。无禅定故。二离生喜乐地（初禅）三定生喜乐地（二禅）四离喜妙乐地（三禅）五舍念清净地（四禅）第二三四五四地。色界也。六空无边处地。七识无边处地。八无所有处地。九非想非非想处地。第六七八九四地。无色界也。色界无色界八地。名定地。有禅定故也。问。本惑随惑分别样如何。答。本惑者。上九十八随眠也。随惑者。大烦恼中。除无明余五。大不善二。小烦恼十。不定中不善睡眠恶作。此十九法也。颂曰。随烦恼。此余染心所行蕴（已上）问。此本惑随惑中。何自在起。何随从起耶。答。本惑中。除无明余九。唯自在起也。无明通自在·随从。随惑中。小烦恼十·并不善恶作。自在起也。余唯随从起也。睡眠或自在起。或随起。问。百八烦恼者何耶。答。本惑九十八随眠。加十缠百八烦恼者何耶。答。本惑九十八随眠。加十缠云百八也。十缠者。颂曰。缠八。无惭·愧·嫉·悭·并悔·眠·及掉举·惛沈。或十。加忿·覆（已上）问。于七十五法中。就色法。经说三种色样如何。答。一有见有对色（色境）二无见有对色（眼等五根。声香味触四境也。眼清净根。非眼见云无见）三无见无对色（无表色也）问。于眼等五根。扶根·清净根体性如何。答。扶根者。色香味触四境也。清净根者。体清净故。如珠宝光。其体极微。挍扶根不可见有对色也。问。根·境三界分别如何。答。欲界具有六根六境。色界有六根四境。除香味二境。无色界唯有意根法境。问。何故色界无香味二境耶。答。香味二境。段食性故。色界离段食处。香味二境无也。问。若尔者。何故有鼻舌二根耶。答。论第二曰。谓起言说。及庄严身（矣）问。于七十五法中。心王一。由依五根起。成六识。此六识三界分别如何。答。欲界六识具有。色界中初禅。有眼耳身意四识。除鼻舌二识。二禅已上乃至·无色界。唯有意识。问。何以二禅已上。无五识耶。答。五识必寻伺相应。行相粗动。二禅已上寂静地。寻伺无故。五识无也。问。二禅已上天众。六根具足。既无眼耳身三识。何以了知色声触三境耶。答。二禅已上天子。见色闻声觉触时。借起初禅寻伺相应眼耳身三识。此云劣借起三识也。借起云意。二禅已上寂静地。粗动三识起如客。非当地识。云借起也。非人间如借用他用。泛起者。任运泛泛起事也。问。七十五法中。于四十六心所。大地法十中。受一分别三受五受样如何。答。三受者。一苦受。二乐受。三舍受也。五受者。一苦受。二乐受。三忧受。四喜受。五舍受也。（三受五受。开合异也。苦开忧。乐开喜）问。五受六识相应样如何答。苦乐五识相应。忧喜意识相应。舍六识相应也。但第三禅乐。意识相应。问。何故。苦乐限五识。忧喜限意识。舍通六识耶。答。苦乐无分别。忧喜有分别。舍通有分别·无分别故。五识无分别识。苦乐相应。意识有分别识。忧喜相应。舍通有分别无分别故。六识相应。第三禅意识。极悦无分别故。乐受相应也颂曰。身不悦名苦。即此悦名乐。及三定心悦。余处此名喜。心不悦名忧。中舍。二无别（已上）问。五受·三界·九地分别如何。答。欲界五受具有。色界中。初禅有三受。一喜受（意识相应）二乐受（眼耳身三识相应）三舍受（眼耳身意四识相应）二禅有二受。一喜受（意识相应）二舍受（意识相应）三禅有二受。一乐受（意识相应）二舍受（意识相应）四禅已上乃至有顶。唯舍受地。故无喜乐受也。问。上二界中。初二三禅有喜乐。四禅已上无喜乐。有何故耶。答。喜乐犹粗动。四禅已上。极寂静地。故唯有舍受。无喜乐受也。问。于上二界。生静虑定静虑分别如何。答。生静虑者。色界无色界果报也。即梵众天等十六天（色界）空无边处等四（无色界）有情也。定静虑者。色无色八地修因也。问。就定静虑。根本近分差别。并喜乐舍受相应样如何。答。根本定。离下地烦恼得之。离下地缚。必得上故云是也。近分定。伏下地烦恼得之。对根本善。是名加行善也。又云根本地功德·近分地功德。上二界合八根本·八近分也。唯于初禅一地。有中间禅。胜根本有寻有伺定。无寻唯伺。不及二禅无寻无伺定。故云中间定也。舍受相应定也。又八近分中。唯初禅近分。名未至定。从欲界散地。未至上界定地根本。故名未至欤。俱舍论二十八云。有说。未至定亦味相应。未起根本。亦贪此故。由此未至具有三种。从欲界散地。未至上界定地根本。故初禅近分名未至。证据此文一也·初禅根本·二禅根本。喜乐受相应定。第三禅根本。乐受相应定。第四禅已上乃至有顶五地根本。舍受相应定。八近分。皆舍受相应定。色界四根本。止观均等。未至中间。慧多定少。上七近分·四无色根本。定多慧少。问。有寻有伺等三三摩地者何耶。答。一有寻有伺三摩地（初禅根本·未至定也）二无刍唯伺三摩地（中间禅也）三无寻无伺三摩地（二禅已上乃至有顶根本·近分也）问。就四禅·无四无色八定。味·净·无漏三等至分别如何。答。一味定者。烦恼相应定。二净定者。有四种。一顺退分定（顺味定味定。但缘过去净定）二顺住分定（不退不进故。名顺住）三顺解进分定（顺上地定故。名顺胜进也）四顺决择分定（顺无漏定。名顺决择）问。无漏九地者何耶。答。未至中间·四本静虑·下三无色此之九地。无漏依地也。问。欲界散地故。无无漏定。理在不疑。上七近分并有顶根本。何故无漏耶。答。上七近分。劣未至地故。无无漏。有顶昧劣故。无无漏也。问。于七十五法。就断八十八使见惑。八十一品修惑三贤·四善根·见道·修道·无学道·并四向·四果废立如何。
    答。三贤者。一五停心（不净观·持息念等也）二别相念住（别别观身受心法位也）三总相念住（总观身受心法位也）四善根者。一暖法（圣火前相故名为暖。具观四圣谛。修十六行相。虽退断善造逆堕恶道。无久流转。必至涅槃）二顶法（在进退两际。如山顶故。或退位中。此为顶故。名顶法位。亦观四圣谛。修十六行相。虽有退等。必不断善根）三忍法（忍可四圣谛最殊胜故。下忍具观四谛。修十六行相。于三恶趣。得非择灭。中忍位。七周减缘。二十四周减行。上忍唯一行。一刹那观欲界苦下一行）四世第一法（此有漏故。名为世。于世间法中。此最胜故。名第一。唯观欲界苦一行。一刹那此位无间。必入见道也）此四善根名内凡位也。颂曰暖必至涅槃。顶终不断善。忍不堕恶趣第一入离生（已上）。
    此三贤四善根。见道加行位也。是名七方便位也。
　　十六行相者（此体唯是慧。观四谛各有四行相。四行相者。所缘境影像。心心所如清净明镜。对所缘境时。心心所上现所缘境影像。行解者。心心所解了境用也。行相行解。共能缘摄也）苦谛四。一苦（逼迫性故）二空）违我所见故也）三无常（待众缘故）四无我（违我见故）集谛四。一因（如种理故）二集（等现理故）三生（相续理故）四缘（成辨理故）灭谛四。一灭（诸蕴尽故）二静（三火息故）三妙（无众患故）四离（脱众灾故）道谛四。一道（通行义故）二如（契正理故）三行（趣涅槃故）四出（超生死故）略颂曰。苦·空·无常·无我苦。因集生缘是集谛。灭静妙离是灭谛。道如行出是道谛·见道者。欲界四谛·上界四谛（上二界合缘之）上下八谛下。八十八使见惑。断之有八忍（无间道）八智（解脱道）其十六心中。前十五心名见道。见无始已来未曾见四谛理故。名见道。颂曰忍·智如次第无间·解脱道。前十五见道。见未曾见故（已上）。
    十六心者（第十六心修道摄也）一苦法智忍。二苦法智（此二缘欲界苦）三苦类智忍。四苦类智（此二缘上界苦）五集法智忍。六集法智（此二缘欲界集）七集类智忍。八集类智（此二缘上界集）九灭法智忍。十灭法智（此二缘欲界灭）十一灭类智忍。十二灭类智（此二缘上界灭）十三道法智忍。十四道法智（此二缘欲界道）十五道类智忍。十六道类智（此二缘上界道）修道者。从第十六心。至有顶第九无间道金刚喻定。是修道位也。于此位中。断三界九地九九八十一品修惑也。断品品各有无间解脱道。八十一品无间道。八十一品解脱道。合一百六十二心也。其中百六十一心修道。第百六十二心有顶第九解脱道尽智。无学道也。九品道断九品惑（上上·上中·上下·中上·中中·中下·下上·下中·下下。下下品道断上上品惑。乃至上上品道断道下下品惑）无学道者。有顶第九解脱道以后。断三界见修二惑已。所作已辨故。云无学道也。
　　四向四果者。一预流向（见道十五心位也。此约次第证人。为超越证人。一来向不还向于。于异生位。六七八品断一来向。下八地断不还向也）颂曰。具修惑。断一至五向初果。断次三向二。离八地向三（已上）异生（凡夫）位断下八地惑五部合断也。五部合断者。四谛修道五部烦恼各九品五部上上品合一无间·一解脱道断（乃至）下下品亦如是。九无间解脱断。云五部合断也。有漏道断以上地近分道。断下地烦恼故。不断有顶惑也。有漏智以六行观断。六行观者。无间道。观下地作粗苦障行相。解脱道。观上地作静妙离行相。二一来向（断欲修惑。从一品至五品。来向也）一来向中。家家圣者有二。一天家家（天三人二。天二人一。人中得道）二人家家（人三天地一。人二天一。天中得道）九品惑润七生（上上能润两生。上中·上下中上各润一。中中·中下共润一生。下三品合润一生）三品断者。三生家家（上上品二生。上中品一生。上下品一生。润此四生。惑已断故。受三生也）四品断者。二生家家（中上品已生五生。润生惑已断故受二生）颂曰。断欲三四品。三二生家家。断至五二向（已上）三不还向（断欲修惑第七八品）。
　　不还向中。有一问圣者（七品断八品断人。下三品共润人天合受和一生。已断七八品故。人天中受一生。云一间也）颂曰。断七或八品一生名一间。此即第三向（已上）四阿罗汉向（断初定一品。至有顶八品。皆阿罗汉向也）颂曰。断初定一品。至有顶八品。皆阿罗汉向（已上）四果者（初果必不退。后三果亦有退）一预流果（初预圣流故。梵云须陀洹。见道位断三界见惑。第十六心位证之也）二一来果（梵云斯陀含。此云薄贪嗔痴。已断修惑六品欲惑薄故。云薄贪嗔痴也。住此果。若不断下三品惑。彼往天上。一来人间而般涅槃故。名一来果也）三不还果（梵云阿那含。已断欲界修惑必不还生欲界故。名不还也）就此不还果。有种种差别。七种不还（以初五名五种那含）一中般（谓欲界没往于色界住中有位般涅槃故）二生般（生色界已不久起圣道断余烦恼般涅槃故）三有行般（生已长时加行勤修。由多功力方般涅槃）四无行般（生已经久无加行懈怠。不由多功德用般涅槃故）五上流般（是上行义。于色界要待上生方般涅槃故）六无色般（谓欲界没不生色界超生无色般涅槃故）七现般（不生上界唯欲界于现身中得涅槃故）上流有二。一乐慧（即有杂修生色究竟）杂修静虑为三事。颂曰。为受生·现乐·及遮烦恼退（已上）若于罗汉除受生一。杂修者。中间有漏。前后无漏。以相间杂故名杂修。由杂修五品。生有五净居。一下品。二中品。三上品。四上胜品。五上极品。乐慧上流有三。一全超（梵众天没。生色究竟顿超中间故名全超）二半超（梵众天没。或超一天乃至十三天没。生色究竟皆名半超非全超故也）三遍没（于十六天遍受生。故圣必不生大梵处僻见处故。一导师故）二乐定（即无杂修能生有顶乐定那含虽生无色经色生故。是色界摄）九种不还。颂曰。行色界有九。谓三各分三。业·惑·根有殊故。成三九别（已上）中般三。一速般。二非速般。三经久般。生般三。一生般。二有行般。三无行般。上流三。一全超。二半超。三遍没。七善士趣。颂曰。立七善士趣。二半超。三遍没。七善士趣。颂曰。立七善士趣。由上流无别（已上）于前九种不还。不开上流也。经生圣者有二。一欲界经生（不往余界生。厌心强故也）二色还经生（可生无色界厌心劣故也）十八有学者。谓四向三界（除罗汉果）为七及随信行（见道位钝根也）随法行（见道位利根也）信解（修道位钝根也）见至（修道位利根也）家家（谓从家至家故）一间（唯有一生及一品惑于不还果为间隔故）五种不还也。身证不还无依因故。不入此数（得灭定转名为身证无漏三学是圣者因。择灭涅槃是圣者果。灭定有漏不是依因依因无故不预其数）四阿罗汉果（此云应供亦是杀贼不生之义也。能断有顶第九品惑所作已辨不受后有）无学圣者。有九种差别。九无学者。一退法（谓过小缘便退所得）二思法（谓惧退失恒思自害）三护法（于所得法能自防护）四安住法（无胜退缘不退无胜加行不进）五堪达法（性堪练根速达不动）六不动（不为烦恼所退动故）已上六种罗汉（学·凡同有此六种性前五是退。总名时解脱后一不退。名不时解脱）七不退（非练根得名为不退练根所得名为不动）八慧解脱（谓由慧力离烦恼障）九俱解脱（兼得灭定离解脱障此二即是时解脱。不时解脱摄）二十七贤者（十八者学及九无学）问。三乘修行得果差别如何。答。一声闻（积三生六十劫行于佛边闻佛所说四谛得四向四果益闻声教故名声闻）二独觉。此有二种殊。一部行独觉（前声闻前三果或四善根人。后得第四果离佛边独悟故名独觉。部党如声闻）二麟喻独觉（经百劫修行唯一人出世。观十二因缘。无师独悟。独出世如麟一角故名麟喻如佛一座成觉也）三佛（三祗百劫修菩萨行。于菩提树下一座成觉也。先五部合断下八地惑。后于树下入见道。八忍八智断有顶惑。九无间九解脱三十四心断结成道。从超法或不净观一座成觉也）问。七十五法中。于四十六心所中。大地法十中。慧一分别忍智见三样如何。答。忍有八忍。智有十智。见有八种。八忍者。苦法乃至道类忍也。十智者。一世俗智（有漏智。多取瓶等世俗境故。名世俗智也）此有四慧。一生得慧。生便得故。二闻慧。闻教成故。三思慧。因思起故。四修慧。从定起故。定名为修。熏修于心。令成功德。无过于定。故独名修。二法智（缘欲界四谛时。初证知诸法真理。故名为法智）三类智（缘上界四谛此后境智与前相似。故得类名）四苦智。五集智。六灭智。七道智（即前法·类同缘苦集灭道。境别故名苦集灭道四智）八他心智（知他心故）九尽智（即前法类·及四谛智与漏尽得最初俱生。名尽智也）十无生智（利根罗汉更得无生智谓永不退不应更智断证修故）八种见者。论（第二）云。谓身见等五。染污见。世间正见。有学正见。无学正见。五染污见者。一有身见（梵云萨迦耶见谓缘有身执我我所故也）二边执见。三邪见。四见取见。五戒禁取见（如上出也）六世间正见者。意识相应善有漏慧也（生得·闻·思修四慧也）七有学正见者。有学身中诸无漏见也。八无学正见者。无学身中诸无漏见也（已上八种见也）以五见立四颠倒者。一净颠倒。二乐颠倒（此劣谓胜故。见取见也）三常颠倒（边见中常见也）四我颠倒（我见我所见也）论（第十九）云要具三因胜者成倒。言三因者。一向倒故。推度性故。妄增益故。戒禁取非一向倒。缘少净故断见邪见非妄境界。无门转故。所余烦恼不能推度。非见性故。由具三因胜者成倒。是故作惑非颠倒体问。七十五法中。以何法立二十二根耶。答。二十二根者。一眼根。二耳根。三鼻根。四舌根。五身根。六女根（身根摄也）七男根（同上）八命根（体即寿也。不相应中命也）九意根（心王）十苦根。十一乐根。十二忧根。十三喜根。十四舍根（苦乐忧喜舍五受根。大地法中受心所分五也）十五信根（大善地法中信心所）十六精进根）大善地法中勤之心所也）十七念根（大地法中念心所也）十八定根（大地法中三摩地心所也）十九慧根（大地法中慧心所也）二十未知当知根（在见道于四谛境有未曾知当知行转。意喜乐舍信等五根九为体）二十一已知根（在修道无未曾知但为断余惑。于境数故。九根同上）二十二具知根（在无学道知己已知。有此知者为具知九根为体同上）略颂曰。眼等五根·男·女·命·意·五受·五根·三无漏根（已上）问。经以意在女男命根前。今论何故在命根后耶。答经依六根次第。论依有所缘无所缘次第也。眼根（乃至）命根无所缘也。意根（乃至）具知根有所缘故也。问。二十二根有漏无漏分别样如何。答。眼等五根·女·男·命·忧·苦十唯有漏也。意·喜·乐·舍·信等五根九通有漏无漏。未知当知等三根。唯无漏也（后三根名三无漏根）问。七十五法中。于大烦恼六中痴烦恼。相应无明·独头无明分别如何。答。贪等随眠相应名相应无明。不相应名独头无明也。问。七十五法中。于不定地法八中贪烦恼。欲贪·有贪分别如何。答。欲界贪名欲贪。上二界色界无色界贪名有贪（为遮外道解脱想立有贪名也）问。七十五法中。于不定地法八中慢烦恼。七慢分别如何。答。七慢者。一慢（于劣谓胜于等谓等）二过慢（于等谓胜于胜谓等）三慢过慢（于他胜中谓已胜故）四我慢（执我我所令心高举）五境上慢（于未证得谓已证得）六卑慢（于多分胜谓己少劣）七邪慢（成就恶行恃恶高举）问。七十五法中。以何法立十二缘起支耶。答。十二缘起支者。一无明（宿惑位无明。五蕴无明胜故）二行（宿论业名行。五蕴业胜故）三识（识正结生蕴。五蕴识胜故）四名色（六处前名色。五蕴称名色）五六处（从生眼等根三和前六处。五蕴六处创圆根相显胜故也）六触（于三受因异未了知名触。五蕴触相胜故）七受（在淫爱前受。五蕴受胜故）八爱（贪资具淫爱。五蕴爱故）九取（为得诸境界遍驰求名取。五蕴取胜故爱转盛立取名也）十有（有谓正能造牵当有果业。五蕴有胜故业名有）十一生（结当有名生。五蕴生胜故）十二老死（至当受老死。五蕴五老死胜故）旧译云十二因缘。颂曰。宿惑位无明。宿诸业名行。识正结生蕴。六处前名色。从生眼等根三和前六处。于三受因异。未了知名触。在淫爱前受。贪资具·淫爱。为得诸境界遍驰求名取。有谓正能造牵当有果业。结当有名生。至当受老死（已上）问。三世两重十二因缘样如何。答。过去无明·行为因。现在识·名色·六处·触·受为果。即是过去二因。现在五果。一重因果也。现在爱·取·有为因。未来生老死为果。即是现在三因。未来两果。复一重因果也。是云三世两重因果也。略颂曰。过去二因。现在五果。现在三因。未来两果（已上）。

七十五法名目（终）
