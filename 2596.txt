No.2596
月舟和尚遗录序
　
　　　　　
　　　　　
　　　　　

    先师老和尚。平日之语言三昧。转入文字轮者。皆应一时缘不许留其稿。然左右之随闻而窃记之者。或有得一卷。或有得数卷。顷日禅定源长老。出曾所记者二卷。将上枣梓以寿其慧命。夫黄面老子之一字不说。碧眼胡僧之九年面壁。如镬汤无冷处。似铁壁绝缝罅。是我老和尚。单持此道不涉他岐。但及为物作则。又虽有此吐演。不堕文彩。不属染污。譬若搅着镬汤容些凉。迸开铁壁通线路。而欲令人逐此些凉投全身于镬汤里面。沿其线路进阔步于铁壁上头。则今此流通实此道之现成。而老和尚犹在也。所谓不说之宗旨。面壁孤风。亦岂劳问取他释迦达磨哉。是为序。
　　元禄岁次己卯五月十日
　　不肖徒白卍山拜书
月舟和尚遗录卷上

    　　    侍者曹源编
　　　　　
　　　　　
　　　　　

    结制上堂。僧问。松寿道林栖彩凤。大乘法窟集狞龙。宾主交参乳投水。正好应时唱此宗。如何是单传一曲。师曰。和融上下平。进曰。一场好曲调。法筵咸倾听。师曰。差过亦不知。乃举曹山五位旨诀了曰。此是曹山五位之旨诀也。大乘今日五位一贯穿却。令诸人知旨诀。大众要知曹洞宗。唯嫌拣择是家风。有无共脱合平等。背触共非绝异同。正任安居调度制。直成实相住持功。事存理应底时节。本末都来究竟融。诸人作^8□生会。良久曰。一二三四五六七。石火电光不易通。
    解制上堂。打一圆相曰。结制解制。绝异绝同。大乘门启任向西东。喝一喝。
    上堂。举。僧问华严休静禅师。大悟底人却迷时如何。静云。破镜不重照。落花难上枝。永平元和尚拈云。永平今日入华严之境界。廓华严之边际。事不获已。鼓两片皮。或有人问大悟底人却迷时如何。只向伊道。大海若知足。百川须倒流。师曰。大众两员。古佛答处。要明了相委。听取大乘一偈。静元两古锥。大悟解还迷。破镜不重照。落花难上枝。海无知足日。川没倒流时。瞻仰华严境。极眸绝岸涯。
    上堂。春有百花秋有月。夏有凉风冬有雪。善哉洞山麻三斤。珍重云门干尿橛。参。
    结制上堂。事存函盖合。理应箭锋□。随制毫莫违。谁出不由户。举。良遂座主初参麻谷。谷见来便将锄头去锄草。主到锄草处。谷殊不顾。便归方丈闭却门。主次日复参。谷又闭却门。主敲门。谷问。阿谁。主云。良遂。才称名际忽尔契悟。乃云。和尚莫瞒良遂。若不来礼拜和尚。洎合被十二部经论赚过一生。谷乃开门令通悟由。乃归讲肆散席。告诸徒云。诸人知处良遂悉知。良遂知处诸人不知。师曰。诸人知处良遂为什^8□知。良遂知处诸人为什^8□不知。竖起拂子曰。毫厘差为天地隔。刹那悟了与他齐。拳头鼻孔各同等。禅版蒲团只自知。参。
    冬至上堂。举。永平和尚曰。三世诸佛今日成道。历代祖师今日成道。不说异法。只说这个法。师拈曰。且道。作^8□生是这个法。毛吞巨海。芥纳须弥。乾坤大地。直下同归。摩诃般若波罗蜜。珍重一阳来复时。
    诞日上堂。斯年七十初度。在古稀今尚稀。借问是谁恩力。仰胜躅报亲慈。记得。永平古佛曰。报父母恩乃世尊胜躅。知恩报恩底一句。作^8□生道。弃恩直入无为乡。果熟霜林慧日光。要问魂灵在何处。九莲台上恰成双。禅定今日举唱这个因缘。更打一偈。以为二亲。庄严报地。割爱辞亲违世俗。出家端的入无为。要知真实报恩句。初发心时妙难思。敢问诸仁。初心与毕竟是同是别。以拂打一圆相。点一点曰。东方虚空不可思量。南西北方亦复如斯。
    结制小参。问法坐禅吾门二柱。如亏一柱大厦倾倒。座下有问法底。试请问来。时有僧出问。如何是结制安居。师曰。如是知如是见如是信解。僧礼拜师乃曰。问法任汝问去。作^8□生是坐禅。良久曰。离一切相。即名诸佛。参。
    立禁石示众。师指石曰。立亦好兮不立好。门前荤酒禁牌石。善知识提婆达多。佛是迦文氏是释。卓□杖曰。拣兮择兮。当轩布鼓。咄。
    示众。古德颂古涧寒泉话曰。古涧寒泉浩渺弥。分明枝派暗流时。不从口入无滋味。苦死令渠话不知。个中有能知无滋味。知苦死语底^8□。众无语。师曰。一对无孔铁槌。就中一个最重。且道。雪峰道底重。赵州道底重良久曰。先行不到。末后太过。
    结制小参。九旬禁足。三月护生。佛佛法式。祖祖规范。黄面瞿昙掩室于摩竭。金色头陀行令于妙解。是皆示所以安居为安居者也。是故老僧虽退众席间居山林。末曾阙安居。现前兄弟各发大誓终身莫阙。虽然与^8□。诸人向什^8□处禁足。向什^8□处安居。直须知安居禁足底落处。若能知落处。于一尘中规行矩步。现成威仪。于一念顷不越常程。超脱离微。乃至以大圆觉为我伽蓝。诸人还要知落处^8□。以拂打一圆相曰。佛子住此地。即是佛受用。常在于其中。经行若坐卧。
    示众。至道无难唯嫌拣择。诸人作^8□生会。大众无对。乃曰。孤峰迥秀不挂烟萝。片月横空白云自异。又曰。动摇扬古路。不堕悄然机。若未会听个偈。至道无难。唯嫌拣择。四七二三。将错就错。破鞋破杓破沙盆。明皎皎兮活卓卓。
    冬夜示众。群阴剥尽。小人道消。约宗门中是何道理。五位参寻切要知。丝毫才动即相违。
    示众。直指人心。见性成佛。大众作^8□生会。分明觌面别无真。休更迷头犹认影。
    示众。一尘含法界无边。仔细点检将来。犹有空阙处。无空阙处。诸人作^8□生点检得出。早朝吃粥。午时吃饭。
    示众。看经须是具看经眼。如何是看经眼。良久曰。意足不求愿色似。前身相马九方皋。
    解制示众。曩祖永平古佛。曾撰出假名字安居编一卷。付嘱儿孙曰。世尊在世。或忉利天宫而九旬安居。或耆阇崛山而与五百比丘俱安居。五天竺国际不论处所。时至则必九旬安居。今现在佛祖最为一大事而所行也。是修证之无上道也。山僧初在参州长圆。拜览此编。欢喜感发。依而行之。冬夏禁足结制安居。至今五十余回。虽是安居殊胜功德力。实据佛祖护念力也。山僧打十六言小伽陀。伸其志言。禁足安居如水与鱼。鱼若离水命竟是虚。所以道。安居是佛祖身心。安居是佛祖命根。安居是佛祖眼睛。安居是佛祖顶□。安居一枚唤作佛佛祖祖者也。当知安居者称佛祖儿孙。不安居者非佛祖儿孙。山僧恁^8□告报。承言曩祖。饯汝诸人自恣之行。切须尊重护惜信受奉行。虽然如是。毕竟如何得护惜。举。赵州示众曰。至道无难。唯嫌拣择。才有言语。是拣择。是明白。老僧不在明白里。是汝还护惜也无。时有僧出问。已不在明白里。护惜个甚^8□。州曰。我亦不知。诸大德请。各各应如是尊重如是护惜。
    
对机

    僧问。如何是正中偏。师曰。主山对案山。曰。如何是偏中正。师曰。案山对主山。曰。如何是正中来。师曰。气压恒嵩平地上。青分齐鲁半天中。曰。如何是兼中至。师曰。虽然一色乾坤。山自高地自下。曰。如何是兼中到。师曰。山高不露巅。海深不见底。
    僧参次。师问曰。南泉三不是。汝作^8□生会。僧曰。未问已前早答了也。师曰。也是不是。僧一喝。师曰。我这里不用恁^8□事。僧曰。和尚用甚^8□边事。师曰。吃茶去。僧便礼。
    广禅长老至。师问。广禅到兴禅时如何。曰。青山绿水。绿水青山。师竖两指曰。会^8□。曰。不会。师曰。早成两个去也。曰。罪过弥天。
    僧侍次。问。某甲久亲近和尚。未知和尚家风。请和尚指示。师曰。非但你不知。千圣亦不识。僧曰。始信不知最亲切。师曰。可惜许。
    然上座为大疑彻公设齐次。师问。大疑无疑彻个什^8□。然拟议师曰。速道速道。然曰。某甲不会师曰。何不早恁^8□道。然礼拜。
    师一日上堂。举赵州三吃茶因缘。晚间众上方丈请益。值师吃茶。乃举起茶盏曰。吃茶去。
    饭头淅米次。师问。今日淅多少。饭头屈指曰。一二三四五。师曰。粒粒是什^8□饭头拟议师曰。何不道粒粒。是达磨眼睛。
    问。曾僧问洞山。蛇吞虾蟆。救是不救是。山曰。救则双目不见。如何委悉。师曰。至道。无难。唯嫌拣择。山曰。不救则形影不彰。又作^8□生。师曰。但莫憎爱洞然明白。曰。毕竟如何。师曰。毫厘有差。天地悬隔。
    问。不住圆觉伽蓝。不守三期禁制。未审是何人境界。师曰。我这里亦如是。进曰。直得人人骑玉象。个个跨金猊。师曰。似则似是则未是。
    结冬安居日。僧问。安居将何为面目。师曰。函盖合箭锋□。进曰。恁^8□则头头瞿昙眼睛。个个达^8□骨髓。师曰。是是不是不是。进曰。是也得不是也得。师便打
    问。如何是坚固法身。师曰。柳绿花红。进曰。和尚莫将境示人。师曰。我不将境示人。进曰。此外无别有^8□。师曰。柳绿花红。
    问。始知众生本来成佛是也无。师曰。是。进曰。和尚为什^8□今日上堂。师曰。为众生本来成佛。
    问。大地耕翻无寸土。水牯牛向什^8□处安居。师曰。看脚下。进曰。恁^8□则进亦不得。退亦不得。师曰。鬼窟里活计。僧曰。三十年后只对和尚。
    问。千里趋风。实是为生死事大。和尚大慈一句指示。师曰。何不认得无生。进曰。无生如何认得。师曰。认得则依然不是。
    问。世尊掩室摩竭。安居结制是为什^8□事。师曰。不依今日事。争语昨夜梦。进曰。如何是今日事。师曰。蹉过了也。进曰。既是今日事。蹉过个什^8□。师曰。放汝三顿棒。
    问。如何是第一义。师曰。早是二义了也。进曰。瞻之仰之。师曰。鸟飞毛落。鱼行水浑。问。如何是如来秘诀。师蓦唤阇黎。僧应诺。师曰。恁^8□去。进曰。谁不恁^8□道。师曰。知恁^8□道。不知恁^8□去。
    问。师有道。佛海生海血脉贯通。金刚正体都在此中。如何是金刚正体。师曰。四大五蕴。进曰。佛海生海是同是别。师曰。同别在汝边。进曰。学人如何血脉贯通去。师便喝。
    问。如何是大圆觉。师曰。不识。进曰。道本无言。以言显道。请师仔细指示。师曰。驾与青龙不解骑。
    问。迷则流转三界。不迷则向何处去。师曰。或东廊。或西廊。
    有僧。看永平正法眼藏次。师问。作^8□生是正法眼藏。僧曰。筑着磕着。师曰。当面蹉过。僧曰。和尚底作^8□生。师乃指正法眼藏。曰。^8□。僧便礼拜。
    问。百尺竿头如何进步。师曰。坐卧经行。进曰。与^8□头戴午夜月。足踏黄金地。师曰。是则是可惜许。进曰。和尚底作^8□生。师曰。秪这是。
    问。学人有疑处。请师安心。师曰。汝疑个什^8□。进曰。坐卧经行秪这是。师曰。秪这是疑个什^8□。进曰。恰如老鼠入牛角。师曰。七尺单前参得去。
    僧问。承闻。吾宗有铁银金三关。是也无。师曰。是。僧曰。如何是铁。师曰。黑如漆。僧曰。如何是银。师曰。白如雪。僧曰。如何是金。师曰。不道不道。僧曰。为甚^8□不道。师曰。恐汝错认黄叶。
    问。如何是学人自己。师曰。东西南北四维上下。进曰。如何相应去。师曰。何处是不相应处。进曰。恁^8□则个个濡恩去。师便咄。
    问。如何是般若体。师曰。灯笼露柱。进曰。如何是般若用。师曰。露柱灯笼。进曰。恁^8□则银^8□盛雪。明月藏鹭。师曰。是是不是不是。进曰。是处作^8□生。师曰。银^8□盛雪。明月藏鹭问。如何是学人着力处。师曰。早朝吃粥。午时吃饭。进曰。恁^8□去时如何。师曰。步步活。机机活。进曰。如道快活教人狂。又作^8□生。师曰。狂狗逐块。
    问。至道无难。唯嫌拣择。如何是不拣择道。师曰。至道无难。唯嫌拣择。进曰。犹是莫在拣择里^8□。师曰。箭过新罗。
    问。上无攀仰。下绝己躬时如何。师曰。灯笼露柱为甚^8□作舞。进曰。恁^8□则木人岭上弄琵琶。石女溪边歌雪曲。师曰。但道得八成。进曰。十成底作^8□生。师曰。不道不道。进曰。勘破了也。师曰。非汝所会。
    僧参次。师问。赵州曰。老僧不在明白里。既是不在明白里。即今在甚处。僧曰。不会。师曰。你亲见赵州来也。
    师举应无所住而生其心。使众下语了。自曰。尽大地一个热铁丸。
    僧问。清净行者为什^8□不入涅槃。师曰。翡翠踏翻荷叶雨。僧曰。破戒比丘为什^8□不堕地狱。师曰。鹭鹚冲破竹林烟。
    僧问。如何是般若体。师曰。阿刺刺僧拟议师曰。早是燎却眉毛了也。
    师问。说奇谈妙即不问。如何是末后句。师云。老僧亦不识。进云。直恁^8□去时如何。师云。切忌道着。
    
小佛事

    跋陀婆罗菩萨开眼
    妙触宣明。通身眼睛。威音那畔。三昧圆成（以笔一点云）毫端一滴灵源水。枝派暗流遍界清。
    
不动明王开眼

    表降魔相。现忿怒躬。金刚宝剑。割截虚空。龟毛绳索。缚着清风。烁迦罗眼点开了。大焰云光遍界红。
    
大日如来安座

    稽首法王大日尊。堂堂威曜照乾坤。智拳印手难思议。直下推开不二门。

佛生日

    七步周行指地天。独尊一句妙难传。药峤浴与云门棒。肯诺从来不得全。
    药峤浴来破木杓。云门打着烂藤枝。湖光潋^3□晴方好。山色空朦雨亦奇。
    
佛成道

    出山何似入山好。只有梅花知此心。成道由来多过咎。人天几许错追寻。
    
佛涅槃

    大哉无上涅槃月。寂照圆明彻古今。着只衲僧真正眼。烁开萤火二乘心。衲僧真正眼即今在何处。前贤后圣清规在。花叶重重盖祖林。

初祖忌

    莫言只履西归去。达磨何时离此间。面目凛然不遮掩。满山黄叶带霜寒。
    化缘已尽晚西归。云与清风一样飞。少室峰前满丛月。万灯霜夜转光辉（师时在万灯山）。
    唐突梁王瞻气粗。昆仑触破碧珊瑚。廓然无圣无功德。杨子江头放一芦。

永平开山忌

    开辟丛林创永平。新丰一曲自此呜。至今四百年宗旨。匝地清风脚下生。
    眼横鼻直当下认。时节因缘现在前。毕竟水须朝海去。到头云自觅山还。
怀奘和尚忌

    一毫穿众穴。拈灯笼向佛殿里。众穴收一毫。把山门来灯笼上。个中端的旨。作^8□生相委。银^8□盛雪。明月藏鹭。

大乘开山忌

    法法住法位。世间相常住。一句了然休。大乘开辟祖。灵骨黄金菊吐芳。定光寂照彻今古。
    
莹山和尚忌

    曾答天王十种难。言言明白玉珊珊。至今三百有余岁。凛凛威风毛骨寒。
    三五夜中新月色。年年瞻仰祖翁心。本来不昧无人会。只有清风独赏音。

明峰和尚忌

    韶阳昔日接香林。呼应元来情义深。哲祖机缘一模脱。个中无古也无今。
    偏中有正正中偏。云罩明峰不露巅。春过花飞人见少。杜鹃啼破夕阳天。

宝林万安和尚忌

    欲得锦鳞终不成。钓竿截尽可怜生。风休波静夜阑后。月在珊瑚枝上明。
    光景七年瞬息间。塔前拜起泪栏干。有无即说言犹在。添得松涛吼夜阑。
    
月洲海和尚忌

    光阴焂忽刹那过。讳景暗迎意转多。只有三冬三五月。寒清双照雪梅花。
    
白峰和尚忌

    年年讳景此时节。蕴藻苹蘩随例设。端的谁能解报恩。打刀须是并州铁。
    一杯苦茗一炉沈。追忆恩怨恨转深。灵骨依然肉犹暖。满林霜叶是黄金。
    
万灯开山和尚忌

    眼高曾下视诸方。直至于今如不亡。且看万灯霜夜月。寒光一点射寒堂。
  
湛然和尚忌

    虽听讣于千里外。不离当处湛然存。去来生灭一条路。打透涅槃平等门。

贤渚和尚忌

    个老寸心寸铁坚。十方总在脚头边。岂图再会殷勤约。空作返魂一炷烟。

荐大牛侍者

    十方佛土大白牛车。只个一乘更无几多。净秽不二极乐娑婆。长短谁论弥陀释迦。岂将近远可移步。生灭去来妙法华。

荐天德院殿五十年忌

    五十余霜如一日。分明无去又无来。千年松与万年竹。叶叶枝枝绿作堆。
    
荐秀峰源俊居士

    一七年前公别我。七年今日我看公。休言今昔推迁去。依旧秀峰在眼中。

荐剑峰源光居士

    堂堂默默恰如雷。义气忠心不敢灰。一片寒云难掩处。剑峰削玉势崔嵬。

荐薰室贤凉大姊

    打破菱花照面盆娥眉翠黛去无痕。南来一阵薰风度。且喜自然返玉魂。
    
荐雪岭院三周忌

    三年前与三年后。休作是生是灭看。今古冬来事无别。巍然雪岭倚天寒。

顿写法华荐智文元哲大姊

    一毫端上智文现。六万余言妙法华。震动南方无垢界。分明驾起白牛车。
  
荐月鉴恕水居士

    诸法本来。镜像水月。寂灭现前。红炉点雪。

荐偃溪道水庵主
　　
    逆流不住偃溪水。眼处闻声始清。会万物来都做己。达磨休道救迷情。

荐觉了元惺居士

　　一回觉了惺惺着里许分明无喜忧。生死涅槃如幻梦。寒梅花发上枝头。

荐无彻宗关居士

    不道生兮不道死。犀川水急白山昂。更将骸骨着何处。哭一场时笑一场。

荐实参了性信女

    无明实性即佛性。生灭去来净法身。如是参兮如是了。莫除妄想莫求真。

荐愚觉不及信士

    大智成愚觉亦同。心存不及道何穷。去来生灭法如是。了了分明未了中。
    
荐觉了知心童子

    梦幻泡影及露电。六岁寿如经六谕。非生灭也非去来。金刚正体无住住。

荐性海宗彻二沙弥

    心外无物人空法空。穷性海性彻宗镜宗。不一不二绝异绝同。直下荐取水自朝东。

铁筠义柱上座火

    生灭去来真实义。日升月下不曾移。此中消息无人会。只许两丁童子知。正恁^8□时世间甲子任汝抛却。现成公案教汝提持。且作^8□生提持（抛炬云）观音妙智慈悲力。荆棘林中优钵披。咄。

花屋妙法净尼火

    妙莲妙法妙弥陀。三即一兮一即三。净秽是谁论近远。前三三与后三三。临行端的处。江北又江南。山花开似锦。涧水湛如蓝。

常乐童子火
    
    诸行无常。是生灭法。生灭灭已。寂灭为乐。常乐常乐。但个一四句偈。即是三世十方诸佛之法印。百千万劫所难听取也。汝今已得听。若能直下寂灭现前。真是常乐。须知名是实之宾。记取记取。

真赞

释迦如来（出山图）

    蓬头垢面。晓下山去。到处逢人。无惭无愧。端坐六年。芦膝雀肩。何如床上。大伸脚眠。

文殊大士

    双脚跨狮王。威雄振十方。一挥铁如意。遍界是清凉。

普贤大士

    身跨白象手持古经。大行大愿深于沧溟莫向峨眉山顶觅。一毫头上现真形。

观音文殊普贤同帧

    观音妙德普贤尊。伊字分明凸字存。一即三兮三即一。譬如红日照乾坤。
    
势至菩萨

    摄念佛人。归于净土。咄这一盲。引盲无数。

达磨大师

    西天人不会唐言。向壁默然度九年。无事无为闲坐耳。错遭世称达磨禅。
    咄这达磨。曾不会禅。清风千古。明月一天。

布袋和尚

    以指指月。指本非月。欲知此心。问天边月。
    天上弥勒。地下布袋。敢问诸人。同体别体。

永平和尚

    稽首永平真古佛。分明悟本再生身。老梅树矣老梅树。一朵花开一朵新。

三面大黑天

    三面齐呈非一非异。不即不离有福有智。势竞山形点分伊字。知他是谁经袋槌子。

童子看经图

    咄这痴顽汉。你看甚^8□经。回头四檐外。满目自青青。

本多政长居士

    七星宝剑横身后。百八摩尼转手中。四海而今清似镜悠然相对太虚空。

自赞

    形影可见莫作画图。渠非是我我正是渠。如梦如幻无缺无余。唯嫌拣择真实不虚。梦幻空华。破鞋破杓。若实知吾。何劳把捉。

月舟和尚遗录卷上（终）
月舟和尚遗录卷下

　　        侍者曹源编
　　      
　　　　　
　　　　　
　　　　　

偈颂
万休山中春日

    林下迎春事自间。僧仪毕竟异人间。新年有法非心外。满目青青四面山。
    赏心定是有人动。日暖风和物自新。不管春光深与浅。万休山里一间人。
    六白甘间寄此生。幽栖是处值新正。东君赐与山中历。挂在梅花枝上明。
    金鸡后夜觉天明。出定吟行啭晓莺。旧腊已和春不竞。幽栖岂与世应争。窗舒岭雪一团白。瓶煮石泉千古清。独自点头尘外乐。炉添榾柮贺元正。

退龙溪院

    退一院兮归一院。就中无是又无非。有心不似无心好。坐见白云自在飞。

退万灯山

    十年吃饭万灯峰。坐断烟云几许重。□杖一朝头自点。把将钵口挂虚空。
    坎止流行任自然。真如不变亦随缘。回头尽大三千外。时见飞埃过眼前。

岁旦

    时节因缘都昭著。看看旧岁与新年。一场^6□^2□千山雪。煦日增辉护国禅。
    金牛饭与云门饼。添得赵州三吃茶。借问四来玄学士。新年佛法又如何。

示徒

    一二三四五六七。八九十百千万亿。延宝改端如意珠。转辘辘地阿辘辘。

中秋（时师浴温泉）

    何期邂逅会温泉。八月正当三五天。此夜云消清宇宙。去年雨击动山川。古今得失憎兼爱。时节因缘缺又圆。指话以前高着眼。不增不减本如然。
    中秋赏月次。垂语云。正当恁^8□时如何。众下语。师示以偈。
    正当恁么时如何。指话以前方好看。不费修行供养力。南泉物外独闲闲。

和愚白首座一夜碧岩集开见韵

    看看永平古佛心。孤明历历去来今。一毫头上活功德。有白山神独赏音。

拜览一夜碧岩集

    永平一夜碧岩集。古往今来口作碑。神笔分明追祖笔。电光石火甚迟迟。
    湛元长老乞拜览一夜碧岩。说偈以对世传一夜碧岩集。引得白山助笔功。感应道交不思议。清风千古有何穷。

拜览华严经因示徒

    大方广佛华严经。三唱因缘难思议。曾向沧溟下浮木。夜涛相共接盲龟。
    
讲永平清规示徒

    昔日永平定清规。丛林从是振嘉声。到今博约折中语。留与禅家成战争。

刻莹山清规成示众

    事无大小合清规。便是金毛狮子儿。世上野狐精见解。由来梦也不应知。
    祖祖清规不可猜。事无大小绝安排。江湖滴滴朝宗水。尽自灵源高处来。

谢本多房州居士护法之恩

　　非是英檀外护恩。两回结制以何存。食轮转处法轮转。辉古腾今不二门。

贺本多主殿居士新宅

    旧年谢旧窠。新岁贺新家。珍重东君令。丝毫不可差。

和生铁禅翁呈偈

    六师外道好为师。共堕俱随正始奇。银盂雪兮明月鹭。类而不等混而知。
    风定花犹落。鸟啼山更幽。分明呈露去。直下任君休。
  
腊朔示众

    功夫猛烈不容发。片雪随风炉上飞。禅版蒲团知此意。莫追成道出山时。

示诸知事

    十个指头住自位。随时展缩用方真。事存理应箭锋□。我手元兼佛手亲。
    
经行示众

    寻常坐后打经行。脚下分明不覆藏。但个现成公案外。更无佛法可思量。

完戒示徒

    众生受戒合诸佛。诸佛应机合众生。生佛混然无内外。因缘时节自圆成。

示徒

    事事称心斯损友。言言逆耳是良朋。甘甜何似苦辛好。六月不热谷不登。
    □杖头边青白眼。照开得失是非关。临机倒用构拈去。不在世间情解间。
    无量劫海刹那际。不尽乾坤脚下边。初发心时成正觉。清风簸白月明天。
    摄心未必斯成道。成道正须因摄心。成道摄心端的处。箭锋相□古兼今。
    好休精进求修证。此间只要无功德。经行不异螘循磨。坐禅堕在黑暗狱。
    有如是目。有如是眉。眉不是目。目非是眉。知见分明端的去。天真妙用不如眉。
    情知静坐一须臾。正见无明海实枯。学得万能兼万艺。灼然不若嘴嚧都。
    衲僧行履。直指单传。思量拟议。十万八千。

示水叟公

    君将世事为佛事。我以佛事充世事。真俗从来不二门。世间出世本无事。
    
示仙令甫

    参禅样子别无事。铁作身心一始终。坐卧经行是何物。大疑生处小疑空。

法衣

    身毒支那收不得。永平昔日带将归。何期四百余年后。更作山僧肩上衣。

和愚白首座半夏韵

    九旬光景半先过。结制安居事若何。厌闹爱间成巧伪。求真止妄堕魔罗。也无人矣也无佛。焉有自兮焉有他。三祖但言嫌拣择。诸人着眼却看^8□。
    
寄高传闲居梁重和尚

    君要生涯终古乡。吾思骸骨掩他方。寸长尺短二三六。分付清宵梦一场。

谢香林长老远来

    水远山长西又东。健鞋破笠踏清风。乌藤七尺知斯意。万里行存一步中。
    
寄普门融和尚鼓琴

    寄言借问谁家曲。只恐人呼师旷孙。止止莫弹鸣鹤怨。松风日夜普门门。

悼万安和尚

    去来生灭自悠悠。若实知师不用忧。有即无兮无即有。清风千古月明秋。

和普贤懒禅和尚辞世韵

    法幢摧折。是何所为。望普贤境。空仰峨眉。
    和龙溪禅师辞世韵。吊同时溺死群灵凡圣情量当下消。一条路没几多条。风休浪静夜阑后。月落难波江上潮。

母讣到

    理尽词穷母子缘。讣音到处暗潜然。年来数有编蒲意。空作返魂一炷烟。

退大乘寺

    得请应招来意重。了缘终化去身轻。一条□杖赤骨律。无极清风脚下生。
    
元旦（时师住补陀山）

    人人脚下圆通阁。个个面前般若台。触目分明观自在。白华山里白华开。
    和大乘卍山长老举云居孤峰话示众韵。
    可惜光阴倏忽过。寸金尺璧不论多。平常酬答太明白。闲却僧堂又若何。

喜卍山长老来仪

    一条□杖彻根源。倒用横拈解脱门。不假阳和些子力。掌中至宝曜乾坤。

和卍山长老示岛崎氏韵

    海底珊瑚撑着月。分明别别鉴多口。一枚白纸一吹毛。盘礴虚空不犯手。

和卍山长老游山

    松下重栽无数杉。千寻气势冲天参。栋梁姿在寸苗里。暗盖西东与北南。

卍山长老赴西海乡。后逢乡人归。寄书（并）偈问讯旅况。
    
    别后神驰西海头。行程无恙到乡不。凭人传语问消息。此日投间何处休。

卍山长老觅得洛北鹰峰之源光庵为幽栖地。以偈陈贺

    将他慧远旧莲社。变作曹溪新宝林。时节因缘难思议。鹰峰增翠古来今。

过源光庵和卍山长老呈偈韵

    行藏用舍不曾空。隐显随时全始终。来见幽栖无一物。情知自有古人风。

次韵东禅和尚偈
  
    过理成非属妄情。高声还不似低声。个中意旨目前验。风止波收宇水清。

祝心越和尚初转法轮

    狮弦横抱海东游。妙指埋声十六秋。偶向人天弹古曲。虚空惊起闹啾啾。

谢德翁高长老来访

    万里神光针芥投。同风句里有来由。未逢施设千般语。分付俱低一指头。

次韵酬央山长老见呈

    此间活底祖师意。不用拈槌竖拂事。打坐经行非思量。家常茶饭只如是。

贺兰秀长老赴岛原本光寺请

    山长水远路千里。月白风清秋一天。菊有芳兮兰有秀。本光瑞任脚头边。
    
赠南针寄乾德云长老

    寄与南针亲为报。是宜雾海拯迷方。一船人属一人手。正眼分明要谛当。

和芳春主盟所寄

    唤我谩为大力量。一场^6□^2□热心肠。奔轮难御车行暮。把朽索头强自当。
    
夏日和耳山长老韵

    九十光阴刹那际。分明无始也无终。好提热杀阇黎语。宜坐镬汤炉炭中。
    
次韵明幢长老山居

    没踪迹处藏身去。四面山高倚石窗。把定要津凡圣断。诸天无路护幡幢。

次韵示明幢长老上金峰山

    破笠健鞋行路远。经过万岳与千溪。纵然透得金峰窟。犹是须弥座下猊。

和明幢长老韵

    永平正法眼藏。不要文字言说。寒普天普地塞。热普天普地热。

示某禅人

    向外驰求知几年。只能退步自心玄。西来祖道牧牛事。紧把绳头着一鞭。

示沙弥剃度

    出家端的甚希有。狮子翻身哮吼时。九族生天不须管。便成正觉绝狐疑。
玉峰山主妆饰地藏愿王不动明王毗沙门天王之三古像。打小偈贺。

    外闻天王。不动明王。位分左右。挟侍愿王。护世降魔能拔苦。三身四智一心王。
诣东照权现灵祠。因次明上座韵

    觌面分明拈出用。一枚白纸又争空。至今八十有余岁。大地都卢掌握中。

海副寺为维那乞止面壁坐。因示之

    九年面壁高踪迹。留与丛林追古风。此事一齐教我舍。更何处有达磨宗。

送德门侍者游方

    而今侍者远求道。我把布毛不用吹。元是此间些子法。出门忽尔隔天涯。

祭龙天次示徒

    西天祖道已兴东。尽赖龙天护法功。谨白诸方玄学士。知恩酬德莫违宗。

和连侍者留别韵

    南方佛法要探尽。留偈拂衣出我山。愧缺布毛拈起手。郎当送汝是何颜。

次韵示暾禅人

    错道三身是一身。一身谁管是三身。打翻报化佛头去。休认着清净法身。

示观禅人

    要见性成佛。须明自己心。休劳多事力。功在一行深。

示单上座

    十方三世。都卢一心。回头转脑。切忌追寻。

次韵示仙禅人

    拾薪设食古人风。为法忘身蹑旧踪。脚下分明无多子。须弥百亿一尘中。

颂法眼滴水话。与曹源侍者

    法眼当初随问答。国师听得即知心。只斯一滴曹源水。无限平人被陆沈。

礼南都大佛

    九百年前曾铸像。其间大殿两回烧。威神之力使人见。依旧金身耸碧霄。
  
诣三轮山

    飞楼涌殿不曾用。今古如然树下居。瞻仰三轮空寂地。明明无实又无虚。

示孤圆盲僧行脚

    森罗万象。心月孤圆。三千里外。一脚头边。

    师一日普请。掘得大钱一文。作偈示徒一文出现大光钱。文字总持自宛然。明暗由来元不二。此中何心堕偏圆。

把橘五颗与诸徒示

    五橘恰如排五位。眼皮才绽现中心。中心心里无差互。的的相投芥与针。

堂前池莲只开一华喜而作

    东西南北江湖里。鲜白争开映水波。众角虽多一麟足。宝陀山下妙莲华。

春宵煮茶

    纵尽千金价曷穷。春宵一刻煮松风。有香有影花兼月。移入卢同七碗中。

未彻居士呈偈。次韵以示

    论尽不尽。早是间事。入此门来。无一无二。

悼兴圣龙蟠禅师

    梦里论交五十春。虚空昨夜隐全身。黄金铸出两行泪。今日丛林无故人。

和澄圆长老追悼受丛师湛然和尚之韵

    他化故乡吾异乡。东方万里隔西方。西方此去不为远。刹刹尘尘游化场。

和大禅默玄老禅遗偈

    空却诸无诸有去。踏翻此界与他乡。分明直住大禅寂。一切圣贤梦一场。

示寂门阇黎临灭

    出息入息大寂定门。末后一句不假多言。里许分明端的旨。三更红日耀乾坤。

示元登禅人病中

    身疲病革命悬丝。岸树井藤无不危。一切有为法如是。涅槃路上莫迟疑。

辞世

    出息入息。前步后步。生死去来。箭锋相□。无中有路通。是我真归处。

月舟和尚遗录卷下（终）

    通身手眼提乃祖盛时之旧规。全体爪牙振浇末绝世之高风。承言者丧。滞句者迷。若向此录上颂会。千山万壑。今禅定源公请跋于老朽。余云。卍老兄作引殆似就虎添斑。又何为蛇画足耶。
　　元禄岁次己卯七月僧自恣日
　　嗣法徒成合白云山焚香拜题
　　禅定开山月舟老和尚行状
    师讳宗胡。字月舟。称可憩斋。俗姓原田。肥前州武雄人也。母某氏梦吞日轮有孕。临产痛苦不可忍。乃默祷于势庙云。产若无恙弃为佛子。即时降诞。母子平安。实元和四年戊午四月五日。日出时也。师幼愿出家。父母以初誓故不方其志。先投密宗快义法印。执驱乌役。然宿植所感。自慕禅门。后事圆应寺华岳和尚得剃度。年甫十二。一时归家省二亲。邻家童子数辈。特来聚话。各说志愿。师云。我愿领此国抚育国人。母闻其说大怒而云。昔者如来弃轮王位出家修道。汝今慕世绝与如来背驰如是。岂能胜为佛子哉。我誓不许汝为僧。师通身汗流。深自悔责。其夜窃走归寺。日夜修学无复动世念。翌年十三。偶阅圆觉经。不觉喜跃。十六而游方。到东关挂锡于常州多宝院。因闻众中商量云无心是道。大发疑情云。若是无心如同木石。木石岂能成佛祖道。现有此心。何云无心。既而见一卷抄子。则云。要到无心田地。直须见性始得。此语抓着师痒处。乃以见真性为念。打成一片就己体究。至寝食共废者有年。一朝在厕切疑此事。移时忘出。时暴风吹扉。忽开忽合。磕然有声。直下了然。蓦打破从前疑团。如梦忽醒。如忘忽记。不觉手之舞足之踏。欢喜不可言也。以前所得虽说向人。无辨之者。粤闻万安和尚在丹之瑞岩。故往参扣。安知其法器。恳加瑳磨。已虽无所疑。事上或有滞碍。一日出山行次。失脚倒地。廓尔得大无碍。且在众寮坐间。闻沙弥诵证道歌云。了了见无一物。亦无人亦无佛。大千沙界海中沤。一切贤圣如电拂。当下大彻无复余蕴。有偈。述怀云。一口吸尽四大海。无处藏身娑竭龙。洞水逆流流不竭。只有今日契我宗。从此罢参。随缘长养。时三十一载也。明年首众于幡之云龙。后见愚溪透关等诸老。各有许可。终入金狮之白峰和尚室。亲传心印。领信衣为永平直下嫡裔。曾寓摄州有马山寺。寺曰宅原。寂寞无尘缘。禅余吟咏。陶然自乐。有偈云。六白甘闲寄此生。幽栖是处值新正。东君赐与山中历。挂在梅花枝上明。承应元年壬辰。应敕瑞世于能之总持寺。事毕归山寺。忽思受业老师华岳和尚之老衰。省觐于肥前州。因到长崎。与松云融公访超元道者于崇福。三人相逢笑谈互乐。既而又归山寺。明历元年乙未。京尹版仓周防守。请师住三州万灯山长圆寺。冈崎城主水野监物。与嫡子卫门佐俱来。瞻礼问法。时大用存公佯狂在彼中。时时入寺赞佐师化。恰如普化于临济也。是故诸方指目长圆。称东海法窟。师倦应接而告退休。有偈云。十年吃饭万灯峰。坐断烟云几许重。□杖一朝头自转。把将钵口挂虚空。坎止流行任自然。真如不变又随缘。回头尽大三千外。时见飞埃过眼前。既出长圆。赴大泽龙溪院。轮住一年。其后不定行止。腰包行脚如衲子轻。或留村落。或寓山林。此时泉南禅德住吉兴禅。前后请师为开山祖。宽文十一年辛亥。应请于加州大乘。先是本朝洞门宗风不竞。日致寂寥。而今参玄之辈闻师进山。四方云集。俄成禅市。师亦以法幢为任。勉行永平莹山之古规。于是洞上一路全合古辙。僧问。曹洞家风即不问。如何是大乘法要。师云。摩诃般若波罗蜜。僧云。便恁^8□去时如何。师云。脚下踏泥龙。僧云。眼中无翳空里无华。师云。莫认奴作郎。僧便喝。师云。果然示众云。至道无难。唯嫌拣择。作^8□生会。众下语不契。自代云。孤峰迥秀。不挂烟萝。片月横空。白云自异。又云。动容扬古路。不堕悄然机。乃颂云。至道无难。唯嫌拣择。四七二三。将错就错。破鞋破杓破沙盆。明皎皎兮活卓卓。延宝八年庚申秋。付大乘法席于卍山。自打退鼓。唱偈云。得请应招来意重。了缘终化去身轻。一条□杖赤骨律。无极清风脚下生。洛阳巽方宇治田原有大悲圣迹。名补陀山禅定寺。原东大寺平崇上人创开地也。地主某等延师而居焉。革教作禅为开山祖。先是宇治兴圣僧养病于此寺。一夕梦一异僧告云。欲兴复我地者多。而皆非其人。当有一实人来。我待之耳。及乎师到。乡人说前梦事云。师是观音大士之所待也。师异迹虽多。警徒不许传说。元禄四年辛未春。卍山退大乘。坐夏于兴禅。秋七月。省师于禅定。师留卍山为禅定二世。自去寓于兴禅。八年乙亥师七十八岁。老且衰。卍山退居于洛北源光庵。劝师还禅定。盖欲令取灭度于山中也。春三月。卍山及云山白德翁高等。同时省觐贺师还山。师大喜而嘱云。老僧身心疲劳。残庚不久。今日一会甚为希有。当山者往世巨刹。一废荒凉。老僧一来营立禅居。充终焉处。山林幽邃惬老僧意。以为一代开法行道地。前来老僧所创寺院。共以此山为本山。本末相扶宜护持法门兴隆吾道。诸徒唯唯而去。此冬示微恙。翌年正月病较重。五日夜举净极光通达之偈。为侍养者恳恳垂诲。到十日晓。寂然不动。如睡而化。留龛三日。面如平生。世寿七十九。法腊六十七。辞世偈云。出息入息。前步后步。生死去来。箭锋相□。无中有路通。是我真归处。火化收骨身。塔于寺西隅。塔曰。含空。师赋性朴实。有古德风。有慈而如春和。有威而如秋霜。虽流金之暑袈裟不离身。虽折胶之寒双手不收袖。蚊蚋侵肌而流血不使扇。禅诵先众而至死无惰容。曾壮年日闻阿那律尊者七日不眠之缘。试限十日不卧不眠。其精进勇猛实非一世善知识。平生言行不许人记。虽不嗜文字。其偈言超绝动令人惊。自然能书不厌挥洒。扁额等大字虽数十纸。一时扫尽无顾巧拙。师常叹法门之流弊。勉整曩祖之宗纲。是故永平门下推称中兴。若非乘愿轮来。争能到于此哉。嗣其法者。源光卍山白。成合云山白。兴禅祖道心。西来德翁高。真成木桥圆。云光岳。越岩超等。外传戒小师若干人。各居一方举扬师道。至其亲近得益归依受戒者。不遑屈指。可谓一代宗匠间世良导也。平日行持非笔所尽。略录其实。示后昆云。
　　宝永甲申八月十日。

    禅定劣孙（曹源）稽首拜撰

    劣孙（源）随侍老祖二十余年。其间所有言教潜记十之一。而效纸衣录之例者。今之遗录是也。老祖当时若见笔记迹。则特地怒骂云。汝欲吃人变吐食鸟^6□丸耶。正好付丙王藏老僧拙。老祖灭度早已十年。虽欲闻其怒骂声。不可复得焉。因犯忌讳而图梓行。倾耳朵于大寂定门。以似有所闻为慰也。呜呼。
　　宝永二乙酉年八月初十日
　　禅定嗣祖沙门（曹源）九拜书

月舟和尚遗录卷下

