No.2203 A
般若心经秘键并序

    　　　　    遍照金刚撰
　　　　　　  
              
              

　　文殊利剑绝诸戏  觉母梵文调御师
    ^5□^5□真言为种子  含藏诸教陀罗尼
    无边生死何能断  唯有禅那正思惟
    尊者三摩仁不让  我今赞述垂哀悲

    夫佛法非遥。心中即近。真如非外。弃身何求。迷悟在我。则发心即到。明暗非他。则信修忽证。哀哉哀哉长眠子。苦哉痛哉狂醉人。痛狂笑不醉。酷睡嘲觉者。不曾访医王之药。何时见大日之光。至若翳障轻重觉悟迟速。机根不同。性欲即异。遂使二教殊辙。分手。金莲之场。五乘并鏕。踠蹄。幻影之垺。随其解毒得药即别。慈父导子之方。大纲在此乎。
    大般若波罗蜜多心经者。即是大般若菩萨大心真言三摩地法门。文缺一纸。行则十四。可谓简而要约而深。五藏般若嗛一句而不饱。七宗行果歠一行而不足。观在萨埵则举诸乘之行人。度苦涅槃则褰诸教之得乐。五蕴横指迷境。三佛竖示悟心。言色空则普贤解颐。圆融之义。谈不生则文殊破颜。绝戏之观。说之。识界简持拍手。泯之境智归一快心。十二因缘指生灭。于麟角。四谛法轮惊苦空。于羊车。况复^6□^6□二字吞诸藏之行果。^6□^5□两言孕显密之法教。一一声字历劫之谈不尽。一一名实。尘滴之佛无极。是故诵持讲供则拔苦与乐。修习思惟则得道起通。甚深之称诚宜可然。余教童之次。聊撮纲要释彼五分。释家虽多。未钓此幽。翻译同异显密差别。并如后释。或问云。船若第二未了之教。何能吞三显之经。如来说法。一字含五乘之义。一念说三藏之法。何况一部一品何匮何无。龟卦爻蓍含万象而无尽。帝网声论吞诸义而不穷。难者曰。若然前来法匠何不吐斯言。答。圣人投药随机深浅。贤者说默待时待人。吾未知盖可言不。言不言不言。不言言之。失。智人断而已。
    佛说摩诃般若波罗蜜多心经者。就此题额有二别。梵汉别故。今谓佛说摩诃般若波罗蜜多心经者。胡汉杂举。说·心·经三字汉名。余九字胡号。若具梵名曰^6□^6□^6□^6□^5□^3□^6□^6□^6□^6□^6□^6□^6□^5□^6□。初二字圆满觉者之名。次二字开悟密藏施甘露之称。次二字就大多胜立义。次二字约定慧树名。次三就所作已辩为号。次二据处中表义。次二以贯线摄持等显字。若以总义说。皆具人法喻。斯则大般若波罗蜜多菩萨之名。即是人。此菩萨具法曼荼罗真言三摩地门。一一字即法。此一一名皆以世间浅名表法性深号。即是喻。此三摩地门。佛在鹫峰山。为鹙子等说之。此经数翻译。第一罗什三藏译。今所说本是。次唐遍觉三藏翻。题无佛说摩诃四字。五蕴下加等字。远离下除一切字。陀罗尼后无功能。次大周义净三藏本。题省摩诃字。真言后加功能。又法月及般若两三藏翻。并有序分流通。又陀罗尼集经第三卷说此真言法。经题与罗什同。言般若心者。此菩萨有身心等陀罗尼。是经真言即大心咒。依此心真言得般若心名。或云。略出大般若经心要故名心。不是别会说（云云）所谓如有龙之蛇鳞。此经总有五分。第一人法总通分。观自在至度一切苦厄是。第二分别诸乘分。色不异空至无所得故是。第三行人得益分。菩萨提萨埵至三藐三菩提是也。第四总归持明分。故知般若至真实不虚是也。第五秘藏真言分。^6□^6□^6□^6□至^6□^3□是也。第一人法总通分有五。因·行·证·入·持是也。言观自在能行人。即此人本觉菩提为因。深般若能所观法。即是行。照空则能证智。度苦则所得果。果即入也。依彼教人智无量。依智差别时亦多。三生三劫六十百妄执差别。是名时。颂曰。

    观人修智慧  深照五众空
    历劫修念者  离烦一心通

    第二分别诸乘分亦五。建·绝·相·二·一是也初建者。所谓建立如来三摩地门是。色不异空。至亦复如是是也。建立如来即普贤菩萨秘号。普贤圆因以圆融三法为宗。故以名之。又是一切如来菩提心行愿之身。颂曰。

    色空本不二  事理元来同
    无碍融三种  金水喻其宗

    二绝者。所谓无戏论如来三摩地门是也。是诸法空相。至不增不减是。言无戏论如来。即文殊菩萨密号。文殊利剑能挥八不绝彼妄执之心乎。是故以名。颂曰。

    八不绝诸戏  文殊是彼人
    独空毕竟理  义用最幽真

    三相者。所谓摩诃栴多罗冒地萨怛□三摩地门是也。是故空中无色。至无意识界是也。大慈三昧以与乐为宗。示因果为诫。相性别论。唯识遮境。心只在此乎。颂曰。

    二我何时断  三祇证法身
    阿陀是识性  幻影即名宾

    四二者。唯蕴无我拔业因种是也。是即二乘三摩地门也。无无明至无老死尽。即是因缘佛之三昧。颂曰。

    风叶知因缘  轮回觉几年
    露花除种子  羊鹿号相连

    无苦集灭道。此是一句五字即依声得道之三昧。颂曰。

    白骨我何在  青瘀人本无
    吾师是四念  罗汉亦何虞

    五一者。阿哩也□路枳帝冒地萨怛□之三摩地门也。无智。至无所得故是也。此得自性清净如来。以一道清净妙莲不染。开示众生拔其苦厄。智举能达。得名所证。既泯理智。强以一名。法华涅槃等摄末归本教。唯含此十字。诸乘差别智者察之。颂曰。

    观莲知自净  见果觉心德
    一道泯能所  三车即归默

    第三行人得益分有二。人·法是也。初人有七。前六后一。随乘差别萨埵有异故。又萨埵有四。愚识·金·智是也。次又法·四。谓因·行·证·入也。般若即能因能行。无碍离障即入涅槃。能证觉智即证果。如文思知。颂曰。

    行人数是七  重二彼之法
    圆寂将菩提  正依何事乏

    第四总归持明分又三。名·体·用。四种咒明举名。真实不虚指体。能除诸苦显用。举名中。初是大神咒声闻真言。二缘觉真言。三大乘真言。四秘藏真言。若以通义。一一真言皆具四名。略示一隅。圆智之人三即归一。颂曰。

    总持有文义  忍咒悉持明
    声字与人法  实相具此名

    第五秘藏真言分有五。初^6□^6□显声闻行果。二^6□^6□举缘觉行果。三^6□^6□^6□指诸大乘最胜行果。四^6□^5□^6□^6□明真言曼荼罗具足轮圆行果。五^6□^5□^6□^3□说上诸乘究竟菩提证入义。句义如是。若约字相义等释之。有无量人法等义。历劫难尽。若要闻者依法更问颂曰。

    真言不思议  观诵无明除
    一字含千理  即身证法如
    行行至圆寂  去去入原初
    三界如客舍  一心是本居

    问。陀罗尼是如来秘密语。所以古三藏诸疏家。皆闭口绝笔。今作此释。深背圣旨。如来说法有二种。一显二秘。为显机说多名句。为秘根说总持字。是故如来自说^6□字^6□字等种种义。是则为秘机作此说。龙猛·无畏·广智等。亦说其义。能不之间在教机耳。说之默之。并契佛意问。显密二教其旨天悬。今此显经中说秘义不可。医王之目触途皆药。解宝之人矿石见宝。知与不知。何谁罪过。又此尊真言仪轨观法佛金刚顶中说。此秘中极秘。应化释迦在给孤园。为菩萨天人说画像坛法真言手印等。亦是秘密。陀罗尼集经第三卷是。显密在人。声字即非。然犹显中之秘。秘中极秘。浅深重重耳。

    我依秘密真言义  略赞心经五分文
    一字一文遍法界  无终无始我心分
    翳眼众生盲不见  曼儒般若能解纷
    洒斯甘露沾迷者  同断无明破魔军

般若心经秘键

    于时弘仁九年春。天下大疫。爰帝皇自染黄金于笔端。握绀纸于爪掌。奉书写般若心经一卷。予范讲读之撰。缀经旨之宗。未吐结愿词。苏生族于途。夜变而日光赫赫。是非愚身戒德。金轮御信力所为也。但诣神舍辈。奉诵此秘键。昔予陪鹫峰说法之莚。亲闻是深文。岂不达其义而已。

入唐沙门空海上表
