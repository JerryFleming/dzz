No. 2631
菩萨藏顿教一乘海义要决

  　            释显意述
　        
　　　　　　
　　　　　　
　　　　　　
　
南无阿弥陀佛

    问曰。今立二藏依何经论。答曰。地持等论有其名故云云。问曰。云何声闻藏。云何菩萨藏。答曰。诸部小乘经律论藏名声闻藏。诸部大乘十二部经名菩萨藏。问曰。小乘亦明菩萨行果。大乘非无声闻断证。何用二名偏对两部。答曰。从正从胜互得一名。又小乘教中虽有菩萨。同是愚法故摄声闻藏。亦多权行故不名耳。大乘教虽有声闻等人。皆不愚法故摄菩萨乘。亦多向大故不名耳云云。问曰。人乘天乘辟支佛乘何藏摄耶。答曰。此三正于声闻藏收。离恶升善舍凡入圣其次第故。不求大道保报小真分齐同故。问曰。既分二藏宗体云何。答曰。若别论者。经经各立。若总判者。其声闻藏小乘为宗。谓少修三学唯求自度故趣寂为体。谓因前道证彼有余无余灭故。其菩萨藏大乘为宗。谓广行六度弘益自他故成佛为体。谓因前道得彼法报化身果故云云。问曰。今立二教依何经论。答曰。楞伽等经有其名故云云。云何渐教云何顿教。历劫修习次第行门方得不退大菩萨果。名为渐教。一念发心横超迷界即证无生大涅槃理名为顿教云云。二藏二教云何分对。二教正于菩萨藏中细分为二。然以二教摄诸藏者其声闻藏即渐教收。浅深有次各渐进故。此乃二藏摄教初狭后宽。二教收藏初广后略。各据一义分别弥显。别立藏教意在斯矣。既分二教宗体云何。亦总言者其渐教门五乘为宗。谓随性欲或教五戒十善八定。或教四谛十二因缘。或教六度八万四千诸度门故。各趣自果以为其体应知。其顿教门一乘为宗。谓解诸佛唯有一道实无余乘若二若三乃至五等。依此平等不二妙解。广修万行普利法界。悲智圆运进大道故。宜至道场以为其体应知。问曰。今立两乘依何经论。答云。华严法华楞伽胜鬘涅槃等经广分别故云云。二教两乘有何差别。如向已辨教乘宗异耳。又其渐顿竖论教行证之迟速其五。一者横辨因果差别平等。当知横差别故。使竖渐次竖顿超者由横平等门门不同名渐教等盖此意焉。颇有渐顿非五一耶。一往容有再往不尔此义云何。如前所说菩萨藏中分别渐顿此渐虽似渐而非五。然寻如来说此渐意正为众生未堪闻一故寄此中宜分五乘。又有经中虽明顿悟未彰灼言一切回心。此顿虽似顿而非一。亦寻如来说此顿意。实为众生不执差别故于此中可论一乘。宗旨门中只辨教藏不论五一亦此意也。问曰。今判观经菩萨藏摄顿教收者有何文理。又言摄者为以异摄为以同摄。为以劣摄为以胜摄。为以浅摄为以深摄。答曰。先言收者六句皆得。何者以异摄者依心乘愿教行异故。以同摄者。横超直入理果同故。以劣收者彼被利智此为愚钝故。以胜收者彼依凡心此乘极智故。以浅摄者。彼宗无相离念。此存指方立相故以深收者。彼生犹混杂类。此往实会圣聚故。一一细辨思之可见。次文理者且举二三。何者。声闻藏经无菩萨众今经列之故菩萨藏（是一）声闻藏经不明净土今经说之故菩萨藏（是二）声闻藏经无大乘益今经得之故菩萨藏（是三）渐教长劫乃得不退此经发心即证无生故是顿教（是一）渐教门有八万四千此经观念一道无余故是顿教（是二）渐教随缘各趣自果此经顺法直至道场故是顿教（是三）其余文理不遑毛举得一知万自可见之。问曰。摄菩萨藏文理宜然。判属顿教非无疑难。何者若言历劫名渐教者此经即是。下生华内经多劫故净土劫量倍此方故。何见上上等即悟益不顾下下等长迷失（是一）若言门别名渐教者此经亦是。一部广开定散门故。门门行相各差别故。何执观佛念佛略言不解三福二善广说（是二）若言果异名渐教者此经弥是。中辈华开证小果故。部内都无向大文故。何取流通坐道场证不读正宗成四果文（是三）既有此等是渐非顿之难。如何得彼唯一无余之称。既如上说二藏二教两乘分别其名本出他部。此经未得明文。若借彼判。此经还是成诬自宗。既其似出臆说。岂非盗醍醐乎。答曰。子但诵文全昧宗途自生疑惑非关大理。凡欲判教渐顿权实宜寻序正流通经要。序分标故。正说辨故。流通结故。然此观经序分文云。以佛力故见彼国土极妙乐事即得无生。流通文云。此经名观无量寿佛净除业障生诸佛前。汝是不见故谓下辈多劫长迷谓之渐也祖师解此故言见佛坐时得忍到彼无殊同不退等（是一）又序分文曰。为未来世一切凡夫烦恼贼害说清净业。流通文云。佛告阿难汝好持是语持是语者即是持佛名。汝不见之故谓定散为经正意谓之渐也。祖师解之故言依观专心念佛虽说定散意在称名（是二）又序分云。世戒行福五乘善法三世诸佛净业正因。流通文云。闻名灭罪何况念佛。是上上人。当坐道场汝不见之故谓中辈证小不转谓之渐也。祖师解此故言虽证小即转向大三乘贤圣学大悲等（是三）见此序分流通二文尚知教部是顿非渐。况善解其正说旨者讵迷一经宗趣深哉。然失序标流通结意还由封执正说浮文。当知此经稍异常例正宗有其两宗两体。何以然者以有二尊二教别故。何者为二。一以观佛三昧为宗。心照弥陀正依等事以为行相故。亦名曰定心三昧。定散等回求愿往生以为其体。以此义故亦名观门。此依化身释迦所开净土要门发遣教立其文即此十六观是。二以念佛三昧为宗。口称弥陀酬因果名以为行相故亦名曰口称三昧。不问罪福即得往生以为其体。以此义故亦名正业。此依报身弥陀所显别意弘愿来迎教立。其意亦在定散文中。然此二教两宗安立互相开通非永隔别。谓从念佛开要门故。又从观佛通弘愿故。所以者何化身教本从报起故。真佛教宜从应入故。故亦可言弥陀教中元有要门文义。释迦教中亦狭弘愿之意云云。但此观经化仪说相正在从观归念佛义。随机显益法宜然。故言化仪者释迦为物注想西方。弥陀应声证得往生即其事也。言说相者观佛八万四千光明念佛众生摄取不舍即其义也。然其所归报佛密意及以所诠念佛真宗。唯我祖师降灵感瑞深入经藏光阐其门。诸师至此曾未措心。教限化身宗局观佛。教宗未圆其体岂圆。子先所疑正当此见。若得今意众情自通。此义云何。若知定散善恶凡夫依此观门专心念佛。亲缘近缘增上缘故生佛三业不相舍离。或于现身即见悟忍。或于他世必生不退速成菩提顿证涅槃。从因至果更无异路。同一念佛无别道者。自觉先迷所失多也。何以故先昧根源滞支流故。今得旨归不执文故。复次既知生佛三业不离。此世后世得忍不退心开悟者。自觉先妄谓长迷故。但下生者虽由残殃含华未出。内受法乐无微苦故。此乃欲显愿力方便难思悲智双行抑摄常存横截五恶由在下流。然宿净华故非渐也。既得无殊意在斯矣（是一）又知定散善恶凡夫同入观门念佛出尘无别道者。自觉先妄谓门别故。但两门者从所摄善及能入机非门体别一观佛故。此乃为摄通门所修诸善并引诸教难悟众机广开要门。令通真宗摄渐归顿故非渐也。专念专称意在斯矣（是二）又知念佛修因无别得忍证灭必无异趣尽归佛者。自觉先妄谓果异故。但中辈者虽亦回心见佛得忍示遂宿习。非执小故此乃欲表清净智海一味不失五乘江河源流。体用无碍各现德本。永离讥嫌故非渐也。向大学佛意在此矣（是三）此中虽有数多义利以要言之略如斯也。次言藏教乘等分别出他部者。咄哉此难从局见来。汝今善听。今家释经每用二门。或通一代广述出世利物元意。或就一经直示安心起行所归。即如序题门中所标。如是二释还依经文。初释则依化前发起通请别请显行示观序正观念二尊教意及以大经小经等文探玄述之。后释则依十三十六回愿之教两门九品证生之说流通付属显文示之。然初义者于经文略。是故释中亦不广解。良以此教正意急救常没若定若散善恶凡夫五苦所逼重障钝根。未必要判教起本末。直须开显二尊遣迎教行因缘使人回生。到彼悟入如来智惠海自了诸佛密意。明解群典玄旨。是以教相略示而已。若如法华涅槃等经略教观心广辨教起。决了三一开显近远。乃由亦悟根性利者曾闻观理见性纲目。今只结撮大纲而已。但以此经文简义意自富。依此直判于理便足。然附他部立其目者必有深意。今推之曰。为引曾学诸教人故。为显佛智元无二故。为破偏执自法见故。由有如是种种益欤。然子所难拙从局情非得通旨竞增人我全非佛宗。又都未闻祖祖判教立宗之例。且如惠思师释妙法名专依华严三无差别。无畏三藏叙秘密宗还借法华开示悟入。是诸贤者所述岂非深入一藏诸门咸通。谁谓自教粗浅藉他谄附。矧乎吾祖大悲覆本诚求呈证本禅所著美言宁越宗乎。必有博览请更详之。况复大经的言。大悲兴世惠以真利佛智佛寿无量无数。闻名生者皆悉住正定聚无诸邪聚不定聚故。究竟一乘至于彼岸。菩萨声闻人天无殊。因顺余方故有异名。无上大利难中难等。又小经云。彼国人民寿命无量故号彼佛名阿弥陀。虽有无数声闻菩萨众生生者皆是阿毗。执持名号为大善根。十方诸佛证护道同。闻名愿生亦即不退。行此难事出世成佛说此一切难信法等。将此合前诸文而判顿教一乘何所诤也。是以天亲论主总持三经专劝五念。注家所解佛名为体同一念佛。又论赞曰。正觉华化生清净智海生。大乘根界平等离讥嫌。出过三界道直入华藏界。正觉善住持无非正觉事。乃至疾成佛专以五念门。四依无理之解宁乖佛法相乎。故注家又云。盖是上衍之极致不退之风航。本有三三之品今无一二之殊等者。与今家妙解宛同函盖矣。加以龙树智度论云。乐集诸佛功德菩萨当生一乘清净无量寿世界云云。诚知佛祖妙判其来尚矣。但是末学肤受末铭心腑者也。此乃非随臆说无诬自宗。广通教门亲得宗要。其有耳目徒谁不观听之者乎。问曰。广示文理少得义意。然有未决请更开解。何者既言此经实是一乘全非渐者。何令频婆成阿那含。大经得益亦举小果。此等岂亦示遂宿习。又宁得言学佛大悲。此若然者一切咸然。更有何经名渐教耶。答曰。前出文证其义已立。然顿教中有小益者于诸经中其例非一。但随部宗无所妨耳。今检其意乃有多义。或机欲异虽闻一道方便门别。还欲随缘先得五得后渐进学至大道。故是人自渐非教渐也。大经得益多。在此欤。例如大涅槃入无余也。又此经中既广称叹净土菩萨声闻天人。皆为智愿清净海众神智洞达功德难思。何妨众会知闻此法如彼亦得此妙益也。又此经中虽说智愿一乘妙法。未如观经正起化说未同韦提一实机故。故于化前豫对彼众开示苦因悟入乐果。佛意虽为观经宗本因缘未发傍成圣益。此亦一音随类异解故。亦人渐非法渐也。或佛密意欲示五用从一体起一味法雨所润弘多将说大法。先授小故是序摄渐非正渐也。频婆得益多在此欤。例如无量义得四果证也。又如下文因韦提请开显诸佛无碍智力。烦恼害者五苦逼者尽来此经得免苦害。乃至随缘八万教益莫不潜沾此法润故。欲表此义大王见佛虽非本期蒙光益也。又此经意偏常没劝归净土至彼成圣。此授圣果与此作由对彼显此。为凡夫故既非大悲临化正意故。在序中表示此义。然与化前二众意异。此正发起大悲化故此亦序事非正渐也。上来所解皆是祖意。不劳引之见者自知。又如华严升兜率天品云。一切宝庄严殿宝网悬众金铃而间错之。自然微动出妙音声。悟三乘者令得解脱（抄）又法华经妙庄品云。佛说是品时。八万四千人远尘离垢于诸法中得法眼净（抄）如是一乘顿教部中似有小益其例非一。然随其宗通释各多。要而言之唯可得其部中正意所宗要文而会其余支叶者也。莫舍网维争其网目失大旨昧元由矣。若能如是往判诸经是渐见顿无所滥也。然有一般大德贤者。或判属方便时教。或下为三乘部宗。人异见别非唯此事各谓通旨。不须苦论互□是非增恚爱者。当知诸佛境界不可思议。法界法门亦不可思议。众生得道亦复不可思议。是故若欲思议理趣亦乃无尽。谁能穷宣。今略解毕。依此安心亦无所乏。若有余疑更访明师。随闻谛受开正解也。问云。既知法门义理玄远。然学教者不可不决。而今虽闻一念发心即得法忍。未见经文可为诚证。未知名义证相分齐。虽言上生即得无生彼在生后非发心时。又其忍位分齐未判。虽言韦提现身得忍彼亦未言发心即得。又其位阶亦未分明。又如今时道俗各谓发心念佛谁有证法忍者。若言得者与彼渐教历劫所得同那异那。若言同者圣道净土应无差别。若言异者深那浅那。若言深者弥加前疑胜彼圣故。若言浅者立渐顿名似无所诠。凡此一义多有未决。请更开晓广述义意。
    答曰。今所问者实为至要。非直口言成顿乘益。要须专诚当心领受。今宜准教粗述祖宗。莫卒惊疑善须思察先文证者此中当具出三经文。一大经云。至心信乐欲生我国若不生者不取正觉。他方闻名不得菩萨无生忍等不取正觉。国中人天不住定聚必至灭度者不取正觉。来生我国必至补处若不尔者不取正觉。二观经云。若有众生愿生彼国发三种心即便往生。韦提希等闻佛正说见佛菩萨应时得忍。舍身他世必生彼国。生诸佛前得无生忍。历事诸佛蒙佛授记。当座道场受佛职位。三小经云。闻说彼佛执持名号一心不乱即得往生。闻佛名号及经名者诸佛证护即得不退。已今当愿。已今当生。生者皆是阿鞞跋致。其中多有一生补处。诸上善人俱会一处。此乃三经一辙佛语无异。岂有明文更过之乎。若解此文所诠义理所有疑问自应决了。谓此宗中往生无生正定不退名义且殊义意是一谓生彼国生死永绝故名无生。生死既绝涅槃常住。亦名无生。既住涅槃即住正道故名正定。既住正定不还邪聚亦名不退。故此三名皆依往生一义而立。乃至补处道场亦尔。应知既许无生往生理一。经言发心即便往生得非发心即便无生。
    又言闻即得忍不退岂非闻即得往生也。虽知往生无生意同别为二愿亦依义异。又生正在舍身他世无生总通现当益故。又法忍且择有智根往生总摄利钝信故云云。然据实论互得其理。证无生即当得生故单信自成法忍义故应知。又此三辈九品文首辨定三心为正因者。正是开显韦提闻法见佛得忍之相貌。是故释云。随机显益意密难知。彼佛自问自征等者谓至此中。显第七观二尊发遣来迎密意韦提闻见得益之义。普劝未来诸众生类同。发此心齐沾九品。凡生彼者必须此心。凡发此心莫不皆往。是故经言即便往生。释言总举有生类也。当知韦提闻佛□听除苦恼法安心谛受注想西方。见佛应声证生起缘正念归依即悟无生。尔时心自有三种义至此方说其三名耳。何者闻佛□故至心无二。见佛应故信心决定。二心既发回愿直进。又闻发遣故至心回愿见来迎故信乐欲生。又因释迦教意亦有三心义。顺弥陀愿意亦正具三心云云。略述处处释意如是应知。然此心既具安心决定堪任乐法名为法忍。忍者堪信不舍义故云云。法者即其无生道理。无生理者即往生果。生名无生已如前解。又此法忍亦名喜忍。闻见心生欢喜住故亦名悟忍。闻见心得明了住故亦名信忍。闻见心断疑网住故亦名横超四流。不断烦恼得涅槃分故亦名即得不退。蒙光触者心不退没故亦名顿教一乘。不舍凡法直阶诸佛境故又有亲缘近缘增上缘等义。如其道理思之可见。诸有众生闻其名号信心欢喜乃至一念莫不皆获如是大利。此世后世随心解脱。然有懈慢自性恶者闻如不闻见如不见动生疑谤。方便破坏自失自误。非佛咎也。是故今时道俗若自知有信者。无论有智无智多闻少解。皆非无此利益分也。然疑者云。现未舍命何言即生。现未离生何名无生。此皆自背本家特负慈恩者也。今为释言。此言即生及无生者直示教行不失利益。又显佛力无障碍义。谓依此教发此心者此心正念归依佛故。彼此三业常不舍离。既乘摄取不舍慈光终不退没生死昏夜。顺次定生常乐佛家。信乐此法领纳在心。心安法故名为法忍。心有生能名即便生。凡诸善恶决定业成因下印果如印印泥。若有善解因果道理于此一门何有疑怪。何况深信佛智愿者决了如来异方便者谁于此法有所滞也。故知善解此一理者自利利人不堕二失。谓知发心即蒙佛加三心既具无行不成。正因即果无障碍故。于此一念即成大利。不问罪福时节多少。随顺佛愿即得往生故不堕彼疑怪失也。又知发心蒙光照者三垢消灭身心柔软。信心日增行业自进恒忆佛恩。常怀懈谢如渴得泉心无厌足非直口言三业专精。故不堕彼懈慢失也。若其闻名发心。不即生者中下下中乃成虚说。若其得信忍已不策行者一日七日亦成妄谈。诸有直心正念之人善须思择勿自失也。又成此益有其闻见冥显定散生终现当初后分满事理等别。若得此意先疑自决。亦知阶位分齐等也。一言见者如彼韦提闻佛正说见佛灵仪信解开发得此益也。二言闻者未来虽不亲得见闻但依遣教闻名发心。佛力观门教为体故。正宗本为未来说故。智愿摄生元以名故。常照慈光摄念者故。亦同韦提得此益也。三言冥者幼童无智单信称名。虽未必解是即生是无生是不退等亦以大悲偏为是故。韦提素为此辈请故但能专称得此益也。四言显者明了佛意善学教门。安心住行即得此益。然善学者无别殊事。只知单信无解了者但能正念称名归依。以佛悲愿皆尽益耳。若对彼辈贡高自举虽通教藏非真智者。是故可谓善知者如不识者也。五言定者依教安心。专想专观。以佛力故得见弥陀正依等事心生欢喜正受相应即得此益。就此定中有能入义有助业义十三观中正明此义应知。六言散者佛力观门愿力三昧本自不简心定散故凡有依教闻名发心如前所说即得此益。此中正用能通观门及所诠法。三辈生观正明此义应知。又此观义若欲对位三辈观观多在生得及加行善心中间慧三昧分也。十三观多在加行善心中思修二慧三昧分也云云。又虽心心有如此差别所得无生义无别也应知。七言生者若于平生闻法发心即于尔时得此益也。上来六句多此摄耳。八言终者若至临终方发心者亦即尔时得此益也。又此二句各有广解略开。智者观机随宜劝导故也应知。九言现者上来八句皆是现身得益差别。乃至坐时得无生者亦可摄前临终一句。亦可通摄现生二句。皆有迎接乘台义故应知。十言当者毕命乘华及生佛前乃至道场所得无生皆此句摄。自下诸句皆从此开。是名此世后世随心解脱应知。十一言初者到彼华开始入佛家见佛闻法得此益也。又前诸句皆摄此中尽是此宗初门益故。若欲分位如下简之。十二言后者须臾飞通历事诸佛本国他方行普贤道。法界缘熟升道场果毕竟圆满海得此益。又若欲以上来诸句对次位者。平生临终及坐时忍多在十信中外分位。例如华严占察说也云云。华开以后所得法忍多在解行已上分位亦如璎珞仁王说也云云。然有同异浅深等意至下辨之。又心虽有此初后相法体常是一实益耳。赞曰地前地上元无二随根利钝超增位等亦此意焉十三言分者初从华开乃至补处皆分益也。又现益等。皆此摄耳。十四言满者道场果也。又约心辨虽有此异就法常是一无生耳。赞曰净土无生亦无别究竟解脱金刚身等亦此谓也。十五言事者报佛净土名诸佛家。树下华藏名为道场。一死永绝名无生等即事益也。此约因果色身说耳。十六言理者性真如海。名诸佛家。无尘法界名为道场。常住涅槃名无生等即理益也。此约因果法身说耳。然此事理从来相冥。庄严变化佛心流出报化色心不乖法本十地三贤天人咸尔。是故论曰。二十九句入一法句从一法句出二清净云云。赞曰无生宝国永为常人天杂类等无为等。释云经能持法理事相应条条顺理以应玄门等皆此意也。但以诸佛大悲偏为常没指方立相为教正意。十六观门尽劝厌欣想心缘境无生自通故言舍此秽身证彼常乐。此乃直为弥陀愿重佛智无碍致使凡心不背圣境。若住理性不存取舍千劫万劫法忍未期。诸师舍此未能的当。解法界身作离念释判为错者意在斯矣。然谁不知真如体量不出蠢蠢自心。恒沙功德元来不离己身。但以知非知妄知非真知故不知非不知托缘如实知故。若其宿殖深厚之者言下发明。谁复争乎。然此非彼教机彼非此法机。处别时别对机别利益别者是也。上来曲示今教所得法忍相貌阶位分齐其义如斯。欲以渐教所得不退对此而辨。或异或同互有浅深。言或异者渐顿依心乘显异故。彼至住地方论不退今从初信许法忍故。华开后忍虽亦得言或住或地。从如来生住普贤德平等一实非同渐中随一大故。例如华严虽明行布永异三乘次第行也。又彼渐中或说六住七地亦退或转五道或沈无余。今从初心尚无此理。何况贤圣佛力持故云云。言或同者二门虽别所入同故彼入住地此生佛家。理实还同顿教证故。虽说六住七地有退。多以方便励初学故。十住起信虽开二道。同入阿惟亦此意也。般舟赞中分别渐顿亦似二教法忍同矣。又此初心中虽居信外永无退义同彼圣故。但是佛光摄护力也云云。言互有浅深者顿从信心不退而凡。渐至解行得忍而圣。顿教功深渐教功浅故。圣忍位深凡忍位浅故。又彼经万劫习诸度门亦入僧祇双修福智。此唯一念唯修一行或七日等助以五门。加以根性利钝天殊。故亦得言彼深此浅。然此于一念成无上利七日倍尔。复于一行摄彼万德五念亦然。彼诸度门只是随缘福智亦非报佛果德。万劫僧祇不如刹那佛力凡力亦是地□。故亦得言此深彼浅。此乃地中好坚与修松。卵中频伽将众鸟。摩尼一颗之七珍。轮王太子与群臣。久近多少初心后心互有优劣例而可知。但以佛不戏论法非口舌。所念应法所言有信。真为佛子实成大利。会理从情叹教心憍还堕魔界。动向阐提是故学教者当自正见也。又虽心不真实才闻佛名。亦非是无佛种薰心。是故佛智法海众生得道亦复不可思议应知。问曰。若尔华严占察初心法忍应是顿益与今云何辨其同异及浅深等。答曰。二顿差别不可卒判。然指大途已如初标。今更辨者彼对利根约理谈一法界一相更无二三。理既等故心行亦等境智等故。一念不生即为超入诸佛行处。从此尘劫供佛利生具普贤道。圆行布海净佛国土成就众生。二利顿极大觉朗然。发心究竟二心无别。虽云初后纯一实相。是彼顿教大网而已。此为钝根就事说顿智愿一道更无异路。安心住行因兹无二。心行纯故得生非难。五乘齐入永离众讥。一念即成无上大利到彼长劫利润法界。四修任运三明自然。托佛愿力穷法性海。报佛慈恩尽贤圣海。虽云贤圣等同无为。大悲薰心遍游法界。从如来生解法如如。正觉华生入华藏海。无二无二平等一实。华严三昧与佛齐圆究竟彼岸人天无别。如是如是不可思议。即是此宗大旨而已。是故当知利钝事理去住虽殊。悲智方便彼此道同。皆信佛乘同归一实。况彼皆明愿生彼国如普贤愿药王事等云云。
    但以利根所禀不兼愚钝。故于彼中难悟之机要来此经遂成大利。钝者所受何开利智。故勿于此不得益者还往彼门得悟之理。若依彼悟元是利故必依此生正是钝故。如序题门般舟赞等广辨化前起化教益云云。然有贤圣亦愿生者自是别义非教正意。故此观经偏为常没。大经傍明兼干圣者。此显诸佛大悲极故。彼示佛智海深广故。大经叹法观经当机。善须审察勿使参滥。但此分别且就初门。若论后果如前。同归十方净土无二乘故。三世诸佛一道来故。正遍智海常一味故。佛家道场元无二故云云。故学彼教莫轻此宗。若善入者亦归西故。不尔即非普贤行故。又学此教勿毁彼宗。若实生者还证彼故。不尔亦非佛智乘故。是故以行摄果行果虽别以理摄教理教元一。若能通达互无偏诤。随缘受行俱顺佛意。经曰。泥洹真法宝众生种种门入。释云。门门见佛得生净土。是则佛语分明祖意亦然。吾家学人请思之矣。问曰。已蒙开晓众情尽解。更有一关请通之也。既言此宗实一乘者乘体云何能乘所乘复云何辨。于因果乘又是何耶。助道法门复有几乎。
    答曰。善哉此问将益自他汝当谛听。言乘体者此教乘体即其观佛念佛三昧。二尊二教各有宗故。所宗法行为乘体故。例如般若空慧为宗智论释言智度正为大乘体云云。亦可得言佛力愿力为此乘体。观即释迦智慧力故。念即弥陀誓愿力故此义云何。谓释迦放光照彼依正韦提被加了了得见。是名异方便说为十三观。此观被定机名为定善门。此观为散机说为散善门。两门虽有异唯一观佛法。未来闻是语得知正依事。此知若如实即是以信手持佛智光用在心为观照故名佛力观。是名佛力为乘体也。又弥陀应声证得往生。韦提接足法忍豁然。是名无缘慈说为六字法。此法为定机为定门所标。此法被散机为散门所通。二机行虽别专受念佛业。未来持是语发心即得生。此生非凡力唯是归命心托佛酬因名安心为忆念故。名愿力念亦名愿力为乘体也。就此分别能所乘者常没众生正为能乘。诸佛大悲所偏愍故。为烦恼害说此法故。二尊佛力观念三昧即其所乘。驾此神通至道场故。乘此风航到彼岸故。此法能运三界众生出火宅故。此法能御十方众生入佛家故。复次观心念心皆属能乘能依心故。佛事佛名正为所乘所托境故。三昧通二心境相应名等持故。或属所乘是所作故。佛力愿力成三昧故。复次观佛三昧总为能乘之解生信门故。念佛三昧总为所乘之行正定业故。然此诸义无容取舍尽是观经宗体相故。但其后义最为宗极。两门之益在称名故。若与而言观佛教宗亦以回愿往生为体。回定散愿必果遂故。若通而说念佛教宗亦以回愿往生为体。善恶回心愿即生故。若夺而言观佛唯以回愿为体。必回定散二善求生要入弘愿方得生故。若别而说念佛正以往生为体不必回善。但使信乐欲生即得正为要故。复次若与而言观佛自有教宗体三。若通而说念佛亦自有此三义。若夺而言观佛教宗总判为教。又其宗体总判为宗亦总为教。皆能标故皆属因故皆生解故。若别而说念佛宗体总取为体。又其教宗总取为宗亦总为体。皆所诠故皆属果故皆成行故云云。如是分别皆述释义。如其次第细寻可了。就此又简因果乘者亦通二义。初心凡夫乘是先入诸佛家故正是因乘。往生为体即其义也。然生佛家必至灭度故亦果乘。当坐道场即其义也。又此二义总名因乘从因至果故。即同法华乘此宝乘直至道场。及起信论十二门论一切菩萨大人所乘名大乘等云云。若如大经世尊亦乘此王三昧。故经说云。今日世尊住奇特法。住佛所住。住导师行。往最胜道。行如来德。去来现佛佛佛相念。得无今佛念诸佛耶。此明如来自住此乘欲以此法亦度众生。此名果乘从果起应故。般舟经中亦有此文云云。此同法华佛自住大乘以此度众生。及起信等一切诸佛大人所乘名大乘等云云。是故当知今时道俗修念佛者。亦是安心诸佛行处行如来行入如来家。从初之终皆行佛行。从彼还来亦行佛行总而言之名佛乘也。顿教一乘此为极谈。但是皆由弥陀法皇大乘广智究竟愿力。呜呼遇闻希有法何胜喜跃乎。又此妙乘助道眷属略唯二种。广乃无量。同类异类各差别故。同类即有四种助业五念门等云云。异类即有三福六度无量门等云云。虽有如是无量助道安心正业皆顺一乘。若不尔者悉名杂行皆名杂修。非一乘净土正因也。专杂二修能行心异。正杂二行所修法别。然礼赞初辨二修者。正为诫劝修净业者有得有失。谓文意云。若有行人随修念佛五门行。三心相应四修策励。不杂毒心及诸恶业。不杂疑心及余善业。设有三毒诸烦恼业及疑见等来间杂者。奉正法故忆佛语故。知而不随深生惭愧。常令净信纯至深固。若有随缘善三业起及自他上三际诸善。真实深心中回愿生。常使随顺正因正行。不随彼缘使心乱动。如是如是毕命为期。随顺二尊诸佛意故。百即百生无空过者。是名专修正行得大利也。若复有人虽修此法。自谓已能安心起行未与三心四修相应。反前即名杂修杂行。然此容有二类行者。一心行业纯至纯善。然于正业心未深信爱乐欢喜。或时疑怯乍进乍止。或时乐习随缘杂善。此心行业俱无定准。然信罪福苦乐因因深生厌欣。非全舍离回彼杂行至心愿生。虽未信乐亦回正行。如是三心四修之中。少分相应一分不异。亦专亦杂或正或杂。故其得失未可定判。直言希得一二等也云云。二心三业虽似求生及起行业。心不纯净以杂毒故。亦非真实常怀虚假故。亦无深心以无至心故。虽有至心而杂疑者无无真心有深心者。深心必是真实信故。又懈慢者虽言不疑而亦无信。只是口言意无忠信。未能自看谓是信耳。
    如此人者或时生疑临病临死始惊忙故。元无信根妄谓信故。此皆无初至心故尔。若有至心自知心过。无信有信如实自知。知故或有断疑生信。或知难断自生悲恨。种种方便求生信也。此人不尔生懈慢故。心既如是行业随然。或时三业恣造众罪。然或覆藏无惭愧故。或现发露而顺名利。或说大悲不舍罪人。虽先明信自欺诳故。或说善恶本来性空。欲避外人见生讥故。或此二言自谓真证。邪见薰心起上慢故。或诡心愚未深信解。现色示恨谄他见故。或时三业日夜勤苦急走急作如救头燃。然就此行多杂诸非。或谓自能如是专精。轻蔑世人起憍慢故。或得与名利相应故。或不念报佛力恩故。或生嫉□离善友故。或见有色亲杂缘故。若修正行若修杂善皆无诚信徒自劳耳。此人心业一向是杂。虽亦念佛不如法故。是故总名杂修杂行。亦判千中无一等也云云。是故应知一家释中。言正杂者必是专杂。言专杂者非唯正杂。如就行立信文云。言正行者专依往生经行行者等。此以专心所修行法名为正也。又云。若行后杂行则心常间断众名□杂行者。以其行法令心不专亦名杂也。总云专心所修名为正行。令心专修亦名正行。杂行反此。故知正杂必专杂也。若礼赞中明专杂者。总简三心四修具阙。然其杂毒及杂疑等未必唯是诸行之失。故知专修所简且宽通简杂恶及杂善故。正行所简且杂善耳。既有宽狭故言专杂非唯正杂善顺文也云云。然此一义异释纷纭直述一解粗若斯矣。抑先所言异类助业。即此杂行随义一名。谓除念佛及同类业。自余诸善若深若浅。于此教门随义立名乃有多种。或名杂行或名正因正行或名异类助业。且名杂行者略如先示。今细辨者案就行立信之文云。往生行有二。一专依观经等往生极乐经。而专修正念阿弥陀佛三昧。及彼相应同类助道法行。其助正行总名正行。以专依专修所行行故。唯有此行能成专修心故。何以故专依此教专修此行。此行即是正念法故。还令修心常专一故。谓专依教行此行者。生佛三业不相舍离。感应相冥有起镜像。众生亿念故佛亦忆念众生。愿见佛佛即入心想中。内因外缘得相应故。心不间断永无退失名为正行使心专故。若如是者专修正行。虽有能所宽狭分齐还是全同也应知。二不专依不专修名杂行。即三福等八万四千余随缘诸业。此行非是此经正宗故。亦非唯此经所说。本是诸教若渐若顿若十方净土教中所诠故。于此教中名为杂行。何以故此行非专依此经。发心专为往生西方净土而修。亦可依诸教发心。或为五乘一乘十方净土因而修。所依所求既不专一。所起心行非杂何乎。是故欲求安乐果者。若行此法常与彼佛□远忆念间断。或可退失以及彼正行功故。此乃非唯体自是杂。亦令心不专失正念故。乃至亦障正行故总名杂行也。然此诸善若于真实深心中回向愿生之时。非唯得正因正行之称。亦有还能助念佛之义。但欲分别杂□等相。仍本立名众名□杂行。亦名异类助业。何以故如上已说。若能安心正法正念已立。非但自得正因正行之称。亦令三世随缘诸善及他凡圣世出世善。如法随喜如己所行入此正因顺此正行。不随彼缘心乱动故。彼诸杂善非但乘此专修正念得正行名。亦有庄严此三昧王资益三业生彼胜品故亦名助。然此皆是安心所致正业之力。如为恼害说净业者还得法财岂非法力。今此亦尔缘正名正从正名助故。欲推功分别法相仍本名杂亦名异类。如四助业从正名正简正名助。法有与夺之称非适今也。三经偏标念佛得生即推功意也。三经俱回诸善得生即随顺意也。又简正杂意。欲诫劝安心未深正业未熟初心行者。离失成得故也。谓恐此人闻说诸善回皆得生。随缘受行亦无所妨。但取其言未安自心乐习彼故。动失正念还堕杂修废大利故。纵无此过不如专正。故言随缘杂善恐难生等也。若得如是与夺通塞竟即往见诸文无所迷矣。又彼诸善名正因正行容有二意。一随他说故望随自正行还名杂行。二随自说故且从本立名辨殿最耳。又言随自说名正者有其二意。一约自心。谓三世善尽依心转。随心专杂善正杂故。昔心未专故行名杂。今入正念故转名正。方得如彼三世诸佛净业正因。今亦即往成佛道故。二约佛名。谓佛名号集彼增上胜因胜行胜果胜报成。众生善体元是学彼净业正因。然无安心正念缘故。随缘杂散不成正因。今以正念归依佛名。彼随此心归入佛行。佛以三力加令清净。转为一乘净土正因正行故也应知。然此诸善及四种行正杂助正有与夺名。是故不如专修正业。助道本为扶正念故。严正业故。正业自德无不圆故。莫不强故。故祖师云。一心专念弥陀名号行住坐卧不问时节久近念念不舍者是名正定之业顺彼佛愿故。又云。南无者即是归命亦是发愿回向之义阿弥陀佛者即是其行以斯义故必得往生。今此二文正是行者之宅祖师匠物之要义趣在文不俟更述。然为童蒙略而解者。今以念佛为宗本者良由二义。顺本愿故具愿行故。若杂若助非是本愿意所标故。余愿余行未必一念功圆备。故如次即此二文意也。然为本愿欲令一念具愿行故。顿具愿行直以托愿为强缘故。故此宗中所有义利亦以此义总摄尽耳。既闻此要何须迟虑。唯可勤心奉持毕命为期者也。又初文意云。一心专故顺愿三心。念不舍故亦顺十念。乃至十念即其不问久近意也。既能专念而顺佛愿故。此时得正定业称。余皆不尔非专念故。助专念故。非本愿意之所宗故。虽知十九二十愿中应摄杂行及助业等。彼亦皆标专念宗故。下文三辈即彼所摄。而皆一向专念佛故。皆以十八愿为体故。故下辈更举十念也。然分三愿别可解之云云。故言正定业者简彼杂散及助定也。一心专念念念不舍正是正念阿弥陀佛三昧王故。如下上品佛名是一摄散住心。以此正念对杂散业为本愿者。即显正念三昧名正定业也。又如流通文中总对定散二善而显念佛胜。及付属者亦有简助定业名正定意也。且置彼文直于此中其义显然。初对杂名正次对助名正。然杂善正当三福等行故是杂散。助业皆以专心为称故当助定。但杂善中非无定行。如通去行及诸教中世出世禅大小定等。亦应分对三福业故。彼皆可得回愿生故。不尔即有净业不摄一切过故。又助业中非无散善。读诵赞叹供养礼拜自论行体亦是散故。当是别定所对散也。不尔即有不解通别二善过故。然以杂定对此助业若定若散。亦得皆名为杂散业。非专依此往生经行乱正念故。又以助散对彼杂行若定若散。亦得总名为助定行。尽专依此往生经行扶正念故。此义在文在理分明。亦有多例恐繁不出。故知念佛三昧可谓正中之正定中之定若杂若助不得比类。所以特立正定称也。何以故顺彼佛愿意故。此乃非以口称故名散而类三福之业。亦不以散心故为助而从十三之定。直以为智愿正宗。故亲缘近缘增上缘故。非随缘故。一乘体故。易故胜故。若能安心正念。从初发心乃至究竟。莫非彼此三业相冥。佛入我心我乘佛光。中无间断终无退失。为正觉印之所印定。为正定聚正因正行。三昧定力之所摄成。见佛得忍金刚正门。依此诸义利皆圆备故。总叹直称为正定也。然有学人或以心在散位欲属三福之散。不许定散之外立此一行。或闻三昧释定恐类十三之定。唯以决定之义解此名者。何都不见十一门义。不闻念佛三昧名也。然谁不知六念之中亦明专念阿弥陀佛。及二善外别立此宗。不名定善不名定善。或以定散摄诸行尽。但是教门废立随义立名。显示法门别意者也。诸经论章此例非一。请诸有智者准文理评之云云。又次文意云。凡生净土必须愿行。若随少一恐无生理。然此六字一声十声莫不皆具大愿大行。一日七日乃至百年即有无量愿行具足。所以不问时节久近。凡有专持莫不皆往。抑是如来大愿业力。故彼下文还以乘愿。成立净土易行义也。然此口称六字总言正在行位。经中所言如是至心即当安心发愿位也。而今六字分愿行者非无深意。谓如知识唯劝应称无量寿佛。此明行体在佛名也。然闻此教如是至心自称南无阿弥陀佛者。此明闻名发心所克归命之心唱南无也。是故南无总属回愿。别取佛名正为行焉。所以者何此正业佛力为本非己功故。然其佛力名号即体。大愿业力所感成故。三念愿力所摄持故。总揽报佛万德故。本以此名摄众生故。是以若闻若信。若念若称礼者。六情三业四仪之中。莫不各具妙愿妙行。愿不自妙缘行故大。行不孤成因愿故摄。是名具足无上功德。亦名人中芬陀利华。亦名诸佛所护念也。呜呼通论家者未了此智。辄判别时之行。此宗学者亦有未信。动生轻□之科。不忍之痛因兹而深。舒舌之叹于斯失味。予若有同志盖共悲伤乎。复次愿行相望乃有多重。若依发心修行而论。安三种心总属愿位。口称六字总为行位。心念身敬亦属此位。此是常途解行次第也。
    若依内因外缘而辨。安心起行各具愿行。何者众生所起。若解若业其力微故皆属内因。既许因者在愿可知。然其所托报佛果名。在因在行常为胜缘。既许缘者成行莫疑。此是宗别异义。所以一闻生信一念归依。乃至十声一形之者不愿而已。愿即具行。若尔何只十声称佛。十愿十行具故得生下中中下闻而寻生皆亦愿行圆备生也。故此文中所分愿行且就行中愿行说耳。正破论家所引判故。若不尔者如何得通闻名即生。彼如应判为别时故。善得祖意者请无所昧矣。故知佛语诚实都无虚说。闻者如教无空过者。但以虽闻唯愿而止。未可即生而为远缘。论主伤此故示令解。非谓三部教是权也。是故天亲作论申经名愿生偈。亦开五门助专念也应知。上来二文大概如此。安心行处依此可足。速证无生之因。当坐道场之行。幸得值遇谁惜身命。上在一形似如少苦前念命终后念即生。一入不退长时报慈恩。十地超然不觉冥真寂升道无穷极。何不弃世事。然世人薄俗共诤不急之事。古德云。缓其可急急其可缓。岂非一形之谬乎。愿诸同业互相劝发自信教人渐报佛恩。是学问之要也。夫解必引行为轨。不行则同说他宝。行必因解归正。无解则有堕邪网。然今解则以信愿不疑为正。所以莫论多闻少智。今行则以持名不舍为业。所以无门一念长时。是故愿云。至心信乐欲生我国乃至十念若不生者不取正觉。祖师论曰。彼佛今现在世成佛。当知本誓重愿不虚。众生称念必得往生。法照赞云。彼佛因中立弘誓。闻名念我总来迎。不简下智与高才。不简多闻持净戒。但使回心多念佛能令瓦砾变成金（抄）禅师者和尚再诞劝化一准者也。云有一类学者自尚智术多惑世人。或说无广解者虽有仰信专称未可即生。或说不自励者虽有正解直心亦不得生。如是人者虽各自谓能解能行能劝能诫。恐是互执一见而已。现见还是自障障他往生正行。多彼杂修之流者欤。但以佛法难思机益叵测。欲谓之邪则鸯崛证无生于善来也。欲谓之是则四禅成阐提于上慢也。何况智愿无碍门乎。况复羊目狗眼见乎。唯愿二尊诸佛慈光冥照。神力遥加引吾正路拔人稠林。既能哀愍特留此教遐润百岁。岂弃万年。当知顿教一乘海清净解脱味。人人皆有分□□宜□受。毕竟皆得入法界尽无余。遇哉闻法者何人准不喜。设有赞毁者愿共生佛前。于时本朝今上文永五年戊辰三月中旬也。

六字一乘体义一卷（终）

