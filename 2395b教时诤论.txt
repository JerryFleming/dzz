No. 2395B 教时诤论

          天台释安然撰

　　　　　
　　　　　
　　　　　

    诤夫一切如来菩提心现证摩诃毗卢遮那五智菩提心殿说。金刚界一十八会法界宫中说。胎藏界大曼荼罗。其十八会第一会云。普贤菩萨受毗卢遮那教。下南阎浮提示八相成道。名曰释迦牟尼如来（文）
    住世八十年说法五十载。赴缘略机作方便说。或云。我是贤劫五百佛中之一佛也。或云。现在千佛之一佛也。或云。莲华藏界百亿释迦中之一也。或云。寂漠世界无数如来中之一也。或云。莲华台上遍照如来。或云。久远实成能仁如来。然而内证五智内体一切量等法界以为体性。大日经云。越三时如来之日加持故。毗卢遮那。三密一切处一切时。于有情界说真言道。又现普贤莲华手等菩萨。普于十方界说真言道。所谓十地此生满足。后有情界业寿种除。种子芽生。大兴善寺阿阇梨云。大日如来内证法门。一切时说一大圆教（文）
    释迦外迹现阎浮提。随一分机作一时说。出生义云。我能仁如来悯三有六趣之惑。常由蕴界入等受生死。妄执空华无而虚计。衣珠有而不知。于是收迹□史天宫。下生于中印土。赴化城以接之。由除粪以诱之。及乎大种性人。法缘已熟。三秘密教。说时方至。遂却住自受用身。于色究竟天宫。入不空王三昧。普集诸贤。削地位之渐证。开等妙之顿旨。大勇金刚阿阇梨云。一分机熟而为时至。是非谓为普说之时（文）
    此一时中五十年间。开门八万说教十二。华严十地品云。于菩提场始成正觉。第二七日说华严经。提谓经云。起菩提场往鹿野苑迹中摄下始说五戒。密迹经云。成道之后第二七日鹿野苑中说三乘法。伽耶山顶经云。成道未久在菩提场说此经法。十二游经云。初坐树下以为一年。第二年往鹿野苑中为拘邻说。第三年为三迦叶说。第四年中伽耶山顶为龙鬼说。第五年中身子目连而共得道。第六年中须达作十二浮图寺。只陀太子唯起门楼。第七年在□耶尼国。为婆陀和等八菩萨说般舟经。第八年中在柳山中为屯真陀罗王说法。第九年中在秽泽中为阿掘魔而为说法。第十年中还摩渴提为弗沙王而说法。第十一年□□下为弥勒说修行本起。第十二年还本生国为释□□法。觉妥三藏云。成道第五年说大般若。真谛三藏云。第一法轮鹿野苑中。为五比丘说四谛法。第二法轮成道七年在舍卫国施惠江边。为诸菩萨说般若经。第三法轮成道三十八年在毗舍利国鬼王法堂。为真藏菩萨等说解节经。成道七年说转法轮。次三十八年说般若法轮教。于七年说持法轮。光赞般若云。成道第十二年二月十五日说光赞般若。仁王般若云。如来成道二十九年前已为我等。说摩诃般若·金刚般若·天王问般若·光赞般若。有别本云。说大品等无量般若。智度论云。天上龙宫说多般若。人中寿短不可诵持。天台大师云。成道第六年说鸯掘摩经。第十年说如来藏经。大集经云。如来成道始十六年。即于欲色二界中间大宝坊内说大集经。无量义云。四十余年未显真实。法华经。云如来成道过四十年。菩提流支法□□性论云。如来成道四十年说法华经。天台大师云。□□□载说法华经。法华已后说金光明·方等陀罗尼经。法宝法师云。法华以后说楞伽经·法云经等。涅槃经云。临灭度一日一夜。佛而须跋陀罗云。我年二十九出家学佛道。我出家已来已过十五年。悲华经·遗教经·像法决疑经·菩萨处胎经。皆云如来临灭度时。中阴经云。如来入灭在中阴界。为中阴者而为说法。自余诸经皆云一时。说时年月未见分明。
    月临万水分千。应机方圆。结数多小。或说一教。如维摩经中一音说法。或说二教。如涅槃经中半满二字。或说三教。如妙智经中空有三法。或说四教。如月灯经中四修多罗。或说五教。如六波经中五人受持。或说一时。如梵网经中娑婆一边。或说二时。如法华经中昔今二时。或说三时。如深密经中初二三时。或说四时。如无量义中初次四说。或说五时。如涅槃经中法喻五味。
    泪□□隐山法月不光。乃有内证眷属住法门身。结集法藏利益世间。大般若云。十方菩萨来听般若。各还本国。结集法藏雨大法雨。金刚仙论云。佛在二铁围山之间。尔时无量菩萨声闻。各作是言。如是我闻一时佛在某方某处说某经法。今准此文。佛世时此界他方二处结集。智度论云。迦叶将阿难于王舍城。结集小乘三藏。文殊·弥勒将阿难于铁围山间。结集摩诃衍藏（文）
    佛母弟子唯口诵持。未载贝叶。无有违变。当结集时一法始有大小二藏之别文也。唯付法藏经。王城结集先有一千罗汉。大迦叶婆而为上座。后来一万罗汉。婆须婆斯而为众首。结界已竟不入。后来一万罗汉。在外结集。当此之时。小乘始有界内界外二结集（文）
    六波罗蜜经云。修多罗藏。阿难陀受持。毗那耶藏。优婆离受持。阿毗昙藏。富楼那受持。大般若藏。文殊师利菩萨受持。陀罗尼藏。执金刚手菩萨受持。金刚顶经补决中云。执金刚手结集秘藏。安置南天铁塔中也。唯而可云显教密教结集亦异。从此以后。至贤踵^2□。付法有次。法轮不绝。
    大唐双峰山禅门付法十卷。日本比睿山内证血脉一卷。禅门相承次第分明。释迦如来·迦叶·阿难·商那和修·优婆□多·弥遮迦·提多迦·佛陀难陀·佛陀密多·□比丘·富罗奢·马鸣·比罗·龙树·迦那提婆·罗□罗·僧迦难提·僧伽耶舍·鸠摩罗驮·阇夜多·婆修盘陀·摩奴罗·鹤勒耶舍·师子·舍那波斯·波须密·僧伽罗叉优婆掘·菩提达摩·北齐惠可·隋朝僧璨·双峰道信·黄梅东山弘忍·唐朝神秀·华严寺普寂·大唐道璇（天平八年到来日本）日本大安寺行表·日本最澄。唯传禅要。不依教文转授一偈。以为付法。
    摩诃止观。法华血脉。天台相承。次第分明。释迦·迦叶·阿难·商那和修·优婆□多·提多迦·弥遮迦·佛陀难提·佛陀密多·□比丘·富那舍·马鸣·比罗·龙树·提婆·僧佉难提·僧佉耶奢·鸠摩罗驮·阇夜多·婆修盘陀·摩奴罗·鹤勒夜那·师子·末田地（已上佛说）天竺须利耶苏摩·罗什·双林寺傅大士·齐高慧文·南岳慧思·天台智者·国清寺灌顶·同寺智威·天宫寺惠威·左溪玄朗·荆溪湛然·琅琊道邃姑苏行满·日本最澄。禅惠双传。止观兼修。天台以后。久行出世。
    真言一宗。前后两传。一传教大师血脉。二慈觉大师印信。
    传教大师血脉三首。一胎藏界。大日如来·无畏三藏·一行大师·义林大师·二金刚界。大日如来·金刚萨埵·龙树·龙智·金刚智·不空·顺晓·寂澄。三杂曼荼罗。大牟尼尊·天竺菩提流志·阿地瞿多·大唐明州江秘·开元寺灵光·国清寺惟象·日本最澄。
    慈觉大师印信三通。一胎藏界。大日如来。金刚萨埵·龙树·龙智·金刚智·善无畏·不空·一行·惠果·慧足·义操·义真·法全·圆仁。二金刚界。大日如来·萨埵·龙树·龙智·金刚智·不空·无畏·一行·慧朗·慧果·慧足·义操·义真·全雅·圆仁。三苏悉地。大日如来·萨埵·龙树·龙智·金刚智·无畏·不空·一行·慧果·慧足·义操·义真·圆仁。
    事理具足。定惠相扶。无畏以后。文传于世。禅门唯传大乘理观。天台唯行显教定慧。真言修秘密事理。备此三法。唯我一山。印度斯那。未闻斯盛者也。
    然夫众生重障遇教犹惑。佛眼远照。任世记之。一味佛法。三国诤生竞执文言。终入行证乃有释迦。灭后二十部起。部执论云。世尊灭后。百十六年。至四百满。分二十部。文殊问云。十八及本二。悉从大乘出。无是亦无非。我说未来起。又有五百论师。共造大毗婆沙。妙乐记云。结集之言。通出三处。所谓一千。七百。五百。一千结集当于最初。言七百者。灭后百年七百结集。言五百者。四百年中。五百比丘。论道不同。往王城结（云云）大毗婆沙缘起中而五百论师造此婆沙。涅槃经云。我灭度后。二十一诤不得我意。又有六足论。出三百年迦多延尼子所造。又有五部律。起三百年。
    大集经中。如来所起大乘本法经云。马鸣菩萨。请佛说法。胜顶王经云。佛成道后。第二七日。佛告马鸣。令守佛法。摩尼清净经云。灭后一百年中出世。变化功德经云。三百年出世。摩耶经云。六百年出。常德三昧经云。八百年出。睿师成论序云。三百五十年出。造起信论。释华严等。摩耶经及楞伽经云。于七百年中。龙树菩萨出。慧远师云。九百年出。罗什成论序云。五百三十年出。西域记云。住世三百岁。初入龙宫。得诸方等。后还南天。传华严等。作庄严佛道论·大慈方便论·大无畏论·中论·十二门论·大不思议论·十住毗婆沙论·十住论。凡千部论。
    提婆传云。九百年中。迦那提婆出。击王论鼓。破诸外道。造百论·四百论·广百论·百字论·凡百部论。
    了义灯云。第九百年。国师三子。长名无著。次名天亲。小名邻特跛婆。无著菩萨。升兜率天。请下弥勒。说瑜伽论。婆薮盘豆。初学小乘。后释大乘。作俱舍论·唯识三十颂·十地论·华严论·智度论·法华论·涅槃论·佛性论·菩萨心论等。弥勒瑜伽论。立一分无性。破一切有性。天亲佛性论。判分别部萨婆多部。小乘诤论。佛性之诤。从此而起。
    西域记云。千一百年中。清辨菩萨出。立二空量。作掌珍论。清辨弟子。智光论师。作般若灯论。一名中论。有青目等。七十家释。又此千一百年中。有十论师。各作唯识三十颂释论十卷。合有百卷。亲胜·火辨·德慧·安慧·难陀·净月·胜友·胜子·智月护法。护法弟子戒贤论师。弘瑜伽论·顺正理论·显扬论·对法论·因明论·准量论·声明论等。清辨掌珍论云。真性有为空。如幻缘生故。无为无有实。不起似空华。玄感居士。持十论师百卷释文。胜军论师。护法唯识论云。后有说者依似比量拨无诸法。是随邪见。空有之诤。从此而起四十年中。唯立一量。
    大唐日照三藏传说。西域那兰陀寺。同时有二大德。一名戒贤。二名智光。戒贤论师。远承弥勒·无著。近踵护法·难陀。依深密等经·瑜伽等论。立三种教。初于一时。唯说法有缘生。不说法无我理。即阿含等也。第二时中。唯说遍计无。未说依圆有。即般若等也。第三时中。遍计所执无。依圆二性有。即深密也。法相大乘。以为了义（云云）
    智光论师。远承文殊·龙树。近禀青目·清辨。依般若等经·中观等论。亦立三时。初时中说心境俱有。第二时说境空心有。第三时说心境俱空。无相大乘。以为了义。教时之诤。从此而起。
    又有无性摄论。立比量云。诸大乘经皆是佛说。一切不违补特伽罗我性故。如增一等胜军论师更改立云。诸大乘经皆是佛说。两俱极成。非诸佛语。所不摄故。如增一等。护法唯识第三皆量云。大乘经皆顺无我。违数取趣。弃背流转趣向还灭赞佛法僧毁诸外道。表蕴等法。遮胜性等。乐大乘者。许能显示无颠倒理。契经摄故。如增一等。至教量摄。乘玄奘游西。立一量云。真故极成。色不离于眼识。自许初三摄。眼所不摄故。犹如眼根等。破小乘执立此等立。乃知天竺大乘诤一千年外其事未除。天竺龙树之代。秦始皇帝之时。天竺沙门利防等十八人来朝。秦皇不容沙门。却回清辨·护法之代。后汉明帝之时。帝梦金人。遣使得法。同云自彼汉明之年至于巨唐之代三藏来往三宝东流。传译如林。学徒成市。
    东晋觉贤。译华严来讲听足世帝疏溢藏。故传记（○华严经传记）云。其翻译则觉贤·喜觉·日照三藏合成一部。支谶等十七人别译一品。其论释则龙树不思议论·十住婆娑·十住论。天亲十七地论。无著华严论。金刚军菩萨十地论。北齐王子华严论六百卷。沙门灵辨华严论百卷。其讲者则法业·智炬·惠光·僧范·昙衍·灵裕·惠觉·法敏·灵辨·智俨·意师·昙□·洪□·昙迁·惠远·智正·光师。疏百余卷。论七百卷。大唐大后之代法藏法师。自撰五教·旨归·纲目·探玄记等。学华严者。以为宗祖。藏子惠苑。续刊定记。大原澄观。造疏三十卷。新罗元晓。作和诤论。其教相则列十家。而不诤其立五教以和。旧华严翻译虽在最初。而法藏闻教在诸宗后。
    伪秦罗什译出大品·法华等经。中论·百论·智度·成实·十二门论。门徒三千。入室二十。英杰八人。心自四子皆以三论。而为心论。中论·百论·十二门论。罗什门人。宋寿春僧道僧。道弟子大庄严寺昙济。昙济弟子齐河西道朗。道朗弟子梁止观寺僧诠。僧诠弟子陈兴皇寺法朗。法朗弟子隋嘉祥寺吉藏。吉藏弟子硕法师·恺法师·邃法师。并学三论。以为宗趣。吉藏法师。多造章疏。学三论者。以为宗祖。其教相则开二藏。而摄法。立三种轮以判时。
    陈思禅师。语我陈隋天台智者大师而云。昔共灵山听法华经。宿缘所追今复来矣。行法华得陀罗尼。说自心中所行法门。止观·玄文·净名玄疏。灌顶皆记。以传于世。其文多破旧解。即是华严三论之旧人也。法华玄中。列旧七类七阶六宗五时四宗二教一音。皆悉破云。天台破立。从此而起。湛然大师。作五百问。以破慈恩法华玄□。记中亦破吉藏三论义立。伏膺之说从施凭托之义。安在辅行记。真言师云。近虽响赞未与耳根相应。又有成论人。毗昙人。地论人。摄论人。皆为天台大师所破。
    大唐贞观。玄奘法师。往天竺国。诣正法藏。一十七年。在彼学习。一十六年。于此翻译。门人三千。入室四人。玄奘相逢十师檀越。玄感居士得百卷。释基糅百卷折得十卷。十支大论以为扶□。基子惠绍。绍子智周。相传其门。光扬其道。三藏门人。义寂法师。作义林章一十二卷。以破基师法苑林章。遁伦法师。作瑜伽疏。所立义理。多违基义。玄隆·圆弘·补昉·秦贤。并作章疏共称禀受三藏之旨。而多违背基师之义。灵润法师。作章略出新译经论与旧经论相违义理一十四门。补秦法师作章对破灵润之章。宝法师作佛性论。破新宗义。崇后法师。亦作决择。多破周释。然而学唯识者。多依基师破之。诸师以为旧义。新旧之诤。从此而起。其教相。则别八宗。而摄法。举二教而判经。立三时以明义。开百法以释法。
    其五部律皆来斯那。迦叶维部唯未闻来。
    其成实论。八百年中。诃利跋摩。以经部义破有部见之所造也。什师译之。
    其俱舍论。婆薮盘豆。以经部义破有部义之所造也。然家翻之。
    其律有五。一十诵律。谓萨婆多义。二四分律。谓法藏部义。三僧祇律。谓大众部义。四五分律。谓化地部义。五迦叶惟律。此一未来。此无缘故。其论亦五。一毗尼世论。二磨得勒伽论。三善见论。四萨婆多论。五明王论。迦叶·阿难·优婆利·阿拏卢头·优婆掬多。五师隔世而传为大毗尼藏。优婆掬多。弟子五人。各有异见同世五分。故有五部。其四分律。大乘小乘之译。其成实人有大乘大乘之论。俱舍一家未闻相诤。
    奥若天国押开广庭天皇御宇之世。佛像西春经法东来。尔后请益累代。教味满国。正像法文。无一不传。于时新罗义荣法师。作新旧诤论。以弘灵润·法宝之遗踪。大唐惠云僧都。作四车义章。以助天台华严之曩实专注。师立佛法异义。配流而死。寿灵师立佛受苦义。身烂而夭。
    传教大师。入唐求法。学得三宗。安置一山。初开灌顶道场。则十个名德。作誓水之弟子。次讲天台法文。则七六智匠。上释疑之表文。唯建菩萨之戒坛。命有僧统不和。遂作显戒论。以立菩萨戒。慈觉大师。弘教之日。亦作显扬大戒论一十卷。南城北岳唇吻乃生。东土惠日寺德溢法师者。为破天台。多造章疏。大师因造守护章·去惑章·补照·照权实镜·决权实论·依凭集·通六九证·五比量决。安慧座主。传灯之代。亦作愍喻辨惑章三卷。以破德溢天台宗未决义一卷。又于玄□法华日光喻文两经俱无谬。又信解之文作七种难。
    南山高野寺空海和上。乃与大师同船之求法也。作十住心论及秘藏宝钥云。大日经中有十种心。初自凡夫流转之地。终至内证秘密之位。初一凡夫。次二外道。次二乘。次一法相。次一三论。次一天台。次一华严。后一真言。乃判法相·三论·天台·华严。云是无明边域未明分之位。释摩诃衍论以为诚证矣。
    又昔戒明大德。入唐之时。释摩诃衍论十卷将来。于时居士三船真·人。先付四失。南城智德。次付七失。定伪论竟。大师守护章中。亦付四失。判为伪论。空海和上。载官符云。大毗卢遮那金刚顶等修多罗藏。苏悉地苏摩呼毗尼藏。释摩诃衍菩提心论阿毗昙藏。可行天下。
    后有福贵山寺道诠。作箴诲迷方记。具会初四次七之失。未释睿山四种之失。又作群家诤论三卷。广叙诸宗相承而云。
    夫真空宗。始肇佛世文殊·净名。次承天竺马鸣·龙树·提婆·清辨·智光。次承伪秦罗什·寿·春·僧·道·昙济·道朗·僧诠·法朗吉藏·硕师·恺师·邃师。随所学论曰三论宗。随所学宗言无相宗。
    夫唯识宗。初始天竺弥勒·无著·天亲·护法·戒贤。次承大唐玄奘·基师·惠绍·智周。安立法相曰法相宗。随所学论称唯识宗。
    夫天台宗。但在震旦。于天竺国。未闻其师。亦无菩萨造彼宗论。而□□日天亲五师此则不然。彼法相祖。若于震旦。隋代智者·灌顶·湛然·唐朝行满·道邃。宗人口传。汉地相承。但是汉地之事而已。未见印度相承。不足以为龟镜者也。
    夫华严宗。起自龙树。龙树传云。龙树入海诵华严来。天亲传云。无著所诵。非龙树也。是法相师愚之甚焉。六百年中。马鸣菩萨作信论释华严等。七百年中。坚惠菩萨。作法界无差别论一卷·实性论四卷。释华严经。若所马鸣坚惠龙树是天竺祖师也。汉地晋代觉贤·大唐喜觉·晋代法业·智炬·惠光·僧范·昙衍·裕·惠·藏·惠觉·法敏·道英·灵辨·智严等。大周大后代法藏。法藏弟子惠苑。此时宗盛行于世也矣。随所学经曰华严宗。
    夫真言宗。近代所传。未详所师。彼宗人云。龙猛吾师。唐朝不空。译大日经·金刚顶经。以为宗趣。宗人传述。天竺震旦相承师资。而无经论诚证。未足取信。取宗神□曰真言宗。
　　天台·华严·真言三宗。皆以龙树。名为吾师。故知皆是三论之支流也。律宗·成实·俱舍三宗。并是小乘。恐烦不述（云云）
    睿山古德。名曰莲刚。作定宗论一卷。以破群家诤论。宗祖之文广述。难势具如彼文。又作法华提婆品诤一卷。以破嘉祥。又作祥□记五卷·深密法华高下诤论一卷·法华嘱累前后诤论一卷。以破法相宗也。又作华严法华高下诤论一卷。以破华严宗也。今者南城学徒。多习彼言而曰。天台·真言天竺无祖。禅门口授。谁以破信。於戏悲矣。为盲无日。三宗相承。一如上列。佛世为始。睿山为终。三十六师。金口所记。俱是九宗祖师者也。何者第四优婆□多。弟子五人律论。今学之者。名为律宗。第十一·三·马鸣·龙树造华严论。弘华严经。今学之者。名华严宗。龙树亦造中百等论。今学之者。名三论宗。第十六师。僧伽难提。亦云无著。造瑜伽论。今学之者。名法相宗。第二十师。婆修盘陀。此云天亲。造俱舍论。今学之者。名俱舍宗。第二十三师。诃梨跋摩。此云师子。造成实论。今学之者。名成实宗。天亲亦造法华经论。若如汝言。可为吾师。然而二十六师。俱传佛意。一切佛教。无一不传。是以法华相承。如来为祖。二十六师。悉为子胤。传译三藏。亦为次师。传持大师。亦为后师。七宗学徒。只取论主。以为祖师。一何可□。又大日经。无畏所译。而言不空。乃知无智。真言相承。别有秘简。而言无证。是知无眼。今作三评。以殆五宗。一曰。华严宗者。随经为名。马鸣·龙树。为天竺祖。法藏师等。为斯那。三论宗者。随论为名。始是文殊。中乃马鸣。后为吉藏。法相宗者。随法为名。起于无著。次于护法。传于玄奘。何处经论。有其诚证。
    二曰。造论菩萨。名为元祖。如来于公乃非师长。能说如来。我为元祖。中间菩萨。谁非吾师。
    三曰。华严·般若·深密·法华。天亲作论。四宗师次文谁未（云云）
    群家诤论。次叙弹云。于中又二。初叙总论。次叙别论。
    初总论者。夫诤之源。其唯有二。所谓内道与之外道。九十六术。称之外道。盛行天竺。不传震旦。五乘佛法。名之内道。印度·唐·和。并行其道（一）内道中有小乘·大乘。大乘人人。诸大乘经。是佛所说（二）有第八识（三）有十方佛（四）小乘人云。诸大乘经。皆是魔说。但有六识而无七八。有三世佛。无十方佛。天竺二寺。一大乘寺。二小乘寺。小乘寺以宾头卢迦。而为和上五大乘寺以文殊师利。而为和上。评互入分流饮水。大唐·日本。无如是事。迦叶千人王城集竟。有两部名而无异执。一上座部。二大众部。百十五年。一味无诤。百十六年。至第四百。上座部分成十一部。大众部分亦成七部。十八并本。则成二十部。第五百年。成五百部。智度论云。佛灭度后。五百年中。五百部师。盛行世也。已上小乘互相诤论。未详是非。不辨得失。
    龙树摧邪。提婆继踝。乃至千年。大乘一味。千一百年。空有诤兴。护法云。有为无为二谛俱有。清辨云。有为无为俗有真空。此之菩萨俱悟佛意。但令物悟中道之理。击目而诤。似诤心同法相师（云云）
    实诤非也（一）护法亦云。有二乘种性。无三乘性。此二种人。不得成佛。龙树菩提心论。坚慧宝性论。法界无差别论等云。定性二乘。无性有情。皆得成佛。成不成诤。由而兴矣（二）护法亦云。报佛如来。其体生灭。生者必灭。一向记故。从缘生故不见色心。非无常故。马鸣·坚慧云。真如即智。智如无二。如常住故。智亦常住。常无常诤。由是兴矣（三）若尔天竺。佛涅槃后。千一百年。三诤论起。
    自汉明帝。永平年中。至于大唐大宗文帝贞观年中。汉地大乘师等同云。一切诸法俗有真空。一切众生。悉有佛性。报佛如来。常住不变。大乘诸师。都不诤论。但宋文帝代。有道场慧观法师等僻执云。一阐提人。无佛性故。不得成佛。于是龙究·竺道生法师等即云。皆有佛性。悉得成佛。观法师等。秦宋文帝以摈出之。竺道生师至宋元嘉年中。得昙无谶涅槃大本云。一切众生。悉有佛性。皆当成佛。以此经文。观等理屈。邪义遂息。罗什法师大义章云。定性成佛。一切成佛。而法相宗神昉师云。什云阐提不得成佛。生乖师义。故被摈者。是大妄语。千六百年。大唐太宗文皇帝。贞观年中。陈留玄奘。赍来梵。奉诏翻译。七十六部。一千三百四十七卷。所翻显扬·佛地·瑜伽·唯识等。中云有为无为胜义谛有（一）一切众生。有五种性。定性无性。不得成佛（二）报佛如来。有为无常（三）于是基师·应师·廊师·泰师。皆师三藏。学所译论。建前三义。故与三论诤。三藏内下明人法宝。窃见所译多乖道理。则撰一乘佛性究竟论六卷。又着涅槃疏十五卷。并会空有。翼三论义。还破玄奘并唯识等。三藏门灵润法师。二见所译乖背道理。即依旧译经论。而集破新论章一卷。立三论义。破三藏义。义荣法师。不忍所译违背正理。而撰新旧诤论二十卷。以破神泰。此间但有中间五卷。初后卷轴。脱而不传。惠沼弟子智周师等。撰法华摄释四卷。往往破基师义。乃知有心门徒。皆破三藏之义。若尔三论·法相诤论。若于天竺。千百年兴。若于震旦。千六百年。大唐太宗文皇帝代。贞观年中始而起也。
    若天台宗。隋炀帝代。智者禅师。业法华经。弟子灌顶。受智者师记。玄疏云。一切众生。皆当成佛（一）智法身佛。自性常住（二）一乘真实。三乘方便（三）此等义门。与三论同。与法相异。由是玄奘已后。诸法相师之相诤也。若尔大唐贞观年中。法相·天台诤起。天台宗云。报佛说法（一）法华一部。初段经浅。后段经深（二）华严经浅。法华经深（三）前三车方便。后一车真实（四）四教八教。摄一代教（五）上来五仪。三论不许。由是天台·三论法相诤。天台宗云。三车无体。白牛真实（一）一乘真实。三乘方便（二）无性定性。皆得成佛（三）报佛如来。常住不变（四）华严浅。法华深（五）四教摄教（六）是等义途。法相不许。由是天台·法相相诤。天台宗云。华严浅。法华深（一）前三后一。分合立四车（二）是等义途。华严不许。是以天台·华严相诤。华严宗者。佛涅槃后五百年。马鸣出世。造起信论。释华严云。一心真如随缘成生死。真如与无明互相熏（一）阿赖耶识。凡有三种。所谓业相·见相·现相。定性二乘。尚有业相见相·二种赖耶故。受变易生死（二）报佛如来。自性常住（三）是等义门。与法相异。九百年中。无著出世。不许是义。若尔天台九百年中。法相·华严诤论如起。
    大唐则天圣后代。有法藏法师。始建华严宗名而云。一切众生。皆有佛性悉当成佛（一）报佛常住（二）理事不二（三）如是等义。与三论同。彼宗亦云。羊车·鹿车·黄牛车·大白牛车。合为四车（一）华严深。法华浅（二）立五教而摄教（三）如是等三论不许。彼宗亦云。一切众生皆成佛（一）报佛常住（二）羊鹿黄白。合为四车（三）五教摄教（四）如是等义。法相不许。彼宗亦云。俱时四车（一）华严深法华浅（二）如是义天台不许。由是华严亦与三论·法相·天台相诤。若尔华严与余宗诤。乃于唐朝始而起也。真言宗者。近代所传。三经为宗。是念诵法。彼宗人云。报佛说法（一）性空为门。显理不空（二）如是等义。相似法相。龙树为师。未详所由。上来五宗。皆是大乘。由所执异。分成五宗。次别诤者。初明三论·法相相诤。二叙三论·天台相诤。三述三论·华严相诤。四辨三论·真言相诤。
    三论·法相略有四诤。所谓空有诤论。成佛不成佛诤论。报佛常无常诤论。教时诤论。若曲释亦有十四诤。空有诤中。亦有三诤。一二诤空有诤。二二谛总别。三三性三无性诤。成佛诤中。亦有七诤。一无姓成不成诤。二定姓成不成诤。三五性法尔非法尔诤。四真如本性非本性诤。亦名真如种非种诤。五种子一体无漏非无漏诤。亦名初无漏有因无因诤。六增寿变易非变易诤。七四乘真实四乘方便诤。报佛诤中。亦有四诤。一报佛常无常诤。二理智一体各体诤。三报佛有五藏无五蕴诤。四报佛说法不说法诤。乃至具释余诤如彼（云云）
    诤论之文。虽博群家。而多言之中。必有过失。何者九十六种道经中。加佛道为九十六种。其九十五种中。修多罗·阿毗昙此二名正体耶。而言九十六术。称之外道（其一）智度论中。特子道人。方广道人。是佛法中之外道也。夫以心行理外名为外道。秦始皇帝。不容佛法。会昌天子。坏寺烧佛。天安中。见鬼破佛法者。是非外道。更为何人。而言天竺盛行。震旦不传（其二）西域记中。天竺备有一向大乘寺·一向小乘寺·大小兼行寺。显戒论中。具引进朝。而言天竺诸国起大乘寺·小乘寺也（其三）九百年中。无著瑜伽。具出佛性有无诤论。玄奘门行为大乘诤。天亲佛性论中。先破小乘人执。具出瑜伽佛性诤论。次破大乘执。具出依他空有诤论。及出成佛不成佛诤。判为了义不了义故。而言千年大乘一味无诤（其四）马鸣菩萨。如来所说具所说。论与佛说同。而言。无著菩萨不许其义（其五）神昉法师。种性差别集云。童寿已前立五种姓。都不诤论。至竺道生。始立一姓。暨于木叉提婆翻译大论。还同童寿。而言自汉明帝。至贞观年。大乘同之。一切成佛（其六）沙门献诚涅槃玄云。晋末初有竺道生。立一姓义。智胜法师。不许此义。竺道无证常胜。智胜有证常负。遂奏宋主摈出道生。而言慧观法师摈出道生（其七）天台四教。开十六门。一切诸宗皆摄。三藏有门摄俱舍。三藏空门成实论。藏通毗尼摄四分律。通教有门摄唯识论。别教有门摄华严地。别教空门摄三论计。圆教空门摄禅门传。圆教有门摄真言教。宗宗义理。门门各会。而言天台与诸宗诤（其八）诸宗学徒。各执一门。天台教迹破其执。凡在义门永异诸宗。一切人计何义不破。而言二三五六与三宗诤（其九）大日经云。毗卢遮那如来三业一切时处说真言道。又现普贤菩萨等普于十方界说真言句。所谓十地。此生满足。金刚顶云。常住三世毗卢遮那诸菩萨而为说法。五佛·十六·四摄·八供·十方诸来结曼荼罗。大兴善寺阿阇梨之真言教时可云一切时一大圆教。一行阿阇梨耶义释中云。遍一切乘自心成佛之教又言。五种三昧皆开心实相门。一生成佛。而言义理与法相似（其十）
    夫以一切诤论。皆从教时而起。初于佛经。中于印度。后于真旦。皆有其文。而叙诤论之始终。不载教时之不同。
    安然在俗则传教大师之苗裔也。在道则慈觉大师之门人也。集古今之诤论。遗将来之同法。今欲较往哲七类之义。覆现传五家之执。西难五天二师之偏。东破千里一公之僻。以立天台八教五味轨辙。以开真言一切一圆之秘键。缅观如来之经。历检菩萨之论。俯搜三藏之传。广披人师之疏。开门多端。立教非一。诤论之起。良有以也。
    其如来经。说教多种。或时说为一时一教。大日经云。一切时处说真言道。维摩经云。佛以一音演说法。众生随类各得解。或时说为二时二教。法华经云。昔转四谛法轮。今转最大法轮。涅槃经云。为声闻人而说半字。为菩萨人而说满字。或时说为三时三教。深密经云。初于一时。唯为发趣声闻乘者。转四谛相。第二时中。唯为发趣修大乘者。转隐密相。第三时中。普为发趣一切乘者。转显了相。妙智经云。第一时说心境俱有。第二时说境空心有。第三时说心境俱空。或时说为四时四教。无量义云。初说四谛。为求声闻人。中说十二因缘。为求辟支佛人。次说方等十二部经。摩诃般若华严海空。宣说菩萨历劫修行。今复于此演大乘无量义经。月灯经云。有四种修多罗。谓诸行修多罗。呵啧修多罗。烦恼修多罗。清净修多罗。或时说为五时五教。涅槃经云。从佛出十二部经。从十二部经出修多罗。从修多罗出方等典。从方等典出摩诃般若。从摩诃般若出大涅槃。六度经云。修多罗藏阿难受持。毗奈耶藏优婆离受持。阿毗昙藏迦多衍那受持。摩诃般若藏文殊师利受持。陀罗尼藏执金刚手受持。
    其菩萨论释时多门。或说一时一教。无性摄论云。如天摩尼鼓无思成自事。或说二时二教。天亲涅槃论云。昔日说小。今日说大。又云半字者渐教。满字者涅槃满足教。龙树智论有三藏及摩诃衍藏二结集。或说三时三教。弥勒瑜伽论云。初于一时。第二时中。第三时中。天亲涅槃论云。出三界者。以初次第教。三界为船。法华以万行为船。涅槃以无生死为船。或说四时四教。天亲涅槃论云。如来出世。始从三归五戒。乃至菩萨戒。或以渐教化治众生病。第二次第教。亦名治众生病。第三名教力。亦名治众生病。第四今时说涅槃治前后教患。亦名疗众病。坚意宝性论云。有四种众生。不识如来藏。言四人者。一者凡夫。二者声闻。三者支佛。四者菩萨。言四教者。一迷真异执教。二真一分半教。三真一分满教。四真具分满教。或说五时五教。天亲涅槃论云。复次化身者能令有五种能。一令生厌怖。二令入座道。三令舍昔执。四令信乐大法。五令受大菩提记。此中法华为第三时。天亲法华论云。如依牛故得有乳酪生苏熟苏及以醍醐。此五味中。醍醐第一。小乘不知。其犹如乳。大乘为最。犹如醍醐。
    其三藏传教时不同。
    或三藏传。一教一时。此有二。一后魏菩提流支云。如来一音同时根万。大小并陈。二姚秦鸠摩罗什云。佛一圆音平等无二。无思普应。机闻自殊。非谓言音本陈大小（此二出澄观疏）
    或三藏传。二教二时。此有四人。一达摩□多罗。引摩得勒伽。说十二部。唯方等部是菩萨藏。余十一部是声闻藏（此一出天台玄）二西秦昙牟谶。立二种教。声闻藏为半字教。菩萨藏为满字教（此一出澄观疏）疏云。隋朝远法师同此说。三陈朝真谛。亦立二教。一顿教。二渐教（此一出法藏疏）四后魏菩提流支。依楞伽经。亦立二教。一渐教者。渐次修行。二顿教者。一时顿说（此一出基师苑）五菩提流支。明半满教。十二年前。是半字教。十二年后。皆满字教。
    或三藏传。三教三时（一此有四人）一陈朝真谛。依金光明。立三法轮。一转法轮。阿含等是。二照法轮。般若等是。三持法轮。解节经等（此一寂法师林法藏云大远法师亦同此说）二后魏光统法师。禀习佛陀三藏。立三教。一渐。初为根未熟者。先说无常后常等。二顿。为于根已熟者。说常无常空不空等。三圆。为于上远阶佛境者。说于如来究竟秘密（此一出澄观疏）三唐朝玄奘。依深密教金光明·及瑜伽论。立三时教（此一出法藏疏）四唐朝日照。传西域传。那兰陀寺同时二德。一名戒贤。二名智光。戒贤论师。依深密经。立三种教。智光论师。依妙智经。立三时教（此一出法藏疏）
    或三藏传。四教四时。此有四人。一陈朝真谛。立四种教。一说四谛。如阿含等。二说无相。如般若等。三法相。如楞伽等。四说观行。如华严等（此一出圆测疏○解深密经疏）二佛陀三藏。觉士光统。判四宗教。一因缘宗。指毗昙。二假名宗。指成论。三狂相宗。指大品。四常宗。指涅槃华严等（此一出天台玄十）法藏探玄记云。真谛三论。笈多四教。婆颇五说。并如别说（云云）故知笈多亦立四教。未见正文。婆罗门将偈来。出四种论。一牛王论。二虾□跳论。三师子论。四鸟眼论。天台大师。用彼四论。通此四教。牛王论通顿教。虾□跳论通渐教。师子论通不定教。鸟眼论通秘密教（此一出天台玄）或三藏传。五教五时。此有一人。波颇三藏。立五种教。一四谛教。谓阿含等。二无相教。谓般若等。三观行教。谓华严等。四安乐教。谓涅槃等。五守护教。谓大集等（此一出澄观疏）
    其人师疏诤论各异。或立一教。此有一人。北地禅师。但一佛乘。无二无三。一音说法。随类异解。佛行一乘。众生见三（此一出天台玄）
    或立二教。此有十人。一北地禅师。立二种大乘经。一有相大乘。如华严·璎珞·大品等。说阶级行相。二无相大乘。如楞伽·思益真法无诠（此一出天台云）三齐朝隐士刘^8□。亦立二教。一顿教。谓华严经二渐教。谓始自鹿苑。终于双林。文约。渐有五时七阶（云云）三隋朝延法师等。亦立二教。一渐教。谓大由小起。具有三乘。二顿教。谓直护于大。不由于小（此一出澄观疏）四隋朝吉藏法师。唯立二藏。一声闻藏。谓阿含等。二菩萨藏。谓自余经（此一出大品游意）五诞法师。依楞伽经。亦立二教。一顿教。谓华严。二渐教。谓自余（此一出圆测疏）六唐朝初印法师。亦立二教。一屈曲教。谓释迦经。随机破着。如涅槃等。二平道教。谓舍那经。法性自在。如华严等。又此二教。略有四异。一主异。谓释迦是化身故。舍那是十身故。二处异。谓娑婆木树草座故。华藏宝树宝座故。三众异。谓释迦为声闻及菩萨说故。舍那唯菩萨及极位说故。四说异。谓两处是该通十方之说异故（此一出澄观疏）法藏疏云。江南印法师。敏法师等。立二教（云云）七古来大德。亦立二教。一顿教。谓一会之中二谛理尽。华严·楞伽·大云·法鼓·胜鬘经等。大不由小起。二渐教。始从佛树。终至双林。三归·五戒·十善等法。三乘有教。阿含等经。维摩·思益·大品空教。法华一乘。涅槃佛性。大由小起（此一出基师苑）八唐基法师苑林。叙古说中云。又有二教。一半。一满。一满涅槃半满二字。胜鬘有作无作。瑜伽安立非安立谛。又有二教。一生空教。二法空教。二十唯识云。依此教能入数取趣无我。所执法无我。又有二教一胜义谛。二世俗谛（此一似基私出）九基师法华玄□云。诸佛设教。略有二种。一顿。二渐。顿即从凡求佛。如胜鬘说。渐即从小至大。如法华说。法苑章云。约理及机渐次入道者。大由小起。乃有三时。深密等是。若非渐次而入道者。大不由小。即无三时。华严等是。若据众生机器及理。谓可有顿渐之教。然不同于古说。若不约机理。谓定判一经为顿为渐。时增减者。顿渐不成（此一出基正义）十江南敏法师。亦立二教（此一出法藏记但无二教名目）
    或立三教。此有八人。后魏光统法师。禀习佛陀三藏。亦立三教。谓渐顿圆（已如上引）澄观疏文法亦云。光统律师。立三种教。谓渐顿圆。李通玄云。光统律师。立三种教。不出名目。圆测疏云。或说三教。谓通别圆（光统法师。作如是说。惠光法师。是国统。故名光统云云）天台玄云。佛驮三藏。学士光统。四宗判教（云云）其教已别。其名违。不同亦见。不可追寻。二南中诸师同立三教。谓于刘^8□顿渐二教。加不定。渐中先小后大。而鸯掘经六年内说。为遮此难故云不定。别有一经。虽非顿渐。而明佛性。即是胜鬘·金光明等。是为偏不定教也。渐中为二。即是半满（此一出澄观疏）三天台玄云。异解十意。南三北七。南地通用三种教相。一顿。二渐三不定。华严为化菩萨。名为顿教。三藏为化小乘。名有相教。十二年后。为大乘五时般若乃至常住。名无相教。此等俱名为渐教也。别有一经。非顿渐摄。而明佛性常住。胜鬘·光明等是也。此名偏方不定教。此之三意。通途共用。虎丘山岌法师·宗爱法师·庄严旻师·定林柔次二师及道场观法师。皆共用之。但于渐中。开立三四五时故。分为三人也（云云）虎丘山岌法师。用前三教。于渐开三。十二年前。见有得道。名有相教。十二年后。齐至法华。见空得道。名无相教。最后佛性。名常住教。是唐三藏三时大同（此一出澄观疏）天台法常玄云。虎丘山岌法师。亦用南地三教。渐更为三。乃知所引三时文也。净名玄云。若观·岌法师三时明义。一有相法轮。二无相法轮。三常住法轮（云云）四宗爱法师·庄严旻师。于渐开四。三时不异于前文。于无相之后。常住之前。法华位名同归教。五定林柔次二法师及观法师。渐判五时。四时不异于前。无相之后。同归之前。指净名·思益。为褒贬抑扬教（此二出法华玄）三隋吉藏法师。立三法轮。一根本法轮。华严之会能为菩萨开一因果。二枝末之教。钝根不堪于佛乘。分别说三。三摄末归本。法华始得会彼三乘归于一。立三净法轮一以五戒十善。以净三途。说二乘以净三界。后明一乘以净三乘。又明三摄法门。一摄邪归正门。谓摄爱见二邪。归五乘正。二摄异归同门。谓摄五异。同归一乘。三摄因归果门。谓摄一乘。令证一果（此一出法华游）七唐朝基师。立三时教云。如深密第一·瑜伽决择第七十六云。胜义生菩萨。白佛言。初于一时。婆罗底斯仙人堕处施鹿林中。唯为发趣声闻乘者。以四谛相。转正法轮。有上有容。是未了义。世尊在昔第二时中。唯为发趣修大乘者。以隐密相。转正法轮。有上有所容受犹未了义。世尊于今第三时中。普为发趣一切乘者。以显了相。转正法轮。无上无容。是真了义。金光明经。亦说三时谓转·照·持（此一出□及苑）八唐朝神泰法师。亦立三时。亦用深密三时之文而云。初时密说一切不皆成佛。二时密说一切成佛。三时了说有成不成。是故法华是第二时不了义故说一切成（基云为显）第三时真实之教故。说此法华经。故别引之章恭义出泰师。或立四教。此有六人。梁朝光宅法云法师。依法华第二。立四乘教。临门三车。即是权教。四衢等赐。即实大乘（此一出澄观疏）二法藏·慧苑·李通玄·齐朝大衍法师。立四种教。而不出其四教别名。三学士光统。四宗判教。一因缘宗。二假名宗。三狂相宗。四常宗。具如前引天台玄文。四此方先德总判经论。有其四宗。一立性宗。杂心等是。二破性宗。成实论是。三破相宗。般若等是。四显实宗。涅槃·华严·法华等是。五宗爱所立四时。即庄严旻之所用。具如前引。六贤弟子苑公。依宝性论。立四种教。一迷真异执教。当彼凡夫。二真一分半教。当彼三乘。三真一分满教。当彼初心菩萨。四真具分满教。当彼识如来藏者（此一出澄观疏）七唐初海东元晓法师。亦立四教。一三乘别教。如四谛起经等。二三乘通教。如般若·深密经等。三一乘分教。如梵网经等。四一乘满教。如华严经等。然三乘学。名三乘教。未明法空。名别相教。说诸法空。是为通教。不共二乘。名一乘教。未显普法。名随分教。具教明普法名圆满教（此一出澄观疏）或说五教。此有七人。一武都山隐士刘^8□华严为顿教。渐中五时或开七阶一。佛为提谓波利说五戒十善即人天教。二。十二年中。说三乘差别教。如次谛缘度。未说空理。三。三十年中。说空宗。般若·维摩·思益。未说一乘。四。四十一年后于八年中。说法华经。破三归一。未明佛性。是不了义五。佛将灭度。一日一夜。说涅槃经。是了义（此一出圆测疏）二定林柔次二师及道场观法师。顿与不定。用南地义。渐为五时。开善·光宅之所用也。一十二年前。见有得道。名有相教。一十二年后。齐至法华。名无相教。三净名·思益诸方等经。为褒贬抑扬教。四法华。会三归一。万善悉向菩提。名同归教。五双林佛性。为常住教。三北地师。亦立五时。而取提谓·波利。为人天教。令净名·般若。为无相教。余三不异前柔次等。四护身法师。自轨大乘人是大乘用。有佛师解。开五宗教。一因缘宗。指毗昙。二假名宗。指成论。三狂相宗。指大品·三论。四常宗。指涅槃。五法界宗。指华严（此三出天台玄）五唐朝法宝法师。立五时教。一小乘教。依法华三七日后说。二大乘教。真谛记云。七年江边说般若经。依仁王经云。二十九年前说。三三乘教。真谛记云。三十八年去涅槃七年。鬼王法堂说解节经。即深密等。四一乘教。唯法华经。四十余年说。五佛性教。临涅槃说（此一出究竟论）六唐朝法藏。立五时。即慧苑师之所承也。一小乘教。谓阿含等。二大乘始教。谓深密第三时教同许二乘不成佛故。三大乘终教。法华等二乘无性悉当成佛。然此二教并依地位渐次成佛。俱名渐教。四顿教。一念不生即名为佛。不从地位渐次。而说故为顿教。如思益云。得诸法正性者。不从一地至二地。楞伽经云。初地即八地无所有。何次。十地品说。十地犹如空中鸟迹。五圆教。十信满心即摄六位成等正觉。普贤法界。主伴具足（此一出法藏疏）七唐朝成实论师。亦立五时。一人天教。二小乘教。三般若教。四方等教。五法华教。具释如彼（云云）或立六教。此有一人。有人称光统云。四宗有所不收。又开六宗。指法华万善同归文处真实。名为真宗。大集染净俱融。法界圆普。名为圆宗。余四如前。光统所□□□□□□□□判。即是耆阇凛师所用（此一出天台玄）或立七教。此有一人。刘^8□或开七阶。第二时中。开三乘教（此文出圆测疏）天台宗妙乐寺释签云。渐有七阶五时者。恐将五时之前人天为两阶。二乘为二阶。并余三时名为七阶（云云）刘^8□无量义序云。根异教殊。其阶成七。先为波利等说五戒。所谓人天善根一也。次为□邻等。转四谛。所谓授声闻乘二也。次为中根。演十二因缘。所谓授缘觉乘三也。次为上根。举六波罗蜜。所谓授以大乘四也。次说无量义经。用开一极之由序五也。故法华显一除三六也。在双树而乃畅我净之玄音七也。一或立八教。此有一人。唐基玄□云。小乘二十部并大乘二。合二十二宗。今依文判教。教但有三。若以类惟宗。宗乃有八。教但三者。一多说有宗。阿含等是。二多说空宗。中·百·十二门·般若等是。三非空非有宗。华严·深密·法华等是。宗有八者。一我法俱有。犊子部等。二有法无我萨婆多等。三法无去来。大众部等。四现通假实。说假部等。五俗妄真实。说出世部等。六诸法但名。一说部等。七胜义皆空。般若等经。龙树等说。八应理圆实。法华等经。无著等说（云云）或立十教。此有二人。一唐朝法藏。探玄云。以理开宗。宗乃有十。一法我俱有宗。人天犊子。二法有我无宗。萨婆多等。三法无去来宗。大众部等。四现通假实宗。说假部等。五俗妄真实宗。说出世部。六诸法但名。一说部等。七一切皆空宗。八真实不空宗。终教诸经。九相想俱绝宗。顿教事理。十圆明具德宗。别教一乘。俱指教义如彼文也。二或云。十心摄一切教。日本空海阿阇梨十住心论云。
    一代牟尼。九部大乘。二十异说。四世菩萨。五部论文。二十别释。九个三藏。十四异传。二十一师。三十五义。所谓从一至二十。经文从一至五部论文。传一音教有二。三藏传二种教有四。三藏传三种教有五。三藏传五种教有一。三藏一音一师。二教十师。三教八门人有十一。四教六师。五教七宗人有十一。六教一师。七教一师。八教一师。十心一师。所搜以集所说。前后都合八十九也。
    窃以教主如来。随机开门。传灯菩萨。随门设教。传译三藏。讨源亦异。弘法人师。挹流不同。皆是入道之梯橙。非得佛之由渐。而不获已。愿听我论。初难九个三藏。次破三十之人师。次会菩萨之论五。后合世尊之九经也。九三□藏者。一流支。二罗什。三达摩。四牟谶。四真谛。五佛陀。玄奘。七日照。八罗门。九波颇三藏也。三十师者。一北地一音禅师。二北地二教禅师。三齐朝刘^8□。四隋延法师。五隋吉藏师。六隋诞法师。七唐印法师。八教古德。九唐基师。十江南敏师。十一后魏光统。十二两中。十三虎丘山岌师。十四宗爱法师。十五庄严旻师。十七定林法师。十八柔次法师。十九道场观师。二十唐朝神泰。二十一齐衍法师。二十二唐慧苑师。二十三新罗元晓。二十四开善智藏。二十五北地法师。二十六护身法师。二十七唐法藏师。二十八唐成论师。二十九六宗有人。三十日本之空海。一人多解。随人破之。多人一解。随解破之。一朝之中其人虽述。百代之后其文犹遗。今以末学之难抱辱击先圣之法鼓。三十五家敌对目绝。五家门人诤论未止。所谓吉藏·法藏之苗裔。慈恩·高野之门人。诃利跋摩之法孙。南京北城之学徒。各守师迹。竞遮他难。所以更作一问二答三难口塞。愿住入音声慧之法门共为能所见闻之了因。
    第一流支三藏云。如来一音同时根万大小并陈。于一切时说一切诸教。一时无二三等（此文出基观疏）基师难云。废事谈理。及在一会。大小机可知所说。若唯被大。如胜鬘理。或但被小。如遗教经。或初有大无小。如华严经。或初有小无大。理必应尔。诸经多分大小教异。言唯一时。深为猛浪（此一出基法苑）今难云。阿含经云。佛为四王天语说法。二王得悟。二不悟。是故更作毗舍离语。一王得悟。一王未悟。是故更作离舍语说。一王已悟。四王俱悟（此文出天台疏）若言一音。大小并陈。则违此文。前后作语（云云）
    第二罗什三藏云。佛一圆音平等无二。无思普应。机闻自殊。非谓言音本陈大小。今难云。法华经云。若我遇众生。尽教以佛道。无智者错乱。迷惑不受教。寻念过去佛。所行方便力。即趣波罗奈。转四谛法轮（此文出法华一）若言非谓本陈大小。则违此文。前后思说（云云）澄观评曰。初师佛音则异。后师异自在。机各得圆音一义。并为教本不分之（云云）玄奘三藏释云。无性菩萨云。如来心中。大悲愿力。文义相生。护法菩萨云。如来心中。众生善力。文义相现（云云）今谓众生功德力。如来本愿力。法界加持力。感应难思议。无量义云。初说中说后说文辞虽一而义别异。义异故。众生解异。解异故得道亦异。佛性论云。化身如来。五时说法。若但一时。乃违此文。菩提流支亦云。依楞伽经。说二种教。一渐。莫问声闻菩萨皆渐次修行。从浅至深。二顿。如来纯一时说一切法（此文出基法苑）今难云。若约行明渐。约说明顿。则一行一教。何名二教。又法华云。渐教佛道。处胎经云。即日成佛。是二经文。何渐何顿。基师难云。彼经佛纯说法为顿。三乘渐次修学为渐。以行为渐。非约教时。亦不可取（云云）
    第三达磨□多罗教疏义云。摩得勒伽说唯方等部。是菩萨藏。十一部是声闻。智论亦云。大迦叶与阿难在香城。撰集三藏。为声闻藏。文殊与阿难。集摩诃衍经。为菩萨藏。涅槃亦云。十一部为二乘所持。方等部为菩萨持（此文出天台玄。本彼出文。签云今之意达磨为今）今难云。摩得勒迦有二藏。声闻藏。菩萨藏。又诸经有三藏。二如上。加杂十一部是声闻藏。方广部是菩萨藏。合十二部是杂藏。又有四藏。更开佛藏。处胎经八藏。胎化藏。中阴藏。摩诃衍方等藏。戒律藏。十住藏。杂金刚佛藏。诸藏何通二藏者。其一通声闻藏。其二通菩萨藏。通三藏者。二藏如上。其一通杂藏。通四藏者。一一相通。通八教者。胎化中阴未为说时即秘密教。为阿难说即不定教。方等藏即顿教。戒律藏云。渐中次第戒律藏即三藏教。十住藏即方等教。杂藏即通教。金刚藏即别教。佛藏即圆教（此文出天台玄）又普超经。入大乘论。亦有三藏。一声闻藏。二缘觉藏。三菩萨藏（此一出法藏撰）又阇王经。亦有三藏。一声闻藏。二杂藏。三菩萨藏。有三阿难而受持之。六波罗蜜。亦有五教。一修多罗藏。二毗奈耶藏。三阿毗昙藏。四般若藏。五陀罗尼藏。若唯云声闻藏及菩萨藏。则不后杂藏。及缘觉藏。并金刚藏。佛藏之失。
    第四西秦昙谶三藏云。声闻为半字教。菩萨为满字教。今难云。优婆塞戒经云。三兽渡河。浅深成别（此一出基法苑）大智度论云。三乘同坐一解脱床。又云释迦佛法中无别菩萨僧。若以声闻菩萨别藏为半满教。则有不摄三乘若行教藏之失。
    第五真谛三藏云。佛教有二。顿二渐（此文虽出法藏撰玄未见三藏正文）难云。无量义云。初说四谛为求声闻人。而八亿诸天来下听法。发菩提心。次说因缘为求支佛人。而无量众生发菩提心。次说方等·船若·华严海空宣说菩萨历劫修行。而百千比丘万亿人天得四道果。住支佛法。说是经时。有得四法四果三乘（云云）若唯华严为顿。自余为渐则有不摄渐顿相杂人法之失。真谛三藏亦云。第一法轮。佛在鹿苑。为五比丘。说四谛法。第二法轮。成道七年。在舍卫国施惠江边去给孤独三里许处。为诸菩萨。说诸法空。般若等经。第三法轮。成道三十八年。在毗舍利国。鬼王法堂。对真藏菩萨。说解节经（此文出义寂林）澄观疏云。真谛三藏。依金光明。立转照持三轮之教。谓七年前四谛名转法轮。七年后般若具转照二轮。以空照有。三十年后具转照照持以双照空有持前二故（云云）天台仁王记云。真谛云。成道七年说转法轮。次三十年。说照法轮。次七年中。说持法轮。自转照至未转持来有三十年。

教时诤论（终）

