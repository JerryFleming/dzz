大正藏 No. 2002A 如净和尚语录
　　宋 文素编


　　2卷


　　如净禅师语录序

　　五家宗派中。曹洞则机关不露。临济则棒喝分明。苟得其由。门户易入。虽取舍少异作用弗同。要之殊涂一致耳。惟天童净禅师不流不倚兼而有之。自成一家八面受敌。始以竹篦子久知痛痒。后因一滴水渐至澎冲。断堑悬崖斩钉截铁。所谓用法得法外意。得鱼忘筌。得兔忘蹄者也。观其登宝华座。若猛虎踞。击大法鼓作狮子吼。直使人天赞仰魔鬼归降。至于一偈一颂一话一言。呼风吐云轰雷掣电。千态万貌不可穷尽。近世尊宿绝无仅有者。凡历四大宝刹。孤云野鹤去住自如。皆于是见焉。故勇猛精进者得之。犹入暗室遇大光明见种种色。退缩未谕者畏之。如子弟之对严父师。殊不知药瞑眩而厥疾。瘳终有益矣。师之得力处。出生入死处。固难以形迹求作实法会。然观水必观澜。涉大海从津涯。故舍其言。无以求其奥也。宗上人以师之法语。俾予序其篇首。予则安能。盖予与师。为乡国人。为道谊友。且心眼相照。不可无数语以述大概。因卒尔以附于帙尾。若夫发扬盛美。使灯灯相续师之名愈久而愈隆。则有当世之名公钜儒在。
　　绍定二祀岁在己丑桐柏散吏吕潇　敬书

　　如净禅师语录目次

　　上卷
　　序
　　清凉语录　净慈语录
　　瑞岩语录　再住净慈语录
　　下卷
　　天童语录
　　上堂　小参　普说　法语
　　颂古　赞佛祖　小佛事　偈颂
　　跋

　　如净和尚语录卷上


　　住建康府清凉寺语录

　　　　侍者文素编
　　师于嘉定三年十月初五日。于华藏褒忠禅寺。受请入寺。
　　指山门截断程途蓦直来。乾坤洞彻此门开。左边拍兮右边吹。倒翻关棙起风雷。
　　指佛殿开殿见佛。眼中毒刺咄拔却刺。礼拜烧香颠倒钝置。
　　踞方丈。抉出达磨眼睛。作泥弹子打人。高声云。看海枯彻过底。波浪拍天高。
　　师至法座前。拈帖。笔头秃尽一毫通。至治寥寥。静极中举帖云。看点起风云传号令。雷霆泼墨振纲宗。莫有共相证据底么。切忌侧耳。
　　拈请疏。瞿昙顶骨夫子眼睛。两彩一赛玉振金声。
　　指法座。大地平沉。此座高广。千变万化无功受赏。
　　敛衣就座(问答不录)乃云(提纲)露柱怀胎忽然爆裂。突出无孔铁槌。历劫都卢败缺。直得金粟大士升玉麟堂。亲从毛锥子上。吹一阵业风。使其变作水牯牛彻颠彻狂。东撑西拄南倒北擂。未免犯太平水草。破清凉田地。深栽荆棘遍布蒺藜。以此断临济命根。以此瞎衲僧眼目。以手拍膝云。叱叱。者畜生驴腮马颔。相句引恼乱阎浮笑杀人。虽然与么。毕竟功归何处。总在吾皇圣化中。复举(结座)三圣道。逢人则便出。出则不为人。兴化道。我逢人则不出。出则便为人。此两则公案验尽衲僧。难为著眼。忽被我大檀越建康府主等闲觑破举似清凉。可谓龙吟云起。虎啸风生。未免借尚书鼻孔。为丛林出气。有个口号举似诸人。一举首登龙虎榜。太平亲到凤凰池。全生全杀超言象。更透机先向上机。
　　请首座上堂。拔断毒陀尾巴。穿住黑牛鼻孔。虚空背上牵来。大地六番震动。甚恶毒兮甚仇仇。屎尿腥臊汗血流。拟将眼觑无踪迹。个是清凉第一头。喝一喝。
　　元宵上堂。过去然灯佛。相牵弄业识。现在漏灯盏光影瞒人眼。未来干纸捻贼赃无处典。咄。髑髅前点破。鼻孔里看见。衲僧门下黑漫漫。历劫不分通一线。
　　诸方道旧至。上堂。大道无门。诸方顶[寧*頁]上跳出。虚空绝路。清凉鼻孔里入来。恁么相见。瞿昙贼种。临济祸胎。咦。大家颠倒舞春风。惊落杏花飞乱红。
　　谢缘西堂上堂。梅花清晓香。烂熳而借功。柳线早春浓。日暄而转位。非那边去。从者里来。哆哆和和兮。主宾妙叶。跛跛挈挈兮。偏正全该。直得泥人舞袖。石女吹笙。自然清白传家犹是儿孙边事。且道。威音已前一句。又作么生。千光不照空王殿。夜半乌鸡带雪飞。
　　陈宣义生日升堂。春风轻春日晴。柳眼青黄莺鸣。郁郁葱葱生瑞气。世上老人天上星。恁么见得。释迦赞叹。弥勒证明。蟠桃仙果笑中呈。虽然且道。林下衲僧将何酬献。手中千古一枝藤。
　　上堂。三分光阴二早过。迟日江山丽。灵台一点不揩磨。春风花草香。贪生逐日区区去。泥融飞燕子。唤不回头。争奈何沙暖睡鸳鸯。大众清凉夹颂念诗。还有纲宗眼目么。哑。杜鹃啼不彻。血流山竹裂。
　　四月八日上堂。云开山岳露。雨过色新鲜。瞿昙不出世。败阙未生前。天上天下贼是小人。三拜起来浇恶水。谩将掩彩当殷勤。
　　秋旱上堂。一叶落空索索。天下秋干剥剥。大众。若还坐在者里。总是渴死底汉。且作么生。讨条活路。清凉有个方便。卓拄杖一下霹雳。一声滂沱大霔。笑看乌藤倒上树。
　　腊八上堂。六年落草。野狐精跳。出浑身是葛藤。打失眼睛无觅处。诳人刚道悟明星。清凉恁么赞叹。唤作知恩报恩。其或不然。年年腊八一瓯茶。礼拜烧香钝置他。
　　正旦上堂。今朝正月初一。一举上上大吉。吉无不利。春风和气。散入花梢。百草头尘尘刹刹转风流。
　　元宵上堂髑髅前。脑盖后一点洞明。光影里走。毕竟如何。咄。然灯古佛转誵讹。
　　二月一日上堂。大众无面目汉。面目全该日烘。杨柳眼烟抹杏花腮。其或不然。黄莺啼不尽。特地下枝来涅槃上堂瞿昙。夜半翻筋斗。万像平沈大地空。羸得波旬拍手笑。灯笼露柱暗捶胸。清凉当时若见。亦乃拍手大笑。何故。理长则就。既到今日。又作么生。无限山花与流水。几多啼鸟共春风。
　　四月八日上堂。龙生龙凤生凤。指天指地独称尊。老鼠养儿巡屋栋。大众勘破了也。共将恶水蓦头浇。万两黄金也合消。
　　玉顽石住报恩升座白圭无玷。顽石点头转关一拶。佛祖仇仇。咦。咬猪狗汉转风流。
　　中秋上堂。云散秋空。即心见月。举拂子云。看家家门前照明月。处处行人共明月。骑鲸捉月。撑船载月。忽然月落夜沉沉。笑杀胡僧齿门缺。
　　请缘西堂。再充首座。上堂。当堂不露。主人翁元是旧时。借影全彰。第一座屈烦今日。雪夜金乌历堂炎天玉兔转怀。妙叶儿孙。全该祖父。木人执板云中拍。石女含笙水底吸。虽然如是且道。垂手那边一句。又作么生。陋巷不骑金色马。回途却著破襕衫。
　　请知事上堂。清凉大火聚。炎炎没回互。衲僧赤骨律。通身是剑树在里许。相挨厮拶。在里许放行把住。放行把住逞风流。总是冤家笑点头。
　　冬至上堂。昨日一线短。今朝一线长。针眼里过。尺寸上量。短长蓦札断。巧绣出鸳鸯。举拂子云。看还见么。我见人见。众生见寿者见。咄都不见。最亲见。斩新庆贺。千化万变。
　　十月朔一书记至。上堂。天地一指。万物一马。二由一有。一亦放下。击拂子一下云。然后向者里拈起。谓之衲僧火柴头。大海波心轻[打-丁+聿]动。须弥顶上汗通流。今朝以此开炉。无宾主话。勘破赵州虽然拟归暖处。箭过髑髅。
　　腊八上堂。瞿昙打失眼睛时。雪里梅花只一枝。而今到处成荆棘。却笑春风缭乱吹。诸方说禅。清凉念诗。还当得么。其如不然。烧香点烛拜泥团。脑后辽天鹞子飞。
　　祈晴上堂。一滴不息。两滴三滴。滴滴沥沥。连朝至夕。变作滂沱勿奈何。山河大地[六/衣]风波。打喷嚏一下云。总不出衲僧喷嚏一激。直得云开日出。举拂子云。大众向者里看。朗朗晴空吞八极。若还依旧水漉漉。浑家飘堕罗刹国。稽首释迦。南无弥勒。能救世间苦。观音妙智力咄。
　　建众寮上堂。喝一喝。大地平沉侧。布黄金虚。空透阔。高架栴檀。依稀马厩。仿佛牛栏。鹘眼鹰睛不许看。所以立无功之功。受不赏之赏。铁汉痛拔毛。金刚齐合掌。风吹雨打日头晒。坐卧经行相庆快咄。
　　煆发上堂。活刬群牛脑后毛。风吹日炙转腥臊。不堪狼藉薰天地。罪恶重将业火烧。恁么见得。切忌死灰寻舍利。臭烟蓬勃焰头高。
　　米船归。上堂。船无底米无粒。积岳堆山。洪波直入。恁么归来得自由。清凉门下尽点头。且道清凉说个甚么。大功不赏千古标榜。
　　璨禅客至上堂。金刚宝剑入红炉。煆出杨岐三脚驴。到处沙场鏖死战。髑髅交[六/衣]血馍糊。
　　四月一日上堂。糁径杨花铺白毡。点池荷叶叠青钱。两彩一赛。其或未然。竹根稚子无人见。沙上[梟-木+儿]雏傍母眠。
　　上堂。秋风凉岩桂香。未归客思故乡。吾无隐乎尔。捉贼须捉赃。会么。舞蝶游蜂过短墙。

　　台州瑞岩禅寺语录

　　　　侍者　妙宗　编
　　指山门。不曾动步上天台。金锁玄关尽豁开。坐断鞔峰第一句。万机俱透起风雷。
　　踞方丈。饥来吃饭。困来打眠。炉鞴亘天。莫有透钳锤底么。咄倒退三千。
　　指法座。平沈大地。高出虚空。机先坐断。游戏神通。须弥灯王立下风(索话提纲写者遗落)。
　　谢知事上堂。打破黑漆桶。十方空豁豁。爆雷一喝变通。掣电千机顿发。便可以东行撑架门庭。西班怒骂佛祖。收放绝来由。纵横透今古。正当恁么且道。不立功勋一句。如何大家头上添灰土。
　　上堂。韩信造浮桥。李广入布袋。一箭透双关。乾坤无挂碍。瑞岩门下。还有此人么。设有斩为三段。何故老婆心切。
　　冬至上堂。晷运推移。打圆相云。看日南长至。眼睛里放光。鼻孔里出气。还知向上事么。饱饭快活屙一堆。超过瞿昙亲授记。
　　上堂。斩鲸龙头角。截虎豹爪牙。烂泥团受用不尽。踏著刺方见作家。其或未然。谁在画楼沽酒处。相邀来吃赵州茶。
　　上堂。今朝九月初一。打板普请坐禅。第一切忌瞎睡。直下猛烈为先。忽然爆破漆桶。豁如云散秋天。劈脊棒迸胸拳。昼夜方才不可眠。虚空消殒更消殒。透过威音未朕前。咦栗棘金圈恣交[六/衣]。凯歌高贺彻风颠。
　　上堂。夜半乌鸡抱鹄卵。天明生出个老鹤。毛长嘴短鹭鹚形。飞起一天星斗乱。古人恁么道。只今众中。莫有眼明心悟底么。出来与古人相见。其或未然。一拳拳倒黄鹤楼。一踢踢翻鹦鹉洲。咄篱边燕雀空啾啾。
　　岁旦。上堂。元正启祚。万物咸新。伏惟大众。梅开早春还见么。举拂子云。一枝拈起眼中尘。
　　退院赴净慈。上堂。半年吃饭坐鞔峰。锁断烟云千万重。忽地一声轰霹雳。帝乡春色杏花红。

　　临安府净慈禅寺语录

　　　　参学唯敬编
　　指山门。净慈门下。牛栏马厩。一拶透关。豁开宇宙。咦切忌追风捕影。
　　至法座前。焚香谢恩。捧　敕黄云。黄金殿上一转语。烜爀红轮照万方。草木丛林成正觉。砖头瓦砾放毫光。举　敕黄云。看恩大难酬。
　　敛衣就座乃云(问答不录)截断千差。单提一著。那边放下龟毛。者里拈起兔角。咦敲开欢喜妙楼阁。瑞霭祥云充碧落。转入梅花烂熳看。春风撼动玉栏干。所以人天普会。佛祖透关。发大机显大用。铁锤混队骨毛寒。正当恁么衲僧鼻孔。切忌相瞒。毕竟如何。四海五湖皇化里。太平无象有来端。
　　复举。僧问赵州。如何是大道。州云。大道透长安。今则大家到者里。大众且道。理事相应。著得甚么语。还委悉么。四五千条花柳巷。二三万座管弦楼。
　　谢新旧知事。上堂。一言相契。万古不移。柳眼发新条。梅花满旧枝。举拂子云。总在者里。看看。机先个个英灵汉。
　　上堂。今朝二月初一。拂子眼睛凸出。明似镜黑如漆。蓦然[跳-兆+孛]跳。吞却乾坤一色。衲僧门下犹是撞墙。撞壁毕竟如何。尽情拈却笑。呵呵一任春风。没奈何。
　　上堂。霖霪大雨。豁远大晴。虾蟆啼蚯蚓鸣。古佛不曾过去。发挥金刚眼睛。咄。葛藤葛藤。
　　二月十五上堂。不曾生不曾死。洞里桃花红照水。可怜开眼被渠瞒。人间天上风波起。还有不被瞒底么。一盏清茶一瓣香。分明天晓打三更。
　　四月一日祈晴上堂。檐声不断前旬雨。电影还连后夜雷。麦怕水侵秧怕冷。蚕桑犹要暖来催。正当恁么。众生没在苦。苍天良可哀。且道。如何是佛法。灵验一句咄。杲日当空慧眼开。
　　四月八日上堂。无忧树下浴婴孩。清晓蔷薇带露开。转过衲僧相见处。后槽驴马出胞胎。其或未然。同诣大佛殿。修法灌沐。
　　端午上堂。将三世诸佛为头。以六代祖师为体。天下衲僧为手为脚。以拂子打圆相云。看画作一道神符。向鬼门上贴。且道如何。赤口白舌尽消除。[跳-兆+孛]跳杨岐三脚驴。
　　中夏上堂。结夏已过了。解夏犹未来。中间一句子。莲花照水开。因甚落草。止啼元只为婴孩。
　　解夏上堂。四月十五日结夏。老鼠入饭瓮。七月十五日解夏。乌龟上竹竿。诸方恁么。净慈不然。翻身透出竿头路。开眼掀翻瓫里天。咄。两段不同休寐语。机先鹞子隔驴年。
　　中秋上堂。云漫漫雨漫漫。中秋当此夜。漫漫黑漫漫。莫有衲僧么。个般真境界。赢得倚栏干。
　　徽宗皇帝忌。上堂。风飒飒雨霖霖。圣人不曾灭度。演出清净妙音。若将耳听终难会。一句机先透古今。
　　上堂。至人垂化无生死。示现阎浮有去来。刹刹尘尘成正觉。黄金宝殿玉楼台。
　　出乡归。上堂。把钓归来得锦鳞。充天塞地笑忻忻。虽然也只寻常事。历尽风波验尽人。
　　谢维那上堂。清净法身卢舍那。衲僧队里干萝卜。逐日呼来打一槌。万像森罗转辘辘。且道。功归何处。知恩以此报深恩。大家赢得噇斋粥。咄。
第0章 　　上堂。绿竹半含箨。序品第一。新梢才出墙。正宗第二。雨洗娟娟净。风吹细细香。流通第三。净慈借诗说教。要与衲僧点眼。莫有眼开底么。咄向者里跳出草窠。其或未然。华亭旧有能言鸭。越国今无写字鹅。
　　清禅师归水庵塔。上堂。寿皇顶[寧*頁]老冤魔。痛念先师旧草窠。聊借蒲团供打坐。大家拍手唱山歌。正当恁么。湖海观光。人天交庆。咦。灭尽纲宗行正令。
　　大石鼓至。上堂。独瞎顶门眼。大人具大见。掀翻瓮里天。大智具大机。以大入小。万化普施。且道。以何为验。莺迁乔木调新舌。梅吐清香发旧枝。
　　上堂。涅槃堂里死功夫。风衮葫芦水上浮。恁么点开参学眼。释迦弥勒是他奴。忽有个汉出来道。争似春眠不觉晓。落花处处闻啼鸟。又且如何。拍禅床云。将谓无人。
　　上堂。雨打虚空干剥剥。日明大地黑漫漫。个中开得金刚眼。生死何尝有异端。须弥山大海水。衲僧顶上波涛起。
　　岁朝上堂。天得一以清。元正启祚。地得一以宁。万物咸新。且道。衲僧得一。合作么生。太平歌有道。和气笑迎春。
　　元宵上堂。灯点点月团团。游人歌鼓闹中看。且道如何是具眼一句。咫尺凤楼开雉扇。玉皇仙仗紫云端。
　　重午。上堂。天苍苍地皇皇。还知么。钟馗元是鬼。咄。赤口并消亡。且道。如何衲僧八面无门户。今古寥寥白昼长。
　　解夏上堂。解却禅和布袋头。虚空豁达逞风流。去亦得住亦得。大用现前无轨则。诸方恁么。净慈不然。咦当机切忌错流传。
　　中宫赐钱。建祝圣水陆会。升座佛祖同根。寂然不动。乾坤合德。感而遂通。十方三世之寰。区亿万斯年之景运。巍巍乎自化。荡荡乎无为。当今雨顺风祥。时清道泰。所以三军歌笑。万姓欢呼。乃至草木昆虫。尘沙瓦砾。尽开正慧。皆悉朝宗。且道。林下臣僧。如何举唱。还相委悉么。长将日月为天眼。指点须弥作寿山。
　　复举记得。僧问古德。如何是佛。答云。殿里底大众。还知么。大海汪洋。须弥突兀。现在说法不思议。稽首光明最奇特。
　　中秋上堂。十五日已前。湖光潋滟晴方好。十五日已后。山色空蒙雨益奇。正当十五日。若把西湖比西子。淡妆浓抹总相宜。还有祖师西来意么。中秋月似鸾台镜。赢得多才一首诗咄。
　　上堂。连雨初晴九月一。打圆相云。日头依旧东边出。照见五蕴皆空。衲僧参学事毕。忽然雨又落时如何。一尺水一丈波。谢郎船上唱山歌。
　　谢典座上堂。坐断老卢顶[寧*頁]。拈起无柄木[木*夕]。忽然舀出铜汁铁丸。忽然舀出醍醐酥酪。佛祖大机难测度。犹是家常茶饭。且道。塞断咽喉一句。又作么生。烂煮虚空无面馎饦。
　　再留首座上堂。杀人刀活人剑。转磨转精。累试累验。还知么。乃上古之风规。亦今时之枢要。净慈门下实相当。倚天照雪寒光耀。
　　浴佛上堂。烟蒙蒙雨蒙蒙。芍药花开湿嫩红。我今灌沐诸如来。人间天上起清风。恁么见得。不妨应时应节。其或未然。大家聊借云门令。一杓香汤一棒血咄。
　　十月旦上堂。开寒冰地狱。口是祸门。发猛火铁床。身为苦具。净慈以此。应个时节。莫有冷灰豆爆。暖气相接底么。其或未然。斋时三枚乳饼。七枚菜饼。
　　上堂。钟楼上念赞。床脚下种菜。不会不自在。会得是障碍。且合作么生。白狗吃生姜。胡人夜渡关。咄。若不得流水。还应过别山。
　　上堂。人从平江来。却得福州信。寒食拜新年。虚空突出柄。咦。打破虚空笑不休。大家彻底验聱头。
　　谢掩室和尚。上堂。掩室摩竭国。老胡豁开顶门。杜口毗耶城。净名败缺话柄。提上古两端公案。发今朝一段威光。所以宾主历然。江湖有在。还知么。不是诗人不献诗。春风吹作鹧鸪词。
　　出队上堂。大众。竿木随身。逢场作戏。释迦老子毒花开。达磨大师王小二。吹笛打鼓搀行夺市。万像森罗笑点头。打圆相云。总在自家场子里。且道。只今末后一场。如何喝彩。还相委悉么。解佩行香下水船。回纹拨桌贺新年。
　　元正上堂。元正启祚。鼻孔发露。万物咸新。笑面迎春。必竟如何。净慈门下转风流。饭满钵盂茶满瓯。
　　上堂(时有讲人相访)。春雨洗春雪。雪消湖上山。雨晴相对看。突兀髑髅寒。且道。是祖意是教意。咦。赢得风光绕画栏。
　　上堂。一番雨一番风。风雨湖山图画中。莫有全机领略底么。风摇水色琉璃滑。雨泼山光翡翠浓。尚余瞌睡。咄。杜鹃啼血滴花红。
　　煎笋上堂大众。开净慈玄门。现欢喜世界。时有宝莲峰竹尊者。再三弹指。殷勤发声。自念风月精神。冰霜骨相。和气启勾芒炉鞴。春风生头角儿孙。尽大地领来。与作家相见。相见既了。而说偈言。禅禅猛火著油煎。通身赤骨律交辊。出人前。觑著则眼睛枯。嗅著则鼻头裂。一任牙如剑树口似血盆。塞断咽喉。掁破漆桶。于是竹尊者。呵呵大笑辞退而归。直得高拂云霄。静摩嵓壑。化龙应有日。鸣凤在今时。正当恁么。且道。南山主人如何批判。还委悉么。依旧一堂风冷淡转添。千古意馨香举。古德云。石上迸出长长笋。今日将来剥了煎。海底泥牛噇一顿。钻天鹞子肚皮穿。
　　上堂大众。铁酸豏金刚剑。吞了斩了。以活为验。作家恁么共提持。超过佛祖增光焰。

　　明州瑞岩语录

　　　　侍者如玉编
　　指三门。回避无门。此门大开。且道。如何进步。家私都脱尽。平白起风雷。
　　指佛殿。黄金妙相。著衣吃饭。因我礼尔。早眠晏起。咦。谈玄说妙太无端。切忌拈花自热瞒。
　　据法座。舞衫歌扇。花鼓拍板。总是者个戏棚卖弄。许多伎俩。咦。任他千圣出头来。立在下风高著眼。建法幢立宗旨。明明佛敕曹溪是。举拂子云。法幢已建。宗旨已立。且道。如何是曹溪佛敕。还相委悉么。太平歌有道。万化乐无为。举庭前柏树子话了云。西来祖意庭前柏。鼻孔寥寥对眼睛。落地枯枝才[跳-兆+孛]跳。松萝亮鬲笑掀腾。
　　上堂卓拄杖云。此是瑞岩境界。又卓云。深固幽远无人能到。又卓云。既到者里。合作么生。咦。老僧笑指猿啼处。更有灵踪在上方。举。僧问古德。深山嵓崖中。还有佛法也无。古德云。石头大底大。小底小。颂曰。深山岩崖问。石头大小答。崖崩石迸裂。虚空闹聒聒。
　　上堂。一言相契即住。笑面花开玉树。诸方恁么点头。瑞岩刬地恶辣。咦。拳头无私绝后看。瞿昙顶上活鱍鱍。
　　谢两班上堂。十二峰前上戏棚。那吒赤脱点天强。屈烦鼓笛低头舞。弄丑真堪笑一场。
　　上堂。秋风清秋月明。大地山河露眼睛。瑞岩点瞎重相见。棒喝交驰验衲僧。
　　冬至上堂。今朝日南长至。黑豆生芽。大众。恭惟欢庆。铁树开花。如何结果。龙驰虎骤。撒土抛沙。
　　退院上堂。瑞岩一只破木靴。几个搀来尽要拖。唯有老僧能踢脱。出门赤脚笑呵呵。

　　再住净慈禅寺语录

　　　　侍者智湖编
　　指山门。净慈屋里门。净慈屋里开。昔日净慈曾此去。净慈从此又还来。且道。如何进步。咦。净慈关棙衮风雷。
　　指佛殿。大开此殿。亲面一见。合作么生。眼里抽钉。脑后拔箭。本来无象通机变。
　　踞方丈。坐断维摩方丈。发露阎罗地狱。莫有相见底么。千古万古黑漫漫。剑树刀山转辘辘。
　　至法座前。焚香谢恩。捧　敕黄云。当天一句万机显露。呈起云。看。衲僧顶戴奉行。鼻孔机先证据。
　　指法座。净慈法座。木头一棚。横撑竖撑。黑漆光生。
　　敛衣就座。乃以拂子。击禅床左边云。者个是主。击右边云。者个是宾。大众昔日。从主中去以为宾。今日从宾中来而为主。还知么。去来无间笑忻忻。元是南山旧主人。以拂子打圆相云。面目分明。复举拂子云。向者里变去也。牛头戴角。马脚踏蹄。云从龙风从虎。万像轩腾。森罗作舞。所谓瞎人天眼目。眼目开明。破佛祖门庭。门庭振耀。毗赞皇都花锦。发挥大古风光。普应群机。聊随时节。若约衲僧向上。未曾亲近。早隔大千。耕破太虚。不消一钁。直饶恁么。犹落草窠。向下文长。不如且置。只如知恩报恩一句。又作么生。四海五湖明似镜。太平无象贺尧天。
　　复举记得。古来有两人尊宿。一人云。我逢人则不出。出则便为人。一人云。我逢人则便出。出则不为人。净慈借两人尊宿。作个担子。担在肩上。要令四海五湖衲子递代相传也。恁么担谓之荷担佛祖。且道。净慈只今作么生。担来担去又担来。撼动风光透九垓。
　　望日。上堂。云无心而出岫。四年前昨日是今日。水有时而回渊。四年后今日是昨日。以拂子打圆相云。若向者里荐得。年年是好年。日日是好日。且道。以何为验。水云相会笑呵呵。笑满风光没奈何。
　　圣节上堂。视须弥山之高高。而出须弥。比大海水之深深。则逾大海。所以圣人庆诞。臣僧举扬。且道。如何为尧为舜。万寿无疆。
　　水乡归上堂。漫天大水云翻墨。卷地狂风浪衮山。掣断丝纶归喝彩。鲸鳌只在此山间。莫有头角轩昂者么。出来透关。其或未然。操舟又入洪波里。愁杀渔翁两鬓斑。
　　元宵上堂。打杀然灯佛。堕落黑暗狱。永劫无出期。衲僧歌一曲。其或未然。满天星斗辉华屋。
　　上堂。杨柳妆腰带。梅花络臂韝。黄莺偷眼觑。舞得最风流。且道。是何人境界。净慈门下萝卜头。
　　谢进退两班上堂。举拂子云。者个是百尺竿头。进一步则有象。退一步则无踪。进退全机变。从衡振祖风。复举拂子云。且道。如何都在南山掌握中。
　　上堂。今朝五月正清和。榴花诗句入禅那。且作么生举。举拂子云。看浓绿万枝红一点。动人春色不须多。
　　佛生日。上堂。莫谤瞿昙今日生。插天山岳势峥嵘。一番雨洗添狼藉。万古风烟恨不平。
　　派和尚遗书至。上堂。万派朝宗一派收。扬清激浊几经秋。忽然到底都干却。露柱灯笼笑不休。且道。笑个甚么。下座同诣灵凡。羞法供养。
　　徽宗皇帝忌。上堂。古佛不曾过去。现在法如是。还相委悉么。一声婆饼焦。啼在竹林里。
　　上堂。惆怅杜鹃鸟。哀哀昼夜啼。落花飞絮怨流水。芳草懊恨迷东西。呜呼春光浩荡。可吊而不可送。醉倒愁人烂似泥。且道。是何人境界。若匪丹山凤。徒劳语楚鸡。
　　上堂。六月连三伏。人间似焰炉。且道。如何是衲僧行履处。依稀寒水玉。仿佛冷秋菰。修竹芭蕉入画图。
　　上堂。以拂子打圆相云。上大人丘乙己。西湖南山图画里。还知么。孔门弟子无人识。空有三千七十士。且道。如何。忽然一阵秋风吹。吹作秋云送流水。
　　退净慈赴天童上堂。拈拄杖云。衲僧拄杖子漫漫。黑似烟。西湖九个月。可恶亦堪怜。卓拄杖云。忽然飞过鄞江去。搅动沧溟浪拍天。

　　如净和尚语录卷上



　　如净和尚语录卷下


　　明州天童景德寺语录

　　　　侍者祖日编
　　山门天童大解脱门。豁开衲僧自己。透乾坤无表里。虽然万古清风八面来。前楼后阁玲珑起。
　　佛殿。黄金妙相。驴腮马嘴。咦。贼是小人智过君子。
　　方丈。横一丈竖一丈。文殊维摩隔壁抓痒。卓拄杖云。尽大地人不钓自上。
　　至法座前。焚香谢恩。捧　敕黄示众云。云开九天。呈起云。看彩凤衔出。且道。如何委悉。急急如律令敕。
　　指法座。炉炭为床。镬汤为座。口吐黑烟。弥天罪过。
　　敛衣就座乃云。有问有答。屎尿狼藉。无问无答。雷霆霹雳。于是眉毛庆快。鼻孔轩昂。直得大地平沉。虚空迸裂。正当恁么。且与宏智古佛相见。举拂子云。相见已了。合谈何事。从前汗马无人识。只要重论盖代功。虽然知恩报恩一句如何。四海浪平龙睡稳。九天云净鹤摩空。
　　复举记得。僧问百丈。如何是奇特事。百丈云。独坐大雄峰。大众不得动著。且教坐杀者汉。今日忽有人问净上座。如何是奇特事。只向它道。有甚奇特。毕竟如何。净慈钵盂。移过天童吃饭。
　　上堂。外不放入。内不放出。痛下一槌。万事了毕。且道。如何大白峰前令斩新。内外纪纲俱委悉。
　　道旧至上堂。冤有头债有主。一剑当锋。豁开门户。拽队成群恁么来。放火杀人相合聚。且道。如何老胡顶[寧*頁]跨龙虎。
　　上堂。心念分飞。如何措手。赵州狗子佛性无。只个无字铁扫帚。扫处纷飞多。纷飞多处扫。转扫转多。扫不得处[拚-ㄙ+ㄊ]命扫。昼夜竖起脊梁。勇猛切莫放倒。忽然扫破太虚空。万别千差尽豁通。
　　开炉上堂。只个柴头煨火种。诸方聿起竞开炉。天童直截超宗处。炉与柴头尽底无。恁么却有暖气。正好猛做工夫。且道。如何蓦忽雷霆轰烈焰。从教深夜雪馍糊。
　　谢新旧两班上堂。开无间地狱。现阎罗大王。聚夜叉一部。列牛头两行。与其进者。剑树上猛火进用。与其退者。刀山里寒冰退藏。且道。理会甚事[匹*寸]耐。饭饱弄箸判断。屎急尿床。其或未然。花柳春风入戏场。
　　上堂。天童铁臭老拳头。打杀江湖水牯牛。夜深忽然生个卵。天明推出大日头。且道。如何晒[日*良]诸人烝湿处。免教行步滑如油。
　　上堂。灵云见处桃花开。天童见处桃花落。桃花开春风催。桃花落春风恶。灵云且置。莫有与天童相见底么。春风恶桃花。跃浪生头角。
　　寿庆节上堂。至哉坤元诞佛国摩耶之瑞。大矣贝典祝仙桃王母之春。正当恁么且道。以何为验。观音璎珞妙庄严。势至花鬘长自在。
　　结夏上堂。结却衲僧布袋头。天童拈来作气毬。脚尖趯出佛无数。付与丛林作马牛。
　　谢知事斋首座秉拂。上堂。铁酸豏金刚圈。塞断咽喉。拽脱鼻孔。天童立地有分。衲僧乞命无门。且道。如何堪与瞿昙作子孙。
　　新起妙严庆忏升座。推倒多年老鼠窠。扫空平地笑呵呵。从空架起生头角。盖覆驴牛不厌多。今朝成就大缘。千古发挥大事。且道。如何斫额任他门外客。到家还我个中人。
　　复举。文殊问无著。近离甚么处。著云。南方。殊云。南方佛法如何住持。著云。末法比丘少奉戒律。殊云。多少众。著云。或三百或五百。师云。春风勾引鹧鸪啼。著问文殊。此间佛法如何住持。殊云。凡圣同居。龙蛇混杂。著云。多少众。殊云。前三三后三三。师云。平地波澜钓铁船。者两转语。要与诸方眉毛厮结。更有两转语。要与诸方点眼。或三百或五百。铜钱铁钱。省数足陌。前三三后三三。萝卜芋奶。浅贮满担。诸方忽然眼开。决定拍手大笑。笑个甚么。不笑巴人。便笑杜撰。虽然笑者还稀。忽有人问天童多少众。但向他道。新起妙严夸第一。一齐都在画图中。
　　请监收上堂。窦八布衫穿。大家出只手。横须弥为概。量大海为斗。所以生杀在前。收放在后。归功塞破虚空口。还知么。天童不敢相辜。甘作啼鸡吠狗。
　　上堂。螟蛉之子。殪而逢螺蠃。祝之曰类我类我。天童门下。莫有类我底么。万里不挂片云。天地一团猛火。
　　谢监收。上堂。金刚王宝剑在匣。有望风不犯之威。天童喝下飞出。变作无孔铁锤。辊入荒田乱草。任教日炙风吹。因甚如此。拈匙把箸知多少。不是知音不易知。
　　谢造桥上堂。去那边去。来者里来。中间绝壑断崖。且道。如何相接。以拂子作弯桥势云。看。依稀金磴阔。仿佛彩虹弯。人从桥上过。又作么生。松萝影里开天巧。汗黑光中入画看。
　　上堂。眼见黄叶落。耳闻孤雁鸣。且道。是什么物得与么灵。咦。溪上秋光分外清。
　　浙翁遗书至。上堂。八月十八钱塘潮。浙翁声价泼天高。尽教四海弄潮手。彻底穷渊辊一遭。重拣择不辞劳。要透龙门继凤毛。忽然收卷还源去。万古曹溪风怒号。
　　上堂。陆修静陶渊明。文殊普贤。打圆相云。咦。一款具呈。且道。凭谁批判。若是孔夫子。吾无隐乎尔。
　　开炉。上堂。召大众打圆相云。个是天童。火炉。近前则烧杀。退后则冻杀。忽有个汉。出来道合作么生。[囗@力]火炉动也。
　　上堂。天童仲冬第一句槎槎牙牙。老梅树忽开花。一花两花。三四五花。无数花。清不可夸。香不可夸。散作春容吹草木。衲僧个个顶门秃。蓦札变怪。狂风暴雨。乃至交衮大地雪漫漫。老梅树太无端。寒冻摩挲鼻孔酸。
　　上堂。古今大雪满长安。天童卖却这心肝。无神通菩萨。猛劈一椎。千手眼大悲。捏怪多端。还会么。狮子教儿迷子诀。老婆心切不相瞒。
　　上堂。世尊道。一人发真归源。十方虚空悉皆消殒。师拈云。既是世尊所说。未免尽作奇特商量。天童则不然。一人发真归源。乞儿打破饭碗。
　　上堂举。五祖演和尚云。有人向虚空里。写得祖师西来意五个字。老僧大展坐具拜他。师拈云。当时天童若见。只对他道。款出囚口。今则莫有同款者么。既无。依稀斜去雁。惊破海门秋。
　　上堂。霜风号肃杀。霜叶堕萧颾。举拂子云。看。唯有玲珑岩。崔嵬望转高。所谓天童滞货。今朝短贩一遭。莫有酬价底么。下座巡堂。
　　佛成道上堂。瞿昙腊月八。夜半走出山贼。路羊肠曲。偷心虎背斑。钝置人天者一番。天童恁么捡举。且道。该当也无。落赚儿孙头尽秃。葫芦藤种缠葫芦。
　　退院上堂。进院得住便住。退院要行便行。还相委悉么。个条乌拄杖。莫怪太生狞。掷拄杖下座。

　　小参

　　　　侍者义远编
　　除夜小参。年尽月尽日尽时尽。以拂子划一划云。尽情划断。举拂子云。者个无尽。还见么。唤作清凉拂子。受用无尽。今夜共诸人分岁。说法无尽。所以春水满四泽无尽。夏云多奇峰无尽。秋月扬明辉无尽。冬岭秀孤松无尽。一年如是。过去无尽。一年如是。到来无尽。若恁么见得。日日眼睛定动。时时鼻孔轩昂。依旧年月日时悉皆无尽。虽然尽与无尽。与者拂子。总不相干。正当恁么。忽有个汉。出来对众。夺却免见葛藤无尽。大家庆快无尽。其或未然。伏听处分。击拂子云。斩新历日明朝看。大岁骑牛倒上天。举。僧问香林。如何是衲衣下事。香林云。腊月火烧山。师颂云。衲衣下事火烧山。腊月家贫彻骨寒。堪笑连延曾未息。眉毛焦赤面皮斑。
　　结夏小参。打破黑漆桶。十方空索索。不受灵山记。安居大圆觉。早晨吃粥斋时。吃饭入夜打眠。早朝又起。历劫见前。终而复始。生死悠悠无定止。恁么彻去。过去诸如来。斯门已败缺。现在诸菩萨。今各无折合。未来修学人。切忌颠倒走。可中若有个汉。出来道未在。犹是系缚盲驴。守他鬼窟。[囗@力]九旬垂钓。正要上钩。还知么。麻三斤干屎橛。拳头脚尖更。须悟去始得。且道。有什么长处。毗婆尸佛早留心。直至如今不得妙。
　　瑞岩解夏小参。十方聚会鱼游网。三月安居鸟入笼。生杀尽时蚕作茧。心空及第黑山中。大众直饶。句外透关。机先验腊。鞔峰棒头有刺。喝下爆雷。酌然未肯。何故释迦元不出世。达磨断不西来。天生岂受差排。谁肯辄从抑屈。况复威音那畔。空劫已前早成掩彩。今日既到者里。合作么生。咦。放过一著三千里外。咬猪咬狗。荒草葛藤。还有借路底么。卓拄杖云。摘杨花摘杨花。举。僧问洞山。秋初夏末。向什么处去。洞山云。向万里无寸草处去。大众洞山恁么答话。虽则老婆心切。未免平地陷入。今夜忽有人。问净上座。只向他道。随行蹈断流水声。纵观写出飞禽迹。
　　冬夜小参。钻冰取火凭谁信。[拚-ㄙ+ㄊ]命工夫入死门。脱体一交翻得活。金刚正焰透乾坤。瑞岩门下。以此见一阳来复万物咸新。露柱灯笼欢喜说偈。五台山上云蒸饭。佛殿阶前狗尿天。刹竿头上煎[飢-几+追]子。三个胡孙夜簸钱。咄。落草之谈。应时纳祐。只今众中。莫有句外透关底么。出来点眼。庆快平生。其或未然。黄梅石女绣鸳鸯。一日新添一线长。
　　净慈入院。小参大众。西湖湖里水。南山山上云。卓拄杖云。天台拄杖子。相见笑忻忻。时节因缘合谈何事。卓拄杖云。唤作拄杖则触。不唤作拄杖则背。不得有语。不得无语。卓拄杖云。霹雳声前破款。电光影上发机。这边那边逢场作戏。咄。露布葛藤。切忌[尸@豕]沸。还知么。未曾亲近。早隔大千。向上全提。转无交涉。向者里。莫有脱窠臼透离微底么。出来与拄杖子证据。不妨搅动西湖水。拨起南山云。拄杖子[跳-兆+孛]跳。上三十三天。卓拄杖云。[祝/土]著帝释鼻孔。与天下衲僧。出气庆快丛林。正当恁么。所谓拄杖子相见底时节因缘。只如未相见已前。又作么生。卓拄杖云。今夜小参不答话。恼乱春风拄杖头。
　　结夏小参。平地起骨堆。虚空[剜-夗+死]窟笼。蓦透两重关。拈却黑漆桶。打圆相云。圆觉伽蓝。十方聚会。咄。净慈门下。切忌[尸@豕]沸。其或尚留观听。癞马系桩。所谓摇扇取风凉。吃饭伸脚睡。更有甚事。虽然照顾蚊虫虱蚤住。向下文长。早先珍重。正当恁么。须知有不入者保社底。又且如何。花阴轻舞蝶。山影静穿云。
　　解夏小参。毁于佛毁于法。不入众数。堕三恶道。净慈门下。甚生标表。还知么。九旬结款。今日放行。驴三千马八百。吹笛打鼓。唱歌促拍。直得清风不敢清。白云不敢白。蓦过瞿昙者一著。虽然逢人切忌错举。咄。巢父饮牛许由洗耳。
　　皇后殿秋会小参。妙音观世音。具足神通力。十方诸国土。无刹不现身。于是庄严天妙仙衣。端坐坤宁宝殿。赞一人皇化。作万国母仪。道德淳熙。雨赐嘉泰。直得光齐日月。春风永茂于金枝。寿等山河。瑞气长。新于玉叶。围绕毗卢真境。发辉菩提妙花。兹者庆遇清秋。忻承佳运。特颁大施。崇建小参。点开佛祖眼睛。普会人天鼻孔。一敲一唱。尽林下之愚诚。载喜载瞻。满天中之心愿。广大如法界。究竟若虚空。正当恁么。以拂子打一圆相云。妙音观世音。说法故如是。且道。四众合掌信受奉行一句。又作么生。天上有星皆拱北。人间无水不朝东。
　　天童入院小参。跳出净慈牛栏。撞入太白马厩。一团罪业黑漫漫。风吹日炙薰天臭。恁么见得。今夜小参不答话。引贼入界。莫有入界底么。牙如剑树。口似血盆。霹雳雷霆。尤难绍续。且道。如何绍续。佛殿掘东司。欢喜入地狱。其或未然。疥狗不愿生天。却笑云中白鹤。举。僧问当山启禅师。学人卓卓上来。请师的的启云。我者里一屙便了。有甚么卓卓的的。大众好个一屙便了。只是雷声浩大。雨点全无。且合作么生。一棒打翻连底脱。太平无象唱山歌。
　　冬夜小参。长至迎新。如何话会。记得黄面比丘道。如破镜鸟以毒树果抱为其子。子成父母皆遭其食。好个消息。今夜天童。乞食见小利。未免[拚-ㄙ+ㄊ]身舍命。将现前大众。作枚毒树果。念一道真言。抱捕去也。类我类我。出来出来。举拂子云。看。出来了也。有能食其父母者么。可谓知恩报恩。方堪传授。其或未然。第二头相见。异种灵苗火里栽。铁花无影树头开。蓦然结个团圞果。举似时人收得来。于是转作龙眼荔枝甘蔗蒲桃。元属自己家园。普请自家咬嚼。吞也得吐也得。剔团圞也得。百杂碎也得。有也得无也得。恁么也得。不恁么也得。恁么不恁么总得。总不得也得。咄。狼藉满地。笑杀傍观。且道。如何收拾得。谁在画楼沽酒处。相邀来吃赵州茶。

　　普说

　　喝一喝云。大众者一喝。威音王未现已前。早是蹉过了也。况复今日更来者里。胡喝乱喝。是甚么[尸@豕]沸碗鸣声。众中若有人。勇猛出来。劈屎口椎落牙齿。[祝/土]向屎坑里去。免见狼藉取次欺人。直饶恁么。也是背后捏拳。扬声止响。然曲设多门。放开一路。莫有人出来么。良久云。既无。暂借一喝。重叠狼藉。欺人去也。喝一喝。有主有宾。有照有用。还知落处么。若知得落处。便知得起处。若知得起处。便知得灭处。若知得灭处。便知得起灭俱灭寂灭现前。于日用中。六处发现。在眼曰见。直须抉却眼睛迥无所见。然后无所不见。方可谓之见。在耳曰闻。直须塞断耳根迥无所闻。然后无所不闻。方可谓之闻。在鼻曰嗅。直须敲落鼻孔香臭不分。然后无所不分。方可谓之嗅。在舌谈论。直须拔却舌头天地缄默。然后炽然无间。方可谓之谈论。在身曰人。直须四大脱除了无依倚。然后随类现形。方可谓之人。在心曰识。直须永绝攀缘三祇劫空。然后起灭不停。方可谓之识。如上六处发现。无所间断。前来所谓有主有宾。有照有用。直得宾主互换照用交参。上至三世诸佛六代祖师。下及傍生异类草木昆虫。皆此一喝。无有遗者。便见。威音王未现已前。只是如今。如今只是威音王未现已前。无二无二分。无别无断故。若约山僧所论。喝个甚么。论个甚么。本无许多般。总须吃棒。有甚蹉过。有甚不蹉过。更有临济四喝。因行不妨掉臂。亦与一一穿却鼻孔。咄一喝。如金刚王宝剑。屎厕筹一喝。如踞地狮子。窟里老鼠一喝。如探竿影草。钓虾蟆汉一喝。不作一喝用。髑髅前魍魉。今夜清凉。恁么唤作医死马。纵然活去者一喝。争免个[尸@豕]沸碗鸣声。虽然且道。威音王未现已前。从什么处得来。还定当得出么。若也定当得出。胡喝乱喝。有甚么过。免向绳床角头叉手觅。其或未然。拳头脚尖。切忌恶发咄。

　　法语


　　示祖清禅人

　　老僧少年。卧牛背上吹乌盐角。调入梅花引。忽然转呜噎。不知所以。乃其角破而气绝。天地豁空吾心忘矣。久而返。吾心即天地之太祖。呜呼岩花开松风鸣。至于万像无作而作。皆吾心之用。而初未尝用也。于是骑牛还家。尚记其仿佛。祖清上座求语参禅。禅固不知。因笔聊塞来意。

　　颂古


　　青原白家三盏酒

　　清贫三盏便轻酬。　　万里曹门出郑州。　　尽情斫却月中桂。　　恼乱春风卒未休。

　　阿难问迦叶。世尊传金襕。外别传何物。迦叶召阿难。阿难应诺。迦叶云。倒却门前刹竿著

　　唤一声兮应一声。　　两个分明好弟兄。　　倒却门前刹竿著。　　芳草漫天荆棘生。

　　云门云。世界恁么广阔。因甚钟声里披起七条

　　钟声披起郁多罗。　　妙用灵通变化多。　　贼是家亲须扫迹。　　太平无象始安和。

　　黑老婆

　　万物朝元不较他。　　拈来直截辨誵讹。　　游春浪子风流甚。　　卖弄三文黑老婆。

　　金刚圈栗棘蓬

　　肘后蓦生闲络索。　　风前忽布闹叉撑。　　那吒八臂空惆怅。　　夜半三更白昼行。

　　空假中三观

　　张来张打油。　　李来李打油。　　通身骨辘转。　　打得最风流。

　　灵云见桃花悟道。玄沙云。谛当甚谛当。敢保。老兄未彻在

　　一个乌梅似本形。　　蜘蛛结网打蜻蜓。　　蜻蜓落了两片翼。　　堪笑乌梅咬铁钉。

　　波斯匿王问宾头卢尊者。承闻。尊者亲见佛来。是也不。尊者以手策起眉毛示之

　　策起眉毛答问端。　　亲曾见佛不相瞒。　　至今应供四天下。　　春在梅梢带雪寒。

　　赞佛祖

　　　　侍者德沾编

　　观音

　　端坐圆通微妙相。　　众生眼里堆青嶂。　　晓来窗外听啼禽。　　春风不在花枝上。

　　头上宝冠牛戴角。　　脚下莲华马踏蹄。　　通身璎珞皮毛债。　　历劫风流辊水泥。

　　心尘脱落开岩洞。　　自性圆通俨绀容。　　天之敬龙之恭不以为喜。　　安然中咦更荐海涛翻黑风。

　　出山相

　　冻不死饿不死。　　深山走出这面觜。　　咦。　　人间天上风波起。
　　摩耶落赚屙出来。　　撞入草窠打一回。　　谁知有屈叫不得。　　殃害儿孙作罪魁。

　　维摩

　　大病现前。　　乾坤一默。　　老而不死。　　是谓之贼。　　贼贼春风啼鸟花狼藉。

　　达磨

　　豁然无圣自作自败。　　面壁钉桩犹敢捏怪。　　叵耐神光屙一堆。　　引他臭秽遭他坏。　　咦。　　葛藤荒草遍乾坤。　　年年剩欠春风债。

　　金乌飞上玉阑干。　　黑漆昆仑背面看。　　毕竟者些传不得。　　落花流水太无端。

　　脚下茎芦到岸也未。　　直指人心驴屁狗屁。　　狗。
　　千古丛林遭钝置。

　　听松风布袋

　　松风鸣侧耳听。　　扪腹而笑。　　贼精贼精。　　咦。　　千古万古得人憎。
　　靠个布袋。　　瞌睡平地。　　突出毒刺。　　有人一踢。　　踢翻天下。　　脚跟出气。

　　四睡图

　　拾得寒山老虎丰干。　　睡到驴年。　　也太无端。　　咦。
　　蓦地起来开活眼。　　许多妖怪自相瞒。

　　圆觉图

　　一队猪狗汉。　　围绕业识幢。　　只管要说傍人罪过。　　不知败缺自己贼赃。　　[囗@力]。　　太平无象打一椎。
　　惊破虚空闪电飞。

　　善财

　　捏住乾坤粉一团。　　大人刚被小人瞒。　　机先若具机先眼。　　走杀从教起衅端。

　　普化

　　者汉走从何处来。　　鼓合临济白拈贼。　　铎声摇撼动风雷。　　至今大地俱狼藉。

　　泉大道

　　棒头挑起葫芦。　　手里伸出钵盂。　　噇酒噇肉破落户。　　天上人间大丈夫。

　　端狮子

　　咄哉捏怪老狐狸。　　披起金毛狮子皮。　　弄尽任从天外去。　　尾巴败露已多时。

　　言法华

　　脚下长拖破木履。　　口内不知道甚底。　　恼乱风光没奈何。　　南北东西无定止。

　　南山律师(道宣)

　　优波离后身。　　韦将军捧足。　　布衣真童男。　　瓦钵天厨食。　　咦历劫戒光秋月明。　　南山静照烟霜色。

　　临济

　　捏个空拳吓杀天下。　　这般祖师。　　畜生驴马。

　　济颠

　　天台山里五百牛。　　跳出颠狂者一头。　　赛尽烟花瞒尽眼。　　尾巴狼藉转风流。

　　无用顶相

　　打杀宣州花木瓜。　　爆出越州翁木大。　　血滴滴风衮剑轮。　　黑漫漫弥天罪过。　　咦。　　描邈者个贼头。　　三千里外谁耐。　　面热而汗迸流。

　　自赞

　　乌龟壳空索索。　　打一钻响剥剥。　　也是张拳吓野狐。　　描邈出来增丑恶。　　虽然三十年后。　　只管有人卜度。
　　突出娑婆世界。　　一枚真个村头。　　行脚都无用处。　　推倒只好做牛。　　钉双角插条尾。　　绿杨芳草春风里。　　可杀有力会耕田。　　卖与阎王还饭钱。
　　不然掣电机先吃痛拳。

　　无明业识幢。　　竖起漫天黑。　　一句不相当。　　拳头飞霹雳咦。　　老婆心切血滴滴。

　　源山主求赞顶相

　　个是净慈毛和尚。　　口言祸福有定当。　　逐日随缘去赴斋。　　是谓两脚功德藏。　　雕装千佛布砌两廊。　　判断一切魍魉鬼。　　主管五百罗汉堂。　　至于修桥造路。　　与夫浴主街坊。　　闻一切善事。　　如蝇见血。　　闻一切恶事。　　似蟹落汤。　　有时随搂搜。
　　若万回老子欢喜。　　有时放歇蹶。　　若布袋和尚颠狂。　　得一文钱不曾落地。　　合十爪掌常乃谢天。　　只一味朴直。　　无些子壒尘。　　所以打动好事檀那。　　画出这般面觜。　　且道如何比拟。　　八月十五中夜凉。　　一轮月照西湖水。

　　小佛事

　　　　侍者清茂编

　　一上座下火

　　万法归一。　　生也犹如著衫。　　一归何处。　　死也还同脱裤。　　生死脱著不相干。　　一道神光常独露。
　　咦疾焰过风发大机。　　尘尘刹刹没回互。

　　医者下火

　　人间死病君能活。　　君死凭谁救得苏。　　我有单方一把火。　　为君烧却药葫芦。　　某人诺活也苏也。　　且道以何为验。　　以火打圆相云。　　咦。　　本来面目无生死。　　春在梅花入画图。

　　祖典座下火

　　佛祖眼睛无柄木杓。　　东舀西舀雷奔电烁。　　放下忽地转关。　　透过跳灶一著。　　咦。　　喂驴喂马有来由。　　验尽生姜不改辣。　　净慈背后掉柴头。　　恼乱春风闹聒聒。

　　真正上座下火

　　真正参禅不存佛祖。　　踏翻圆觉伽蓝。　　说甚七月十五。　　恁么去真快乐。　　[囗@力]。　　异类中行披毛戴角。　　南山点首笑呵呵。　　烧却娘生破直裰。

　　祖师堂主下火

　　影戏棚头个老驴。　　忽然[跳-兆+孛]跳入红炉。　　为伊点出真驴面。　　雪霁千山展画图。

　　知觉上座下火

　　大智大愚大觉大迷。　　愚迷具大阐提。　　游戏无间泥犁。　　某人净慈句下。　　恁么会得。　　不曾生不曾死。　　咦。　　亘天烈焰红飙起。

　　宗太上座下火

　　心地开通太虚斋照。　　照极忽忘死生谈笑。　　咦。
　　烧却娘生鹘臭衫。　　切忌斫额新罗鹞。

　　新知库下火

　　脱下旧襕衫。　　舞起新秋曲。　　秋水舞清光。　　秋山舞苍绿。　　舞罢秋风归去来。　　万古秋蟾寒泚玉。
　　某人且道。　　脱下旧襕衫。　　向甚处安著。　　咦。　　丙丁童子趁风流。　　借作送行歌一曲。

　　慧印堂主下火

　　秉智慧火烧无文印。　　烈焰发光风头峭峻。　　且道因甚如此。　　高超佛祖无生死。

　　为浙翁入祖堂

　　昔从太白凌霄去。　　今自凌霄太白来。　　不堕去来生死路。　　展真云。　　看堂堂面目笑咍咍。　　且道。
　　笑向阿谁。　　以真指祖云。　　大家元是主中主。　　惯入驴胎与马胎。

　　偈颂

　　　　侍者德祥编

　　干藏

　　瞿昙老贼口亲屙。　　驴屎相兼马屎多。　　打作一团都拨转。　　泼天臭恶恼娑婆。

　　化炭

　　一刀两段没商量。　　透出无明大火坑。　　再入死灰烹得活。　　岁寒声价转峥嵘。

　　起净慈方丈

　　方方一丈牯牛栏。　　佛祖驱来要透关。　　聊借眉毛相架构。　　遮天盖地黑漫漫。

　　牧翁

　　自家鼻孔自家穿。　　自家绳索自家牵。　　自家忽地都忘却。　　一笛清风送楚天。

　　讲人更衣

　　老胡教网漫天阔。　　当甚多年碗脱丘。　　勘破转关千圣外。　　别行条贯结冤仇。

　　风铃

　　通身是口挂虚空。　　不管东西南北风。　　一等与渠谈般若。　　滴丁东了滴丁东。

　　拄杖颂寄松源和尚

　　七尺乌藤挂东壁。　　春风忽来生两翼。　　鞭起飞龙趁不得。　　洞庭搅碎琉璃碧。　　去兮去兮明历历。　　梅花影里休相觅。　　为雨为云自古今。　　古今寥寥有何极。

　　敬溪翁

　　揭翻古剡岸云开。　　峻发清机劈箭来。　　裂转面皮干剥剥。　　万山奔浪笑咍咍。

　　送亮藏主谒碧云

　　咬狗猪汉烂泥团。　　撮著参天剑刃寒。　　转入春风开笑眼。　　桃花红照碧琅玕。

　　送僧见明极和尚

　　机丝抽尽万缘平。　　休倚寒岩转路程。　　千圣不携无影像。　　那边借伴月华明。

　　送僧

　　生逼猢狲坐铁砧。　　一槌天地尽崩沈。　　横来竖去呵呵笑。　　吃饭噇眠迈古今。

　　送觉兄归洞庭

　　觉尽还源见本心。　　洞庭无盖碧沉沉。　　衲僧不作这伎俩。　　浪急风高意转深。

　　提举太尉张求颂

　　平生道德迈前贤。　　著汉衣冠拜汉天。　　自是名高闲不得。　　阿难依旧世尊前。

　　观使太尉张求颂

　　居士眼睛吞佛祖。　　衲僧鼻孔透乾坤。　　眼睛鼻孔初无间。　　万古宗门结痛冤。

　　相士

　　月落沧溟夜渺漫。　　衲僧面目太寒酸。　　拟将祸福轻偷眼。　　恶浪狂风衮乱山。

　　牛图

　　柳堤烟敛春风静。　　鼻孔辽天一牯牛。　　拽转通身依旧黑。　　野花芳草转风流。

　　赠僧

　　喝声霹雳震晴空。　　白棒飞星化活龙。　　不入这般儿女队。　　乱花翻袖舞春风。

　　涂田

　　札断潮头大海枯。　　十方公界佃官租。　　寥寥万古平如掌。　　不许傍人扬契书。

　　送蜀僧得母书归乡

　　雁落秋空剥万金。　　寥寥一片老婆心。　　先天后地难回互。　　风急恩深冤亦深。

　　接待

　　饭箩无底乾坤窄。　　舀出炎炎热铁丸。　　烂断饥肠重瞥地。　　佛魔无处辨来端。

　　礼真歇塔

　　歇尽真空透活机。　　儿孙相接命如丝。　　今无倒指空肠断。　　杜宇血啼花上枝。

　　师六坐道场未禀承众或是请师云待我涅槃堂里拈出果临终拈香云

　　如净行脚四十余年。　　首到乳峰。　　失脚堕于陷阱。　　此香今不免。　　拈出钝置我前住雪窦足庵大和尚。　　并书辞世颂云。

　　六十六年罪犯。　　弥天打个[跳-兆+孛]跳。　　活陷黄泉。　　咦。
　　从来生死不相干。

　　如净和尚语录卷下(终)

　　岁次己丑六月初伏日。小师广宗募刻板。临安府灵隐景德禅寺住持祖泉挍勘焉。

　　后序

　　净禅师得无师句。用逸格机。娄至德已前。青叶鬓之后。突出无面目底。糙暴生狞。通身是眼。要看是录。予保。渠未梦见此老脚跟下汗臭气在。
　　绍定改元开炉日　灵隐高原祖泉敬跋
　　狮子吼无畏说。百兽闻之皆脑裂。天衣举似个中人。迈古超今离途辙。
　　绍定戊子中秋　天衣住山比丘文蔚谨跋
　　余向较正永平语录并其正法眼藏。二书之中。斑斑有称先师天童云者。盖如净禅师之语也。温然如天球。朴然似生铁。只应宝爱。不堪咬嚼。因欲见全录也尚矣。今兹之夏。禅山上座。携其录两本来。先出一本云。是某师父。云龙义林。老人久所贮也。又出一本云。是某同参所持。而渠自云。其师遍历之日。亲以唐本写之。今偶得两本。实较仇时到。愿师合正梓流之。余欣然接取。拜而诵之。铿铿法曲。殷殷雅音。洋洋乎悦心闻。譬如乾闼婆王弹琉璃琴。须弥[跳-兆+孛]跳。大海汹涌。草木丛林。尽发弦声。金色头陀。不觉起作舞。再展两本。沉思点对。写手不同。互有得失。不可不正。乃分水乳于结角罗纹之处。拣金沙于刀刁参差之际。加倭点著旁训。间考事迹。细书其上。意在为初学也。两次涉月始得脱手。禅山欢喜。不止自辨纸笔。辛苦缮写。直付印生。以令刊行。其为法用心。可谓勤矣。于是重捡永平所称者。十而得四五。方知录外犹多而未全收也。昔瑞岩远公。拔取永平广录。辑为一卷。作之跋云。得百千之十一。抑此亦天童之十一欤。想必有广录在。只愿后贤勤搜罗之。
　　旹延宝八年龙次庚申中元后一日
　　后学沙门白卍山涉笔于东海王子峰

