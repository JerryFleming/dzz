大正藏 No. 1358 佛说花聚陀罗尼咒经
　　失译


　　1卷


　　佛说花聚陀罗尼咒经

　　　　失译人名今附东晋录
　　如是我闻。一时佛在阿耨达多龙王宫中。与诸比丘五百人俱。菩萨摩诃萨满足一千。尽是一生补处。皆得陀罗尼位阶十地。犹如王子不久当得绍继王位。此诸菩萨亦复如是。有大功德而自庄严。不久当得灌顶之位得成作佛。此诸菩萨各从他方诸佛世界而来集会。于诸佛所心无疑滞。时会众中有一菩萨。名曰师子奋迅。从座而起偏袒右肩右膝著地。合掌向佛而白佛言。世尊若有善男子善女人。尽其形寿一切乐具供养如来。得福多不。
　　佛告师子奋迅菩萨。莫作是说心生疑惑。供养如来得福甚多。何以故。如来有无量戒德无量禅定三昧无量智慧无量解脱无量解脱知见。并诸声闻缘觉辟支佛。及一切贤圣其福甚多不可限量。尔时师子奋迅菩萨。闻佛所说心生信解。倍加恭敬供养尊重赞叹。即以衣服房舍卧具病瘦汤药。如是种种一切乐具。皆悉供养令无所乏。若有善男子善女人。于如来灭度之后。取佛舍利如芥子许供养礼拜。比前功德其福正等。若复有人持以七宝如须弥山等。于一劫中布施声闻辟支佛。得福多不。不也世尊。佛言若有出家在家之人。能持一钱以用布施初发菩提心人。得福德比前功德。百分千分百千万分不及其一。乃至算数譬喻所不能及。如是如是如佛所说。若复有人。于如来灭度之后行于旷路。见于如来塔庙。若善男女。能于一华若一灯烛。若一团泥用涂像前以用供养。若有善男子善女人。持一铜钱施于佛像。为补治故。若以一掬水用洒佛塔地。除去不净干花烛烬。若烧香供养。举足一步诣于塔寺。若一称南无佛。欲使此人堕三恶道。百千万劫终无是处。
　　佛告师子奋迅菩萨。有陀罗尼名曰花聚。多所饶益诸天世人。有能受持读诵通利如法修行。所得福德倍过于上。复有善男子。供养声闻缘觉辟支佛菩萨。百千万倍不及其一。乃至算数譬喻所不能知。是人命终终不生于八难之处卑贱之家。在所生处六情完具。自识宿命。常值三宝见佛闻法。终不忘失菩提之心。能得甚深无量辩才。乘六神通游至十方诸佛世界。咨受妙法教化众生。尔时世尊即说咒曰。
　　多狄他　度罗尼　陀罗尼　陀罗尼　磨祢波　步婆散尼　悉题　旃题　涅目脂　涅呵梨　虑伽钵帝　佛陀钵帝　帝梨　乌迦啰[口*知]佉伽罗[口*知]　啰殊波伽帝　帝阇和帝　毗舍罗佛题　昙摩波嘶　阿叉夜羯卑羯波和帝　阿弥多羯卑　休多舍尼　帝阇啝帝　泥句婆摩一唏帝　帝阇伽呵和帝　因题夜佛题　咥拏佛　提　莎诃
　　佛言有善男子善女人。欲行此陀罗尼者。若二月三月若八月中。从白月八日至十五日。净自澡浴著新净衣。当于静处坐佛形像。悬缯幡盖。花香供养礼拜忏悔。昼夜六时诵此陀罗尼。若坐若行莫令心乱。满七日已当得见佛。若不见者复更二七三七日。专心诵此陀罗尼。必得见佛坐莲华上而为说法。是时即得自识宿命念力坚固。得陀罗尼无碍辩才若求多闻若求禅定。若求智慧若求辩才。若求医方若求咒术。若求工巧若求文艺。如是种种随心所愿悉皆得之。乃至成佛终不忘失。除其四谛。尔时师子奋迅菩萨。诸天人民及阿修罗诸比丘众。闻佛所说欢喜奉行。

　　佛说花聚陀罗尼咒经


