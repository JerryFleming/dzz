No. 2580 普劝坐禅仪

        
　　　　　
　　　　　
　　　　　

    原夫道本圆通。争假修证。宗乘自在何费功夫。况乎全体迥。出尘埃兮。孰信拂拭之手段。大都不离当处兮。岂用修行之脚头者乎。然而毫厘有差天地悬隔。违顺才起纷然失心。直饶夸会丰悟兮。获瞥地之智通。得道明心兮。举冲天之志气。虽逍遥于入头之边量。几亏阙于出身之活路。矧彼祇园之为生知兮。端坐六年之踪迹可见。少林之传心印兮。面壁九岁之声名尚闻。古圣既然。今人盍辨。所以须休寻言逐语之解行。须学回光返照之退步。身心自然脱落。本本面目现前。欲得恁^8□事。急务恁^8□事。夫参禅者静室宜焉。饮食节矣。放舍诸缘休息万事。不思善恶。莫管是非。停心意识之运转。止念想观之测量。莫图作佛。岂拘坐卧乎。寻常坐处厚敷坐物。上用蒲团。或结跏趺坐。或半跏趺坐。谓结跏趺坐。先以右足安左髀上。左足安右髀上。半跏趺坐。但以左足压右髀矣。宽系衣带可令齐整。次右手安左足上。左掌安右掌上。两大拇指面相□矣。乃正身端坐不得左侧右倾前躬后仰。要令耳与肩对鼻与脐对。舌挂上^7□唇齿相着。目须常开。鼻息微通。身相既调。欠气一息。左右摇振。兀兀坐定。思量个不思量底。不思量底如何思量。非思量此乃坐禅之要术也。所谓坐禅非习禅也。唯是安乐之法门也。究尽菩提之修证也。公案现成。罗笼未到。若得此意。如龙得水。似虎靠山。当知。正法自现前。昏散先扑落。若从坐起。徐徐动身。安详而起。不应卒暴。尝观超凡越圣。坐脱立亡一任此力矣。况复拈指竿针锤之转机。举拂拳棒喝之证契。未是思量分别之所能解也。岂为神通修证之所能知也。可为声色之外威仪。那非知见之前轨则者欤。然则不论上智下愚。莫简利人钝者。专一功夫。正是辨道。修证自不染污。趣向更是平常者也。凡夫自界他方西天东地等持佛印。一檀宗风。唯务打坐被碍兀地。虽谓万别千差秪管参禅辨道。何抛却自家之坐床。谩去来他国之尘境。若错一步当面蹉过。既得人身之机要。莫虚度光阴。保任佛道之要机。谁浪乐石火。加以形质如草露。运命似电光。倏忽便空。须臾即失。冀其参学高流久习摸象。勿怪真龙。精进直指端的之道。尊贵绝学无为之人。合沓佛佛之菩提。嫡嗣祖祖之三昧。久为恁^8□须是恁^8□。宝藏自开。受用如意。

普劝坐禅仪终
普劝坐禅仪

        入宋传法沙门道元撰
            
　　　　　　　
　　　　　　　
　　　　　　　

    原夫道本圆通。争假修证。宗乘自在。何费功夫。况乎全体迥出尘埃。孰信拂拭之手段。大都不离当处。岂用修行之脚头。然而毫厘有差天地悬隔。违顺才起纷然失心。须知历劫轮回还因拟议之一念。尘世迷道复由商量之无休。欲超向上之彻底。唯解直下之承当。直饶夸会丰悟。获瞥地之智通。得道明心举冲天之志气。虽有入头之量。尚缺出身之路。矧彼释迦老子之为生知。已在六年端坐之迹。达磨大师之传心印。更贻九岁面壁之踪。古圣既然。今人盍辨。所以翻寻言逐语之鲜行。须回光返照之退步。自然身心脱落。本来面目现前。欲得恁^8□。急务坐禅。夫参禅者。静室宜焉。饮餐节矣。乃放舍诸缘休息万事。不思善恶。莫管是非。停心意识之运转。止念想观之测量。正坐之时。厚敷坐物。上用薄团。然后结跏趺坐。或半跏趺坐。谓结跏趺坐。先以右足安左髀上。左足安右髀上。半跏趺坐。但以左足压右髀矣。宽系衣带可令齐整。次右手安左足上。左掌安右掌上。以两大拇指面相□。乃正身端坐。不得左侧右倾前躬后仰。要令耳与肩对鼻与脐对。舌挂上齶唇齿相着。目须常开。身相既定气息亦调。念起即觉。觉之即失。久久忘缘自成一片。此坐禅之要术也。谓坐禅则大安乐法门也。若得此意。自然四大轻安。精神爽利。正念分明。法味资神。寂然清乐。日用天真也。已能发明。可谓。如龙得水。似虎靠山。当知。正念现前。昏散曷到。若从坐起。徐徐动身。安祥而起。不应卒暴。于一切时护持定力。参究之超上关无本可据证。放之被自碍。所以未留乃道之十成也。诚禅定一门最为高胜。先以十分之会举。次转一半之证来。只在此法。拈花破颜礼拜得髓。皆承他之恩力而获大自在者也。学般若菩萨。讵不随顺者乎。尝观。超凡越圣必假静缘。坐脱立亡能任定力。况复指竿针锤之转机。拂拳棒喝之证契。未是思量分别之所能解也。岂为神通修证之所能知也。可为声色之外威仪。那非知见之前轨则者欤。然则不论上知下愚。莫简利人钝者。放下六根。见转全道。不生一念坐断十方。凡其自界他方佛法本无异法。西天东地祖门遂开五门。等持佛印。各檀宗风。唯务单传。直指专事。翻身回头虽谓千差万别。但喜归^6□祥参。何忘却自家之坐床谩去来他国之麈境。若错一步。当面蹉过。既得人身之应会。莫虚度光阴。必忆佛道之当行。谁浪乐石火。加以形质如草露。运命似电光。倏忽便空。须臾即失。冀其参学高流久习摸象勿怪真龙。早向直指端的之正道。速成绝学无为之真人。方遵百丈之规绳。遍通少林之消息。莫劳拂耳之风。更惊击舌之响耶。但能正开自宝藏受用使如意。
    普劝坐禅仪。

天福元年中元日书于观音导利院
