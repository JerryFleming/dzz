No. 2632 难易二道血脉图论

                释显意记
          
　　　　　　
　　　　　　
　　　　　　

    问曰。性海何法独在最顶。答曰。性是本义诸法本性。法本一如如海一味。如是法性诸所有义。与彼大海诸义相似。法喻并称故言性海。诸佛本故为诸佛性。故在最顶标诸佛本。诸佛所得所说所益。皆从此起尽归此故。问曰。既言此法为诸佛本何以此下唯置二尊。答曰。欲示二尊并从性起俱摄群迷。咸归此海诸佛大悲化门同故。复次性海法身。二尊报化。欲示报化并依法身。以权实法摄众生故。问曰。释迦弥陀因果缘异。果德三身理应各圆。何以二佛偏对二身而言并依法身等也。答曰。二尊果德虽各具三。弥陀居净显报隐化。释迦出秽显化显报。然其法身佛佛同体故言并依无爽。复次本具三德总名性海。酬因三佛总称弥陀。化用三身总为释迦故。此中义非偏说也。问曰。依性有报。依报起化。何言报化并依性也。答曰。一佛三身虽亦如说。今明二尊故言并依。复次缘起门中有纵有横。所说依纵今图依横。各得一义不须偏诤。问曰。难行易行何等法也。答曰。依心起行说为难行。依自力心修行佛道难可成故。乘愿为缘说为易行。乘佛愿力往生佛家易得入故。问曰何意此二今对二尊。答曰。其难行道多随机情以依心故。故对释迦化身所说。其易行道正顺佛智以乘愿故。故对弥陀报身所说。问曰。若尔何故易行观佛还通释迦。难行顿教亦通弥陀。答曰。化身虽正说难行道。亦开易行能入门故。报佛虽正说易行道。或通难行所入极故。是故此中应知四句。一者化说非报说渐教是也。二者报说非化说念佛是也。三者化说通报说顿教是也。四者报说通化说观佛是也。然弥陀说顿说观在义幽隐。释迦说观说顿在文显著。故亦可言释迦通说难行渐顿及易行观。弥陀局说易行念佛。是故学者欲求易行入佛智者。唯可专心念弥陀佛。问曰。若尔渐顿观念差别其相云何。答曰。历劫修行名为渐教。此中总摄大小五乘。一念超悟说为顿教。是即一实佛乘教也。想佛依正说为观佛。此中总摄定散诸行。持佛名号名为念佛。是即无上佛智行也。渐顿虽殊宗归自心。故摄依心起行一门。观念虽别功归他力。故摄乘愿为缘一道。问曰。既言顿教是难行者。何还得言亦通易行。又言观佛是易行者。何亦得言还通难行。答曰。佛所护念大悲加持。如实知心潜通易故。息虑凝心废恶修善。自成净业义同难故故。此义中亦作四句。一者自力非他力渐教是也。二者他力非自力念佛是也。三者自力通他力顿教是也。四者他力通自力观佛是也。然顿通他力在义幽隐。观通自力在文显著。是故学者欲求易行中易行者。唯可专心念弥陀佛。
    问曰。顿通报说与通易行有何差别。观通化说与通难行亦有何异。答曰。顿通报说未必欲谓通易行故。其通易行未必欲谓通报说故。观通化说难行准之。问曰。自力佛力愿力差别其相云何。答曰。一切众生所修解行功。由自心名为自力。功归释迦化佛果上方便胜用说为佛力。功归弥陀报佛正因本地弘誓。称为愿力。三力差别略说如是。问曰。何故渐教偏为自力。顿教通其佛力愿力。又何念佛偏为愿力。观佛通其佛力自力。答曰。渐教一向随机情说故。唯自力不通二力。念佛一向顺真智说故唯愿力。观佛虽亦顺真智说。亦随化智机情说故通三力也。故于此中亦有四句。一者自力非佛力愿力渐教是也。二者愿力非佛力自力念佛是也。三者自力通佛力愿力顿教是也。四者愿力通佛力自力观佛是也。然顿通佛力愿力义隐。自力文显。观通佛力自力文显。愿力义隐。故诸学者欲求随顺报佛智愿。直入佛家顿归性海。唯可专心念弥陀佛。问曰。渐教自力顿观自力同耶异耶。念佛愿力观顿愿力同耶异耶。顿教佛力观佛佛力同耶异耶。答曰。缘修万行功在自心是渐自力。一念不生功在自心是自力顿见佛净土功在自心是自力观。生佛净土功归报因是念愿力。见佛净土功归报因是愿力观。一念不生功归报因是愿力顿。见佛净土功归化用是佛力观。一念不生功归化用是佛力顿。问曰。既言顿教及观佛功。归报因故名愿力者。亦得同生彼佛国否。答曰。亦得同生思之可知云云。问曰。杂业助正名义差别云何。答曰。令心杂散名为杂业。资助正念说为助业。令心正定称为正业。三业差别略示如是。问曰。何故自力通对杂业及以助业。何故愿力通对正定及以助业。何故佛力唯对助业不通杂正。答曰。自力行门有通有别。通唯在杂别通助故。愿力行门有体有用。体唯正业用通助故。佛力观门回杂归正。故唯在助不通杂正。然此且就观佛念佛。解其力业相对义意。若于渐顿通明其义。非无少差思之可知云云。
    问曰。发遣来迎其义云何。答曰发遣即是释迦教意。劝此娑婆常没众生。若定若散随缘行者。回愿往生彼安乐故。来迎亦即弥陀愿意。从彼法性常乐本家。招唤摄受常没众生。若善若恶归念者故。问曰。若尔何故助业通对发遣来迎。杂唯发遣正唯来迎。答曰。助业既通三力行故。亦通二尊二教义意。杂业既唯自力行故。但摄释迦教义一分。正业既专愿力行故。正对弥陀教义自体。问曰。难行易行二门既别。何得渐顿亦入发遣。答曰。岂前不言顿极通易。然其渐教亦终归顿。故得渐顿总摄发遣。复次学者于此义中应知通局。如局一门造此图者。应以观佛二力相对杂业助业。用为释迦发遣教门。念佛愿力直对正业。以为弥陀来迎教法。今通二门造此图故总将难行渐顿教行。绞络涉入观念义中。以明渐顿及以观佛。尽摄释迦发遣教门。唯留念佛愿力正业。直为弥陀来迎教法。欲令学者依此修行。顿入佛家归性海故应知。

难易二道血脉图论（终）

