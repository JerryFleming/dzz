第0章 大正藏 No. 2744 仁王般若实相论卷第二
　　


　　1卷


第0章 　　仁王般若实相论卷第二

　　十有三□□□□□□□□□□□□□□□□□□众明□□□□□□八修法供□□□□□□□□□□□□□□□□　般若波□□□□□□□明仁王等观报佛三□□□供养行□□□□□□□□□至成一花台明诸王等观法佛三宝修法供养行□□□方佛诸天散花。经文所以而来。答曰明诸王等修□行讫。更欲兴愿。是故总举观行。无障无碍。遍覆大干。体真□乃至如云而下。是以有此经文也。又解。欢喜无量者。明意业供养。即散百万亿花至如云而下。明身业供养。三从愿过去佛。至般若波罗蜜。明口业供养。神通变化已下表三种世间。从一花入无量花。乃至入芥子中者。明同体净土。是正觉世间。二从一佛身入无量众生身乃至六道身者。是二十五有众生世间。入地水火风者。明国土世间。佛身不可思议者。结上正觉世间。众生不可思议者。结上二十五有众生世间。世界不可思议者。结上国土世间。尔时十六大国王闻佛说十万亿偈般若波罗蜜欢喜者。体悦相应故云欢喜。即散百万亿茎花者。法。现在心成行。行有因义曰花。行用非一称散。故云即散百万亿花。于虚空中变成一座者。显无障碍行与虚空平等相应也。十方诸佛共坐说般若者。明证教二道。无二为共。坐为证道。说为教道。故云共坐般若波罗蜜。无量大众共一坐者。虽居学地。体无二也。金罗花散释迦者。显共因行。自体调柔虽从缘用而性不改。故云持金罗花散释迦牟尼佛上。复散八万四千般若波罗蜜花于虚空中。变成白云台者。明性清净因行也。雷吼花者。先际教行□也。妙觉花者后际果行□□□□□□于也。天人花者世间报行方便行也。盖中天人散恒河沙□□□□□前方便虽同。世相皆真实般若。故云而下所说般若□□言□者。自体果实故云为母。神通生处者。虽是真实而无相不相。自在无碍。故曰神通生处。时佛为王现五不思议者。彰如来具足五忍行也。三种法身者。为显所修之道除三障故显也。五种不思议者。明因道无碍也。三种身者明果道也。一花入无量花无量花入一花者。自利无障碍行也。一佛土入无量佛土。无量佛土入一佛土者。直明土体无障碍。无量佛土入一毛孔土。一毛孔土入无量毛孔土者。明广大无障碍也。无量须弥无量大海入一芥子中者。明大小无障碍故。云无量须弥无量大海入芥子中。一佛身乃至入地水火风身者。明正报也。佛身不思议者。不舍生死行也。众生身不可思议者。不舍涅槃行也。世界不可思议者。法界无障碍行也。

　　受持品

　　问曰。散花供养融相平等。云何起行能流通也。答曰。十三大士习观发解。成就行德。则能流通。就此品中有三分。经文从初至开空法道。明月光王发问。二从大牟尼言至受持般若波罗蜜明。答其所问。三从时诸大众竟品。明诸悟人道。就发问中。有二句经文。从尔时月光王。至各各说般若波罗蜜。明王心中所念诸佛所行甚深妙事。二从白佛言。至开空法道。正发问于口。尔时月光王心念者。念前品中三种法身也。口言者。正显实相。先明所念。故云口言。见释迦者。显方便。法身不舍世间而证涅槃。故言见释迦牟尼。现无量神力者。亦见千花台上宝满佛。是一切佛化身主。不舍涅槃而奥集用也。见世界上佛者。法界身也。白佛言即释口言也。如是般若不可说者。言语道断故。言不可说。不可解者。二乘莫窥。故言不可解。不可以议议者。凡夫绝分。故云非识识。问曰般若真性。言语道断。心行处灭。备云何许德行。诸善男子深解此如法。为一切众生。开发无相寂灭妙道也。答曰。有十三大士。备真观法门。能流通也。就答中有二句经文。第一略总举法师息行。劝兴供养。二从善男子。至般若波罗蜜。广辨内护外护二种行意。但言十三者。甄如来也。就第二分中。有二句经文。其法师者。至淬无有异。明内护行德。二从佛告波斯匿王。至受持般若波罗蜜。明外护行德。就内护行中有二句经文一离明十三法师行意成就能解能说。二从善男子如是诸菩萨。至等无有异。总举十三法师备上行德。勘能善说。一一门中有二句。从初至是不定人。明方便对治修入行。二从是定入者。至入僧伽陀位。明成就行德。习种法师初观地水火风空识者。观六大不净也。次观十四根者。观十四根不净也。唯是有相。不彰八无漏。常修三界乃至不净观门。观三界。有为滓秽通名不净。故云不净观门。住在佛家者。相信心中以真如为家。故云住在佛家。修六和敬者。三业行慈同戒同见同。学业八万四千般若波罗蜜者。同修八万四千行也。习种性者者人创修入理智。微知身有性。故云习种性。入生空位者。作人无我观。不起五逆者。经云父母是报恩田。罗汉和合僧佛是其福田。于此二田不生逆害。故云不起立逆。不起六重者。不犯四禁。不沽酒。不说四众罪过。故云不起六重。二十八轻者。依梵网经有四十八轻。始从欲受国王位。转轮王位。百官位。时。应受菩萨戒。一切鬼神护王身护百官身。诸佛欢喜。于和上阿阇利大同学。不起迎礼拜。不如法供养七宝百味物而供给之。若不尔者。犯轻垢罪。乃至皆以信心受戒者。若国王太子百官四部弟子。自侍高贵。欲灭破佛法。制我弟子。不听出家行道。亦复不听造立形像佛塔经律。如是者犯轻垢罪。佛法经书作返逆罪言非佛说。无有是处者。生不傍也。能以一阿僧祇劫修伏忍者。明行之阶劫也。始入僧伽陀位者。此云习种性也。就性种中有二句经文。从初至念念不去心。明对治方便行。二从以二阿僧祇。至住波罗陀位。明成就行德。性种性者。白体能□己身中性。故云种性。性者正因之理与佛果为种。不从因生。不为物坏。故云言性种性。行十恶观。灭十颠倒者。四念处观。除常乐我净倒。慈悲施惠观。除贪嗔痴。作因缘观。除断常乐我患。故云行十惠观灭十颠倒及我人乃至修护空观。观既成就。假相不起。故云无也。亦常行百万波罗蜜念念不去心者。发心兴行彻其后际。世二阿僧祇劫行正道法往波罗蜜陀位者。魏言性种。故云波罗蜜陀位。道种性者能与初为道。故云道种性。观一切法无生住灭者。明三相空也。谓五受者。观五受阴空也。从三界乃至不可得故者。明三界二帝皆如也。常八第一义谛者。句所观中。第一是第一义帝。心心寂灭。生三界者不系业未己。故云受生三界也。业习果报者。系业之余也。顺道生者。实以愿力故生。故云顺道生。三阿僧祇劫修行八万亿般若波罗蜜乃至住阿毗跋致位者。证不退位也。就欢喜地中。有二句经文。从初至一切净土明对治方便行。二从常修舍观故。至常授与。七明成就熟行德。溟次善觉摩诃萨住平等忍者。明初地欢喜大士信忍下品。故言住平等忍。修行四摄法。念念不去心者。明此菩萨始登无生相真证位中。行四摄行。内外自他备一切德行。故言修行四摄念念不去心。入无相。舍灭三界贪烦恼者。明舍摄真行。缘相不染。故云入无相。舍灭三界贪等烦恼。于第一义谛而不二者。明证平等真空也。摄众生法性无为者。除自体障碍。显真实性也。缘理而灭乃至无相无为者。除智障。住初忍时。乃至非智缘灭无相无为者。除烦恼障也。无自他相无无相故者。为明初地。除此三障具三无为也。无量方便皆现前观者。起下六种方便行也。实相方便者是实智也。于第一义乃至不颠倒者。明实智行用也。二从遍学至一切学。明遍学方便即是不往道也。三回向方便者。回向萨若故云回向方便。四魔自在方便者。于非道而行佛道。而不为四魔所动。故经云行于非道而通达佛道。即是证也。五一乘方便者。于不二相。通达法界众生。无诸挂碍。是故云一乘方便。六变化方便者。以愿力。自在处处现生。故云变化方便。善男子结成六种方便。初觉观智至实智照。结上初句实智方便巧用不证者。结上遍学方便。不次者结上回向方便。不出者结上魔自在方便。不倒者结上第六变化方便。第五一乘方便相同故不别结也。譬如水之与波不一不异者。与实智方便作喻也。入此功德藏门者。结上六种方便寂用行也。无三界业习生乃至常修舍观者。结上入无相。舍灭三界贪烦恼登鸠摩罗位者。结上善觉菩萨。以四大宝藏常授与人者。明菩萨常以四摄化物。无求故。言四大宝藏常与授人。结上四摄念念不去心。就离垢地中有二句经文。从初至住中思中。明对治方便行。二从以五阿僧祇劫。至化一切众生。明成孰行意。复次德惠菩萨者。是离垢菩萨也。似四无量心者。自修十善教人行十善。四等是诸善根本。故言用四无量心也。灭三界嗔等烦恼者。十恶业中熟业在初业由或发。今欲显以不杀之业对治杀业。故云灭嗔等。烦恼住中忍中者。信忍中品也。行一切功德者。修三业澄洁德无不备。故行一切功德。大慈观心。心常现在前者。结上四无量心也。入无相阇陀波罗者。作无相达观。证离垢地。故云入无相阇陀波罗。就第三明地中。从初至得三明一切功德观故。明对治方便行。二常以六阿僧祇。至受持一切法。明成熟行德。复次明惠道入者。者明第三地菩萨广博多学。为众生说法。能作照明故。名明惠道入。常以无相忍中行三明观者。信忍上品智无分别。于中起行故。言无相忍中也。善入八禅游神四等。五通无滞。朗鉴三世故。言行三明观。知三世法无来去今住处也。心心寂灭者。神弥静照逾明。故云心心寂灭。尽三界痴烦恼者。无明闇心障智慧目故。三界痴烦恼得三明一切功德观故者。闇相既息。真明照显。众德纯修。故言得三明一切功德观故。即还成上明观也。常以六阿僧祇劫。集无量明波罗蜜者。德行阶劫故也。亦云修行时节入伽罗陀位。无相行受持一切法者。还成上常以无相忍中也。就第四地中。明二句经文。从初至灭三界一切见。明对治方便行。二从亦以七阿僧祇劫。至常不离心。明成就行德。复次尔炎圣觉达菩萨者。此四地大士顺忍下品。不施持戒多闻转增。威德炽盛。名为炎地。逆五见流者。四地大士。修道品等观。不存能解能入。诸见不起。故云逆五见流。集无量功德者。□道品行戒定惠备成无缺。故云集无量功德。住须陀洹位者。经云秦言观明炎地。常以天眼乃至身通观者。五通义。如前释。灭三界一切见者。结上逆五见流。亦以七阿僧祇劫者。结上集无量功德行。五神通乃至常不离心。结上五通就五弟地中。有二句经文。从初至即入斯陀含位。明对治方便行。二从复集行八阿僧祇劫。至不去心。明成熟行德。复次缘达菩萨于顺道忍者。五地大士顺忍中品功德力盛。一切诸魔不能俎坏。故名难缘地。以四无畏者。用无畏智观境。故云以四无畏智观。解那由他帝。内论者。经云一者显示正因果。二者显示所作不怀不作不来。故云内论。外道论者亦有二种一者能屈他论。二者自申己义故云外道论。药方论者。有四种。一者显示善知病。二者显示病因。三者显示能除已起之病。四者显示已除之病。令不重起。故云药方论。工巧论者。显示种种世业。如金铁师木师等。及余种种明处。故云巧论。咒术论者。显示巧便言辞。故言咒术。我是一切智人者。如是菩萨。求五明处。为无上菩提大智众具究竟满。故名为一切智人。释一切智无畏灭三界痴等烦恼。我相已尽者。释漏尽无畏智。地地中有所出。故名出道者。名无漏出要道也。释尽告道无畏。有所不出。故名障道者。名烦恼障也。释障道无畏逆三界疑。欲明五地菩萨烦恼微薄也。修集无量功德者。相微行备。能度障难。早入难胜地。故云集无量巧德入斯陀含位。复行八阿僧祇劫中据行阶劫也。行诸陀罗尼门者。用总持行也。常行无畏观不去心者。结成上四无畏观。已化岳。就第六地中有二句经文。从初至一相无相而无二。明对治方便行。二从证阿那含。至一切佛国土。明成熟行德。复次常现真实往顺忍中者。明六地大士证顺忍上品。故云住顺忍中。现前地者。毗婆沙云。障魔事。以菩萨道法皆现在前。故云名现前地。作中道观者。法界因缘。寂灭无二。故云作中道观。尽三界集因集业一切烦恼者。因缘集故谓之有。非曰有是有。因缘散。故谓之无。非曰有是无。无有无无故云尽三界集因集业一切烦恼。故观非有非无。一相无相而不二者。非有有。非无无。故云非有非无。亦无一相。无异相。故云一相无相。而无二。证阿那含位者。秦言薄流现前地也。复以九阿僧祇劫。集照明中道者。行之阶劫。作十种。照十二因缘观。故云复以九阿僧祇劫集照明中道故。乐力生一切佛国土者。现无现量身。入诸佛土。教化众生。故言乐力生一切佛国土故。复次玄达菩萨者。毗婆沙云。去三界远近法王位。故云玄达菩萨。十阿僧祇劫中者。修道时曷亦可行之阶劫也。修无生法乐忍者。证无生忍下品故也。灭三界习因业果者无障碍智。观三界二习色身果报。尽无遗余。故云灭三界习因业果。故住最后身。功用究竟。此身最终故云住后身中。无量功行皆成就者。明此菩萨与无功用作其因行。众德圆备。故云无量功行皆成就。尽智无生智五分法身皆满足者。功中用极也。住第十地者。前三后七故云十地。罗汉者秦言过三界远行地也。常行三空门者。无有十相。名为无相。于二十五有不作愿求。故云无愿。无二十五有故曰空也。门者体通无碍。名之为门。百千万亿三昧具足者。功德聚林调直定心。皆悉备满也。弘化法藏者。功用已竟。无相无为。以真法藏化利无穷。故言弘化法藏。复次等觉者。三道中无学之如。故云等觉。住无生忍中者。住无生忍中品也。心心寂灭者。解脱相也。而无相者体寂灭也。无身身者。法身相也。无知知般若相也。而用心乘于群方之方者。圣智无智。万品俱照。释上无知知。淡泊住于无住之住者。法身无像。殊形并应。释上无身身。在有常修空处空常万化者。冥拥无谬动与事会。释上无相相。[雨/隻]照一切法者圣心平等照无二也。知是处非处。乃至十力观者。十力义如前释。而能住摩诃罗伽位者。秦云变化生不动地。化一切国土众生者。以无功用心。如一切众生形。故云化一切国土众生。千阿僧祇劫行十力法者。行之阶劫也。心心相应常入见佛三昧者。运运寂灭。自然流入萨波若海。故云心心相应常入见佛三昧。复次惠光神变者。明九地菩萨。其惠转明。调柔增上。故云惠光神变。住上上无生忍者。是无生忍上品也。灭心心相者。心习已尽。无明亦除。故言灭心心相。法眼见一切法者。无法不见也。三眼者。总举三眼。色者明无明。见障外色也。空者惠眼鉴也。见者肉眼障内也。以大愿力者。佛藏变通藏。以一心中一时行。故言以大愿力。常生一切净土者。明严土化物也。万阿僧祇劫集无量佛光三昧昧。明行之阶劫也。而能现百万乃至诸佛神力者。无量大千世界中。作佛形也。住婆伽梵位者。秦言惠光妙善地。亦常入佛华三昧者。结上三昧乃至诸佛神力也。就十地中有三句经文。从初至而末能等无等者。明法说。二从譬如有人。至无不斯了。明设喻。三从住理尽三昧。至佛惠三昧。明合喻。就法说中。有六子句经文。从初至金刚台。明行相阶劫。证后学心。二从善男子。至不名为见明照理未周。三从所谓见者。至所知见觉。明佛见理周尽。四从顶三昧。至不见不觉。释上第二见理未周。五从唯佛顿解不名为信。释成第三见理周尽。第六从渐渐伏。至无等等。释成初句行之阶劫。复次观佛菩萨住寂灭忍者。明佛及菩萨同用此忍也。从习忍至顶三昧者。明三贤十圣也。皆名为伏一切烦恼者。明三贤菩萨伏而非断。从初地至十地。亦伏亦断。唯佛顿断也。而无而无想信者。是征名轻毛人也。灭一切烦恼无碍道也。生解脱智也者。解脱道也。照第一义谛者。举其境界。不名为见者。见理未周故不名为见。所谓见者是萨婆若者。明种智圆备见理周尽。是故我从昔来。常说唯佛所知见觉者。结上萨若婆也。惠离起灭者。明缘知也。以能无生灭者。真证智也。此心若灭者。除烦恼障累。无不灭者。除智障也。入理尽金刚三昧同真际等法性者。行体固坚一相无相也。而未能等无等等者。未能全同佛也。善男子如是诸菩萨者。总举。始从习种。终至法云菩萨。非一也。皆能一切十方诸如来国土中教化众生者。明十三法师皆能随力随分教化众生。正说者教道清净也。正义者证道清净。受持读诵者。摄法修相。亦清净解达。实相者向明四行理用相应也。结其实用。故云等无有异。就外护行中。有六句经文。一从佛告波斯匿王。至解其义理。明以大法总付诸王。不委凡庶。二大王吾今所化。至七难也。明劝诸王弘通大法。光扬三法。能除七难。获得七福德。三从大王。至事帝释。明经理深重。说供养法用。劝王受持。四从天王五今五眼。至七难火起。明国王弘经咸得贤圣镇国。七难不起。五从大王若未来世。至而供养之。明佛使五大菩萨护其国土。劝立形象而供养之。六明三宝可遵应。别付嘱十六国王。佛告波斯匿王。我当灭度后。法灭尽时者。明其时□事须□护也。受持乃至皆由此般若波罗蜜者。明其利益功能。大作佛事者。寂而常用故。言大作佛事。是故付嘱诸国王。乃至故不付嘱者。明道托时兴非威不举。宜凭外护。故付诸王。不付四部众也。汝当持读诵解其义理者。正劝诸王受持解说。故言受持读诵解其义理。就第二句中。有二子句经文。从初至帝王欢喜。略总举灭除诸难。以劝于时。二从云何为难。至为七难也。广明七难表以事劝。七难中前二。天道失度。表现于上。次四。地议殊易。事变于下。后之一难。人情暴乱。伤害于世。特宜受持以消不详。日月失度者。君臣不和。迭相障闭。君无正化之力。臣无传正之能。是以应勤讲说此经。为一难也。二十八宿失度乃至各各变现四方诸集所以暴乱者。良由正教不行于四方也。大火烧国已下。明民之失行。同感此难。不得遍在君。臣。南方主礼。礼以防姓。姓逸过度。火难起也。北方主智。智能判疑。饮酒过度。水难起也。东方主仁。仁以养生。杀害过度。风难起也。中央是出。出主于信。忘语过度。木石燋然。五谷不登。地难起也。西方是金。金主于义。取与不节。是以贼难起也。此五其致浩博。且略举其要。以对七难。是明七要。欲令兴护之者识达违顺。中若不实。外绝滋茂。是以就般若以彰七要。第三句中有二子句经文。一从大王。至亦名龙宝神王。明难般若利益功能。二从告大王。至如事帝释。正明所修行法。菩萨一切众生心识之神本。七要者。初一明本实。下七就实彰行。就七中。前四自科行。后三利他行。一切国王之父母者。明方便妙惠。故云父母。亦名神符者。明二智与教道相称。亦名壁鬼珠者。明对治行也。如意珠者。欲明由对治故显实证。护国珠者摄伏行也。天地镜者。示果过行也。龙实宝神王利润成就行也。幡等皆云九者彰其因行也。七宝案以经置上者。明七方便行必依教也。若王时行常放其前者。明依教修行。前句辨法用。此明真修。如此□异足一百步。是经常放千光明者。略举十地。一地有百。故云放千光明。令千里内七难不起罪过不生者。明对治行也。若王住时作七宝帐者。行成处彰住随分行圆阴已之能。故曰帐也。七宝高坐者。与法空相应。名为坐。余句类而可知。如事父母。如事帝释者。一供养行也。大王我五眼明见三世乃至得为帝王主者。明佛五眼鉴达因果。善恶达顺。应侍□世。方勘制御纲。摄伏天下。特劝护持如经。得为帝王主。故是为一切圣人。乃至作大利益者。明诸仁王等。若修至德之行。感圣在于国土。利润世间。如经作大利故。若王福尽时乃至七难必起者。明诸国王行行求世礼。纵情放逸。不顺圣法。故灾难必起也。大王若未来世乃至而供养之者。明诸王等若能专心拥护三宝。佛之威神令五忍菩萨演化护国。得大利益如经受持三宝者。我使五大菩萨往护其国。故大王五今三宝付嘱汝等乃至受持般若波罗蜜者。明如来应别付嘱十六国王。观令受持流通行化无就第三分中。有六子句经文。一明大众阿须轮王厌世多难。愿不受生。二明十六国王弃国重位。遵修妙行。三明十八梵天。修三乘同观入定。发通散花供养。四明其余诸众。既登圣果。深入禅定。用神通花供养于佛。五明十干菩萨兴大悲心。救济三世苦恼众生。愿令同证无边三昧。六明复有十亿菩萨。行登穷学。证真法性。成正觉果。大众闻佛说七可畏。身无为竖者。明对治交竞。愿不生彼国者。行愿既立。舍本所居。是以国事付弟出家者。后资于前。故名付弟。是利他义也。更修缘进日出家修道四大四色缘出相者。八胜处观。观心彰胜故云出相四大四色。不用识空者。十一切入也。世忍初地相者。伏忍五忍之初。故言初地相。第一义谛九地相者。六地明般若波罗蜜为第一义。九地相者。前三是坚忍。从欢喜地。至现前。故言九地相也。舍凡夫身者。舍忍伏。故言舍凡夫身。入六地身者。七地身。是三界功用相心之身。七地终心。故须舍之。如经舍七报身。入八法身。八地至十地。八地九地皆有上中下寂灭忍上下。故言入八法身。有解入八法身者。八地以上。清净菩提无功用行。真无学道。故云入八法身。证一切行者。释上入义。般若波罗蜜者。显究竟道是真证法。十八梵天阿须轮王得三乘观同无生境者。明三乘同观空无生理也。如经得三乘观同无生境。复散花供养者。色界诸梵等。入深妙定。发神通花供养也。初供养者。总列。革下九种花。从入定以彰花名入空处。定通发智。以不思议花。供养于佛。下八种花名。皆因定发通。现不思议行义。故言三十七品花。而散佛上。又解空花乃至三十七品花者。尽是伏忍中九行。习性道种。一中有三为九。及九百亿大菩萨众者总举十地。言九言亿者。彰因义未足。其余一切证道迹果者。六地已还。皆是方便行。未具足故。云道迹心空花。七地行心树下八地行下二花九地十地而散佛者。因趣果也。及一切众者行无不集。十千菩萨者据位彰十。据行彰千。念来世众生证觉者。缘进成就。从妙觉三昧。至一切行三昧。皆是十地以还讫伏忍。摄是因行。故与三昧之称。复有十亿现成正觉者。始彰果德。

　　嘱累品

　　　　释秀许
　　就此品中。有五分经文。从初至化一切众生。说流通利益分。二从后五浊恶世。至将灭不久。明灭法之相。三从大王怪乱五道。至正法不久。举七诫观修。令识患舍离分。四从十六大国王。至当如佛教。明诸国王奉受持分。五从尔时大众竟经。明时大众普持正法分。佛告波斯匿王我诫敕汝者。明如来诫敕月光王弘护三宝也。吾灭度后八十年者。正法之中。四百二十年后八十年也。八百年者。像法之中。有一千年。后二百年。有法灭之相也。八千年者。千五百后。亦有遗文。在外道典藉中。犹有利益也。无三宝信男信女者。是千五百年后也。付嘱国王四部弟子者。事在正像法中也。教能显理。名开空法道。又解。开空法道者。性照圆旨。法无不通。故言开空法道。修七贤行者。习种前七方便。是行善故。言修七方便。十善行者。是集善根。众生是正善。故言行十善。后五浊恶世已下明法灭之相。五浊世者。一劫浊。二烦恼浊。三见浊。四命浊。五众生浊。七众八部祥共作制者。正是法灭之相也。有七恶事者。一不听出家行道。二不得造立佛象塔形。三立统官制众。四安藉纪僧。五比丘地立白衣高坐。六放兵奴为比丘。七受别请法。问曰。佛在世时亦有兵奴出家。何故后世放兵奴出家。以为恶事。答曰。一以不识根性。二为饱暖而已无心求道。是以灭法。故不听也。知识比丘共为一心亲善者。吉凶之时。迭相资助。同欣俗礼也。比丘为作意会者。专修世行。如似出家人。一生之中方博乞求造立象塔。不遵戒定求福如来道法者。相虽似善。特违佛意。都非吾法者。非如来真轨。第三明诫劝。初一明末世诸王恃已威势。失脚御于时。以灭正法。劝应顺佛教法。弘显三宝。二明下世之中四部弟子诸国王等。以非法非律。横与三宝作其留难。劝应顺法光扬三宝。三明未来世中。四部弟子。诸小国王郡官百辟。自德佛法。非是外道。应修和敬。莫相是非。四明人怪佛教无正信。死入地狱　余报下劣。应遵重三宝。依法修行。五明若以俗法禁制众僧。是灭法之相。不应依俗律治出家人。六明来世弟子自作罪洽破国因缘非三宝也。七明诸比丘受求名利。向国王王子说破法因缘。是故劝诸比丘。不应求名利也。一从尔时十六大国王闻佛七诫所说。至当如佛教。明诸仁王。闻佛诫劝。哀感灵只。震动大千。自广受持顺佛教法。二从尔时大众。至是无佛世。明诸天受持。三从尔时无量大众。至般若波罗蜜。明大众受持。又解。五灭后八十八百八千者。举未入者入。未熟者熟。未解脱者令解脱。无佛法僧及信男信女时者。将明法由人弘。故先列也。此经三宝者。举真实三修。故云三宝付诸国王。四部弟子者。欲令内外二修行也。为三界众生者。利他行中起真实缘集。五浊恶世讫于王子者。总举修相对法随分不同也。自是高贵灭破吾法者。未证谓证。是增上慢力人也。作法制我弟子者。见世间之行随情。已执之为是。不听出家。行道者。见背俗专精。言非出家道。接情以事唱言好人。而不听造佛象者。修法身行不成佛塔形者。亦无报身行。立官制众者。各起朋党称法主也。安苏藉记僧者。国已习者不明。不问是非。缘在胜位。故云安藉记僧。比丘地立白衣高坐者。以出道为劣。世行为高也。兵奴为比丘者。以谕谄之行出利方便也。受别请法者。非是和合有宗行也。法灭不久者。非是真修相。大王怪乱吾道者。正明外护失宜也。大王法末世时。明修相失宜皂白交杂。故言但有修相之名也。作非法之行者。与修法相违也。横与法佛众僧作大非法者。唯有世法相永出家正轨。作诸过罪者。对治道阴也。系缚比丘如狱囚者。虽复观修。不就出离亦可竟局品限也。我灭度即正明涅槃行也。

第0章 　　仁王般若实相论卷第二

　　比丘显秀写流
　　通后代化化不绝

