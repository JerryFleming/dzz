No. 2727 求闻持表白
    敬白真言教主大日如来。本尊界会。虚空藏尊。两部界会。一切三宝而言。夫以。无量多生之间。难受者人间之生。旷劫流转之中。叵值者如来之教也。而弟子人身之上成出家形。佛教之中值遍照法。是则宿福所感曩因所招也。尔则发难发之道心。修难修之密行。盍灭易灭之痴暗生易生之智火。不借余善根无凭他功德。唯才以百万遍之一行必得成上中下之诸愿。况今于一百万遍之诸行加过现未来之万善。佛法灵验未堕地。弟子善愿岂其空哉。独非弟子之大事。兼又诸佛之弘愿。能满诸愿之悲愿更非他人之奉劝。感应灵验之誓约偏起大圣之深心。满多劫之誓愿。非此时者何日哉。救一子之忧恼。非今度者何期乎。仰愿真言教主大日如来。金刚萨埵。伏乞本尊界会。能满诸愿虚空藏尊。十方一切三宝。秘密传灯八大祖师。大师。明神。金刚天等。三界。八部。四海诸神。各还念大誓愿。同发起随喜慈悲。同心加护不失佛法灵验。令弟子等速成就此悉地。早果遂彼诸愿。成一切种智于当座。显萨般若慧于即身。成佛得道速疾圆满。弘法利生自在无碍。乃至法界。平等利益。愿主僧觉□。助成僧明寂。异口同心敬白
    保安三年七月二十日
    愿主僧□□    敬白
    助成僧明寂    敬白
    助成僧永寻    敬白
