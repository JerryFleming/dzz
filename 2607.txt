No. 2607 黄檗清规序
  
       　   
　　　　　　
　　　　　　
　　　　　　

    古无丛林。学道之士。唯巢居穴处。至百丈大智禅师始创丛林立规矩。为天下师表。而法门以之大备。自时厥后。凡有招提之处莫不遵依。老僧自甲午岁。于古黄檗受请东来。首驻锡于东明圣寿。次迁普门。皆遵其法以牧众。但不能尽行焉。辛丑蒙上赐地。重开黄檗。迨今十有余祀。次第轮奂。佛有殿而僧有堂。凡丛林之所当立者。无不尽备。老僧虽老朽无似。忝为一代开山。不得不重立规制以晓后昆。盖随时随地。其立法有所不同。即随方毗尼意也。如普应国师幻住清规。亦一家之训。非与天下丛林共之。凡我后昆。宜遵我法。庶丛林不混。而祖道可振。祝国祐民尽在是。尔岂间事邪。其或有过量衲僧。任性逍遥不存轨则。视此编为赘疣则法门幸矣。尚何言哉。不然慎勿以吾之不可。学柳下惠之可。
    时
    龙飞壬子年良月谷旦。山城州黄檗山万福禅寺开山老人隐元琦书于松隐丈室。

黄檗清规目次

编首序

    祝厘章第一
    报本章第二
    尊祖章第三
    住持章第四
    梵行章第五
    讽诵章第六
    节序章第七
    礼法章第八
    普请章第九
    迁化章第十

附录

    佛事梵呗赞  开山预嘱语
    塔院规约  古德语辑要
    法具图
隐元和尚黄檗清规

    第二代住持嗣法门人性□木庵阅
    住法苑禅院嗣法孙性潡高泉编修
                    
　　　　　　　　　　
　　　　　　　　　　
　　　　　　　　　　

祝厘章第一（厘福也）

    灵山佛法付嘱国王大臣。盖王臣多从果位中来。威德自在能扶佛法。为屏为翰为金为汤。我等出世之士。得安身行道而无外侮者。实王臣之恩力也。故凡遇岁时节腊祝厘之典。不可不尽其心焉。

元旦

    岁旦闻报钟众起盥^4□（盥音管。洗手也。^4□音诲。洗面也）各具威仪俟法鼓大擂。集法堂内。雁行侧立屏息绝虑。堂头升座祝圣下座。同大众登大雄殿。众举赞。堂头上香大展九拜（堂头出时侍者二人。一人捧香合。行者二人持灯。每月朔望皆然）退诣韦驮·伽蓝·祖师·监斋诸祠拈香。众唱圣无量寿决定光明王陀罗尼。唱讫。维那出班互跪合掌白云。大圆满觉。应迹西乾心包太虚量周沙界仰叩洪慈俯垂明证。大日本国（某）道（某）州（某）禅寺住持沙门（某等）于今（某）年（某）月（朔望）旦之辰云集僧众。登临宝殿讽演秘章。称扬嘉号。所集洪因。端为祝延今上皇帝圣寿万岁万岁万万岁（此处大众同声。应和鸣鼓一通。众一齐。曲躬问讯）皇后齐年太子千秋文武官僚高增禄位。伏愿。金轮永镇玉烛常调。八纮安有道之长。四海乐无为之化。现前大众。回念金刚无量寿护国仁王菩萨摩诃萨（大众同声诵楞严咒心经）次诣韦驮天·伽蓝·祖师·监斋诸祠如法赞诵（诸祠二悦众轮祝白）赞讫归大殿回向。起立分班各展具云集三拜（维那白云不劳起具）众俱俯首听维那唱礼毕。乃起身立定。监寺领堂外大执事参堂。后同诣方丈礼堂头（时首座或维那。进炉前插香一炷。退与众同拜）维那引堂众巡寮（巡已归堂）堂外大众。亦各巡寮贺岁。卯斋后依轮流日单。登殿禅忏祝国。其忏期或七日或五日。或三日。或三千佛或现劫千佛。随力而行。期满设瑜伽斛食。若无瑜伽师。若庵居不能辨者。但晚课时。堂前设斋筵便是。不必强也。又每月朔望祝赞讽诵同前（如非期内不用参堂巡寮。普应国师云。切惟皇恩如天之覆。林泉懦弱之士。仰承帝泽。而获终身之安。其赞祝之诚。岂可择日而为之。盖二六时中俯仰折旋。皆是谢恩祈祷之时也。观此而祝厘之举。岂非禅林之第一典章哉。）

报本章第二

    父母生形大本。如来出世大本。恩踰覆载。正法念经云。如来三界最胜。度脱生死。此恩难报。若于佛法深心得不坏信。是名报恩。又华严偈云。如来无数劫勤苦为众生。云何诸世间不报大师恩。故古者云。假使顶戴尘沙劫身为床座遍三千。若不传法度众生。决定无能报恩者。至哉言乎。是故凡称佛子续佛慧命。念念追慕洪恩。随时修供。岂世礼哉。
    佛降诞。
    预结花亭一座。以示生佛相。安立香汤盆内。用小杓二柄。佛前陈花果灯烛斋供。至日大众登殿举赞。堂头上香大展三拜。维那举浴佛偈（我今灌沐诸如来。净智庄严功德聚。五浊众生令离垢。同证如来净法身）大众随举而和。堂头执杓三沐退身再拜而出。首座乃与两序揖班。每班二位。同跪佛前焚香三沐（沐毕）即举楞严咒回向（是日堂头升座说法）午间鸣鼓集众上供。堂头大展三拜。不收坐具。进炉前拈香。复位三拜。再进上茶上食。侍者递上退身三拜收具（上供时维那宣疏。如佛成道涅槃等日俱仿此）。
    佛成道。
    预设香花灯烛茶果珍羞。至日五更大众登殿祝赞。堂头拈香（是日升座说法）及午如法上供。堂头如前上香。右二日当设浴。
    大鉴清规云。佛诞生佛成道。此日设浴。臂喻经云。佛以腊月八日现神变降伏六师。六师负堕。遂投水而死。徒党有存者。佛为说法开悟。同日白佛。世尊以法水洗我心垢。今我请佛僧洗浴身垢。
    佛涅槃。
    先一日知殿僧。汛埽佛殿挂涅槃像。营备香花灯烛荼果珍羞。以申供养。至日五更大众祝赞。堂头拈香早粥后。众诵遗教经。堂头升座说法。午供时。如前拈香及上食。
    观音降诞。
    预设香花灯烛茶果珍羞。至日鸣鼓。集众诵普门品。堂头上香午供如前。
    弥勒降诞。
    供具讽诵拈香同前。若堂头有他缘。都寺代为上香。
    
尊祖章第三

    达磨西来不立文字直指人心见性成佛。盖当时义学沙门。唯依经解义。溺于名相。不能顿悟。故达磨起而捄之。疑者不信。屡加毒害。至傃壁九霜得可大师亲传衣钵。乃只履西归。嗣是宗门之士。祀之为祖。后百丈大智禅师。立规矩以训吾徒。而丛林由是而兴。至于临济。乃本宗之祖。我等既承其后。可弗尊欤。
    达磨忌。
    先一日就法堂上挂像。严设香花灯烛茶果珍羞（古有椸架法衣拂子等。今略之）是晚鸣鼓集众。念大悲咒。堂头拈香至日鸣钟。大众整威仪雁行侧立。候堂头至（举法语）大展三拜。不收坐具。进座前拈香。复位三拜。再进上茶上食（侍者递上）复退身三拜起具（诸忌礼准此）大众诵楞严咒毕。维那回向云。上来讽诵殊勋。奉为初祖菩提达磨圆觉大师上酬慈荫。十方三世一切佛。诸尊菩萨摩诃萨。摩诃般若波罗蜜。鸣磬一下。众作礼而退。
    百丈忌。
    先一日。就法堂上挂像供养。讽诵拈香礼同前。回向云。上来讽诵殊勋。奉为百丈大智弘宗妙行禅师大和尚上酬慈荫。十方三世一切佛（云云）。
　　临济忌。
    供养讽诵等礼同前。回向云。上来讽诵殊勋奉为临济慧照禅师大和尚上酬慈荫。十方三世一切佛（云云）。
    径山老和尚忌。
    供养讽诵等礼同前。回向云。上来讽诵殊勋奉为前住径山上贵下隐先老和尚上酬慈荫。十方三世一切佛（云云）。
    开山和尚忌。
    每年逢开山忌。预设香花灯烛茶果珍羞以申供养（或就开山堂。或就法堂。随时施行）前一夜集众讽诵。至日撞大钟。普集合山大集。各整威仪。依次雁列。住持上香三拜归位（悦众鸣引磬）大众作礼排班举赞诵楞严咒心经罢。住持上茶上食退身三拜（听宣疏文）毕再拜收具。大众结赞。维那回向云。上来讽诵功德奉为本寺开山先老和尚上酬慈荫十方三世一切佛（云云）。
    埽开山塔。
    每年遇清明重阳二日。营备时羞。诣塔头祭埽。七月半塔头然灯。或三夜五夜随意。
    开山愍忌。
    就本堂设香花灯烛茶果珍羞。以申供养。大众讽诵讫。维那回向。
    
住持章第四

    夫住持者何。谓藉其人持其法。使之永住而不泯也。古无住持。唯传法旨。大智之后佛法鼎盛。乃有住持之事。居丈室列两序。阐佛祖之纲宗。开人天之眼目。德虽人推。位实天定。岂偶然哉。近代谬妄者。往往以力谋。不知其所系之重。昔虎岩禅师主双径时。尝言道家者流上章谒帝。其还甚迟。因叩之答云。为选径山四十八代住持故。天阍久不开。尔后四十八代。乃元叟端和尚住持。噫住持之位前定若此。以力谋之不亦唐劳乎。
    住持日用。
    每日侵早登殿。礼佛二时听云版。赴堂。上下午定香一炷香后。或见客或调理公务。晚课时据座（侍者左右侍立）受众参礼。若有急务无暇应接。或大热大寒不欲劳众者。则挂牌免礼。入夜复定香钟鼓后乃寝息。
    或有斋主请上堂。先一日库司为备礼仪拌袱。知客引斋主。到两序寮次第拜见表重法也。小静后两序具威仪。同斋主诣方丈启请。斋主上香设拜（悦众鸣引磬）两序一齐作礼（维那白云）明朝某处斋主（某甲）。专为（某）事。恭请和尚上堂。伏祈慈悲。俯垂允可。复一触礼而退。翌日早间行者挂上堂牌。小静后两序复领斋主。上方丈催请礼如前（但不用作白）催请讫听梆赴小席。候禅堂开大静接钟。两序与大众。各整威仪集法堂内（或有法昆仲或诸山住持名德。座右设位。或王者官客对座设位。知礼尊法。则不坐也）衣钵侍者。捧法炉出。法鼓大擂。两序偕堂众。入方丈作礼。迎住持升座（住持出方丈时。行者知随六人提幢旛提灯提炉。至法堂侍立两傍）钟鼓止大众同举香赞。住持立座上。三爇旃檀。斋主座下行香。赞毕住持敛衣据座。大众触礼一拜悦众二人连鸣引磬三通。维那接大磬三下。白椎云。法筵龙象众当观第一义。复鸣磬一下（有问话者出众问毕）住持提唱。当下座维那复白椎云。谛观法王法法王法如是。遂鸣磬一下。众触礼一拜送归方丈。复一触礼而出。书记录法语揭示堂前。
    或有斋主请小参不用三请。唯先一日两序。同斋主诣方丈启请。维那白云。明日斋主（某）专为（某）事。恭请和尚小参。伏祈慈悲允可。翌日行者挂小参牌设平座。斋后鸣鼓集众。两序同斋主请堂头入堂。众举赞。斋主行香（赞已）众触礼一拜。堂头据座。悦众鸣引磬三通（有问话者出班问已）堂头提唱罢。众复一触礼。两序送归方丈。
    或遇节腊。或因事无斋主。堂头欲升座举扬佛事。则不用三请但都寺行香一请一迎。小参亦然。书记录提唱语揭堂前。若书记有他缘。书状侍者代之。
    住持进退。
    凡请新命。必前任住持。预先告众。次白公府。俟公命下。然后修书疏珍重聘请。新命领已。前住者当于方丈设斋。两序光伴（斋后点对从上所存物簿）次日前住上堂辞众下座。挝鼓三下而退。
    若新命在远方。当预发专使（专使须从两序中推之）赍书疏聘请。新命受已。当就彼寺设斋。择日进山。旧住持当预先辞众退东堂。或移居别院。
    新命将进院长鸣钟鼓。合山大众具威仪。持香灯旛盖。远出迎接。至山门佛殿伽蓝祖师堂方丈（各炷香举法语）大众拜贺。是日开堂祝圣（方丈中须设香花灯果诸供养具）午间佛殿上供新命拈香。俟云版赴斋。下午巡寮当晚小参。常住设普茶。新命入院后。会两序茶详询从上砧基什物。点对交割。
    凡住持有所教诫嘱付。两序执事。当依教施行。毋得恃权以逆师法。若所命有所防碍。似不能行者。不妨从容禀白。
    又住持人。亦不得恃尊自用。致上下不穆而坏化风。凡有公务。当与合山有名位人并两序执事互相议论。可则行之否则止之。足见至公无私而住持之道正矣。
    又常住物重如山。住持人不得私用。亦不得互用。罪归身后。岂不见禅林宝训云。常住金谷。除供众之外几如鸩毒。住持人与司其出入者才沾着。则通身溃烂。律部载之详矣。古人将钱。就库下同生姜煎药。盖可见。又人天宝鉴云。东山渊禅师。自东山迁至五峰。见火着与东山所用者无异。遂诘其奴曰。莫是东山方丈物乎。奴曰然。彼此常住无利害。故将至之。渊诫之曰。汝辈无知。安识因果有互用之罪。急令送还。以上二事乃千秋模范。老僧自愧德凉。但住持数刹。未尝私用常住。盖因果昭然不可犯也。

梵行章第五

    梵行者。沙门释子所当行之本行也。梵者净也。为僧不行净行。以至醉浓饱鲜靡所不作。则是秃居士袈裟贼非所以为僧矣。似此之徒。生遭王法死堕泥犁。可悲可痛可羞可耻。好心出家者。既预丛林贤圣之会。当生难遭想。洗心向上矢志进修。就使道眼未明。亦成一净行高德之僧。为人师范。为世福田。不至虚蠹信施。若不尔者。非吾眷属。勿入吾门可也。
    学道人先须坚持禁戒。如沙弥十戒。比丘二百五十戒。菩萨十重四十八轻戒。识相坚持。毋得违犯。设有违犯。即当生大惭愧。痛自责心发露忏悔。次行种种利益之事。以助戒德。大抵诸恶莫作众善奉行。则梵行二字。已包括无遗矣。
    若不持戒无由得定。若不得定无由发慧。戒定慧不具。则贪嗔痴日长。贪嗔痴日长。则梵行全亏。梵行既亏。纵有妙解诵得三藏玄言。读得四库文章。腊月三十夜到来半字也用不着。当此之时噬脐无及矣。
    凡是黄檗儿孙。须依黄檗规约持戒礼诵增激参禅。禅暇不妨。博览藏典尊宿语录。智力有余者。博及群书。庶几可矣。常见少年僧众。不明罪福不识轻重。佛祖经教置之不闻。竞从俗士习书。狎近恶友流浪忘返。以至败名丧德者。皆由习书始也。
    又有一等无耻之徒。怕丛林拘束借口习书。寓居俗舍。竟岁不归。纵情放逸甚。至恋酒色毁梵行。退人善信。上玷法门。下辱师傅。此等名为焦败种草恶毒根苗。入地狱如箭射者也。知事察出。焚衣单从偏门摈出。
    弘戒仪式。
    凡欲开坛弘戒。头首知事预白堂头。议请羯磨教授尊证引请诸阇黎并侍者直坛。然后知客引沙弥头。以柈袱送礼仪。特就方丈设斋。请诸阇黎。都寺书记副寺光伴（书记出榜揭堂前云）开戒在迩。内外诸师欲受戒者。当先就库司纳戒资。次到书记寮报名以便填牒。勿得临时周章。谨白。
    又以大红纸写戒坛执事单。并弘戒日单。
    揭戒坛前。
    戒坛执事。
    （某）寺上（某）下（某）为羯磨阿阇黎
    （某）寺上（某）下（某）为教授阿阇黎
    （某）寺上（某）下（某）为尊证阿阇黎
    （某）寺上（某）下（某）为尊证阿阇黎
    （某）寺上（某）下（某）为尊证阿阇黎
    （某）寺上（某）下（某）为尊证阿阇黎
    （某）寺上（某）下（某）为尊证阿阇黎
    （某）寺上（某）下（某）为尊证阿阇黎
    （某）寺上（某）下（某）为尊证阿阇黎
    引请（某某）阇黎
    侍者（某）
    直坛（某）（引请二位。或四位。侍者二位。直坛四位）
    引票（三师七证共十条）
    第一引票上（某）下（某某）宗师为得戒大和尚。
    第二引票上（某）下（某某）宗师为羯磨阿阇黎
    第三引票上（某）下（某某）宗师为教授阿阇黎
    第四引票上（某）下（某某）宗师为尊证阿阇黎
    （至第十引票俱仿此）○票用红纸。长二尺余阔五寸弘戒日单。
    初一日上午进坛演净。
    下午羯磨阿阇黎。审在家出家求授五戒八戒十戒等遮难法。
    初二日上午。堂头授在家出家三归五戒法下午禀堂头法。差羯磨阿阇黎授沙弥十戒法。
    初三日上午堂头付衣钵。
    下午差教授阿阇黎教持衣钵法。
    初四日上午。差教授阿阇黎说沙弥十戒律。
    下午羯磨阿阇黎策发沙弥法。
    初五日上午。教授阿阇黎说四依法。
    下午差羯磨阿阇黎预问难法。
    初六日上午登坛授大比丘具足戒法。
    下午差教授阿阇黎说随相法。
    初七日上午。将进菩萨大戒。羯磨阿阇黎预前审戒法。
    下午将授菩萨大戒。差教授阿阇黎问难七遮法。
    初八日上午正授菩萨大戒法。
    下午教授阿阇黎。诵梵网经。方丈示（差票六条凭日单中抄出）。
    戒牒。
    谨遵梵网经云。
    释迦牟尼佛。初坐菩提树下。成无上觉已。初结菩萨波罗提木叉。孝顺父母师僧三宝。孝顺至道之法孝名为戒亦名制止若受。
    佛戒者。国王王子宰臣百官。比丘比丘尼优婆塞优婆夷。及一切人非人等。但解法师语。尽受得戒应知。
    千佛流传惟此一法。况戒为入道之基六度之首。教中之正体也。兹据。大明会典一□洪武十年三月十三日礼部尚书张吕等。奉圣旨天下各寺院僧人们知道。如有僧人行童。愿要行脚习学经律听教参禅。的听他出外参学。或善知识在寺院山林。供相讲明宗教。传诵戒律。所遇官司毋得禁他。钦此钦遵。又于万历四十一年十月九日。御马监太监张然。传奉圣旨钦赐紫衣钵盂锡杖。恭就五台山。敕建永明禅寺。传授。
    千佛大戒。上祝。圣寿无疆。福国裕民。钦此钦遵。依例传戒。广行善法周扩圣恩。今于省府山禅寺。建坛说戒。初坛于本年本月初三日。授沙弥戒。次坛于本月初六日授比丘戒。三坛于本月初八日授菩萨戒。内有僧年十岁系府县人。原出家于寺礼为落发师。发菩提心。就本坛次第受菩萨大戒。合牒给与随身执照。游方参学。凡遇关津把隘处。凭此验实。须至牒者。
    临济正传第三十世授戒和尚。
    羯磨阿阇黎
    教授阿阇黎
    尊证阿阇黎
    引请  阇黎
    右牒给付  戒弟子  收执
    太岁  年  月  日给
    戒牒（此二字大字。太岁年月中用大三宝印识之）
    三衣钵具。
    戒子发心受戒。要须自己置辨三衣钵具。若借若无并名非法。准律明判。并不得戒。一生虚受信施。将来坠堕三途。
    新戒参堂。
    沙弥比丘菩萨新得戒已。引请引新戒。参堂巡寮事毕归位。
    应斋持钵。
    斋时各着七条衣。就位捧钵。念供养已。放钵出生。羯磨侍者出众（白云）佛制比丘。食存五观。散心杂话。信施难消。大众闻磬声。各正念（鸣磬一下。众受食时。同教授侍者。鸣引磬念沩山警策。念毕结斋。先念准提咒。后偈云）所谓布施者。必获其义利。若为乐故施后。必得安乐。饭食已讫。当愿众生。所作皆辨。具诸佛法。
    日用偈咒。
    五衣善哉解脱服。无相福田衣。我今顶戴受。世世不舍离。唵悉陀耶莎诃（七遍）。
    七衣善哉解脱服。无相福田衣。我今顶戴受。世世常得披。唵度波度波莎诃（七遍）。
    大衣着僧伽黎。当愿众生。入第一位。得不动法。
    善哉解脱服。无相福田衣。我今顶戴受。广度诸群迷。唵摩诃迦波波吒悉帝莎诃（七遍）。
    佛前若得见佛。当愿众生。得无碍眼。见一切佛。唵阿蜜栗帝吽癹吒（七遍）。
    展具卧具尼师坛。长养心苗性。展开登圣地。奉行如来命。唵檀波檀波莎诃（七遍）。
    展钵如来应量器。我今得敷展。愿供一切众。等三轮空寂。唵斯麻摩尼莎诃（七遍）。
    出生法力不思议。大悲无障碍。七粒遍十方普施周沙界。唵度利益莎诃（七遍此早斋用）大鹏金翅鸟。旷野鬼神众。罗刹鬼子母。甘露悉充满。唵穆帝莎诃（七遍。此午斋用）。
    侍者送食。汝供鬼神众。我今施汝供。此食遍十方。一切鬼神共。唵穆力陵莎诃（七遍。如无侍者。自送亦尔）。
    洗钵。以此洗钵水。如天甘露味。施与诸鬼神。悉令获饱满。唵摩休啰悉莎诃（七遍）。
    嚼杨枝。嚼杨枝时。当愿众生。其心调净。噬诸烦恼。唵□唵□（二十一遍）莎诃。
    净手。以水盥掌。当愿众生。得清净手。受持佛法。唵主迦啰耶莎诃（七遍乃至二十一遍更妙）。
    洗面。以水洗面。当愿众生。得净法门。永无垢染。唵□（二十一遍）莎诃。
    闻钟愿此钟声超法界。铁围幽闇悉皆闻。闻尘清净证圆通。一切有情成正觉。闻钟声。烦恼轻。智慧长。菩提生。离地狱。出火坑。愿成佛。度众生。唵伽罗帝耶莎婆诃（七遍）。
    登厕密念。唵狼鲁陀耶娑婆诃（七遍。念此咒先弹指三下）大小便时。当愿众生。弃贪嗔痴。蠲除罪法。唵室利曳娑醯莎诃（七遍）
    洗净。事讫就水。当愿众生。出世法中速疾而往（又云）洗涤形秽当愿众生。清净调柔。毕竟无垢。唵贺曩密栗帝莎诃（七遍）。
    登厕洗净。比丘常法经云。不洗净者。不得入大僧类。不得坐禅床。不得登宝殿等。若违者得恶作罪。
    已上偈咒乃广中取略以便受持。若欲备览当检毗尼日用录。
    
讽诵章第六

    早晚讽诵。丛林定课。大众和合。共演摩诃。簸海潮于红莲舌上。流梵韵于金碧堂中。上穷有顶下彻风轮。俾见者闻者顿除烦恼。幽者显者悉获良因。功无唐丧。福有攸归。况此方真教体清净。在音闻则讽诵之仪其可阙欤。
    早晚堂。
    早堂诵楞严咒心经。绕佛绕毕。跪念怡山愿文。或华严愿文。此文俱要滴水鱼。和声缓念。贵在悲切恳到。善念者最能生人善心（念毕）鸣引磬维那唱云。四生九有。同登华藏玄门。八难三途共入毗卢性海（鸣鼓一通）起身念三自归。
    晚堂诵弥陀经蒙山施食文心经往生咒。次唱普回向真言。绕佛绕毕。跪念愿文。维那唱警策云。是日已过。命亦随减。如少水鱼。斯有何乐。大众（鸣大磬一声）当勤精进。如救头然。但念无常。慎勿放逸（三归同前）。
    每月遇十四三十羯磨夜。诵弥陀经已。跪念八十八佛忏悔文。至南无大行普贤菩萨。三称已（鸣鼓一通）起身念出食文。如常课诵毕羯磨（大众展具三拜互跪合掌。维那鸣大磬。三声白云）本山万福禅寺。住持沙门（某）领众等具白羯磨。（鸣磬一下）仰冀十方常住三宝。伽蓝圣众。同作证明。如有犯根本大戒。克剥常住者。即时谴责。犯小过者。对众忏悔（某）年（某）月（某）夜羯磨（复鸣磬一下）众伏身一拜。收坐具分班。维那云。羯磨已竟。大众师对首。三拜（当羯磨时。堂头拈香三拜。立佛前领众事毕。归方丈受拜听鼓赴普茶）。
    上供讽诵。
    闻鼓声具威仪登殿。维那举香赞。斋主行香事。具禅林课诵本（不录）。
    小庵早晚讽诵。
    庵居众少课诵不能如法。早间念大悲咒心经。至摩诃般若波罗蜜多（三称已念）上来现前清净众讽诵如来秘密咒（云云）称佛号若干声跪念愿文三自归。
    晚间弥陀经（或大悲咒）出食文（余同前）又每日上下午坐香一炷。然后或辨事或看读。夜间坐香一炷。此定课也。若能精进长坐。则勿拘定课。
    小施食。
    凡住小庵院欲施食。就佛堂前。设净几香烛斋筵（馒头一盘饭一盘豆腐一盘生菜一盘净水一盆时果数品）及夜鸣鼓三通。众具威仪（举赞云）吉祥会启。甘露门开。孤魂田子降临来。闻法饱香斋。永脱轮回。幽暗一时开。云来集菩萨（云云）次念大悲咒三十五佛施食文（宣疏）末唱十六观门（或莲池海会）主者回向云。上来设放甘露法食。功德圆满。普沽沙界。和南圣众。（遂回身礼佛。撤斋筵。施丐）二时念供养。
    每二时临斋。必须念供养仪出生（事具课诵本）斋后结斋（或受嚫当念受嚫偈云）财法二施。等无差别。圆满具足。檀波罗蜜。维那云。谢斋遂问讯归堂。
    放生仪式。
    生到即集众。备净水一盂杨柳一枝。称南无大悲观世音菩萨（三声）诵大悲咒（洒净次念）南无多宝如来。南无宝胜如来。南无妙色身如来。南无广博身如来。南无离怖畏如来。南无甘露王如来。南无阿弥陀如来（三遍）。归依佛。归依法。归依僧。归依佛两足尊。归依法离欲尊。归依僧众中尊。归依佛竟。归依法竟。归依僧竟（三遍）。
    佛子所造诸恶业。皆由无始贪嗔痴。从身语意之所生。一切我今皆忏悔（三遍）。
    众生无边誓愿度。烦恼无尽誓愿断。法门无量誓愿学。佛道无上誓愿成（三遍）。
    自性众生誓愿度。自性烦恼誓愿断。自性法门誓愿学。自性佛道誓愿成（三遍）。
    愿以此功德。普及于一切。我等与众生。皆共成佛道（便放）。
    经忏。
    凡有施主求愿或预修或保安或荐拔等。请僧转经礼忏。或一日或三日或七日。都寺知客引施主禀堂头。次就库司纳净财。定日建道场。预请书记辨疏揭日单。库子营备种种果品。殿司直坛严设坛场。至期鸣鼓集众如法礼诵。午必上供。夜放焰口或蒙山随施主愿心。
    灵前讽诵。
    凡施主设斋求荐灵。殿司为设灵几立位牌。陈香花灯烛茶果等。至期鸣鼓三下。维那领众登殿上供。次诣灵前举三宝赞弥陀经（或大悲咒）心经往生咒变食真言结赞回向（若堂头有荐偈揭灵座上。众举赞时。施主诣灵前插香退身三拜。左右各一拜）。
    放水灯。
    将放水灯备斋筵几案法器于舟中。及夜忏主率众登舟念蒙山施食科。念毕放灯不得喧哗戏笑。盖欲赈潜水府冥灵沉沦之苦。非游戏也。凡作佛事或礼忏念经等。必须清净三业严肃威仪。次第随众如法礼念。志存利益毋得放逸。
    节序章第七。
    日月代谢节序推迁。念世界之无常。痛生死之大故。勤行法事振顿禅林。断今时衲子之堕习。效从上圣师之妙行。自利利他德莫大焉。
    正月。
    岁旦祝圣建三千佛道场（事具祝厘章）。
    上元解制（上堂）十七日百丈忌（事具尊祖章）。
    二月
    十五日佛涅槃（事具报本章）。
    十九日观音降诞（事具报本章）。
    三月
    清明日埽开山塔。
    二十九日径山容老和尚忌（事具尊祖章）。
    四月
    初三日开山和尚忌
    初八日佛降诞（事具报本章）。
    初十日临济祖师忌（事具尊祖章）。
    十五日结夏上堂。
    五月
    端午日上堂  小参  示众
    初八日弥勒佛降诞（事具报本章）
    六月
    七月
    十五日解夏上堂。
    启建盂兰盆报本大会。
    先十日前库司知客。白方丈发普度簿。合寺僧众及诸檀信。欲荐先灵者。各出净资登簿。后到书记寮报先灵乡贯名字。以便入疏题牓。至期库司营备种种果品。供养佛菩萨·韦驮·伽蓝监斋·寒林所（揭牓文）及所荐先灵。
    逐日午间。各具斋供。大众各依日单随众礼忏。至自恣日当午设和罗饭（华言自恣食。以五果煮香饭是也）以钵盂盛之安佛前。大众上供跪诵盂兰盆经。住持拈香。夜放瑜伽法食（或住小庵院不能建会。唯诵经一日可也）。
    八月
    中秋上堂  小参  示众
    九月
    重九日扫开山塔  上堂  小参  示众
    十月
    初五日达磨祖师忌（事具尊祖章）。
    十五日结制
    凡遇结制时有信心长者。欲充期主。先白堂头及都寺。次知客引至库司纳净赀。营备一期中所需之物。每逢五逢十开浴时。早间挂开浴牌陈香几果品糖汤。午后汤热知浴。具威仪请堂头及两序。次第入浴（余事具浴堂规）。
    十一月
    初四日开山和尚愍忌（事具尊祖章）。
    冬至日祝  圣上堂  小参
    十二月
    初一日开戒期（事具梵行章）。
    初八日佛成道（事具报本章）。
    除夜每年二十九日开浴结算（如无三十则先一日）夜放蒙山。岁除日。佛殿·韦驮·伽蓝·祖师·紧那罗王·弥勒·观音·祖堂·檀越祠等处。各设香花灯烛果品斋供。将午鸣鼓。集众举香赞（堂头拈香）念八十八佛忏悔文上供仪。次诣韦驮天伽蓝神等处。讽诵归念愿文三自归毕。诣方丈礼堂头。归位听版赴斋。下午小参。药石后常住普茶。次堂中执事等。就斋堂备茶筵。请堂头及大众。初一夜堂外执事备茶筵。初二夜堂头设普茶。
    节序佛事疏语。
    岁首启建祝圣道场疏（二）。
    伏以。三阳开泰。颁玉历于四方。千佛迎祥。现金容于万福。大哉乾元资始。妙矣洪运维新。恭焚五分之真香。敢竭一诚于莲鉴。切念（某）等。揣德全疏抚膺惟歉。主盟禅席。常叨覆载之恩。开道凡情。尤藉照临之德。握机轮于掌上。承至化于寰中。匪凭我佛之慈。曷祝尧仁之寿。由是岁当启祚之辰。敬集合山海众。登临宝殿。极唱圆音。顶礼三千之圣号。大开一七之期场。净三业于一心。融一念于三际伊蒲陈供。上献十方圣贤甘露均濡。下资一切品类。集此胜因。端申祝庆。伏愿。佛日与舜日齐明。皇风同慈风永扇。载歌载德。万方均乐葛天民。种福种因。一会咸归檀度众。坚初心而成妙果。闻正法而袪妄缘。百福骈臻。仰冀邦基永固。三门镇静。长期祖道东兴。一众安康。四时迪吉。
    又元日礼忏通用疏（凡小庵院俱可用）。
    伏以。泰运方亨。万物咸沾化育。慈风乍启。大千悉获鸿休。是以山河镇静。黎庶安康。在在歌声载道。时时瑞气临垣。沙门（某）感此山居无难。行道多祥。皆由上天覆护之德。诸佛加被之功。由是涓履端之旦。至于（某）日严设华坛。广陈清供。仰劳六和净众。顶礼诸佛洪名。鏧竭一心。肃清三业。所愿。梵音唱处诸天合爪以同聆。法乐鸣时。九地圆通而共证。多生父母。悉使超升。现在宗亲。恒沾利乐。人人获三多之庆。各各保四大之和。次期本山檀越。合国士民。菩提弗退。固佛法之金汤。禄位高升。壮皇家之柱石。更期山门鼎盛。僧海波恬。各悟直指之心。均阐单传之化。使金轮与法轮共转。帝道等佛道遐昌。凡所祈求。咸承感应。
    佛涅槃疏。
    伏以。节值仲春。跋提河悲声骤起。时当中夜。娑罗树遗教亲宣。示有变之幻躯。入无声之三昧。虽谓千百亿身。遍刹尘而不灭。奈缘七十九载。果夙愿而难延。经今久远法化犹存。敬想金容曷胜孺慕。用是今月十五日。就于本寺。率众苾刍。同翻贝叶。恭焚艾衲之芗。学展纯陀之供。伏愿。一真界内。垂金臂以提携。大寂光中。纵绀眸而洞鉴。令人人入毗卢性海。俾各各契涅槃妙心。谨疏。
    观音大士降诞疏。
    伏以。至化令行。青帝扇春风之律。圆通门启。大悲现水月之容。既无生而不度。信有感以斯彰爰沥丹诚。仰垂洞照。今据（某）州（某）寺住持沙门（某）等。云集苾□。恭投莲座仰惟大士降生之日。正当百花呈瑞之时。端秉一心焚戒香于宝鼎。肃清三业。宣梵韵于海门。在会檀那。乐闻正法。视生慈眼。不舍威光。洒甘露于杨柳枝头。三根普润。布慈云于尘沙界内。万象皆春。六合升平。兆民向化。
    开山和尚涅槃疏。
    伏以。宗灯发焰。列刹均分祖苑之光。道树变荣。群生俄动鹄林之戚。既识心而能达本岂饮水而不知源。凡我宗枝。合舒葵悃。恭惟本寺开山先老和尚。径山首出。临济正传。一棒西来。起扶桑三百年之法运。廿春东寓。开黄檗五千指之禅场。行百丈礼仪。岩岩师表。提三玄正印。凛凛霜容。丽日月于天中。擒象龙于喝下。德腊高超乎一世。足称阖国之瞻依。道名上彻乎九重。屡受圣皇之眷注。既而能事周隆。化功告备。阒然入无声三昧。正尔当首夏初旬。泪眼坠珠。感人天之悲恋。风柯掠地。动林鸟之哀号。虽云生灭同原。其实音容异世。追念开天之传绩。莫酬刻骨之深恩。兹值（几）周讳辰。敬集四方海众。讽诵楞严神咒。上陈香积伊蒲。藉此胜因。物申供养伏愿。大寂光中。等毗卢而受用。真如界内。垂慈眼以普观。凉树秀发孙枝。同仰千秋之慈荫。祖山高增翠色。永期万福之来临。谨疏。
    释迦文佛降诞疏。
    伏以降迹毗蓝。现四八端严之妙相。分身刹土。开亿千广大之化门稽首鸿慈。俯舒葵悃。今据（某）州（某）寺。住持沙门（某）等窃惟。赤帝司权。乃当首夏。迦文瑞世。正值良辰。人人愿冰金躯。喜九龙之吐水。处处弘扬正法。仰三界之独尊。七步周行。蹑青莲于足下。万方普照。放白玉于眉间破长夜之昏衢开群生之觉性。谨疏。
    建盂兰会疏（二）
    伏以。纯孝格天。目连尊者启盂兰之会。真慈应世。调御丈夫兴报本之怀。阐一代化仪为万年圣训。普天仰式。率土遵依。稽首金莲。俯舒诚悃切念众等生逢圣世。幸厕僧伦。戒品沾身。向荷佛光之覆荫。蓼莪成咏。重嗟亲德之未酬。是以泪眼风枝。想音容之如在。山舟夜壑。惊岁月之迭更。及其发足离乡。遥。自瞻风拨草。或乃忘缘遗世。专为访道寻师。道既罔闻。将何慰亲以道恩无能报。敢言割爱忘恩。全亏甘旨之勤劳。竟抱终天之哀恸。兹者。秋临大地。节届中元。幸逢诸佛欢喜之辰。乃是众僧自恣之日。恭就当山。崇建道场。顶礼诸佛忏法用酬罔极洪恩。伏愿。圣眼遥观。玉毫垂照。众等父母师长。普及法界有情。历劫亲缘。多生眷属。在堂者。各享颐期之寿。过去者直登清泰之乡。闻妙偈以袪妄情。悟无生而证法忍。克成子道。化育群机。
    伏以。桂花初秀。蓂荚均开。正当诸佛欢喜之辰。适值众僧自恣之日。切念众等。凡心未尽。圣智未圆。思父母之劬劳。何以报德。念幽冥之痛苦。奚以超升。由是就于本山。率诸清众。讽利生之妙典。诵报本之真诠。午陈净供。夜设斛食。以斯善利。回施群生。所荐灵魂。幸垂加被。伏愿。亲恩普报。子愿无违。在堂者。福海增深。已往者。罪花凋谢。生生咸承般若。世世不退菩提。次期檀门清吉。僧海安宁。天下升平。万民乐业。凡在未祷之中。悉赖大慈之荫。
    施食疏。
    伏以。慈心普运。弘开利济之门。甘露均施。广及幽冥之众。俯申葵悃。仰叩莲台。今据（某）州（某）郡。奉佛植福弟子（某甲）窃念（某）夙植善根。幸藉佛天之覆庇。生逢明世。长居人道之全安。痛幻身之靡实嗟道业之无成。欲固寿元。宜修胜福。由是虔发一诚。就于当寺。敷陈香馔。供佛及僧。晚设甘露法食。广资冥途品类。仰凭清众。同运真慈。唱梵海之潮音。破昏衢之大梦。伏愿。玉毫垂照。法泽均沾。俾（某）等色身勇健。进道无虞。先灵眷属。悉证果于莲胎现世宗亲。同归心于佛乘。随有缘而得度。信无愿而不从。谨疏。
    佛成道疏。
    伏以。雪覆千山。示六年之苦行。星明午夜。契历劫之真机。不有正因曷成极果。是以大千经卷。匪智人而莫剖。无上妙法。微觉者而难知（某）等。生逢末运。忝绍宗猷。洽髓沦肌。咸承圣泽。摩顶放踵。悉沐鸿恩。想当时一麻一麦之□。添今日无涘无涯之愧。由是恭登绀宇。敬献香麋。广集僧伽。称扬宝号。伏愿。香烟起处结成遍界之云台。葵萼倾时。上达大慈之觉苑。顿除众等。妄想执着。亲证如来。智慧德相。谨疏。
    寒林榜。
    法身本具。佛性不无。奈缘片念之差池。遂致无边之困苦。黄泉路畔。白骨加新热铁山间。饥烟竞起。撞头磕额。欲出无门。吁地号天。拟投何所。徒流离于累劫。枉出没乎千生。凄凄草野。恒闻哭泣之声。瑟瑟寒林。每见风霜之惨。匪仗我佛慈力。曷超汝等幽魂。以今节届中元。法行普度。开金绳之觉路。设愿海之慈筏。各宜直下知归。切莫依前蹉过醍醐乳酪。随意所需。华藏莲台。举头斯至。犹春风之微动枯木回稣。等秋水之澄清。冰轮应现。如斯胜会。愿证菩提。
    右榜晓谕鬼趣通知。
    太岁某年七月。日给。

礼法章第八

    礼者天理之节文。人事之仪则。在儒固常行之。方外人所不废也。方外人礼法。非是外修边幅。盖为内简其心。必先外束其身。未有外既放逸而内能静一者也。佛制比丘威仪必肃。百丈制作礼法必严。大觉琏动静尊严。黄龙南进止有度。有自来矣。宋伊川先生。见僧入堂叹曰。三代礼乐尽在此矣。以是观之。方外人礼法可不谨与。
    堂众出入。
    堂中大众。或早晚课诵。或二时赴斋。一出一入。众目所观不可不谨。出则头首先行。末位后接。两人并肩徐步叉手。不得左右顾聆不得涕唾言笑。合掌不得虚中。绕佛不得拖履。礼拜不得参差。伏则同伏。起则同起。经声不得紧缓。紧则俱紧。缓则俱缓。想金容于神鉴。融谛理于心源。或赴斋时坐不得交足。食不得出声。端身正意。下气和容。运三匙于愿前。作五观于厥后。入则末位先行。头首殿后。威仪必肃。体貌必恭。及接版散班。各嚼齿木漱口。随众经行（余事具。堂规）凡住持有公务远出。晚参时白众云。山僧明日有（某）事。当行。知事大众凡山门庶务。善加理治毋得弛废（大众领命各一触礼）翌日临发声钟鼓。大众送至山门外。归时亦鸣钟鼓。具威仪迎接。若暂出入。则不用钟鼓。若诸山有应世大尊宿到山。亦当鸣钟鼓大众具威仪迎接。住持人山门前□候。问讯起居。敷设床座。竭诚供养勿得茍简。若有王者及尊客。欲参谒住持随喜法会。知事头首。亦当以礼延接。相对道话令生欢喜。令起信心。切忌间谈世务。彼此无益。相传昔有官人。入寺值一沙弥在天王殿埽地。官人问曰。金刚如何努目。菩萨如何低眉。沙弥对曰。金刚努目可以降伏众魔。菩萨低眉。所以慈悲六道。官人不觉致敬。此所谓善说道话。生人正信者也。若寺中早晚上下相遇。互相致敬。若是尊长。须侧立道左俟尊长过后乃去。不得唐突。岂不见受禅师云。廊下逢僧须问讯。门前遇客要相呼。出家体态宜谦让。莫学愚人礼数无。又寺中僧众往来须着褊衫直裰（除登厕作务时）若父母师长。有致命当应者。须白知事给暇。事讫即回。若不给假擅自出入。以致妄为非法者摈治。
    堂规。
    五鼓报钟鸣连一版。直日揭帐齐盥沐礼佛。二版上单。三版止静香。一寸开静课诵。诵毕候云版鸣。齐过堂粥。粥后接一版定香。鱼二鸣经行香半炷二版茶。复经行香将完。鱼一鸣齐抽解归位。三版止静坐香完开小静茶香二寸。随意经行。鱼一鸣抽解三鸣复静。香完随意坐。候梆鸣开静归位。听版过堂饭饭后接版定香。止静如前。候开静过堂粥。粥后听报钟鸣课诵。诵毕归堂鸣。引磬问讯接一版。定香止静如前。香完开静放参。
　　一。堂头上堂时。各具衣次第而立。有话问则出。勿得参差。违者罚。
    一。堂中出入时。出则执事在前。入则执事在后。违者罚。
    一。止静坐香并课诵。不随众者罚。
    一。巡香故纵昏散者罚。
    一。邻对单撺互坐位。杂谈者罚。
　　一。食时不待结斋。无事预起者罚。
　　一。直日接版定香。鸣鱼洗茶钟。每须昭管。违者罚。
　　一。抽解沐浴洗浣时。不得入客堂诸寮空处与人杂话。违者罚。
    一。经行时不得乱行。放参后不得乱走作声妨众。违者罚。
    一。为己事他出。当出众问讯告假。过限者不得旋便进堂。在外消遣候单。除公务不论。
    一。尊客入堂。闻客版鸣齐归位。参差者罚。
    一。斗构是非。屡不随众者出堂。
    一。有小恙不许告假。重者给假。至重者出堂调养。方丈立。
    朔望云集唱礼。
    维那云。大众师展具（展毕云）某年某月（朔望）旦之辰云集三拜（拜毕云）不劳起具（又云）西天东土历代祖师三拜天下大善知识（三拜）径山先老和尚（三拜）本寺开山老和尚（三拜）堂头和尚（三拜）首座师（三拜）西堂师（三拜）后堂师（三拜）堂主师（三拜）都监寺师（三拜）监寺师（三拜都寺云）维那师（三拜）书记师（三拜）知藏师（三拜）副寺师（三拜）典座师（三拜）知客师（三拜）直岁师（一拜）知浴师（三拜）方丈侍者师（三拜）悦众师（三拜）客堂主师（三拜）监收师（三拜）耆旧师（三拜）化主庄主师（三拜）饭头茶头师（三拜）贴库贴案师（三拜）印房作房师（三拜）殿主直座师（三拜）香灯侍者师（三拜）米头磨头师（三拜）田头圊头师（三拜）园头菜头师（三拜）柴头火头师（三拜）行堂碗头师（三拜）知具杂务师（三拜）直牲直作师（三拜）巡照巡山师（三拜）司钟门头师（三拜）知随行者佛子问讯。内外举到不周者。普礼三拜。堂头和尚完礼三拜。请起具。
　　浴堂规。
    凡浴期以逢五逢十为限。如明日朔望。则先一日设浴。遇期日先挂开浴牌。午后汤热。具威仪请堂头浴。浴毕请版首执事浴。次通知客请尊客浴。后行梆三下。堂众挨单。每单八位入浴。堂众浴毕。梆六下客堂众浴。复普梆三通堂外行众浴。如生疥癣者。随后浴。不得紊乱。违者罚。
    入浴轨式。
    凡入浴室。当将净衣挂于净竿。触衣挂于触竿。浴前先洗净洗足须细行。不得触水入浴釜（洗时持偈咒云）若洗足时。当愿众生。具神足力。所行无碍。洗浴身体。当愿众生。身心无垢。内外光洁。唵跋折啰恼迦吒莎诃（七遍）不得浴堂小遗。不得共人语笑。人天宝鉴云。有一沙弥。入浴戏笑。遂感沸汤地狱之报。痛哉几微小失。而招大过。可不戒欤。
    沙弥祝发。
    凡为沙弥剃染。知客先禀堂头求法名（堂头手书云。某日为某甲沙弥祝发。秉刀师某甲）揭堂前。隔宿先为剃头。留顶心发。名曰周罗（梵语周罗此云小结）至日清旦。方丈中设香花灯烛。堂头据座。秉刀师具威仪。引沙弥诣方丈。秉刀师先作礼已。令沙弥炷香三礼互跪合掌秉刀师持净水灌顶。遂为剃落。沙弥起身作礼九拜。次礼秉刀师九拜。遂登殿礼佛参堂巡寮。即日设斋供众。若淡薄者。随分剃落之后。依业师教诫习经律。至戒期时乞受沙弥戒。若住小庵院。本师为祝发毕。即依弘戒法仪。授以三归五戒及沙弥十戒。付衣随众。历三五夏听登坛受具。若慧根钝未谙律仪者。须勤学可也。
    丛林中不许私受少年弟子。夫为衲子。为生死大事腰包顶笠参叩宗师。缘合则住。不合则去。即己身尚恐系累。况受徒耶若一人私受。则众人仿效。非丛林法也。违者出寺前。有沙弥祝发者。略存其礼。或有发心人。誓欲丛林出家依止堂头。不可阻障。或有久住老成辈。乏人奉事者。堂头给与。非私受也。若别住庵院者不论。
    执事单。

方丈侍者。典座  化主  作房  田头  碗头
    都寺  知客  庄主  殿主  圊头  知具
    监寺  直岁  饭头  直座  园头  杂务
    维那  知浴  茶头  香灯  菜头  直牲
    书记  悦众  贴库  侍者  柴头  直作
    知藏  （客堂）主  贴案  米头  火头  巡照
    副寺  监收  印房  磨头  行堂  巡山
    
    第一。为佛弟子。务先遵佛遗制。晨夕必以禅诵。依时习业。若不尔者。非佛弟子。自当出院。
    第二。为佛弟子。务先遵佛教戒。必欲清净身口意三业。防微杜渐。常自简察。若不尔者。非佛弟子出院。
    第三。为佛弟子。务先遵承师命。一一教诫。十二时中毋得忤逆背。诲况有抵触。若不尔者。非佛弟子。出院。
    第四。不许私蓄长物。贩卖贸易营利者出院。
    第五。不许坐食无功。专学己业。不随众公务者出院。
    第六。不许攻斗是非互相谤毁。以至交拳相打出院。
    第七。不许潜自出入习近男女色。犯者出院。
    第八。不许窃取常住物。结托豪贵施主。犯者出院。
    第九。不许假托常住名色化人布施。背众隐匿。浪费不公用者出院。
    第十。不许假托货买克落常住钱财。背众偏用者出院。
    继有十事。当戒须知。但有老疾重病者。规矩饮食不能随众。稍异调养。是一。
    病愈不得瞒心假病躲懒。专图私费背众食用。是二。
    不许假托公务擅用常住财物。毁废无功负缺不偿。是三。
    无故毁弃常住货物等件。不许隐匿恃强不倍赔偿。是四。
    前犯摈出未经悔过。毋得恃强不禀情允。擅目如旧安居。是五。
    因果罪福无惭无愧。凌蔑规矩不得与众同居。是六。
    不务守僧规戒律。在外游食。妄为毋得冒称本寺名色。是七。
    不许假出家衣帽。但专世俗非为致招狱讼。玷污法门。是八。
    不得结交非法党众。往来混扰作践枉用常住。是九。
    在内外执事。毋得擅权克落常住财物。隐匿以为己有。背众私费受用。不与众同饮食。专图私蓄。坐观常住各项废弛。不理者许大众白方丈摈罚。是十。
    丛林法众多寡。必以规禁为先。不比婆罗门聚会无所避忌。在上条目。如有犯者。量轻重罚责。如极重。从偏门摈出。无容再入特晓。
    方丈立。
    省行堂。
    省行堂者。有病比丘摄养之所也。使其省察行苦而兴悲智。云夫彼此有身。谁无老病。既有丛林。僧众所集不可不设。兹老僧最初开创无暇及此。厥后住持有力者当设之。此堂贵在高燥寂静之处。窗牖明亮凡案净洁。汤火器用药石等物种种置辨。择一二有道心善视病者居之。又病者势不能随众饮食。当别打辨以俟所需。
    立僧秉拂。
    堂头欲立僧秉拂。先令侍者委曲陈情。如有允意。堂头就方丈特为设茶。两序光伴立僧侍者预席。次日堂头立僧上堂下座立僧诣方丈礼谢。午后两序具威仪启请。维那上香。明早挂秉拂牌。半斋时两序覆请。候开静接钟。方丈侍者。以盘袱送法罏拂子。至立僧寮。同一触礼而退。立僧侍者。遂捧罏拂上法堂。法鼓大擂。两序偕堂众出迎。立僧入堂。与两序问讯登座。维那举赞行香。赞毕大众一齐作礼。立僧就座。悦众鸣引磬三通。维那白椎。立僧秉拂提唱下座。赍罏拂上方丈礼谢退身。遍巡两序及众寮问讯。下午立僧侍者。录法语呈堂头已。揭法堂前。
    
普请章第九
    
    普请之法丛林常事。末代浇薄。唯好安逸。十指不沾水。百事不干怀。横草不拈竖草不拾。自谓我参禅辨道不屑乎此。独不思。老卢踏碓终成大器。百丈荷锄永作人师。老僧在故土时重兴黄檗。虽有数千指。普请之风日日不坠。盖古德之规不得不力行焉。今在此方叨受国恩。事事如意故无田园耕种之劳。唯有小务。如采茶埽地搬柴运土等。一闻鲸音各宜前进。若有老病者免。
    凡欲普请。直岁先挂普请牌（牌上书上午某处作某事。下午某处作某事）令直作备什物器用。勿临时缺阙。饭后击梆三通。内外大众俱出。不得躲懒偷安。事讫方回。古不云乎。冒雨冲风去。披星带月归。不知身有苦。唯恐行门亏。吉德作务忘劳至此。吾等可不思齐耶。
    
迁化章第十
    
    人生幻寄四大匪坚。百年漏尽终归乌有。况不满百而中夭者。滔滔皆是。维摩芭蕉浮云之喻。岂欺我哉。纵曰古佛应世。亦不免泥洹。送死之仪实大事也。窃观参访之士。孤身只影。托迹丛林。彼此有病。宁免无常。要在同流互相愍念。无论眷属亲疏衣盂厚薄。悉宜尽礼津送。庶几殁者。无憾而存者弗愧。知事之人更须留念。
    进龛。
    凡住持初示寂（侍者下僧堂。鸣椎一下白云。堂头和尚传语大众风火相逼不及面违。又鸣椎一下）就沐浴净发。易新净衣。搭僧伽梨。加趺就座（有遗偈贴座左）座前陈香花灯烛茶果珍羞。鸣大钟。大众具威仪入方丈吊慰。是日法嗣小师侍僧。治龛室挂素幙。议发讣音。请主丧尊宿。若无尊宿。即本山首座。或有名德人。随时而行。夜燃长明灯。伴夜坐禅（或诵金刚经）次日或第三日将进龛。又鸣钟集众作祭。嗣法上首炷香三拜。不收坐具。进前上茶上食。归位三拜。众诵楞严咒心经结赞。嗣法等复作礼三拜。维那回向云。上来讽诵功德。奉为本寺堂头和尚。无生报地。妙极庄严。十方三世一切佛。诸尊菩萨摩诃萨。摩诃般若波罗蜜。大众一齐作礼收具。分班主丧尊宿。举进龛佛事（当进龛时）大众同念南无清净法身毗卢遮那佛。至封龛则止。后作挂真举哀佛事。法嗣小师侍者。着素服青袈裟。不必披麻带白违佛制。每日二时上粥饭。三时讽诵。七七日中。法嗣小师等。伴龛坐禅。终七日设祭撒灵。即日入祖堂（或至百日。或待新住持。随时而行）。
    祭日仪轨。
    凡设祭时。鸣报钟集众。法嗣先上香三拜归幙下。次大众作礼排班。讽楞严咒心经已。祭主出（上香）三拜不收坐具进座前上茶上食退身三拜。俯首伏地。维那跪灵座头读祭文（读毕）祭主再拜归位。大众结赞回向云。上来讽诵功德奉为堂头和尚增崇品位十方三世一切佛云云。
    出丧。茶毗。
    将欲出丧。预设丧仪香亭真亭幢旛天盖铙钹□杖拂子衣钵挑灯手炉雪柳等物。至日鸣钟集众。维那唱云。金棺自举。绕拘尸之大城。幢旆摇空。赴茶毗之盛礼（若全身入塔则云。赴难提之盛礼）仰凭大众。称念洪名。用表攀违。上资觉路。念清净法身毗卢遮那佛圆满报身云云。至波罗蜜。丧司维那。引小师拜请起龛佛事讫。鸣法器。大众各持雪柳。同念清净法身毗卢遮那佛。送至化坛。都寺押丧（化坛前。当设灵几备香花灯烛茶果珍羞）至化坛安龛毕。大众所持雪柳安于坛内。都寺上香上茶。丧司维那进前烧香。引小师拜请秉苣佛事。山门维那。举无常偈云（诸行无常。是生灭法。生灭灭已。寂灭为乐。大众同和凡三遍）次举楞严咒回向云。上来讽诵功德奉为堂头和尚茶毗之次。增崇品位。十方三世云云（是日当设一大斋。嚫施重于寻常）次日小师法眷等。以陶器收灵骨。迎回安奉。请安骨佛事。挂真供养。
    进塔。
    预先备真亭幢旛天盖辞世偈钵盂□杖拂子手炉灯笼等。一一择人棒执。次就塔前设几案。陈香花果品斋供。时至鸣报钟集众。主丧尊宿。举起龛佛事毕鸣大钟鼓。大众各执线香一枝。同声称念南无清净法身毗卢遮那佛。送至塔头。歇钟鼓作祭讽诵。诵毕主丧举进塔佛事。大众一齐作礼迎真。归寝堂供养。
    遗物。
    住持人所有遗物。当一一登簿散。众设斋俵嚫。余者分及耆宿檀越故旧等。以表遗意。若有可镇山门者存焉。
    入祖堂。
    至日预就祖堂。严设祭筵。历代诸祖逐一同备。阙则非礼。是日法堂上当挂真。香花灯烛如法供养。斋前鸣钟集众。住持上香上茶上食展拜如仪。维那举楞严咒回向云（上来讽诵殊勋。奉为某和尚大禅师。增崇品位。十方三世云云）次鸣钟大众至祖堂。两序立班住持向供台立。行者以盘袱盛牌度住持。住持接牌举法语。安牌讫上香上茶上食大展九拜。次两序出班烧香拜已。举大悲咒回向同上。
    讣音式。
    （某）等山门不幸。本师堂头和尚今月（某）日遽尔归真。谨以讣。闻谨状。
    （某）年（某）月（某）日（某）寺丧司比丘（某）稽颡百拜。
    亡僧
    凡僧众将圆寂。看病人同知事。代查收衣单道具。对病人前。一一登簿。以便估唱。既寂之后。即为沐浴净发着净衣（只用短衫一件。中衣一件。褊衫一件。寻常数珠一串。挂络一顶）结跏入龛前。设灵几香灯茶果剪纸旛四首。书无常偈云。诸行无常是生灭法生灭灭已寂灭为乐。请堂头起龛下火。直岁令行人备干柴火把。挂送亡牌。事讫鸣鼓集众。众各披七条至龛前。堂头举起龛佛事已。维那举念佛缘起。鸣鼓钹。众随声称念。送至涅槃台。诵弥陀经往生咒回向云。上来讽诵功德奉为新圆寂（某甲）上座茶毗之次庄严严地十方三世一切云云（当日公界为亡僧设供一堂）下午就佛殿侧。设灵几香台茶果立位牌。牌上书云。新圆寂（某）禅人之灵（或是头首。则书某上座觉灵。余随职称呼书之）即日晚课绕佛时。诣灵前念大悲咒。心经往生咒无常偈回向。无论亲疏。至一七而止。
    唱衣。
    估唱之法出自佛制。增辉记云。佛制分衣意。令存者见其亡物分与众僧。作是思惟。彼既如斯。我还若此。因其对治息贪求故。
    凡欲估唱。知事直岁丧主等。预将亡僧衣物帐日。置斋堂上书记位前备笔砚。然后鸣鼓集众。堂头据位。两序大众次第坐定。维那白云。浮云散而影不留。残烛尽而光自灭。今兹估唱用。表无常。仰凭大众念。
    清净法身毗卢遮那佛（众合掌念）圆满报身卢舍那佛。千百亿化身释迦牟尼佛。当来下生弥勒尊佛。十方三世一切诸佛。大智文殊师利菩萨。大行普贤菩萨。大悲观世音菩萨。诸尊菩萨摩诃萨。摩诃般若波罗蜜（念毕鸣磬一下）。
    维那云。白大众。唱衣之法。用表常规。新旧短长。自宜照顾。磬声断后。不得翻悔。谨白（复鸣磬一下拈衣云）。
    一号袈裟一顶估银若干。二号褊衫一领估银若干。三号钵盂一口估银若干。书记一一登帐。如是唱讫。再鸣磬一下（回向云）上来念诵唱衣功德。奉为新圆寂（某甲）上座觉灵。庄严报地十方三世一切佛云云。
    凡亡僧所有之物。无论多寡。悉应估唱。若不估唱。违制得罪（若有佛像经律。不应估卖）。
    若亡僧衣钵稍丰。估唱已当为修佛事饭僧以资冥福。若有余者备作塔资。亡僧物因果甚大。一钱不可错。知事者宜慎之。
    入塔。
    将入塔法眷故旧等。预先请堂头起骨入塔佛事（或堂头事烦。命请首座西堂等为之）先一日知事令人治香亭安骨石（雇行人舁香亭）塔前设香灯茶果斋供。至期鸣鼓集众。堂头起骨已众举圣号。鸣鼓钹送至塔所。堂头举入塔佛事。众念大悲咒心经往生咒。维那回向云。上来讽诵功德奉为（某甲）上座进塔之次庄严报地十方三世一切佛云云。事讫法眷故旧等。诣方丈礼谢堂头首座大众。

佛事梵呗赞

    佛降生（浴佛日用）
    三祇因满。万德果圆。下生睹史诞蓝圆。九水浴金盆。指顾称尊。法界沐慈恩。南无天人师（云云）。
    佛成道。
    栖身雪岭。六载修行明星现处豁双睛。无上道初成普视众生。佛慧本均平。南无大觉尊（云云）。
    佛涅槃。
    娑罗树下。跋提河边。泥洹时至会人天。遗教语亲宣。中夜寂然。一代化仪全。南无涅槃会上（云云）。
    弥勒佛降生。
    迦文已逝。弥勒当来。度生补处坐莲台。说法会三开。德本深栽。果报永无涯。南无龙华会上（云云）。
    初祖忌。
    少林灯耀。普照大千。无明臂断得真传。只履返西干。五叶芳联。祖道永绵绵。南无度人师（云云）。
    百丈忌。
    丛林师表。无出雄峰。禅仪法范立成功。三代礼雍雍。不坠先宗。湖海永尊崇。南无度人师（云云）。
    先觉忌香赞（祖堂联灯堂通用）
    真香无碍。流出心胸。非烟非火气和融。叆叇遍虚空。大圆镜中。愿即降神聪。香云盖菩萨（云云）。
    先觉回向赞。
    那伽既入。何往非亲。森罗万象悉归真。全不离纤尘大愿无垠。再转法中轮。圆觉地菩萨（云云）。
    众僧赞。
    阎浮果熟。佛国华新。浮沤四大本非真。证取未生身。不离初心。在处觐能仁。圆觉地（云云）。
    地藏堂荐灵赞（僧俗通用）
    众生度尽。方证菩提。多生誓愿不思议。六道仗提携。此日灵輀。速往妙莲池。荐往生（云云）。
  
老人预嘱语

    老僧自甲午秋应请东渡。三主法席。新开黄檗。迄今十八星霜。禅林规制。颇成大观。天下云衲。咸所共知。静而思之。虽则于此土宿有法缘。亦乃十方护法宰官居士。及在会耆德现前众等毗赞之力。老僧每揣道德荒疏。际斯法会。莫不感念至意焉。兹余喘已登八旬。犹如本末残阳。恐在世无多。但一伏开山典仪。犹关千古法系。故不得不预立规训以晓将来。汝等遵而行之。则为肖子顺孙。使宗灯炳耀法脉长流。与此山同其悠久。永为祝国福民之场也。不则非吾眷属。勿入此门以混清众。爰立规约数条。永为本山龟鉴。众宜知悉。
    一。冬夏二期。内外众等。俱遵圣制禁足安禅。昼三夜三。究明己躬下事为务。勿擅出入违佛教诫。
    一。众等专为好心学道。当以慈忍为本。戒根净洁因果分明。受十方信施。须要知惭识愧。勿得饱食游谈。恣逞人我搅乱禅林作诸魔业。
    一朝暮二时念诵。各宜严整威仪随众。不得偷懒。除老病者不论。
    一。本山及诸山。凡称黄檗法属者。概不许荤酒入山门破佛重戒。
    一。本山第三代住持。仍依吾法嗣中照位次。轮流推补后及法孙。亦须有德望者。方合舆情。克振道风。此事在众等平心公举。勿得恃于权势互有偏私。
    一。历观古来东渡诸祖嗣法者。三四代后即便断绝。遂使祖席寥寥。前承酒井空印老居士护法之念。尝言本山他日主法。茍无其人。当去唐山请补。使法脉绳绳不断。此议甚当。惟在后代贤子孙举而行之。则是法门重光之象也。
    一。本山常住斋粮。合供十方大众守护禅林。祝国福民。永远香灯之需。各庵院概不许私分。
    一。留镇常住及松堂法具什物等。当另记一簿。以便递代住持交传。勿致失脱。
    一。本山住持与各院静主。既同宗派。当以协力一心尊法重道。赞翼祖庭。使递代化风不坠也。至于诸山法属入山。亦当以礼相待。勿得失仪。
    一。松堂老僧寿塔在此。即为开山塔院。后当本山各庵院子孙轮流看守。
    更余规约。俱载禅林师训中及两序须知。文繁不录。可参看力行之。嘱嘱。
    开山塔院规约。
    本堂合本山各庵院子孙递年轮流看守。以遵开山老和尚遗嘱。所有当行规约开列于左。众宜专守。勿得擅自改易互有参差。违者罚。
    一。老和尚像前香灯常时不断。晨午粥饭。如法上献勿得失候。
    一。每日献粥饭时。诵大悲咒般若心经变食真言毕白云。上来讽诵功德奉为。开山老和尚上酬慈荫十方三世一切佛诸尊菩萨摩诃萨摩诃般若波罗蜜。
    一。每月初三忌日。午前闻大钟鸣七下。合山僧众并各院僧众。俱到本堂依法念诵。不得怠惰。
    一。每月朔望早粥后。合山大众到本堂礼拜。
    一。每年正月初一至初三日。午前合山大众并各院众。俱集本堂念诵献供。除夕同前。
    一。每年开山忌日。常住设斋献供。诸方法眷。随人厚薄各进香仪。塔主收纳以备公用。即日午间大众随堂。各庵院主人并诸方有名位者。方丈留斋。
    一。每年交代守院主。以七月望后为期。须会本山堂头暨各院主。同查物簿以便进退。
    一本堂什物。每年须照簿逐一查过交代。如有损坏。当白众修补。若失脱者。亦当白众公断。
    一。本堂寮舍等。不许专己改易。如欲修补鼎建。当与堂头及各院主会议然后施行。
    一。本堂所有巨细什物。俱存公用。勿得私取私移。以致临时乏用。
    一。各庵院主。值当年时。名德不合众望者。须会众公议不必轮及。当挨过以邻次代之。
    一。本堂僧众。须依开山规训。不得私自出入。如有当行之事。须白院主给假而行。
    一。舍利殿系开山老和尚为太上法皇鼎建。应属本堂拨人守护。
    一。列祖堂立位牌。第一开山老和尚。次凡当山住持说法之师。无论久近皆可入。若未经住持者。决不得违例。
    一。联灯堂凡是黄檗派下有嗣法者。皆可入。若未嗣法。虽有德望亦不可混。
    一。本堂僧粮若干。当及时登簿以便递年交代。后有檀信喜舍者。须添入簿内。
    右塔院规约一十六条。系癸丑七月望日住持嗣法徒木庵□等。暨诸法孙议定同立。已勒版帐不得违犯。
    门联通用。

开正建千佛会

    三阳开泰三业纯和顶礼三千三世佛。
    万物呈祥万方庆喜。均增万福万年春。
    腊尽春回大地均开泰运。
    时和岁稔万民悉获鸿庥。
    百福骈臻亿兆群氓麻至德。
    一心清净三千诸佛现全身。
    
中元建兰盆会
    
    垂正眼廓慈心。遍解视生同一子。
    念洪恩修孝行。韵诚礼佛答双亲。
    承诸佛慈悯之恩冤亲普度。
    仗众僧威神之力存殁均资。
    诵蓼莪之章难罄情于罔极。
    遵盂兰之旨敢竭念于熏修。
    
戒坛

    一念不生六根清净。便成自性卢舍那万德。圆满。
    诸缘顿息众戒全彰。何异即身芬陀利纤尘弗沾。
    
山门

    不二门开。扩充格外人天眼。
    单传道振。直指西来佛祖心。
    
天王殿
    
    福地钟灵。特感四王护国。
    慈门现瑞。大欢三会度人。
    
佛殿
    
    宗门肇启廓天心。祇树林中十圣三贤皆景仰。
    绀殿庄严光佛日。宝华座上千枝万叶永流芳。

禅堂

    懵懂主人公。唤醒眼睛明日月。
    颟顸皮袋子。打翻鼻孔吼风雷。
    选佛门开。直接风颠汉子。
    辨魔眼正。顿超无位真人。
  
斋堂

    法眼圆明。日费斗金非分外。
    偷心不死。时尝滴水也难消。
    古德语辑要。
    圆悟曰。先师言。做长老有道德感人者。有势力服人者。犹如鸾凤之飞百禽爱之。虎狼之行百兽畏之。其感服则一。其品类固霄壤矣。
    湛堂曰。有道德者乐于众。无道德者乐于身。乐于众者长。乐于身者亡。今称住持者。多以好恶临众。故众人怫之。求其好而知其恶。恶而知其好者鲜矣。故曰与众同忧乐同好恶者义也。义之所在。天下孰不归焉。
    古德浴室示众偈曰。从本腥臊假合成。皮毛津腻逐时生。直饶倾海终朝洗。洗到驴年不解清○身惹尘埃沾尚浅。心随欲境染尤深。堪怜举世忘源者。只洗皮肤不洗心○满斛盛汤大杓浇檀那更望利相饶。后生若不知来处。福似须弥立见销。
    大隋真禅师示众曰。诸禅德老僧行脚时到诸方。多是一千。少是三百众。在其中经冬过夏。未省时中空过。向沩山会里做饭七年。洞山会中做柴头三年。重处即便先去。只是了得自己时中干他人甚^8□事。如诸佛菩萨。皆是积劫勤苦。方得成就。似诸阇梨还曾舍得甚^8□身命。作得甚^8□勤苦。便道我会出世间法。世间法尚不会。遇些子境界。便自张眉努目。消容不得。说什^8□解脱法。
    智者大师示众举。古德住山每令执爨者煮粥。一日爨者观火烧薪。念念就尽。无常迁逝。复速于是。即于炷前寂然入定。数日方起。往上座所。具陈所证。叙法转深。上座曰。汝前所言皆我境界。今所说者非我所知。勿复言也。遂问。汝得宿命否。答曰。薄知。又问。何罪为贱。何福致悟。答曰。往世曾住此山。因有客至。侵众少菜。由此谴责。今为众奴。前习未忘。故易悟尔。
    自得辉和尚曰。大凡衲子。诚而向正。虽愚亦可。用佞而怀邪。虽智终为害。大率林下人。操心不正。虽有才能而终不可立矣。
　　死心谓草堂曰。凡住持之职。发言行事要在诚信。言诚而信。所感必深。言不诚信。所感必浅。不诚之言。不信之事。虽平居庶俗犹不忍行。恐见欺于乡党。况为丛林主。代佛祖宣化。发言行事。茍无诚信。则湖海衲子孰相从焉。
    白杨顺禅师示众云。道念若同情念。成佛多时。为众如为己身。彼此事辨。
    密庵曰。应庵先师尝言。贤不肖相反。不得不择。贤者持道德仁义以立身。不肖者专势利诈佞以用事。贤者得志必行其所学。不肖者处位多擅私心。妒贤嫉能。嗜欲茍财。靡所不至。是故得贤则丛林兴。用不肖则废有一于斯。必不能安静。

跋

    古礼不无太繁。今礼未免太简。繁则劳费而难周。简则疏略而弗谨。兹所述者。亦不敢戾古拂今。别立新法。唯稽校折衷而已。庶厥后派下儿孙。便于遵守。而杜其繁简之议。其中犹有一二。未及行事。不能预定。姑阙诸以俟后之有名位者续焉。慎勿妄自改易。妄加琐碎。失老僧之本意也。谨识。

隐元和尚黄檗清规
