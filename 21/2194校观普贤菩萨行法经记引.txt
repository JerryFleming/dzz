No. 2194 校观普贤菩萨行法经记引



    古云。唇竭齿寒。妙典及开结诸经其犹唇齿欤。然此经为法华结经也人皆知之。若其注解盖阙如焉。宋朝义疏今所不论。在昔我本邦山家六祖曾撰文句疏通此经。更述此记解释其文。从此而后与高祖所制注无量义并行也。尚矣。夫实如唇吻也。善哉。
    六祖疏之记之以贻后毗。向予偶得一本以本经及文句与记合会藏之塾中有年于兹。然检坊间刻本不惟间错谬。若无其释经题数百言者予亦始知旧刻总为脱落。是故今补窜其文兼正全篇。以是行于世焉。
    冀怀道君子善修此典。乃妙经齿亦不寒也。岂不山家之大幸哉也。业就聊记数言以为序。

安永九年庚子促冬
台宗菩萨沙弥敬光谨题
佛说观普贤菩萨行法经记卷上

        入唐求法沙门圆珍撰


后学释敬光校

第0段     释经题诸家不同。从德各异不能具出高祖智者释题目阔明五义。今于斯经例分别五门。第一释经名。第二辨经体。第三明经宗。第四辨经用。第五判教焉。标其名字。示其下体明其经宗。辨其功用。论其教相。是即一经大意略尽委释如法华经初。今略明之。第一释名者。梵云佛陀。此曰觉者。具德之义。自觉异凡。觉他异圣。觉满异菩萨。而今所言佛者三界大导师教主释尊。说者以八音四辨宣畅无上大乘也。观者明普贤菩萨观。有三种。一寄依报说菩萨观。二明普贤真身菩萨成正报观。三十方诸佛为行者广说甚深大忏悔法。是名观无生忏悔。故经下文云。我心自空罪福无主一切法无住无坏。如是忏悔观心无心法不住法矣。普贤者梵号邲输跋陀。或云三曼跋陀。此曰普贤。大论与观经名遍吉。但普与遍字异义同。贤与吉止一物异名。今称普贤。居众伏之顶伏道周遍故名普。在断道之终残惑才微故称贤。悲华云。我誓于浊恶世界行菩萨道使得严净。我行要当胜诸菩萨。宝藏佛言。以是因缘今当字汝名普贤（已上）普贤有五种。一应迹普贤。乘六牙白象从东方来是。二等觉普贤。居众伏之顶在断道之终是。三妙觉普贤居果满极位是。大日经义释云。普贤菩萨蒙大日如来敕下阎浮提八相成道名释迦牟尼矣。释迦证实相极理号普贤也。四实相普贤。众生心性。般若经云。一切众生皆如来藏。普贤菩萨自体遍故（已上）五文字普贤。法华一一文字悉显实相理是也。菩萨者梵音。此云道心。释曰。菩即上求萨即下化矣。行法者明六根忏悔方法。时行者经根境识修行法众多称之行法也。经者训法训常。即教行理可轨之法皆悉常故。梵云修多罗。此翻经。又此土众生用三尘为经。一用声尘为经。如佛在世金口演说声音诠辨听者得道。大品云。从善知识处闻也。二用色尘为经。今佛去世纸墨传持。大品云。从经卷中闻也。三用法尘为经。内自思惟必与法合。不由他教而亦非纸墨。但心晓悟。故云修我法者证乃自知也（已上）第二辨经体者。以方等实相为经正体。问。此经五味中何所摄耶。答。第五味法华结经也（云云）有云。此经始终读诵大乘方等经典矣。可谓第三生苏味所摄。答。方等大乘通名。以一实相为经正体有何不何。第三明经宗者。行人修六根忏悔方仪令父母所生肉身即成清净法身为宗矣。第四辨经用者。以断疑生信为经力用。是则行者忏悔无始罪障亲感见生身普贤菩萨身是此经之胜用经云。乘白象王现其人前（已上）第五论教相者。无上醍醐为教相。利未来恶世众生为判教矣。次入文解释。夫振旦讲说不同。或有分文。
    或不分者。只如大论释大品不分科段。天亲解涅槃即有科文。道安别置序正流通。刘虬但随文解释。此人情兰菊好乐不同。意在达玄非存涉事。今且依分文者说。圣人说法必有由渐故明序分。序彰正显利益当时。正说分末世众生同沾法利名流通分也（云云）
    毗舍离国。明其方所此所。有二。一通方所。二别方所。今且通也。西域记七云。从此东北渡殑伽河行百四五十里至吠舍厘国。旧曰毗舍离国讹也。中印度境（从此者。从战主国伏鬼侧东南行百余里至一大率堵婆基趾已陷。八大国王分舍利地。后无忧王开取舍利改建大卒堵婆云云）吠舍厘国五千余里土地沃坏（云云）邪正杂住。伽蓝数百。多已圯坏。存者三五。僧徒稀少。天祠数十。异道杂居。宫城西北五六里至一伽蓝。僧徒寡少习学小乘正量部法。傍有率堵婆。是昔如来说毗摩罗诘经。长者子宝积献宝蓄处（云云）伽蓝东北三四里有率堵婆。是毗摩罗诘（唐言无垢称。旧曰净名。然净是无垢名即是称。义虽同名乃有异。旧曰维摩结讹略也）故宅基。多有灵异（已上记文）天台维摩经疏云。通方所（今上明了）复为三。一约事者。此云广博严净。其国宽平名为广博。城邑华丽故名严净。有师翻为好稻。出好粳粮胜于余国故也。有言好道。国有好路平正砥直。又言好（呼号）道。其国人民好乐正道自敦仁义不须君主五百长者共行道法率土人民莫不归德。故云好道。次对法门释者。随有所翻即以对之。广博严净者。即是释迦法身本居寂光其性广博由若虚空。功德智慧无诸秽恶故云严净。迹居人间托广博严净之土。是知非本无以垂迹故居人间严净之土。非迹无以显本。寄毗舍离说诸佛国永寂如空。以显遮那常寂本国。言好稻者。释迦本在大般涅槃百句解脱。故法华云。百谷苗稼普皆增长。因其增长谷实得成。即是百句解脱之妙果为好稻也。垂迹·显本类前可解。信好道路者。此表智度大道佛从本也。故本经云。譬如隘路不容二人并行。解脱不尔。多所容受。即真解脱也。今释迦居不思议法界大道。即是多所含容。故名好道。垂迹·显本类前可知。言好（呼号）道者。思议之道作意而修不名好道。不思议道自行真修任运现显化他。如磁石吸铁。无缘无念此是性好之道也。由本垂迹故名好道。因迹显本故居人间好道之国。说于心净佛土净也。三约观心者。一心三观能观心性即知心性犹如虚空即具福惠二种庄严无染无著毕竟清净。是则心净故佛土净。约好稻者。若观心性百句解脱之本名为好稻。约好道路者。若观因缘中道即是行大直道无留难故无有众魔群道得入此道最胜故名好道。约好（呼号）道者。若观偏真尽苦涅槃则于一切道法无好乐之心。若观圆贞之道则好乐一切心无厌足尽未来际。故名好道（已上略疏之文也。广疏意同也）今案若约观心万教同疏行大直道无所拥滞。一心三观即今真修。若能修之能观己心中普贤菩萨摩诃萨也。行法亦即此观也。三世诸佛皆因此观得成正觉。常恒之道无人改易故名经与也。题下深意总在斯下。故须因通方解悟别趣耳（云云）。
    大林精舍（此别方所中通也）。天台解云。大林者。是第一义包含二谛故名大。万德聚故名林。精者无八倒故名精。涅槃观色不净因灭是色获得常色。一阴通除八倒五阴合除此倒名精。空于二边毕竟空故名舍。亦是住十八空理故名舍（已上文）今案西域记不见此精舍。既云伽蓝数百已多圯坏存者三五僧徒稀少。不妨佛世有此精舍灭后隳坏。既言祇洹多败。余者合知。而诸经云祇树给孤独园实据佛世。今此合尔。亦应记。默缺录（云云）大林楼上广博严城。其因缘未见文。今家意在观解与经谙合。精舍之言与僧伽蓝同。唐国称寺者且取俗九寺名流。后汉明帝时迎来西天迦叶腾竺法兰二大士罗汉拥寄旧洛城鸿胪寺（领蕃客馆）竖洛西于白马寺公家相议名寺。实非敌对之梵语。
    重阁讲堂。（此别中别方所）天台云。重阁者重空观也。空生死涅槃也。今案重阁者重门也。（或云侧屋）化城偈重门高楼阁是也。彼疏云。重门是三空门。（此有大小二义。谓小乘三空大乘三空。彼品暂在小。今经存大乘云云）又是重空三昧尽无生智为楼阁重出也（已上）如此土朱雀门美福门·皇嘉门楼。上楼阁下空门也。丰乐门楼·八省院·飞凤楼等上楼下屋。屋有人居者。又如唐越州开元寺堂上则楼阁上居舍也。安置佛像六时礼念。是一重阁即堂殿也。且此经所指似他堂也。约义言之已如初文。又无住涅槃为重空也。楼阁之体上下有空。空以容纳为义。谓堂多容义如空也。总空别空亦为重空。意通别圆（云云）凡讲堂者未审西天样图。若唐国堂无有前户不置佛像亦无坛场及以床座。寻其用者为年三月俗讲经为修废地堂塔劝人觅物充修饰。例如余国知议矣。讲了闭之以荆棘等。若无讲时不开之。言讲者唐士两讲。一俗讲。即年三月就缘修之。只会男女劝之输物充造寺资。故言俗讲（僧不集也云云）二僧讲。安居月传法讲是（不集俗人类也。若集之僧被官责）上来两寺事皆申所司（可经奏外申州也一日为期）蒙判行之。若不然者寺被官责。（云云）本国往年于讲堂不置像或不竖户。此似唐样。今爱安佛乖旧迹也。又无俗讲。古今空闲耳（讲堂时正北置佛像讲师座高阁在佛东向于读座短狭在西南角。或推在佛前。故檀越设开题时北座言大众处心合掌听南座唱经题）却后三月我当般涅槃本记云。自十一月十五日至来二月十五日故云却后三月也。魔王生嫉妒厌如来久住。仍欲慰彼言却后三月当般涅槃（已上文）今谓。三月义未知来处恐忆推耳。可谓二黑一白为三月也。可以周书异记为正更莫他说耳。涅槃或四种。即有余·无余无生·自性。或三种。性·圆·方便净也。或大论中释入涅槃义。正须依用之。涅槃多翻且依圆最事出诸文（又如彼中）仁王般若旼记云。魔自在者历劫修行烦恼魔尽。二成道处除天魔。三佛合百年八十而灭降阴魔。四待后三月而入涅槃不由死魔也。天台金光明疏云。方八十者。世寿有三品。下方四十。中方八十。上方百二十。下方少夭。上方大老。中方不少不老表常。又十二因缘第八名爱支。八十灭者表爱尽已入有余涅槃。爱尽无传表我。涅槃表乐。又中方表中道。佛乐中道。中道表净。为此义故方八十年也（云云）今加方字为之一黑二白之义由。
    尊者阿难。达多品中云。龙女谓智积菩萨尊者舍利弗曰。序品疏云。五列名略举二十一尊者（已上文）私谓。具足杀贼·应供·不生三德被人天之所尊重故言尊者。法华云惠命。金光明云具寿。缁州云言具寿者福惠二命。然旧翻者多云慧命。今显双成故云具寿。阿难新云阿难陀。此云欢喜或无染（云云）。白饭王奏曰。生儿举国欣欣。因名欢喜。是为父母作字。具如疏二约教释之。又如疏一。
    长老摩诃迦叶弥勒菩萨。准法华等诸大罗汉皆是长老。金刚经等云长老须菩提。法华列名在人我下结云如是众所知识大阿罗汉等。当知□有高低德无优劣故称长老。例长者言（云云）迦叶多种。简滥曰摩诃也。具如诸文。略释名者摩诃迦叶此云大龟氏。其先代学道。灵龟负仙图而应。从德命族故言龟氏。真谛翻光波亦云饮光。备如文句。弥勒此云慈氏。思益云。若众生见者即得慈心三昧故名慈氏。贤愚云。国王见象师调象即慈心生。从是得名慈氏。悲华云。发愿于刀火劫中拥护众生（云云）又云。慈乃姓也。名阿逸多。此翻无胜（具如诸文）问。声闻菩萨其数至多。何以三士发斯三问。答。记不释之。今难申通。但阿难是闻经之主。迦叶嗣佛持法。弥勒即当来教主也。非此三仁住持至难。如以上正说未讫普贤请经如来总说四法。普贤许三七修行行者于其行事未得委细。末代钝根辄行不易。所以三士愍彼同心发起今问。感斯妙说可怜好矣。
    如来灭后云何众生起菩萨心修行大乘正念思惟一实境界。此三问中先问圆机众生发起纯圆菩萨真心修大乘行正思一实究竟妙道。无作四谛正从此起。所以者何。权教菩萨迂回远路不知佛道在于眼前。故历劫数或不证佛一实境界常在我心造境即中莫不真实。而彼菩萨不知不见虚损长功多堕疑网。所以如来正说法华皆除他疑开示悟入如来实智。今此更问为佛灭后行经之人失道损功谓佛道长远不能即身成佛故今专诚发起。抑普贤行约教有四。前三非要。今为后一大直道故三士一心同问世尊。生死涅槃本来实相体无有二。指之呼为一实境界。即是妙智所契妙境也。是无作灭谛亦名第一义谛。灭果道因。故正说云唯此一事实余二则非真。斯有多义。一指非顿非渐妙法为一事实而顿而渐为余二权。二呼三教之假名为非真。指一圆之实理为一实。三以四味为非真。以醍醐为一实（云云）今指佛法为一实境界。言佛法者观如菩萨唯佛与佛乃能究尽平等大慧实相之妙理也。若欲证此理必须修行纯圆妙行。若不符斯行无期克证所以故诸问独开此砥路。
    云何不失无上菩提之心。释曰。指无作四弘为无上觉心。菩提翻觉。即能觉智。此上上观即无作道也。约教言之。三教道心名为有上。圆教发心为无上心。一色一香无非中道。是无上菩提之心矣。本记云。上二句问出世。今寄胜义无失。得意而言从道灭观苦集。
    云何复当不断若不离五欲得净诸根灭除诸罪父母所生清净常眼不断五欲而能得见诸障外事本记云。此问世间。今推其意。寄浅问深。且从世谛入第一义。涅槃即生死是苦。菩提即烦恼是集。集因苦果。普贤道场（题云法华三昧行法）然后敛念正观破除罪业。云何名为正观。如菩萨法不断结使不住使海观一切法空。如实相。是名正观。云何名观一切法空行者谛观现在一念妄心随所缘境。如此之心为因心故。心不因心故。心亦因心亦不因心故。心非因心非不因心故。心非非因心非非不因心故。心为在三世。为在内外两中间。有何足迹。在何方所。如是等种种因缘中求心毕竟不可得。无名无相不可分别。尔时行者尚不见心是生死。岂见心是涅槃。既不得所观亦不得能观。不取不舍不倚不着。一切念相不起。心常寂灭不住寂然。言语道断不可宣说。虽不得心非心相而了了通达一切心非心法。一切皆如幻化。如是观心无心法不住法。诸法解脱灭谛寂静。作见忏悔名大忏悔名庄严忏悔名无罪相忏悔名破怀心识忏悔。行此忏悔心如流水不住法中。所以者何。一切妄想颠倒所作罪福诸法皆从心起。离心之外则无罪福及一切法。若观心无心则罪福无主。知罪福性空则一切诸法皆空。如是观时能破一切生死颠倒三毒妄想极重恶业。亦无所破。身心清净念念之中照了诸法。不受不着微细阴入界。以是因缘得与三昧相应。三昧力故即见普贤及十方佛摩顶说法。一切法门悉现一念心中。非一非异无有障碍。譬如如意珠具足一切珍宝如是宝性非内非外。行者善观心性犹如虚空。于毕竟清净心中见一切法门通达无碍亦复如是。是名行者观心实相忏悔。六根不断五欲得净诸根。见障外事广说如法华普贤观中所明已上）烦恼境十乘文云。不思议境者如无行云。贪欲即是道。恚痴亦复然。如是三法中具一切佛法。如是四分（三毒等分）虽即是道复不得随。随之将人向恶道。复不得断。断之成增上慢。不断痴爱起诸明脱乃名为道。不住调伏。不住不调伏。住不调伏是愚人相。住于调伏是声闻法。所以者何。凡夫贪染随顺四分生死重积狠??难能驯。故名不调。二乘怖畏生死如为怨逐。速出三界阿罗汉者名为不调。三界惑尽无感可调。如是不调名之为调。焦种不生根败无用。菩萨不尔。于生死而有勇。于涅槃而不味。勇于生死无生而生。不为生法所染。如华在泥。如医疗病。不味涅槃知空不空。不为空法所证。如鸟飞空不住于空。不断烦恼而入涅槃。不断五欲而净诸根。即是不住调伏不住不调伏。烦恼即假故不住调伏。烦恼即中故不住亦调伏亦不调伏意（乃至）何以故。烦恼即空不住不调伏。双照烦恼故不住非调伏非不调伏（云云）圆教念处云。若圆教断惑者。始外内凡即圆断三界之惑。初十住圆断无明。二住至等觉皆圆断无明。以此推之圆别断则明矣（别义如此文上明）三断不断者。别但明断不论不断。圆具二义。若教道明断证道不断。且如小乘七方便论断证真不论断不断。今亦如是。若不思议观内不见有烦恼可断。烦恼性不障菩提。菩提不障烦恼。烦恼即菩提。菩提即烦恼。故净名云。佛为增上慢人说断淫怒痴名为解脱。无上慢者淫怒痴性即解脱。无行云。淫欲即是道。又云。六十二见为如来种。只六根六尘而无限碍。只眼中见色亦眼中入三脱门。华严明。十眼乃至六根皆明十。于一尘中具十方三世诸佛八相成道转法轮度众生。皆不断而明了也（已上文）上来诸文更不会释。句句总通。今须经妙意。学者当知即苦集中具足道灭。圆人不断五住烦恼即烦恼中得证菩提（如上三观中）一切世间治生产业资生业等皆是实相本末究竟一相一味。若见烦恼可断。此翳眼之眼远望空云谓有其实近之欲把唯是空也。无空不生无有不灭。世间相常住。有何生灭乎。无生无灭犹如虚空。具如初行中十八空文念处中说与今经文。无明水即是水。十二因缘即是佛性。本来实相本性寂灭不生不灭。元来即空故无所著。即妙慧也。嘉祥三年。彼西三条右大臣丞相于当寺讲堂修八座会时。故别当和尚慈觉大师作首尾匠。别当击扬觉大师讲此经。首举即身成佛问。大师指两行以为其证。余思大理更不可疑。文云五欲者。法华云色声香味触。具如方便章。今一切法皆趣于欲。欲即法界不过是趣。故色等中能见佛性。无非中道意只在此。大品等云。诸法无碍凡夫作碍愚谓粗异。智知妙法故假名位乃至相似信一切法皆是佛法我法妙难解皆具安乐性皆是一法界。作是观故虽未得无漏法性六根即内根识得佛六根。所以圆人所有肉眼名为佛眼。余五亦尔。可谓观行位能具佛六根。此位稍长也。初即观似二位。次即分·真五阶。后即究竟一位。得意忘言。莫以水执（云云）诸障者即五盖五住乃至无明老死等障。位位障理位位伏之。位位乘之。位位分证。位位究竟。故净名云。天魔外道皆吾侍也。尘劳之俦即如来种。上正说经。一相一种毗卢遮那即释迦文遍一切处也。圆人不见迷悟之差凡圣之异。愚智皆般若性自明了。故地狱天堂同常寂光。周遍法界尽无拥碍。故我于凡位而能得见诸障外事。于他为障于我为空。障即法身更非余故。天台大师隋开皇十七年十一月二十四日示灭。仁寿元年十二月修齐。扬王请开大师龛坟。丹丘尊者例牟尼右手开多宝塔户开大师坟。颜容寥然都不异昔。又大业元年忌日斋忌次更开见之。唯见空床不见灵体从此以后更不开之。当知山河石壁于凡为障于圣非碍皆是大虚也。十方国土通为一佛常寂光上。□眼有隔。明人元通。位位不滥智智证一。
    谛听谛听善思念之释曰。此言遍于诸经典中。今不可更谈之。然佛法大海容入阿难菩提心中。智之与定悉皆圆满。所以正经名山海慧自在通王佛。他经列数人。今家意为。一实是海阿难也。佛地论意呼传法菩萨矣。约如此义更无可识。而师弟位别满分阶差。今演说意为令灭后初心之人存于凡圣不滥始终不混之道。又等觉位尚入重玄门经无量劫学凡夫事。况分证位四十余智断实未究竟。何不蒙三诫。须约五即位释配三慧（云云）
    如来昔于耆阇崛山及余住处已广分别一实之道释曰。今此举说法处。有古今两翻。今且举古。如来者此十号中第一号也。抑多唱十号。唯有于文未会其号。今正说中及诸经中十号具足之言盈满也。疏家谓易亦不出之。我辈浅见不以为难。今为童蒙略载尊号。且西明扬公制四分钞数义图云。多闻圣弟子持八支斋念如来十号。一如来。如理修行号。乘如实道来成正觉故如来。二应供。行二利号。三正遍知。实智穷源号。四明行足。因果满足。五善逝。逝生菩提不退号。六世间解。解权智圆明号。七无上士调御丈夫者位过诸圣以摄有情号。八天人师。善轨众生号。实为六道之师人天益多故。九佛。无师自觉号。十世尊。殊胜号。诸天世人莫能过者。批中六同上文七无上士位超诸圣号。大经云。有所断者名有上士。谓菩萨也。无所断者名无上士。谓佛果也。八调御丈夫。引摄有情号。经如来实非丈夫非不丈夫。固调丈夫故名也。此号准大经开二。瑜伽云无上丈夫调御士。九人天师。善轨众生号。大经实法界天人益多故云也。十佛。无师胜觉号。明无师自觉诸惑不能翳。世尊准大经十号外也。今文句云。无与等名无上士。调他心名丈夫。为众生眼名天人师。知三聚名为佛。坏波旬名婆伽婆（已上）今案西明依瑜伽今及批依大经各有所依不可是非。本业亦开无上士弘决云。调十法界名为调御。了十法界法名为丈夫此十号名经论不同。大经为十一。大论合无上士调御丈夫以为一句乃至世尊为第十句今案文句并批符同本业及大经。其开合词似不同。应是文误耳。仁王经疏云。成论与阿含皆合无上士调御丈夫为一号至世尊十数方满。今经及释论开无上士与调御为两则十号已足总结上德十号具足名为世所尊就别释中不称世尊但言婆伽婆。此是佛之总名持将代世尊也今案此疏释正合以为据。又瑜伽与成论·阿含同亦不可不用之。梵网合后亦可捡之。又妙乐科本中有数小科。古来未决。余近得之如之别抄。随文会之于理无妨。今出此者为备幼学也。三世诸佛及十方佛皆有通别二号。辨别化道故有别名。示德齐等故立通号。随文亦异。总而言之总摄十号之一。以智论上裁为十。今绝无十一二等言以第七一号一七个字不分擘之合为好耳。若约圆解一一号中皆具十号乃至无量恒河沙号。舒遍法界卷归一体。名号品中说云亦我。且可披彼。虽示种种道其实为佛乘。眉间白毫卷舒自在。辅行云。法应十号一体无二随义可思。不可分隔耆阇崛山西域记云。宫城（摩揭陀国京城也）东北十四五里至姞票陀罗矩吒山。唐言鹫峰亦谓鹫台。接北山之阳孤标特起。既栖鹫鸟又类高台。空翠相映浓淡分色。如来御世垂五十年多居此山广说妙法。频婆沙罗王为闻法故兴发人徒自山麓至峰峰跨谷凌岩编石为阶广十余步长五六里。中路有二小率堵婆。一谓下乘。即王至此徒行以进。一谓退凡。则简凡人不令同往其山顶则东西长南北狭。临崖西垂有砖。精舍高广奇制东辟其户。如来在昔多居说法。今作说法之像量等如来之身诸宗章疏解此山事。今不要切。但灵鹫或不注。今检有处何不肯之。仍略示方耳。此亦通别通通诸经别在正说。及余住处随经各异。道场·鹿苑·祇洹·恒河·空亭等逐时多大。而多在灵山说诸大乘余者少也。故云及耳一实之道。文通义别。且如寂场圆实之下兼含别教（且如接别云云）鹿苑唯小。方等渐顿并陈说一实道。般若相资说一实道。双树扶律显常教。犹四味兼对带等实正权傍。虽不以一实为其纯宗且约胜故为一实道。举若干者意在法华。会三归一究竟之实。若不如此合结异途开会不成。故今出之。
    今于此处。别指今处。即大林精舍重阁讲堂也。先已举所证实道。今欲说能证实行。行即大乘实因也。大师曰。欲登妙位非行不阶。须修四种三昧入菩萨位。此经所说非不通四而别说半行半座三昧行相。指彼为能证实因。即三七日入道场修六根忏悔者具如下文。今举此处者的指说处。为未来世诸众生等此总指教所机缘。凡有正傍二意。正为现机。傍为末机。现为我像末众生。未通贤圣等劫。正说文云未来世诸佛其数无有量。故今笼通之义意无穷。且初四字通指时也。后四字正指机。通六即位别观行已前三阶也。言众生者。正经疏四云。中阿含十二云。劫初光音天下生世间。无男女尊卑。众共生世。故言众生。此据最初也。若揽众阴而有假名众生。此据一期受报也。若言处处受生故名众生者。此据业力五道流转也。正法念云。十种众生私志十二云。若欲即名易解者。初约众人共生故。次约众法共成人故。三约众因诸处受生故。此易知。若依证契大乘经（旧译云大乘同性经）楞伽城主名毗昙产。而白佛言。世尊。众生者何义。经云。梵云萨埵。奋译云众生。或为有情也。佛言主。众生是有情。总众和合故。所谓地水火风空识名色界入缘起及因会对而生。犹芦车。或执为我或曰众生·养育者乃至受者想者。当知即此皆是众生想。今谓经中此释即今·文三义之中次后之二义也。故知今文三义释名义是。是言众生者即三灾之后上界天众来生下世界故也。正法念下次明差别。余者。
    欲行大乘无上法者。已上两句絯而言之。总贯一部始终之事。序说云无上大乘无量义经。流通首云欲行大乘无上法者。正说中云。此经最上在一切经上。论抄十七名最上法门。其意可会此二句。经略撮一经七个要句。法三人四。先抽上了意欲行妙法莲华最上乘法诸佛所护念之道也。大乘语通。今指一实会三甚深难解之法。普贤文殊等大人所乘名为大乘。观行相似学大乘观直往菩萨所乘。分真究竟满分位人所乘之道。名之大乘。更无其上故言无上。且法三句竟。
    欲学普贤行行普贤行者。此句显人四句。且指下四。别无他故。先学已行。次举今行。题云观普贤菩萨行法经意彰经此。说正说分经竟同席便合说之。何以别时更说流通分。如来施化功待机悟。八年说正经时众非无倦。若忽尔更起众会或惰懒无心专注恐失大缘。故别取时更说流通殷勤诫听。斯则如来能知机时两缘相应不待不失大巧方便也。
    若见不见除却罪数。今准不段。若见普贤此圆顿机三七日中修道场者是也。或可不满三七感得之者。且如天台大师。于大苏山才见南岳大师。大师慰曰。昔在灵山同听法华。宿缘所追今复来矣。便示普贤忏法令入三七日道场天台至二七日开示悟入佛之智见。若望三七日满得见者合是上上满。三七日见是上根。七七日见中根。一生中见是下也更分别之。三七日见即上根。七七日见是下根。一生见上。二生见中。三生见下。随义释之于文无妨。一生见者是顿悟机。三生见者是渐悟机。又约二义须分三差。若三七七七日见为顿。一生乃至三生为渐。亦得若不见者。是一生等望七七等且为不见。以迟纳故新金光明辨才天品云。三月六月九月或一年。据今如此略为四种根。且约当经人根五差类。解之得知。若准三周合有九种。会意在人耳。圆机极钝不过三生。所以有圆顿渐三阶。上来顿悟渐悟文义俱在此经。又见有二。一假二实。假约他普贤。实约自证。他谓先达自谓自成外凡未见。或约他亦合见之。内凡似见分真分见。故判位中云。普贤在众伏之顶指。四十分真为众伏。第四十一名之为顶。若对别位等觉后心（此借名也）对究竟位名之为伏。伏之极者第四十一位。凡不起名为伏。伏位穷极即是断也。伏数稍多。所以名众伏。通断遍位位有之若见不见义通假实。意数如上。
    阿难普贤菩萨乃生东方净妙国土其国土相杂华经中已广分别我今于此经略而解说。
    华严华藏世界品初偈。普贤智地行悉成所有庄严从此出。正说末品云。尔时普贤菩萨以自在神通力威德名闻与大菩萨无量无边不可称数从东方来到娑婆世界耆阇崛山中。头面礼释迦牟尼佛右绕七匝。白佛言。世尊。我于宝威德上王佛国遥闻此娑婆世界说法华经。与无量无边百千万亿诸菩萨众共来听受。唯愿世尊。当为说之。若善男子善女人于如来灭后云何能得是法华经。佛告普贤菩萨今天台疏云。悲华云。我誓于秽恶世界行菩萨道使得严净。我行要当胜诸菩萨。宝藏佛言。以是因缘今改汝名号为普贤。妙乐记云。问。华严云。普贤菩萨依于如如不依佛土。今何故云从东方来。答。此据应迹所从。彼明所证自体。既云等觉犹有一分报土身在。经从极理初住即证今案经云生东方净妙国土。岂非应迹乎。八十华严经新疏云（六十卷经是旧译。康藏法师等制疏义名控玄记。玄有三卷。名华严一乘教分记。此土学者字五教是。今八十卷经武太后代于阗国三藏实叉难陀将梵本来。天台第四代弟子荆洲玉泉寺传律大德沙门弘景勾当翻译事了进表闻奏品历。太后欢喜降笔制序。事具载史也。东都静法寺沙门惠苑制音义并疏刊定记。虽有此疏天下不趋。浙东沙门澄观后往住也。清凉山大华核寺般若院七载不出院门研严新文钻仰切深削旧不安制疏十二卷。如今大唐天下混依行之。旧本经疏等并休传。故今云之）二从喻受名如涅槃及观佛三昧经詺此经为杂华经以万行交杂缘起集成故。三从法彰名。如智论释嘱累品詺此经为不思议解脱经。四从义用受名。如下离世间品及出现品各有十号者。是依今梵本云摩诃毗佛略勃陀健拏骠诃修多罗。此云大方广佛杂华严饰经。今略杂饰字耳。疏主演义抄五上云。一时并举梵言一时释。就此语若别对者。摩诃言大。毗佛略云方广。勃陀云觉者。是佛字略存梵音故。健拏云杂华。骠诃云严饰。修多罗云经今准此经及劝发品生东方事更不可疑。又指华严经名杂华经。其据分明。或华严师不以彼经为释迦最初说者甚违圣教。可以今经及清凉疏为其明证。言略说者。说普贤依报相存大底不委细故言略说。又更说之非切要故存略。今要观法。其国土事非至要也。所以略之。骠字毗召反马名也。今取音也。
    诵大乘修大乘发大乘意乐见普贤身多宝佛塔释尊及分身佛乐得六根清净者。上来七句此经骨目也。所以科文中每至于广文一一点出之。行者存意寻看下文。若不措怀一部首尾难可存也。今此不繁。本记之初可容意耳。
    当学是观。所言观者此能观也。依大师教必须三观成得我行。若不然者千经万论终无可导。具如彼章等。谐会彼趣寻此经旨除诸障碍。障者阂也。二三五等诸障多出他文。今不烦载石鼓阇梨释正说初诸有漏句有别章。亦寻彼耳。
    见上妙色。此普贤菩萨依正二色也。随位粗细准十报身分别之。准上下有粗妙。今文且通举之。无漏之报故云上妙。
    不入三昧但诵持故。言三昧者法华私志八云。此名有通别。文但释别不释通名。旧云正心行处亦调直定亦云正定。新云等持。其义可知。十七地论第十一释三摩^8□多地第六之一。记四云。一云三摩^8□多。名等引地。二云三摩地。此云等持。旧云三昧讹也。三云三摩钵底。此云等至。旧云三摩跋提讹也。四云驮衍那。此云静卢。旧云禅义不正也。或云持诃那讹也。五云质多翳迦阿羯罗多。此云心一境性质多云心。翳伽云一。阿羯罗云境。多云性。旧云一心略也。六云奢摩他。此云止也。七云现法示住。三摩^8□多又旧名三昧者语讹。三摩地又旧名三摩跋提者。景云。语讹。是二师言有相违也。今谓三昧即三摩地当知其说。所以知者。成实论云五圣智三昧。此论十二云五圣智三摩地故也。新罗元晓师云。三摩地之与三昧名义各异。所以知者。如金光明经第三卷中明十地定初三地定名三摩提后七地定名三昧。其若一句而译有讹正者何故所译经之中或名三昧或名三摩提。故知异也。今谓是不然。彼经云三摩提者即今所言三摩^8□多此云等引。彼云三昧者旧翻名正受即今云三摩地翻名等持。二义别故上下各名。影略互显也。但晓公不别地提二字滥作斯难。然后勘其新翻十卷金光明经十地定皆名三摩地。此即译入解音不同也（已上道伦师记文）止观记二云。大智论云。一切禅定心皆名三摩地。秦云正心行处。是心无始常曲不端。入正行处心则端直如蛇行常曲入筒则直。今文存略故云善心一处住等。论又云。三昧是通百八是别。私志九云。言禅定者梵云驮演那或云禅那或单云禅。此云静定或云一心或云思惟修或云辨盖或云功德聚林。新云驮演那翻为静虑。有人释云。虑是心虑静此劳虑故云也。据正释云。静谓寂静虑谓思虑。静而思虑故云尔也。亦云。静者思虑故云也。初是正义次是傍义。总不出于因果。广如余文释所释驮演那当瑜伽记七中第四。大底同也。今云三昧当七中二。与止观记引大论相同。意在正心行处名之差别。且如十七地记。准普贤道场文。行者忏后必修禅观须假以名三昧。而初心人虽有观心未是纯熟不免散乱如杂血乳故非三昧。所以文云不入三昧但诵持故。
    一日至三七以下义如上说。故今正释安乐行云求道过七日得诸佛之智推上上根七日得道。何无此理。本记五重。一最利一七三七。二七七日。三一生。四二生。五最钝三生得见也。南岳天台依凭此经圆机极钝不过三生。斯据勇猛精勤六时不欠终非懒惰懈怠者。努力行人莫爱惰懒。
    身量音声色像无边。三事无边身为其本。余事是支。依于如如不依世界。中观所感更非他致。若约四义释之。
    欲求此国入自在神通促身令小假用随方。若大若小以自在故卷舒任意。此娑婆国一三千界丈六所主甚极近小。故不堪客。故促本大随迹之小。准劝发疏自在神通合破为二。如今此文以自在家之神通能令蹙小故不破句。若六神通中是神境通也。如来促故菩萨随促。妙音被诫。佛身卑小菩萨随尔。今文相似。凡短促事皆从三藏机起以丈六八十等为其事。故诸狭小事悉从彼发。如正说别序疏。又净名经云。众香世界九百万菩萨。俱发声言。我欲诣娑婆世界供养释迦牟尼佛并欲见维摩诘等诸菩萨众。佛言（香积佛是）可往。摄汝身香无令彼诸众生起惑着心。又当舍汝本形勿使彼国求菩萨者而自鄙耻。又汝于彼莫怀轻贱而作卑想所以者何。十方国土皆如虚空。又诸佛为欲化诸乐小法者不尽现其清净土耳。今普贤促小意义合同。促且足反。礼记足足以数。郑玄曰。促促言速也。说文促迫也。广雅近也。声类催者促也。今案短促也。神通名义如他文。
    阎浮提人。四洲得名如因果界地章等。今此洲从树得名。又从金石（华严音义云。瞻部树名也。提此云洲。谓香山阿耨池南有一大树名瞻部。其叶上广下狭。此南州似彼故取为名也。又云。阎浮檀金具正云染部捺陀。此是西域河名。其河近阎浮捺陀树。其金出彼河中。此即河因树以立名金由河得名。或曰。阎浮果汁点物成金。因流入河染石成此阎浮檀金。其色赤黄更带紫真气也云云）人尚书惟人万物之灵。孔安国曰。天地所生惟人为贵也。周易。大人者与天地合其德与日月合其明与四时合其序与鬼神合其吉凶。礼记。人者天地之心五行之端也。又曰。天子自称曰予一人。郑玄曰。自别于人而已。太玄经。九人·一为下人。二为乎人。三为进人。四为下禄。五为中禄。六为上禄。七为失志。八为疾瘀。九为极（已上玄文）。
    八阳经云。夫天地之间为人最胜最上者贵于一切万物。人者真也正也。心无虚妄身行正直。左为真右为正。常行正真故名为人。是知人能弘道。道以调身。依道依人皆成正道。大毗卢遮那经云。云何人心。谓思念利他。释云。谓如是思议。某甲于我有恩。我当以如是方便令得大利。某甲于我所有不绕益。今当报之。及种种理人利物之讣皆是人心案此释意未成佛前常生入道为好彼释五末云。又一切真言如来为彼常乐人中者说此人趣乘。若有众生诵习之者永离恶道种种不闲处亦离上界诸天多诸放逸长寿难处即于人趣法门得自在故成大悲胎藏曼陀罗也。复次如来生一切示同人法。是故此趣乘于秘密藏中能建大义。大底依戒善因得生人天。天十善戒人依五戒。誓受坚持不毁犯故得人天身。故药草喻偈云。或处人天转轮圣王释梵诸王是小药草。天台以喻子从高拟堕地布以绵耨不令损身。众生造业欲堕三途。佛说戒善劝他受学免坠恶道暂置人天。更有惭愧更学戒善得免堕落。或值释尊见道得行。或见佛灭修行戒善。缘是得见弥勒得三乘道。种种善缘如止观发心中等。地上清凉益从人天而起。欲免热火须留心学（可见玄文）方便品疏云。说散十善离三途着。说静十善离欲界着（具如彼文）据经不合更出上来诸文。然依言次释字义。故不免闲言。抛之任意耳。
    三障重故。一烦恼障。二业障。三报障。止观五云。三障四魔者。普贤观云。阎浮提人三障重故。阴入病患是报障。烦恼见慢是烦恼障。业魔禅二乘菩萨是业障。障止观不明静。塞菩提道令行人不得通至五品六根清净位。故名为障。四魔者经文虽无今便明之。阴入正是阴魔。业禅二乘菩萨等是行阴名为阴魔。烦恼见慢等是烦恼魔。病患是死因名死魔。魔事是天子魔。金光明疏云。余经对缘云报障难转因时可救果无如何。此经三障皆可转。一往释此三障由破五戒。破五戒是业障。受三途人天等身是报障。烦恼为根本是烦恼障。又云。烦恼与业云何。数人云。数起而轻名烦恼。数起而重名为业。天台师云。任运常有是烦恼。卒起决定心发动身口必牵来报者是业。若尔恶星灾怪都不关心。云何是业障。此即外相表业将起是业责报之相即得是业障也。若烦恼业转报未必转。若报转业烦恼必转。通论见思烦恼皆有忧愁恐怖。别论忧愁属见烦恼恐怖属爱烦恼。烦恼境中先释名云。烦恼是昏烦之法恼乱心神。又与心作烦令心得恼。即是见思利钝（分别甚广今不烦载）业境初云。行人无量劫来所作善恶诸业或已受报或未受报。若平平运心相则不现。今修止观能动诸业故善恶相现。又法华云。深达罪福相遍照于十方。罪福只是善恶业耳。二明发者。发无前后。先明业发有六。一报果相现。二习因相现。三报前现后习现。四习前现后报现。五习报俱时现。六前后不定诸业现时参差万品。识此六意分别无谬（具如本文）私案三障次第且如初列。只缘无明有行。缘行有识。缘三因有两果。所以一往列之如是。光明玄云。云何三道。过去无明现在爱取三支是烦恼道。过去行现在有二支是业道。现在识名色六入触受未来生死七支是苦道。道名能通。此三更互相通。从烦恼通业。从业通苦。从苦通烦恼。故名三道。今案烦恼·业苦三道即如次第对配三障。苦则报也。故初列且免妨。重字多音。唐韵云。直容反。复也叠也直陇反。多也厚也慎也。又直龙反。又直用反柱容反。更为也。又柱容反今依上声。又此八字结上又起下。
    以智慧力化乘白象。正经云。诸佛智慧甚深无量。为说佛智慧故诸佛出于世。如来尊重智慧深远。如来智慧力观彼久远（智胜佛事也）若今日大底。略知是智。细会是慧。约位五差。谓名字·观行乃至究竟。今此智慧在分真位。唯识云满分清净者今且指分清净。普贤位在末后。常人谓之后位普贤。又云大普贤地。是等觉位也。若广解如智妙中。今且消经故存略之。于所观境简择为性。断疑为业。谓观得失俱非境中。由慧推求得决定故。力者干用。即定之慧即慧之定二力平等。象有大力。表法身荷负。即十智力等也。地持云。得胜堪能名为力。于十处悉知实离虚妄胜于魔自行故名得胜。能以方便利益众生故言堪能。今言力者分真后位十种智力邻于真实也。化者化转也。能以智力化内化外。内者智慧外者白象也。象力强壮无能过者无挂碍故。白是色本表无漏无染。洁净无垢如白净帛易受染色。即实相信心。本性白净之义也。经云菩提心为因。须会其趣。乘者骑也。象字玉篇云。似养反。山海经。祷过之山多象。郭璞曰。兽之最大者也。长鼻大耳牙长一丈。如说文三岁一乳也。尔雅。南方之美者有深山之犀象。璞曰。象牙骨也周礼。人君之象焉。郑玄曰。译官也。玄曰。制四方之民言语不通者。东方曰寄南方曰象西方曰狄北方曰译周易。象诸像也。野王案之与像字同若对人者。声闻如獐直去不回。缘觉如鹿母并驰并顾。菩萨如大象捍刀箭全群而出。此且约共地三乘且分别之。二乘发心近。缘理浅。其智慧弱。断通惑不能尽边到底。非波罗蜜。菩萨发心久远其智慧强。能断别惑穷源尽性。大品云。二乘如萤火菩萨如日光。此约独菩萨乘分别。象子力微身没刀箭。掬汤投水翻添水聚。毗婆娑云。破败菩萨也（私谓。未断烦恼智力微弱凭物易破故。故破败。云云）智力强盛须广利益。如大象捍群（近而言之。第五品上利益稍广。云云）若其不然。且当安忍深修三昧。行成力着象化不悗怿哉。可以镜焉。今断简之。大象捍群合允今文（义决云云）
    其象六牙七支跓地。萨遮尼揵子三云。彼大象宝犹如良马。七支善跓所谓四足牙及阴尾是七种支善跓大力。本记云。六牙者是则譬六波罗蜜也。六牙者其即有鼻边中也。止观云。言六牙白象者是菩萨无漏六神通。牙有利用如通之剧疾。象有大力表法身荷屃。无漏无染称之为白。本记云。七支者四足一鼻一尾一根。如是七支即是譬四摄三菩提行。经云跓。故常不舍离七种生死众生也。生死者方便·因缘·有有·无有·欲界·色界·无色界合七也今准法华疏等。摄大乘师立七种生死。而未成也。本记七名未见诚文。私谓。疏中以险难恶道譬生死因果也。分段变易此即果险也。见思五住即因险也。由此因果故言恶道也。今以果二因五为所跓之地以七菩提为能跓之支。无漏七觉能跓于无明十二因缘之地不能令倾动。此近十二因缘名为佛性之旨（又四摄三菩提为能跓支）又以鼻尾阴足于七支者。一切四足傍生有此七分。何独象乎。文云跓地。知异他者。此为最希。故且不同余傍生也。傍谓形傍行傍。傍辅也侧也比也依也。又云傍薄。谓彭魄展其体以向之也。跓须从木即指柱也。
    其七支下生七莲华。本记云。生七莲华者即七种生死众生也。今谓华表七净也。若言表七众生七净因华者一端似尔。直指七华为七众生恐未可也。觉力得生妙因。其义合便（择法精进喜除舍定念此七觉分能生妙因）又七觉义通大小。今取圆寂无作觉分意接上文。又支者分也。如常唯生莲华。七支近地。以此为异。若不然者异义难别。既言跓地岂无实乎。
    其象色鲜白白中上者。白色众多故言白中上者。约圆教义四十一位分证之中普贤正居众伏之顶。位位万善递互胜劣。前后相望下劣上胜。今普贤行居因位顶故言白中上者。二物之色不得相比。义涉亦因亦因因亦果亦果果。今月非要故亦不取。
    璃力私反。西国宝名也。梵言寒颇胝迦译云水玉或云白珠。大论云。此宝出山石窟中。过千年水化为颇璃珠。此应误也。案西国极饶此物。彼乃无水以何化也。此但石之类也（力私已下出一切经音义。若缘界内何无理。故不可偏执。彼乃无水与经论违）又白中上义表伏极未是断极。今且在分真位极也。
    其象身长四百五十由旬高四百由旬。本记不解。私推约本是五百由旬而伏五住或未尽后分居从伏枯故四百五十。然分证位亦备亦四德。所以四百由旬也。约智言之。空观智知三百。有观智知四百。中观智知五百。后观已入五百之内而未究竟后边故云四百五十。象必蹈地定有行步。所以不免用五百义四波罗蜜分已满足。后位望前其势尊高。故高四百也。
    于六牙端有六浴池。本记云。六浴池表于六度。止观云。牙上有池。表八解。是禅体。通是定用。体用不相离。故牙端有池。
    今思本记以牙与池喻六波罗蜜义且似混杂。天台以牙为通以池为禅。禅智相应不相离也。其义冷然（又一牙二四六不同。未释之。略在弘决后可委）
    一一池中生十四莲华与池正等。本记以十四莲华譬四无畏四无碍六神通也。止观云。池中有华。华表妙因。以神通力净佛国土利益众生即是因因从通生。如华由池发。今案记家先以七莲华为七众生。此以人物为莲华也。而今十四华为无畏无碍六通。以华喻法门也。今师喻妙因义通七净。七净者信解品疏云。散众名华者布以七净华。谓戒·定·慧·断疑·道非道·知见净·断智净也。戒者摄律仪等三种戒也。定者首楞严等也。慧者实智慧也。断疑者已度三谛之疑也。道非道净者行于非道通达佛道也。知见净者智德圆满了了见佛性也。断智者断德成就无明永尽也。又云。即四摄。净名批下云。戒心二净在七方便位。见净·度疑净·分别道净此三在见道。从离身·边·邪三见名见净·离疑名度疑净。离戒取见善议邪道正道名分别道非道净。行在修道位离九地修惑名为行净。涅槃净在无学道。私云。七净义涉智断。可以十四莲华喻十四般若。十四变化亦合得喻（十地等觉·回向·行·住是十四也。变化如次第文中）。
    其华开敷如天树王。静法云。波利此云遍也。亦曰周匝。质多罗云间错庄严也。言此树众杂色华周匝严饰。或曰圆妙庄严。法华疏三云。树王者即波利质多。且辅正记云。波利树者经（大涅槃也）云。三十三天有波利质多。其根入地深五由旬枝叶四布五十由延叶熟则黄诸天见了心欢喜是叶不久必当堕落。其叶既落复生。欢喜是枝不久必当变色。枝既变色复生。欢喜是色不久必当生疱。见已复喜是疱不久必当生嘴。见已复喜是嘴不久必当开敷。开敷之时香气周遍五十由延光明远照八十由延。诸天尔时夏三月中在下受乐。我诸弟子亦复如是。其叶黄者喻念欲舍家。叶落喻剃发。已色变喻白四羯磨。生嘴喻发菩提心。嘴喻十住菩萨见性。开敷喻得菩提。香气喻十方无量众生受持禁戒。光喻如来名号周遍。夏三月喻三三昧。诸天受乐喻于诸佛在大涅槃常乐我净。（弘决云。大经三十七波利树）
    一一华上有一玉女。本记云。即说一乘。止观云。女表慈。若无无缘慈岂能以神通力促身令小入此娑婆。通由慈运如华擎女。玉字鱼欲反。白虚通曰。玉者象君子之德燥不轻涅不重。是以君子宝之。礼记曰。执玉兢烈火烧之不热者真玉也。
    颜色如红晖有过天女颜语斑反。国语。天威不违颜。贾达曰。颜颡也。方言汝颖。淮泗之间谓之颜。苍颉篇颜色也。汉书执事之颜行久。颖曰。颜行犹雁行。行在前故曰颜。^8□雁字。红胡工反。说文。帛赤白色也。广雅縓谓之红也。陈粟为??。字在米部（已上玉篇）容也。赤颜额（与颡字同）。又性以红者色也。又姓（已上唐韵）晖肝飞反。光也。说文曰。光也。或为辉字（已上玉篇）辉光辉也。许归反。晖曰色辉（上同已上。出唐韵）天者霅川云。然天有多种。轮王即是飞行皇帝。是人中天。三界诸天名为生天。须陀洹已上名为净天。地住已上亦名净天。佛乃四魔永破明见佛性三菩提已圆法身常身金刚之身究竟圆满住大涅槃出过诸天之上名为究竟净天。故云最后天中天也（已上文有石解）此文性者思靓反。周易穷理尽性以至于命。韩康陌云。性者所禀之分。命者性之极也。礼记。天命谓之性。郑玄曰。谓天命生人者也。孝经说云。性者生子之质也。白虎通曰。性者生也。此人禀天气以生也。又五性仁义礼智信也。（云云。已上。出玉）今谓准儒家言会释今义言同意别耳。文过天女是世天即所过也。今言过者是第一义天能超过世天矣。红含赤白。似于四华。
    手中自然化五箜篌一一箜篌五百乐器以为眷属。手舒首反。周易艮为手。礼记手容恭。郑玄曰。高且正也。说文拳也。毛诗宾章手仇。传云手取。无为而然故云自然。然者如也。今准教文。自然是无功用义也。化者化转。今意在出。唐韵云。箜篌乐器。释名云。师延所造靡靡之音出上续。汉书云。灵帝好胡服作胡箜篌也。本记云。五箜篌者即五分法身。五百乐器者五百陀罗尼止观云。女执乐器表四摄也。慈修身口现种种同事利行财法二施利物多端。如五百乐器音声无量也。
    若得意者两说合宜。更分文者为口轮化。如下段中。又以妙音供养伎乐奉上宝器之义与此相会。乐唐韵云。五角反。音乐。周礼有六乐。云门感池·天韶·大夏·大濩·大武。又姓出南阳。今不取之。眷居倦反。属之欲反。付也是也会也官众也侪等也亦连嘱。又市玉反。属俗也。
    有五百鸟凫雁鸳鸯皆众宝色生华叶间。本记以上句乐器喻五百陀罗尼。止观云。示喜见身是普现色身三昧也。随所宜身而为现之。未必纯作白玉之像。语言陀罗尼者即是慈薰口说种种法也。皆法华三昧之异名。得此意于象身上自在作法也。法界次第下云。次三昧而辨陀罗尼者。若依论解。三昧但是心相应法。陀罗尼或相应或不相应。故异于三昧。若法华所明普现色身三昧犹是解一切众生语言陀罗尼。以三昧陀罗尼既是相成之法故。次而辨之。此五百通名陀罗尼者西土之言。此翻云能持。或言能遮。言能持者。集种种善法持令不散不失。譬如完器盛水水不漏散。能遮者。恶不善根心生能遮不令起故云能遮。又翻为总持。随有若名若义若行地功德皆悉能持故名为总持。今此五百并有持遮总持之义。故通名陀罗尼。陀罗尼者略说则有五百广明则有八万四千乃至无量。悉是菩萨诸佛所得法门。名义皆不与二乘共也。今依智论略辨三陀罗尼以成次第章门。五百之数名义既多。岂可具辨。一闻持陀罗尼。（得陀罗尼者一切语言诸法耳所闻者皆不忘失。所谓十方诸佛及弟子众有所演说一时能闻忆持不忘。故名闻持陀罗尼也。即是名持）二分别陀罗尼（得是陀罗尼诸众生诸法大小好丑分别悉知。故名分别陀罗尼。即是义持。）三入音声陀罗尼（得此陀罗尼者闻一切语言音声不喜不顺。一切众生如恒河沙等劫中恶言骂詈心不憎恨。一切众生如恒河沙等劫赞叹供养其心不动不喜不着。是为入音声陀罗尼。即是行持也。复有寂灭陀罗尼无边陀罗尼威德陀罗尼随观陀罗尼华陀罗尼卢空藏陀罗尼海藏陀罗尼分别陀罗尼明诸法义陀罗尼。如是等略说乃至五百陀罗尼。广明则无量陀罗尼）今案语言陀罗尼即是五百乃至八万无量总持法门也。众鸟相鸣无非陀罗尼。乐器音声无量水鸟树林皆演妙法无非陀罗尼众多法门。虽示种种道其实为佛乘手中以下叶间已上或开或合若约一普现色身三昧为一段得。若一三业上假分别之者乐器为口轮化众鸟为身轮化。虽假分之一心为本故言慈修身口现种种相。火宅喻中以鸟譬慢依于义便不可与今相混。此取轻飞喻无漏通。任意自在无有挂碍。凫扶音野鸭也静法云。凫扶趺反。似鸭而小。谓之凫也。雁吾安反。礼曰。盂春之月鸿雁来宾。白虎通曰。鸷用雁者取其随时。又鸿雁属传云大虾。又姓。鸳于袁反。鸯央音又乌良反（已上出唐韵）
    象鼻有华其茎譬如赤真珠色其华金色含而未敷。若准正经皆如金色可谓白金。行在初心故含未敷真珠色者或白或赤。今取赤色。此真珠如常。可知约位解。亦准正经序耳。思惟不休见华即敷。且华开发行相成相也。勤精进念念莫住此华敷之兆矣。
    甄叔迦宝（初字案一曰居延反又测邻反）崇福一切经音义。鹦鹉梵音叔迦又云甄步。译云赤色宝（余如城都记）又释紫矿云。谓波罗奢树此也。其色甚赤用染皮叠也。其树至大名甄叔迦。一物也。华大如斗极赤色至坚肋商人缝为袋者。法华辨圆云。甄叔迦宝者唐言赤色宝。案西域传云。有紧叔迦树。其华赤色形大如手。此宝似此华。因以名焉。嘉祥旧说。此云鹦鹉。此宝似鹦鹉鸟嘴而赤色也。东春义缵云。甄叔迦宝者云是赤色宝。此土所无。故相承不译。注云鹦鹉此宝似鹦鹉嘴而赤色也。霅川法华记云。甄叔迦者。注家云。此宝似鹦鹉嘴边赤。或云色缘。今案嘉祥依经也。未见细释。且依西域记及崇福耳。又缵及记此天台家也。
    妙梵摩尼以为华台金刚宝以为华须。天台梵网疏云。梵者西音。具足应云梵览摩。传译存略但云梵也。此云极净。此明行体离染为义。梵云梵摩。此译云寂静或云清冷或曰净洁。又云。一切经音义云。梵摩此云钵天。亦即梵天王也如下略明之。梵王所得妙摩尼也。此似二物共以为台。即玉与宝也。金刚宝为须者。辅行记云。金刚宝者。大经二十二云。如金刚宝置之日中色则不定。金刚三昧亦复如是。若在大众色则不定。大论三十八又云。如颇梨珠随前色变自无定色。诸法亦尔。大论五十九云。金刚宝者帝释所执。与修罗战碎落阎浮（今案色不定珠与帝释所把其体合矣）
    当象头上有三化人一捉金刚轮一持摩尼轮一捉金刚杵此观云。头上三人一持金刚杵一持金刚轮一持如意珠。表三智居无漏顶。轮转表出假。如意情中记引本业璎珞经上卷云。经意以六因位而譬六轮言六轮者。谓铁轮十信铜轮十住银轮十行金轮十向琉璃轮十地摩尼轮等觉。轮是碾惑摧伏等义私谓。杵能摧物喻即空智能遣三惑。轮能摧碾亦能转法喻即假智令他破惑。宝珠体空能含万物。物无其相无内无外能空能雨天下诸宝喻即中智。一心三智无缘无念能一能三无迷不破无法不备无理不圆。三智一心中得。故当头上有三化人。体用不二亦无不二。
    举杵拟象象即能行步。止观云。杵拟象能行表慧导行私谓。即空妙慧能导万行故。象能行缘拟打故。象能进行如大论快马见鞭影能行于正路。拟唐韵上云。拟度也。鱼纪反。玉云。鱼理反。周易拟其形容蒙其物质。珍案谓准蒙之也。礼记拟人必形其伦。郑玄曰。拟犹比也。说文拟度也。字书向也。（度及向随宜用之）。
    脚不履地蹑虚而游。缘因之行足不踏无明地能蹑法性空能游万有上。空有不二无能无所。蹑者唐韵云。尼辄反。踏也履也登也急也（与聂同反）。
    离地七尺地有印文于文中千辐毂辋皆悉具足。地有七种。谓已辨已前是有功用地。今八地已上离他功用地。今约普贤非无此义。以先免下地累今登于上地故七慢七漏等一一可释之。不住生死故离地。七尺表离七有等。生死即涅槃故地有印文。辐辅鞠反。考工记。轮人为轮斩三材辐也者。以为直指者也。珍案凑毂张辋者也。毛计坎坎伐辐是也。毂化木反。考工记。辐斩三材必以其时毂也者。以为利转也。说文。辐轮所凑也。左传长毂九百。ＱＧ预曰。长毂戎车也辋无枉反。字书辋ＪＹ也。或为ＱＮ字。ＪＹ钜居反。考工记。车ＪＹ三柯者三。郑玄曰。ＪＹ二丈七尺谓辋也。其侄九尺。郑玄曰。谓车輮所谓牙者也。珍案大具如车之ＪＹ是也。今或为渠字或为据字若约法释。正见·正思惟。正勤·正念似世间辐。正语·正业·正命似毂·正定似辋。故名法轮。问。何以得知。法轮唯是见道。答。憍陈如等见道生时说名已转。故唯见道。天亲总取见·修·无学三道名为法轮。婆沙本意亦总说一切圣道皆名轮也。问曰。有宗还说三道。何故前云唯见道名法轮耶。答。据有宗三道俱名法轮。前唯见道者从初立名。以见道是三道之初耳若依大乘明法轮体者有四。一通明轮体。二别明轮体。三简异小乘。四遮外难。初轮体者。择法觉支·正见·正智是法轮。体者谓。此法轮若在见道即七觉分中克取正见为体。若在无学道中即十智中克取正智为体二别者。七觉在见道。八正在修道。十智在无学道。即大乘通别相也。若小乘中通者。与大乘同。别者。八正在见。七觉在修。十智在无学道也。今大乘通别体者意在于此。若准四教。但在藏别则阙通圆法轮体也。二明法轮体中。正见等二为轮毂者体是惠故。问。何故前言体唯正见今总取八为轮体耶。答。前约克体此约相从眷属。谓正见是体思惟是用。前举其体不取其用。据实此二体总是惠。既有惠简择除恶取善方能持戒故有正语等三次而起。戒既清净定次现前。故正念等三次第而起。念能忆持。勤能遍策。定能专一。故此三乘体皆是定分也。三简异者。问。何因八正道配毂辐辋大小不同耶。答。小乘定中以戒为本定慧方生。即正语等三体是其戒为轮毂也。故遗教经云。依因此戒得生诸禅定及灭苦智慧。尸罗不清净三昧不现前。大乘中先有慧简择是非方能持戒戒既清净定方现前。故六度中前五不得智慧不成其度。菩萨发心先学般若也。四遮难者。问。大乘八正道在修道。何因今说通三道耶。答。八正道支通于三道约通相说。若不尔者世尊即是无学。应无八正道支佛既具有。本知八正通三道有。此中意说大乘见道。唯一刹那时节既促。未能进修所以不立。夫道通因趣向之义。进修相显言在修位。据实而言通于三道。若约别相在修道也。诸经论中说佛教法名法轮者。即法说段云。今乃复转无上最大法轮。前为后因合果因者即见道为修道因修道为无学道因。望前为果望后为因。若约教分别略如上说具在诸文。若约圆门三观三智是辐毂辋。普贤妙解曾已圆满随通机宜转无可定相。以空假中智转位行念三不退轮。一中无量无量中一。逐四种根转所宜轮。何以定说。内体外用容与在主。可以意会。圆妙用中一具一切法故名一切种智。种智所知何法不圆。圆中之别常无不具。故三十七品乃至八万法藏出内取与一切时中无有暂废。常别常圆恒体恒用说默宛然施收无间。具足言下合具体用事理等义。今不能载。
    一一辋间生一莲华。辋间有空地故生莲华也。令案经文一轮已如此。轮者象脚下地所现印文焉。文如佛脚底千辐轮相。此非车轮。只有辐毂而成轮相。合无有辋而今有之。然则应有驾乘文。一车一辋于理有之。而一轮多辋道理未会。若一一辐彼此有间。须得生物。今既不然。恐文失错。设准车轮使此轮间于理不得。一一之言犹尚难会。（本云。一一轮间且如不同。但轮字亦不成义若辐如何。）
    生七千象以为眷属。一一支下各生一千。故是七千。十善各百。故一支中都生一千。千从七生。故为七千。
    金鞍。七宝光转成鞍。
    七宝校具。妙慧巧转触于六处便备七财。即七圣财鞍拟坐人行成德。宛准拟普贤备四德者。安载其上。
    于鞍四面有七宝柱。鞍具四无畏。亦本来有之。四无畏上具足四摄能以成立菩提心柱。柱能成台。如庄严王真珠璎珞成四柱台。
    台安宝鬘。拟普贤也。（又如华盖必合有柱）
    百宝共成。几位百福成其宝鬘。无量劫修大悲万行今圆现也（须以十宝为本一一加九。今是云百宝。十善即宝。一一具十百义显然。）
    其莲华台是大摩尼。上云妙梵摩尼以为华台。妙言与大其义相通梵报所感（可与先会也）。即妙梵摩尼（世中梵福最上所以言大也）。若约位中有六种轮。今等觉位是摩尼轮（亦如上也）。如普贤居于彼故以外报庄严内体也。
    五十种光五十种色。总为百福庄严之相。五蕴本空。即空观成故能观本有普贤色心二境。依正平等。五十种境之与智岂非深达九界罪福即本来佛界百福庄严法身乎（了因是光缘因是色。此庄严于正性云云）
    其象开口牙上玉女鼓乐弦歌其声微妙赞叹大乘一实之道开口即是出言之端。依报如此。是正报身如极乐刹水鸟草木皆演法音。即弥陀佛法门主力。如今普贤。欲为行人说一实道故。其依报变化女等八音清净词韵绝妙赞叹圆妙实相一乘醍醐味标法微妙且令仰崇顿渐泯合唯一妙法。正宗妙文以一大事因缘出现于世令一切众生开示悟入佛之知见。快笼斯章也。鼓古音。动也击也。玉篇引尚书六鼓。具如彼中。乐玉篇云。古角反。周礼。六乐孔子曰。乐者节也弦周礼郑玄注谓。琴瑟也。神农作琴七尺二寸上有五弦（出三十本）。□义作瑟二十五弦。如事始中。歌礼记。舜作五弦之琴以歌南风。释名曰。人声曰歌。歌柯也。八音尚书。八音克谐。八音金石土草丝竹木瓠也。郑玄曰。宫商角徵羽杂者皆音也。单曰擎也。乐记曰。情动于中而形于声。声成文谓之音（八音已下出玉篇）。
    昼夜六时。四分行事钞评大论出昼三夜三常行三昧。昼三晨朝午时黄昏。夜三初夜中夜后夜。三事一礼佛忏悔二随喜功德三请佛转法轮。今案三事大底五悔。具如止观七末。又中台大师教修七时。即上六中开午时为两。谓斋前斋后。其前如常唱礼此亦两时稍异。即台山国清寺食前唱礼略依十方。禅林寺行十二为并五悔。其食后礼三千佛名经五十个佛。上下二寺并同也。故世曰至细修行不如天台（呼七时礼念也。即依午时前后。十住婆沙出此六时行事委曲。）视一切人犹如佛想于诸众生如父母想。本记云。初句佛性平等观。后句恩养平等观。义意今通也。大底与安乐行品所说不相异。常不轻礼拜一性。毗卢遮那遍一切处。故菩萨戒六道众生皆我父母故不可轻慢。本末究竟皆是真佛故不可疏异。生生世世生养我故。极而言之众生与如来同共一法身名妙法莲华。以我大师释迦如来于法身地立大誓愿欲令一切众如我等无异。诸法从本来常自寂灭相。佛子行道已后念当作佛故。三界众生皆是我子。故每自作是意。以何令众生得入无上道速成就佛身。依佛此意佛与众生同一法身。娑婆世界其地琉璃坦然平正阎浮檀金以界八道一切众生平等蹈之。以一佛性无差别故。勉讲诸人信佛上诫恒作是观。观人如佛亦如父母。敬之拜之如常不轻。有何罪过怕不肯修。常住佛性遍一切处依正本无差异。努力观之念之行之。
    五体投地。新译诸经云五轮着地。一头二肘二膝名为五轮。轮能摧破。缘投地敬能摧罪故。
    乘六牙白象王。二牙四牙六牙不同。今经依六取普贤无漏六神通。又是六根清净。此位有三。一似二分三满。
    礼十方佛。安国云。如佛说十方皆许有佛。即唯自成而他不成。小乘宗中唯上座部许他方佛。仍但八方不具十方世界。唯傍无上下故。自余诸部唯有此方。他方谓有即分身故。大小二乘立方不同。诸小乘师无十方佛。诤论纷纭。今此大乘正立十方。故正说云十方佛土中唯有一乘法。凡言诸佛皆指十方。四方四维及以上下也。金刚经云。东方虚空。南西北方四维上下虚空。（云云又出十住广说）

佛说观普贤菩萨行法经记卷上
佛说观普贤菩萨行法经记卷下



    十力。此诸佛所得也。大菩萨亦分得之。比佛小劣故没不受名。此十通名力者。即诸佛所得如实智门通达一切了了分明无能怀无能胜故名力也。一是处非处力。佛知一切诸法因缘果报定相。从是因缘生如是果报。从是因缘不生如是果报。如恶业得受善报。无有是处。恶业尚不能得世间乐。何况出世间乐。恶行生天。无有是处。恶行尚不得生天。何况涅槃。五盖覆心散乱离修七觉而得涅槃。无有是处。五盖覆心离修七觉尚不能得声闻道。心无覆盖佛道可得。何况声闻道。如是等种种量是处不是处佛悉遍知无能坏无能胜。是初力。二业智力。知三世诸业诸受。三定力。知一切诸禅解脱三昧垢净分别相。四根力。知他众生诸根上下。五欲力。知他众生种种欲。六性力。知世间种种无数性。七至处道力。知一切道至处相。八宿命力。知种种宿命因缘一世二世乃至百千世初尽我在彼众生中姓名饮食苦乐寿命长短如是等皆知。九天眼力。佛天眼净见众生死生端丑大小随善恶道等。十漏尽力。诸漏尽故知我生已尽已不作后有。如实遍知无能坏能胜十力也（如实已下结句如初句也。一一准之四阶稍异。准常可思）。
    无畏。次十力有四无畏者。诸佛十力之智内充明了决定故。对外缘说自他智断决定无失故。无微致恐惧之相。故称无所畏。故次十力辨之易见。此通名无所畏者。于八众中广得四无所畏也。一一切智无所畏。佛作诚言。我是一切正智人无所畏。安住圣主处如牛王。在大众中师子吼能转梵轮。诸沙门婆罗门天魔梵若复余众实不能转一无畏也。（私曰。化城喻品云。尔时大通智胜如来受十方诸梵天王及十六王子请即时三转十二行法轮。若沙门婆罗门若天魔梵及余世间所不能转已上。此多在诸经论中今疏不解。以易解故。然有明问恐不顿释。故私载之。十七地论释十六异。论中句句有之。即外道法中沙门婆罗门及天魔梵心在理外不能解初谛缘度法故绝不解转正法轮。唯我佛法有此大道。彼不曾知故不能转。具如彼文云云）二漏尽无所畏。佛作诚言。我一切漏尽。余一切众是漏不尽乃至不见微畏相三说障道无所畏。佛作诚言。我说障道不障道得无所畏。四说尽苦道无所畏。佛作诚言。我所说圣道能出世间。随是行能尽诸苦。无微畏相（二已下一一合著二无畏三无畏四无畏言）诸如仁王莫钞。
    十八不共。次无畏而有十八不共法者。诸佛十力之智内充无畏之德外显故所有一切功德智慧超过物表不与世共。欲简异一切凡圣所得。是故次明之。通名不共者。极地之法不与凡夫二乘及诸菩萨共有故云不共也。一身无失。二口无失。三念无失。四无异想。五无不定心。六无不知已舍（一切法悉照知方舍）七欲无减。欲度一切无厌舍。八精进无减。精进已满常度一切未曾休息。九念无减。于三世法一切智慧相应故满足无减。十慧无减。得一切智十力无畏四无碍智成就圆满无减。十一解脱无减。具二种解脱。一者有为二者无为。一切智慧圆满是有为。一切烦恼习尽是无为。十二解脱知见无减。于解脱中知见了了分明故名解脱知见无减。谓有为·无为·时·不时·慧·俱·坏·不坏八解脱不思议思议无碍解脱等分别诸解脱相牢固不牢固故名解脱知见无减。十三一切身业随智慧行。十四一切口业随智慧行。十五一切意业随智慧行。十六智慧知过去世无碍。十七智慧知未来世无碍。十八智慧知现在世无碍（略可会者更不注之）
    大慈大悲。次十八不共法而有大慈大慈者。诸佛得十八不共法等常在大慈大悲住。故慈善根力普薰三业于十方世界普现而作佛事利益一切。故次有之。慈悲之名虽同四无量（慈悲喜舍）中而体殊别。非可为类。故至极果方得受大名也。一大慈二大悲（不共与上合同。与乐拔苦更无等比。慈是如意珠王身。悲是药树王身也。此二王身如普门品经玄义）
    三念处。既八音为物开演正法。听者善恶不同。必有信毁违顺之别。若无三念之德岂能心地坦然若虚空泯无忧喜之相。故次辨之。通言念处者。慧心能缘名之为念。平等之理不增不减谓之为处。佛以慧心缘于平等不增不减之理。以是违顺学者心无忧喜之相。故三通名念处。即是以慈修意能现平等清净之意业也。一不一心听法不以为忧。佛智了达不一心听法之人平等法界中减退相毕竟不可得故无忧相。二听者一心不以为喜。佛智了达听者平等法界中增进相毕竟不可得故无喜相。三常行舍心。佛智了达一切众生即大涅槃不可复灭故于一切言说利益众生中常行舍心。故金刚经云。如是灭度无量众生。实无众生得灭度者也。
    色中上色。者是佛所得常住妙有。舍无常色获得常色。余四亦然。又佛无诸大阴界入。斯无二种生死粗细恶业所感无常败坏阴入界。今有常住不坏实报所感阴入界也。
    过去七佛。菩萨戒经云。七佛无别诸法。四分戒序云。毗婆尸此云净观或曰胜观或曰胜见或云惟种种观也。尸弃正云或弃那。此云持髻或曰有发。毗舍（略舍浮）正云毗涅波部。言毗涅波者此云遍一切也。部自在之言。遍于一切皆得自在。或翻为一切有也。□卢孙迦罗鸠驮具云迦罗鸠村驮。此云所应断已断也。俱那含牟尼正云迦那迦牟尼。言□那者此云金也。牟尼仙也。佛是大仙身真金色。故此名佛为金色仙也。迦叶具云迦叶波。此曰饮光。斯则一家之姓氏。彼佛降生此姓氏中即以姓为名也。释迦文释迦此云能。牟尼寂默也。言其三业离于喧杂也。诸世尊大德天台礼文出此七佛菩提树佛名也。孔雀经等多出之。七佛事如余集中。今不烦载（但七佛事非可一节。乐者可寻）
    梦象头上有一金刚人以金刚杵遍拟六根拟已普贤为于行者说六根清净忏悔之法。凡梦是假通实之称也。唐韵羽声云。梦不明也。庄子曰。梦者阳气之精也。心之喜恶则精气从之。说文从夕??诸外说不能具录。经论多有之。大底如初句。杵等如前。今以忏悔为金刚杵。即空慧也。业障为根。即所空法也。言六根者。一眼根二耳根三鼻根四舌根五身根六意根也。清净者洗忏也。略释者。潞府开元百法疏云。初通名者。增上出生名之为根。五识籍彼为增上缘而得生故。又具五义名之为根。严续依发及遍别故次别名者。眼者照烛义名之为眼。瑜伽三云。屡观众色观而复舍。故名为眼。梵云斫刍。斫者行义。刍者尽义。谓能于境行尽见诸色故名行尽。翻为眼者体用相当依唐言译。耳者能闻义。梵云婆路多罗式缕多。此云能闻。如是我闻婆路多罗式缕多。故瑜伽云。数数于声至能闻故名为耳。翻为耳者体用相当依唐言译。鼻者能臭义。梵言迦罗尼羯罗拏。此云能嗅。故瑜伽言。数由此故能嗅于香故名为鼻。翻为鼻者体用相当依唐言译。舌者能尝味能除饥渴。故瑜伽云。能除饥渴羸瘦。数发言论表章呼召故名为舌。然由世俗发言论者是舌依处。故瑜伽中通以胜义世俗二义俱名为舌。翻为舌者胜义相当依唐言译。身者积聚义依止义。虽诸根·大造并皆积集。身根为彼多法依止积集其中独得身称。梵云迦耶。此云积聚。故瑜伽云。诸根所随周遍积聚故名为身。虽得迦耶是积集所依义。翻为身者体义相当依唐言译。此中眼体即是其根。乃至身根皆持业释。皆有出生增上义故。辨体性者。五根即以造色为体。造色有二。一者能造。即地等四。二者所造。即色等四。合此两种与根为体。更有小乘外道诸宗不同。如大章说。立通差别者。此中眼耳立通余三不立。夫言通者。离诸拥障妙用难测曰神通。眼耳二根离质用远。离壅义增。妙用难测故别立通。余三不立（上来且释五根缺释意根也。末那翻意用通三处。在他合详）光明经空品云。意根分别一切诸法。十卷本云。意根了法不知厌。依如是等六根整足。如正说六根品盛列六根章一一说之。抑瑜伽·唯识本来是根枝。而瑜伽意根通计二我（我及我所）唯识偏执一我不缘六尘。此违自教（楞伽经等）今谓执我便具内外。此义大宽。诸文通说。具如海东二障义·本山意根集余私集等。繁故不载。
    寻时即得诸佛现前三昧。三七日后合得此三昧。是佛立三昧也。止观云。般舟翻为佛立。佛立三义。一佛威力。二三昧力。三行者本功德力。能于定中见十方现在佛在其前立。如明眼人晴夜观星。见十方佛亦如是多。故名佛立三昧。记云。由三力故三昧见佛。是故此经（般舟三昧法也）亦名现在佛立定经今案件文合今经也。故指诸佛现前三昧为佛立。寻徐林反。长也。寻常六尺曰寻倍寻曰常。
    如此六法是菩提心生菩萨法。即此上文说六念法即与大经同。下文所出与此少异。通而言之。此六念法是大士通途要法。若俗若道修之并得。言少异者。且望出家别修六念名之为优婆塞法则通行也。若大总言七众
　　不出上六。为恩爱奴。缘业力故六道众生互为父母妻子眷属生生难脱。此恩爱结难解难脱（可载瑜伽文）
    过人间奴婢。故言恩爱奴。设世奴婢或时离主逃亡他方或主放之。为即此恩爱奴彼此永无逃脱之理。转增爱缚惑业苦缠递相往还暂无歇时。色增我眼结我生死。赤白二渧和合为初。从羯罗蓝乃至形位八阶连绵未曾间断。故阿若疏云。观入界者。凡言海者虽复深广亦有此彼岸。盖水小耳。若眼见色已爱念深着贪乐起身口意业者是为大海。沉没一切世间天人修罗。当知眼是大海色是涛波。爱此色故是故洄洑于中。起不善觉是恶鱼龙。起妒害是男罗刹鬼。起深爱是女鬼。起身口意是饮碱水自没。是为于眼色无知而生无明爱。爱生故名为行。行生故名为业。业缚识入中阴。是为识生是名眼见色时即有三世十二因缘大苦聚生非不生（云云上来生观）云何不生。观眼色时不种苦种不生苦牙不漏臭汁不集疸蝇（云云。上来不生观）历教观之具如文句。十住广说云。蔽人乐事务乐多读外经。痴人乐睡眠乐苦聚共语。虽愿欲作佛而染着利养。是恩爱奴仆迷閟于佛道。如是诸恶人自言是菩萨。奴义易知。行者早断。
    起八百种烦恼贼害。或本云起百八种多以为正。若得意者八百亦得。法华私志云。然经论不定。或九十八使。或一百八。或一百二十八。或八万四千乃至无量无数。见谛八十八加修道十为九十八如以十缠为百八。三界一百十二见修道十六（欲界六。上二界各五。合十六。历三界四谛各十。都一百二十八）十缠谓惛沈·睡眠·悼举·恶作·悭·嫉·无渐·无愧·忿·覆也（俱舍除后二只云八缠。又依十）止观云夫毁灭净戒不出痴爱倒见。是戒怨家。喻二罗刹。大经云。譬如有人带持浮囊度于大海。尔时海中有一罗刹来乞浮囊。初则全乞。乃至微尘悉皆不与。行人亦尔。发心秉戒誓度生死（即大海也）爱见罗刹乞戒浮囊。爱罗刹言。令汝安称得入涅槃者。此以欲乐畅情称为涅槃。如饥得食如贫得宝。猕猴得酒则得安乐。安乐名涅槃诱诳行人若见心猛利于所计法而起罪过。此是解僻。乃至佛在世一比丘得四禅谓为四果。临终见中阴起即谤佛云。罗汉不生今那得生。阿难问佛。此人命过今生何处。佛言。已堕地狱。虽持戒得有漏禅是亦不可信。佛在世尚尔。况末代痴人罪着深重。故大虚空藏经云。若起恶见名第三波罗夷。云何恶见。或得空解发少智慧。师心自树谓证无生。见心既强能破诸法。无佛无众生拨世因果出世因果。法华经云或食人肉或复啖狗。即此义故论云。大圣说空法本为治于有。若有着空者诸佛所不化。又经云。若于诸法生疑心者能破烦恼如须弥山。若定起见则不可化。无行经云贪欲即是道。僻取此语以证无碍。何不引无行经贪着无碍法是人去佛远。若有得空者终不破于戒是名见心罗刹毁禁戒也。大意如此法界次第云。璎珞经云。见着二法迷法界色心广起一切三界烦恼。通名烦恼者。烦以喧烦为义恼以逼乱为义。能喧烦之法逼乱行者心神致乱真明不得开发故名烦恼也。又云。邪心观理名之为见。若假实之理情迷而倒想邪求随见偏理妄取为实。通名为见。贪染之心名之为爱。若于假实二事情迷随心所对一切事境染着缠绵通名为爱。今案见爱二惑为百八烦恼。八十八见十个思惑合九十八。加添十缠为百八种。通以缠绵染着为体故加之也。贼唐韵云。昨则反。盗也。玉云。辞则反。贼人也。又曰。慢也。慢令致期。谓之贼。孔安曰。与民无信而虚克期也。左转杀人不妄为贼。国语。奸勇为贼。仁者谓之贼。义者谓之残。韩诗。残义曰贼。尔雅。虫食苗节曰贼。败也。害何赖反。伤也贼也割也。相遮要害之害之害为降字。在久部外说与内相准用之。亦合一本得也。
    以贪香故分别诸识处处贪着堕落生死。分别诸识即鼻识也。依境称识。六根皆有根尘识三。三六十八如余诸文。唐梵对翻略出义意如上略疏。香等种类如百法疏·十七地论等。人天堕分段。圣人落变易。今多依初义。
    汝今应当观大乘因大乘因者诸法实相。法华玄明最实事位文云。然平等法界尚不论悟与不悟。孰辨浅深。既得论悟与不悟。何妨论于浅深。究竟大乘无过华严·大集·大品·法华·涅槃。虽明法界平等无说无示而菩萨行位终日炳然。又有人言。平等法界定无次位。今例难此语。真谛有分别耶。真谛无分别耶。见真之者判七贤七圣二十七贤圣等。今实相平等虽无次位见实相者判次位何咎。大论云。譬如入海有始入者到中者至彼岸者。若见真判位如江河深浅。若实相判位如入海深浅。故普贤观云。大乘因者诸法实相。大乘果者亦诸法实相。论诸次位非徒忆说。随顺契经以四悉檀明位无妨。还约七种以明阶位。谓十信十住十行十向和十地等觉妙觉。今勘经文只有因句无有果句。私谓。或可有之而多不见。或可大师依义加释。既指因为实相其果岂非乎。仍推因果不出位地。圆因六阶果位一级并是诸法实相因之与果也。虽无因果假论因果。是证位者大权妙意亦是大师妙悟慈救也。修证实相何无始终。始者因也。终者果也。终日而始终日而终亦无始终。平等真法界无佛无众生。而众生是始佛是终也。约七位中须论六根忏悔之义。等觉垂终尚须忏悔。何况法云已前乎。登妙觉位尚不息。况六位歇。玄文云。入佛知见是十地等觉位。皆言佛知者得一切种智也。皆言佛见者悉得佛眼也。又经云是为诸佛一大事因缘者同入一乘诸法实相也。又云唯佛与佛乃能究尽诸法实相者即是妙觉位也经云观大乘因果者即此无作四谛也。涅槃即生死是无作苦。菩提即烦恼是无作集。生死即涅槃是无作灭。烦恼即菩提是无作道。实相不生本无苦集。无苦集故亦无道灭。多心云无。无明亦无。无明尽无苦集灭道。无智亦无得。颠倒之梦相究竟求寂然。故佛入广大甚深照三摩地后说此寂然妙理。此多心是空三乘法无无明亦无明尽。是空辟支佛法。次五字是空声闻法。后五字是空菩萨法。其后说佛法火宅喻曰。如来已离三界火宅（分段三界变易三界）寂然闲居安处林野。常寂光土即是林野。本来寂然永离梦妄。须以一心三观观显我心常住佛性圆妙之体。准他有七位。如玄义所出。约自有六阶。如大止观中理乃至满足是一心。虽云七六元是实相。寂灭妙心观心无心法不住法。一切无非一实妙慧。空空是空非有似有。思而合会。又别有义。约圆七位各具七位。分分异阶至满位已方名真实七阶之位。分真已前未是全实。思之思之。
    既赞叹已说十恶业忏悔诸罪。言十恶业此身三口四意三之恶也。烦恼既是惑乱之法。驱使行者心神乃令触境颠倒。若能纵此惑情而起身口意者每动止与理乖。故于三业所起备有十恶也。通名恶者恶以乖理为义。此十并是乖理尔起故名为恶亦名十不善道。以其能通苦报故非善道也。私谓。十善是能对治法。十恶是所对治法。善有四阶。即下中上上上。能治既尔。所治合然。须历教辨之。设无所出其理决定。四乘行人何不治恶。望人论法道理必然。教教所治只在十。一杀生。断一切众生命。二偷盗。盗取他财物。三邪淫。于非妻妄行于欲事。四妄语。以言诳他。五两舌。构斗乱言问他令致得失分乖。六恶口。恶口加彼令他受恼。七绮语。绮侧语辞言乖道理八贪欲。引取顺情尘境心无厌足。嗔恚。若对违境心生忿怒。十邪见。拨正因果僻信求福。皆名邪见（句句有结词。今以终冠始。已上意三）所言业者。光明疏云。烦恼与业云何。数人云。数起而轻名烦恼。数起而重名为业。天台师云。任运常有是烦恼。起决定心发动身口必牵来报者是业此十恶义事须细录。今曰销文故简略之。
    地狱饿鬼畜生边地邪见诸不善身诽谤妄语赞叹邪见语说无益语。为诽谤他吐无实语。无道至甚。即妄乱语。见他作恶赞他令长。是赞叹邪见语。出言有利益他善根是菩萨行。言无义利增他不善此障道本也义宜寄反。仁义也。释名曰。义音宜也。裁制事物使合宜也。又姓利吉也。力至反。并出唐韵羽声。次遘字右候反。遇也。
    如此恶舌（仓列反口中舌也。云云）断功德种。火宅偈云。毁谤斯经则断一切世间佛种。谤大乘人断了因性。若了因断功德随断永无生理。故断功德法身之种。
    于非义中多端强说。非者无也。大日经等说无义语与上无益语相同。凡大士志恒谈义理利益内外。非理恶说恼乱缁素害善苗至甚也强唐韵云。巨良反。健也暴也当也勤也。又姓。强力迫也克也力也。其两反次文判字入声呼之。
    如饮毒者无疮疣死疮疮废。礼记六。头疮则沐。楚良反。疣结病也。释名曰。疣丘也。出皮上聚高如地之有丘。羽求反。与尤同。并出唐韵。凡世间死多依疮疣。而饮毒者无疮卒死。谤大乘者以谤为业。地裂堕地狱如胜意达多等。
    慈悲及喜舍亦教爱语修六和敬。凡行者乐欲广大功德者令修行他之业。言利他者深心愍念一切众生犹如赤子修慈悲喜舍四无量心。此四通名无量心者从境以得名。以所缘众生无量故。能缘之心亦随境无量。故悉受无量名。一慈无量。心能与他乐之心。名之为慈。二悲无量心。能救他苦之心。名之为悲。三喜无量心。庆他得乐生喜悦心。名之为喜。四舍无量心。若缘于他无憎无爱之心。名之为舍。随行人心境有宽狭。凡夫二乘小菩萨等缘六法界众生修慈悲喜舍。所以心境俱劣。即藏通二教所说也。今经所说殊他六界广缘十法界无尽诸众生。意正在圆。义包别门。凡衍门三教俱皆睹镜其意各异。衍初观幻像。别依法界行菩提行即观镜中像。圆观镜团圆。不观背面。不观形像。非背非闇非面非明。不取形容。不取檠像。但观团圆。无际畔。无始终。无明闇。无一异差别者。譬于圆观不取十法界相貌无善恶无邪正无小大等一切皆泯但缘诸法实相。法界佛法若色若香无非实相。观烦恼业生即无生无生不生。故曰无生。阴入界苦即是法身。非显现故名为法身。般若解脱准上解之。分段既尔。变易类解。别圆二教十界为境观相大异。以此辨之。次亦教爱语者。略举四摄法。然大士利物广济莫若四无量心与四摄法。但无量心名目上辨。岂繁重出。四摄善巧接引之要。故佛次说。经上举一。今具明之。此四通言摄者。众生所爱者即是此之四法。若大士用此四法同情接引则物之所归焉。若众生依附方乃导以大乘正道而度脱之。故云先以欲钩牵物后令入佛道也。一布施摄。菩萨以无所舍心行财法施利益众生。仍生亲爱受道住理。二爱语摄。菩萨以善软言随根安慰则诸众生之所乐闻。因是生爱依附受道得住真理。三利行摄。菩萨起三业行能令一切各沾利益。众生蒙利欣所得故生爱依附受道住理。四同事摄。菩萨明见众生根缘随欣同之。即分形散影普和其光同彼事业。因生亲爱依附受道得住真理。故同事摄物名为摄也。佛次四摄说六和敬者。大士既能善用四种同情之法摄得众生。为成就故必须久处。若不和同爱敬则两不和合不得尽成就般若。是为魔事。若善用六和则与一切冥同。必得善始令终则安立一切于菩提大道。故次四摄而说之也。此六通名和敬者。外同他善谓之为和。内自谦卑名之为敬。菩萨与物共事。外则同物行善。内则常自谦卑故名和敬也。一同戒和敬。菩萨通达实相知罪不可得。欲安立众生于实相理。以戒方便巧同一切持诸戒品无有乖诤。亦知众生同此戒善不断不常未来必得菩提大果。所以敬之如佛。故说同戒为和敬法。二同见和敬。菩萨不知不见为欲安立众生于实相正见。方便巧同一切种种知见无有乖诤。亦知众生因此知见分别增进开解必得种智圆明。是以敬之如佛。故说同见为和敬也。三同行和敬。菩萨通达实相无念无行。为欲安立众生于实相正见。方便巧同一切修种种行无有乖诤。亦知众生因此诸行渐渐积功德皆当成佛道。是以敬之如佛。故说同行为和敬也。四身慈和敬。菩萨住无缘平等大慈以修其身。慈善根力能不起灭定现诸威仪与一切乐。故身与九道和同。亦知前得乐众生悉有佛性未来必定当得金刚之身。是以敬之如佛。故说身慈为和敬也。五口慈和敬。菩萨以无缘平等大慈以修其口。慈善根力能不起灭定普现诸口与一切乐。故口与九道众生和同。亦知前所得乐众生悉有佛性未来必定当得无上口业。是以敬之如佛。故说口慈为和敬也。六意慈和敬。菩萨心常在无缘慈三昧以修于意。慈善根力能不起慈定现诸心意与众生乐。故意与九道和同。亦知前所得乐众生悉有佛性如来藏理未来必定当得心如佛心。是以敬之如佛。故说意慈为和敬也。
    及五无间。辅行记云。次观业者。以极重业而为观境。故指五逆即是菩提。言五逆者谓杀父·杀母·杀阿罗汉·破僧·出血。三杀一妄语一杀生加行。论轻重者如优婆塞戒经业品中。以后后业重于前前若大乘中加杀和上及阿阇梨以为七逆。此五七逆体性空寂（记文据观行。今且取五逆名）达多品疏记云。俱舍云（文同上仍不尔）论有同类五逆。谓污母无学尼。杀住定菩萨及有学圣者。杀有学圣者杀罗汉同类。夺僧和合缘是破僧同类。破坏卒都波是出佛血同类。批云。前二违恩。后三背德。故名为逆（已上自余是天热身上事故不载之）杀父等五即无间狱之因。受苦胜于地狱暂无歇时。故翻阿鼻为无间也。件义须纵容集解。
    猿猴黐胶（总是贪嗔痴爱慢为本）玉云。猿禹烦反。山海经。堂庭之山多猿。郭璞曰。似猕猴而大臂长便猿。色有黑黄鸣声哀。珍案尔雅。猱猿善猿也。谓臂通肩。汉书。李广大史慈猿臂善射是也。又在虫部。猴胡沟反。楚辞。猕猿干熊罴。珍案。说文即獶也。或曰。母猴。今谓之猴孙。汉书谓为沐猴。王延寿作赋谓之王孙。猱奴劳女苞二反。说文。胶獶也。猿属也猕猴也。说文。为忧字字书亦忧字也。天台国清乾方有树。其上多猿。鸣声甚哀。或时同伴行地被狗杀。而多会树上经日哀泣。合寺相感。如今高丽音声。猿声太疏少似不如彼真也。推此土应无猿。其凡猴只呼胡孙又唤猕猴。黐敕支反。黏也。珍案。今有树脂。黏着可捕鸟者为黏树也（同出玉篇）唐言黏纸。倭语续纸。唐言豆ＪＢ。文言黏ＪＢ。倭云豆乃五。
    六情根中。六识根为六情根。
    枝条华叶。止观云。三障去即十二因缘树坏。亦是五阴舍空思惟实相正破于此。故名诸佛实法忏悔也。记云。婆沙云。过去二支为根。现在五支为质。现在三支为华。未来二支为果。有华有果谓凡夫。无华有果谓学人。无华无果谓无余。若依实性论缘相生坏事俱无方名永坏者。谓缘为根相为质生为华坏为果。即界外两种十二缘也（今本文误。仍依论记之）
    今以上文总相消经意。不可别配之。若尚以义。过去为枝现果为条。条小枝大。仍比拟之。此文举要事未及观行。但取改意专在观耳。
    三界二十五有三界言出火宅品并仁王及诸大小经论。今不烦载。一欲界。即欲所属界也。二色界。即色所属界也。三无色界。即无色所属界也。此有总别。若总指粗细三界名为三界。分段是粗变易是细也。若别言之分段三界变易三界亦云粗相三界细相三界。二十五有者总为颂曰。四域四恶趣六欲并梵王四禅四无色无想五那含（已上出弘决）玄云。地狱有用无垢三昧破。畜生有用不退三昧破。饿鬼有用心乐三昧破。阿修罗有用欢喜三昧破（已上四恶）弗婆提有用日光三昧破。瞿耶尼有用月光三昧破。郁单越有用热炎三昧破。阎浮提有用如幻三昧破（已上四域）四天王有用不动三昧破。三十三天有用难伏三昧破。炎摩天有用悦意破。兜率陀天有用青色三昧破。黄色三昧破化乐天有。赤色三昧破他化自在天有（已上六天）白色三昧破初禅有。种种三昧破梵王有。双三昧破二禅有。三禅用雷音三昧。四禅用注雨三昧。无想天有用如虚空三昧。阿那含天有用照镜三昧（已上色界）空处用无碍三昧。上用常三昧。不用处以乐三昧破。非想非非想用我三昧破（已上无色界）须只列名。不可载二十五三昧。而举所破便明能破。若数二十五有时不合举三昧也。有能含果。有破故集谛坏。果破故苦谛坏。得二十五三昧者道谛立见二十五有我性。我性即佛性。灭谛立破二十五有则无烦恼。是净德。破二十五有果故无苦。是常德。得二十五三昧。是乐德。见二十五我性。是我德。四德宛然矣（有能已下即是玄义文）文句云。诸有即二十五有生处也。结即二十五有生因也。因尽果亡。叹不生明矣。妙记云。有谓报。在二十五有生处。法界次第云。从取（从渴爱因缘求又名为取）则有后世业因成。是名为有。因能有果故名为有也。玄云有能含果与因能有果同。可存此意也。上四谛四德并是能所。今文且所。是所观故仍便存能也。二十五数合出俱舍等。有于九反。诗云。有之。传曰。有藏也。颉篇。有果也。说文不宜有。春秋曰。有食之月也。故从月从又声。尚书。为又字（已上玉篇）又有通用。处处有之。得意用耳。
    无明老死十二苦事。列名出化城喻·光明空品等一切诸文。今依法界次第一一出之。彼中云。若缘觉人通约三世细分别观十二因缘。若成十智即智强。智强故能侵除习气。功德神用亦广。是以大圣教门别开出中乘之道。意在此也。通称因缘者。是十二法展转能感果故名因。互相由藉而有谓之缘也（诸文云无明缘行。今文释后缘字）因缘相续则生死往还无际。若知无明不起取有则三界二十五有生死皆息。是为出世之要术也。教门十二因缘有三种不同。一者约三世明十二因缘。二者约果报二世辨十二因缘。三者约一念一世辨十二因缘。今先明三世十二因缘者。初二过去世摄。后二未来世摄。中八现在世摄。是中略说三事。烦恼·业·苦。是三事展转更互为因缘。是烦恼业因缘。业苦因缘。苦苦因缘。是为展转更互为因缘。故云三世十二因缘也。一无明。过去世一切烦恼通是无明。以过去未有智慧光明故则一切烦恼得起。故是以过去烦恼悉是无明。二行。从无明生业。业即是行。以善不善业能作世界果故。故名为行也。三识。从行生垢心。初身因如犊子母。自相识故名识。即是父母交会初欲诧胎之时名也。四名色。从识生非色四阴及所住色阴。是名名色。即是歌罗逻时之名也。五六入。从名色中生眼等六情。是名六入。从五疱初开已来即受六入名也。六触。由入对尘情。尘·识合是名为触。以六尘触六根此即有六识生故名情·尘·识合也。七受。从触生受故名为受。即是因六触触六根即领受六尘为六受也。八爱。从受中心著名之为爱。谓于所领受六尘中心生渴爱也。九取。从渴爱因缘生。是名为取。谓取所爱之尘也。十有。从取则后世业因成。是名为有因能有果故名为有也。十一生从有还受后世五众之身。是名生。所谓四生六道中受生也。十二老死。众生五众身熟坏。是为老死。老死则生忧悲哭泣种种愁苦。众恼合集。经云。无明缘行乃至生缘老死。若正观诸法实相则无明尽。无明尽故行尽。乃至众苦和合皆尽。经云。无明灭则行灭。乃至生灭则老死忧悲苦恼灭。若能如是正观三世十二因缘发真无漏成辟支佛也。次明从果报约二世观十二因缘相。具出大集经是十二因缘从歌罗逻而辨无明故云果报也。约二世者。前十因缘属现在。后二因缘属未来。二世合为十二也（十二相如文）次明一念十二因缘。但约一世中随一念心起即具十二因缘。亦出大集经中（其相如文）今经略举初后二句笼其十也。故言无明老死十二苦事。通皆是果故言苦事。今文约所观而依言次兼明观边（若要细会缘起法须寻理。前他诸文等不可卒尽耳）。
　　八邪八难无不经中。十住毗婆娑十云。复有八法应疾远离。一邪见二邪思惟三邪语四邪业五邪命六邪方便七邪念八邪定。偈云。远离八圣道坚深着烦恼。如是愚痴人欲度于大海。舍好坚船抱石欲求度。一邪见二邪思惟三邪语四邪业五邪命六邪念七邪精进八邪定（批中列之与今似乖经。在时宜不可一执）是八通名邪者。准法界次第中。邪以不正为义。此八皆依偏邪而行。皆名为邪。诸见境云。既不自觉又不值师。邪意日增生死月增。如稠林曳曲木。何谓出期。此有人法不同。其人三种。一佛法外外道。二附佛法外道。三学佛法成外道。初外外道者。本源有三。一迦毗罗（云。数论师计二十五谛。如瑜伽唯识因明及小乘中）二沤楼僧佉（云。胜论师说六句义）三勒沙婆（此翻苦行）初计因中有果。次计因中无果。后计因中亦有果亦无果。又初计一。次计异。迦罗鸠驮计一异。若提子计非一非异。一切外道及摩迦罗等计异皆不离此四。从三四外道流出支派至佛出时有六大师。一富兰那迦叶（计不生不灭。）二末迦梨狗赊梨子（计众生苦乐无有因缘自然而尔）三删阇夜毗罗胝子（计众生时熟得道八万劫到缕凡散极）四阿耆多翅舍钦婆罗（计罪根苦行投岩拔发仕之）五迦罗鸠驮迦旃延（计亦有亦无）六尼犍陀若提子（计业所作定不可改）记云。三人宗计者。一切外人所计不过二天（大自在天毗纽天）三仙（迦毗罗等三人）乃至九十五种。皆是诸婆罗门效此比丘（央掘经中佛惠也）至今未绝。言六师者。元祖即是迦毗罗等。支流分异遂为六宗。止观云。二附佛法外道者起自犊子方广。自以聪明读佛经书而生一见。附佛法起故得此名。犊子读舍利弗毗昙自制别义言。我是四句外第五不可说藏中今犊子计我异于六师。复非佛法。诸论皆推不受。便是附佛法邪人法也。或云。三世及无为法为四句也（止云。即色。离色。色中有我。我中有色）又方广道人以自聪明读佛十喻自作义云。不生不灭如幻如化。空幻为宗。龙树斥云。非佛法。方广所作亦是邪人法也。记云。次明附佛法外道者。亦因佛经以为生计之由。此二宗计出大论第一。二宗通云龟毛□角无常无我。方广复计空幻为宗。言犊子所计我在第五藏者出四句外（乃至）又云。三世及无为者。三世可解。无为即是虚空无为。以外道亦计虚空是常等故。今犊子谓我过于四句之外。必不以数缘为第四句及不可说藏。犊子亦用数缘而破于我。方广道人者。初出所计言读佛十喻等者。前犊子所计依于小乘。今方广所计依于大乘故因十喻而生计也。止观云。三学佛法成外道。执佛教门而生烦恼不得入理。大论云。若不得般若方便。入阿毗昙即堕有中。入空即堕无中。入昆勒堕亦有亦无中。中论云。执非有非无名愚痴论。倒执正法还成邪人法也。若学摩诃衍四门即失般若。意为邪火所烧还成邪人法。故百论正破外外道。今大乘论师焰破毗昙成实谓。是计有无外道。若以大破小如净名所斥。取其不见中理与外道同。非是夺其方便之意。当知四门通理则成正见。若失方便堕四见中。故名佛法内外人也。何但三藏四门执成邪见。无量劫来亦学摩诃衍通别圆等不入理保之。为是取于四边邪见火烧。大乘四门皆成见者多服甘露伤命早夭。失方便门堕于邪执故称内邪见也。并决真伪者。从外外道四句乃至圆四门。外道见通韦陀乃至圆门三念处三解脱名数。是同所起见罪系缚无异譬如金铁（外铁内金）二锁。又从外道四句乃至圆门四见名虽清美所起烦恼体是污秽。譬如玉鼠二璞。又从外道四句乃至圆门四见虽同研练有成不成。譬如牛驴二乳。又从外道四见乃至圆门见见有害不害。譬如迦罗镇头二果（已上极略出之。具如本文）大经迦叶云。自此已前我等悉名邪见人也。内佛弟子形在法内心行理外。若小若大皆名外道。邪见。恶辈心泥醉者裸形无耻露体行俗。大众前人论其果报。犹如金锁玉璞驴乳迦果。终不免烧何出火宅。既有邪见。岂无余七。外外着铁等更不可之。天竺已东日本以西一切佛子悉皆判入邪见之徒。若不改途争消笃信。若学惭愧如常不轻。着法之众勉哉勉哉。于己于他随缘所学勿生执见。切可怖畏伤佛慧命。自是非他渴饮碱水。恶毒之本莫过干斯。相见怒心结旷劫怨。于中甚者不如日域。唐无诸宗绝恶执论。若同得理即便休止。我国论议自是毁他更无比类。过于毛恶何名持戒。戒上兼智慧。堪能正论。智上持戒戒能消嚫。而我破禁因何消施。所踏寺地本为持戒。昔时圣王见因欣慧。而我曹已违佛。一滴之水不可徒饮。一寸之地不可空践。鬼扫我迹。何简南北。铁丸镬汤宁论大小。我辈已在八邪执内。何辄得免十六地狱。寄言同心。殊慎持惭莫惜露阴。露之存命。阴之顿死。草木年老实无所获。为惜伪名妄答无穷。客不肯之主弥生怨。三会论座未曾免之。化私笃信倍百。山海预者总知绝无改辙。于不知生知想。何免妄。斯已如此。余更不记。一天下贯出家之侣平等自爱莫乖佛戒。若潜若彰爱乖违者是舍己命非自爱我。斯太不宜。努力努力忍痛。学之余曾习论随方有之。游历太唐见闻朝野自他学问无有执论绝谤法事。若讲论疏值斥他失错不用委释略述而过。缘本乡执听之寂漠以不快消也。下讲诣坊咨陈前意。座主答曰。此土风俗护他学意传我宗教。如今在座把疏。听徒多此他宗。成名德者为人情故屈老关座。若留心意决择嫌斥。长他嗔恚损我宗门。所以略过不用快消。但同宗人于坊尽意商量疏义成己怀抱。当时却忆。本国诸宗无师承禀乍遇文疏任意放言永损自他累劫功德。仍潜作意悔哉。自已昔造拔舌大狱之因。可伤可伤。我若存身回乡已后必奇前惯。仍偶得归闻我慈觉大师于天安寺预五条院八讲。听从在座闭目开耳。不判己他人之是非。拙意切喜谙合我怀。存胸不忘。仍元庆年太上在内追下老僧要对他谈。今大政公潜示恩诲。便以广百论文奉呈兼述在唐忆乡之事。降恩不贵关论之事。近下维摩会讲师请疏。初粗启上不堪命由次修避状达上恩前。可中放免。此应记元庆潜咨之绪耳。为钩名妄答问百中无一实。却诳冥显者转招来狱。须耻须伤。若悬眼者为余许恩不责闲言幸甚幸甚。
    八能者。忏悔品云。心轻躁难·近恶友难·三有险难·及三毒难·遇无难难·值好时难·修功德难·值佛亦难（如是诸难今悉忏悔）疏云。释八难者。此是善恶中论八难。非佛前佛后之八难疏有读作难易之难。作障难之难（上使善难成。下善自难能障于道）即结云。又依经文云如是诸难今悉忏悔。当知经作障难之难义也。新经梦见品云。凡愚迷惑三有难·恒造极重恶业难·我所积集欲邪难·常起贪爱流转难于世间着耽难·一切愚夫烦恼难。狂心散动颠倒难及次亲近恶友难。于生死中贪染难。嗔恚闇钝造罪难·生八无暇恶难·未曾修习功德难（上二义可相用。与古本疏其义允矣）佛前佛后八难者。法门名义云。地狱难·畜生难·饿鬼难·北郁单越难·长筹天·佛前佛后难·盲聋喑哑难·世智辨聪难。成论明四轮治八难者。颂曰。三途·北·长寿·前后·辨聪·根。善处摧前五愿·正·殖余三。两句颂八难两句颂四轮也。一者愿生善处轮。谓生中国对治前五难。谓三途·北郁单·长寿天等五也。二愿值善人轮。谓值佛时对治佛前佛后难。三愿生正见轮。谓自发正愿对治世智辨聪难。四宿殖善根轮。对治盲聋喑哑难（已上出嘉祥疏抄）净名经集解关中疏上云。八难者三途·北州·无想天·世智辨聪难·佛前佛后·生聋生盲。有说。愿生善处轮除初五难。发正愿轮除世智辨聪难。值善人轮除佛前佛后。深种善根轮除生聋盲难也（大底与抄同。而抄解似细）又诸经明。或闻佛名·菩萨名·相好名·经名·陀罗尼名·常住二字等皆除三恶八难见佛闻法也。其八难之患极能除。最行生艰功济甚大。凡诸学者不勉欤（上来难中今经文所指佛前后八难）
    无不经中者。我辈无始莫不经中如方便化城等文。批云。化城八难具状云何。答。经云宁使众生落三途狱不使众生堕二乘道。则小乘见修无学道为三恶道难。永执无我为北洲难。出观缘俗入观缘真为佛前佛后难。不见真法不闻中道为生聋盲难。辨说生灭不了无生为世智辨聪难。沈空滞寂为长寿天难。大经云十千劫等。此并发大之根故云也（如上）。
    释迦牟尼佛名毗卢遮那遍一切处（私指苦灭道）其佛住处名常寂光（或云常寂灭光）常波罗蜜所摄成处我波罗蜜所安立处净波罗蜜灭有相处乐波罗蜜不住身心相处不见有无诸法相处如寂解脱乃至般若波罗蜜是色常住法故（此文上空中告者即释尊法身名。即如经）正经寿量品疏云。普贤观结成法华文云。释迦牟尼名毗卢遮那。乃是异名耳（与净住记同）同经别序疏云。普贤观明常乐我净四波罗蜜住处。前后两文皆明常。岂有中间寿量而是无常耶。妙乐记云。观经四波罗蜜者。经云。释迦牟尼名毗卢遮那遍一切处。其佛住处名常寂光。常波罗蜜所摄成处。我波罗蜜所安立处。净波罗蜜灭有相处。乐波罗蜜不住身心相处。既以此四成身成士。尔前理合身常土常。故大师追括五时悉皆有结。涌出品记云。性德四德为所依。修是四德为能依。能所并为能依之身依。于能所所依之土二义齐等。方是毗卢遮那身土之相。液仁王疏下云。经云毗卢遮那遍一切处其佛住处名常寂光。此即依正同性为应物之缘即身上异也。今思同性之义与本佛同。云云。所摄成处者。一一身皆具四德。能照之智属报。所照之境属法。身为能依。常寂为所。以德成故其土必成。故云所摄成也。所安立处者。所依极故名为安立。尔前理合身常等者。将普贤观望法华·无量义俱名尔前也。皆悉结者。菩萨戒结华严。仁王结般若。像法决疑结方等。遗教结涅槃。故云如玄文也。寿量品疏云像法决疑结涅槃。此依通义。今结方等意在别也。定云。疏常等四至住处者即是寂光四德为处也。能观是报身智。所观是法身境。二身皆具常等俱是能依。土即所依。能所不二而二立身土名耳。言摄成处者遍法界皆常也。所安立者。遍法界自在也。净者。遍净法界三惑名为净。乐者住于法身不住十界色心境名不住身心相。故疏前后两经者。观经结法华名义（余如川记）皆文义同同于正经故名结也（对于正说合名流通也。石记亦存此名义也）石云。次观经者。彼经是后结要流通此法华经。故彼经云。释迦牟尼名毗卢遮那记一切处。名常寂光。常波罗蜜所摄成处。我波罗蜜所安立处。净波罗蜜灭有相处。乐波罗蜜不住身心相处。此明依止不二俱备四德色心乃至种智本来皆是实相。故言不见有无相处（如四行中初段）生佛一如天然寂灭。业缚一相本自解脱。愚智平等皆是般若。一切法皆常住世间相常住。故总而言之阴入界苦即是法身故。众生与如来同共一法身名妙法莲华遍一切处常乐我净也。留心者于兹终合入大行。大底此文明忏悔处。忏悔处者光明疏云。大经阇王偈云。粗言及软言。皆归第一义。是故我今日归依于世尊。又梵行品云。我昔与汝等不见四真谛。是故久流转生死大苦海。若能见四谛则得断生死。生死既尽已则不受诸有。法华云。行处近处住忍辱地。亦不行不分别。又云。宝处在近。汝可前进。即灭化城即至宝所。此经又云。我当为是作归依处。归依处即甚深无量法性也。法性只是谛理。谛理只是妙境。诸佛所师寂灭真如秘密之藏。十方众圣安住其中。若得其本本立则道生。不得其处乎地颠坠。如盲人入棘林动转挂碍。为是义故须识悔处也。故普贤观云端坐念实相。众罪如霜露慧日能消除。我心自空罪福无主。是名大忏悔。是名庄严忏悔。是名无罪相忏悔。无罪相者此约空为处也。庄严忏悔者约俗谛为处也。大庄严忏悔者约中道为处也。若三种差别此是历别论处耳。即一而一三即三而者此圆妙忏悔也。诸大菩萨修学佛法而忏悔也。若识此法而忏悔者最妙最上忏悔处也。大经去。譬如有人在大海浴。当知是人已用一切诸河之水。大品云。譬如负债人依投于王。债主反更供养何敢就其觅物。书云。如墙显草非其茎叶能高能长所依得处也。行人若依法性为忏悔处者高世一切诸处所也。行人若识此意先当求觅法性道理为忏悔处也。次明忏悔法者。法为二种。一正法二助法。正法者即是观法性之慧也。法性常故是观亦常。法性乐我净故观慧亦尔。法性不可思议至深至妙无上无等等者观慧亦尔。境智相冥无二之法。如如不异者。境如智智如境故言如如不异也。经云。说智及智处皆名为般若。说智及智处皆名为实相。说如不说不说如说说不说无二无别。以此观慧历一切法亦复如是。故云毗卢遮那遍一切处。若行若住若明若闇皆得不离见佛世尊。六根所对无非佛法。耆婆揽草无非药者。普能愈病。释摩男所执一切砂乐皆变为宝。阿那律空器悉满甘露。若能如是者所观之罪罪即非罪。罪即实相。所观之福福即非福。福即实相。纯是实相是名大忏悔也。助道忏悔者。若纯用正忏亦不须助。若正道暗昧不明了者修助以助之。所谓灰汁藻豆皂荚木□以助清水耳。略言勤用身口意以为助也。身谓旋礼。口谓读诵。心谓策观而助开门。如顺流顺风助之以篙掉去则疾也。普贤道场意根忏悔云。无量无边恶不善根从意根生。如是意根即是一切生死根本众苦之源。如经中说释迦牟尼名毗卢遮那遍一切处。当知一切诸法悉是佛法。妄想分别受想热恼。是则于菩提中见不清净。于解脱中而起缠缚。今始觉悟生重惭愧。今案释迦法身名毗卢遮那。此遍生死即是苦集。若遍涅槃即是灭道。苦集即灭道。性自法身也。故一切法皆是佛法。不净之见妄缚之缠令我热恼。是无惭愧故。须忏悔。四倒即四德四法即一性性自明了也。故须依法性切修大忏悔也。
    菩萨所行不断结使不住使海观心无心从颠倒起如此相心从妄想起如空中风无依止处圆人本来不断烦恼。故言不断结使。实相不生。何处有结。混不见有。何可断之。不住妄想颠倒业海。故言不住使海。无我及我所故观心无心。皆梦妄起。故从倒想起。妄本无依如空中风。若依法性修忏悔者依前段文应如是观。若不得处不免颠坠。
    如是法相不生不没何者是罪何者是福我心自空罪福无主提婆品疏云。罪福者约七方便传作。谓三途为罪三善为福。三善为罪三乘为福。三乘为罪别乘为福。独一为罪纯圆为福。乃至理即为罪名字为福。名字为罪观行为福。观行为罪相似为福。似位为罪分真为福。分真为罪满位为福。福之极者在究竟位。今偈深达无罪福入一实相名为深达也。十方即法界同以实慧朗之。故云遍照也私志云。我所若空罪福无主无明体相本自不有。妄想因缘和合而有。究而言之二物一相本无有主。无主见主是颠倒见。法本不生今亦无灭。不生不没本性寂灭。见空为华是翳眼见。若离颠倒大果自现。若不离之天然阐提何人救尔。须以遍字历法照之。若不然之天然闇者何光照汝。龙女偈意为今忏处。故略载之。宛我鉴意。
    观心无心法不住法中诸法解脱灭谛寂静。
    石云。能所尽故。故心无心法不住法。计有能观名为我心。有我心故能所不忘。无心无数名正观者。故云。若不尽者观则不讫。故至妙觉方为讫。所言尽者因心所尽者。心无尽犹如五阴。因果名同而其体永异。所观之心众生不转则能观王数师弟不息一切诸法本性解脱本来灭相不生不灭。故离相本解脱味本来离味本来灭味。言辞不异故缺味字。若寻上句自会下文。莫执次第依文执义。得意忘筌在慧者耳（可以常自灭相冠无差别句）天台实相观·大日不生观并可容心。去贞观十三年九月九日余奏下延历寺。官牒初载传法之旨。同条以同十五年九月二十三日下治部省称省宜承知与大政官。去承和十年十一月十六日下彼省定真言宗传法职位。符共令双行之。不得漏失者（题云。大政官符治部省应三法式行传教阿阇梨位灌顶事。云云）。
    如是相者名大忏悔名大庄严忏悔名无罪相忏悔名破坏心色忏悔行此忏悔者身心不住法中犹如流水念念之中得见普贤及十方佛前段载忏悔品疏文（从端坐念讫诸河之水）便释段文讫。仍不再载之。言大忏悔是俗谛为处。大庄严约中为处。余者约空为处。以破五阴名破心色。舍无常阴得常住蕴。罪福混亡无有主我名无罪相。三谛圆融如上所引。是最妙忏悔也。便明忏悔者。同前品疏云。若作一种解者。谓鄙浊凡夫应须忏悔。离苦清净何用忏悔。此不如是。故新本业障灭品中说。人从父母禀身。十月怀抱三年鞠养。抚念惟惟始能升头。戴发教方教数始解作人。那忽违恩背义而行杀逆。天虽广不覆此人。地虽厚不载此人。此人命终直入地狱。如是逆罪应须忏悔灭除业障。佛为人天师。师严道尊。凡有所说若违犯罪莫大焉。初篇后聚那可违负。尔则欺佛负心复负师僧。此则佛海死尸华园烂肉。此四重人应须忏悔灭除业障。多嗔随蛇虺。多欲堕鸠鸽。多痴堕虱蚁。多慢堕飞鸟。多谄堕修罗。多悭堕饿鬼。饿鬼常饥渴。畜生相残害。修罗多怖畏。是四恶道闻名尚不可。况复当之。应须忏悔灭除业障。人中八苦一苦尚不可忍。况八苦交横。应当忏悔灭障。天上有五衰。地狱等苦。色界天不得速入定。求不得苦。无色天有四心苦。三界笼樊生死窟宅应须忏悔灭除业障。若出家人虽欲修道为五住烦恼所障以不得停心。为四颠倒所惑不得入念处。亦须忏悔灭除业障。念处治彼四倒二恶不勤断二善不勤生不得入如意足。暖法不发亦须忏悔。五根不生善有退堕。根生未有力。虽有力未邻真如。虽四善根中应须忏悔灭除业障。苦忍明发虽不堕三途欲界七生次第应受。一生尚苦。何况七生。是断欲界五下分六品余三品在亦应忏悔。虽断五下八品尽余一品在亦须忏悔。虽断色尽余无色分在亦须忏悔。虽入有余涅槃犹有果身在身子风热毕陵眼痛。欲弃有余入无余亦须忏悔。虽断三界正使尽习气尚存亦须忏悔。支佛亦尔。亦须忏悔。若干慧地未得理水沾心故言干慧。性地未能见理。八人见地犹有爱惑。薄地神通未能还生欲界。离欲地犹有上界惑。已辨地不能除习。辟支佛地但作神通不能达文字。菩萨地未穷至极。如是等位皆须忏悔灭除业障。十信但信未能称理。十住但入遍理。十行但事未能入中。十回向但修中未能证中。十地虽证中地地皆有障未穷于学不得无学。应须忏悔灭除业障。又十信虽三智圆修但是方便陀罗尼。十住已云乃至等觉已来只如十四日月非十五日月。迋廓未圆。光未顿足。闇未顿尽。应须忏悔灭除业障。齐此已来当知忏悔位长其义极广。云何而言止齐凡夫。是故五十挍计经齐至等觉皆令忏悔。即其义也疏上所载略十六忏。而细言之小数合多。今于此文位义要也。所言位者意在所居。
    五种恶口。十住广说十云。恶口者世间所有恶语害语苦语粗语弊语令他嗔恼是名恶口。散乱诸者非时语无别意语非法语无本来语无因缘语。是名散乱语（前恶口末云。远离此事名为离恶口善行）
    身为机关主。空品疏云。业力机关者善恶业是机关主。色阴是机关。具受想行阴于中动作去来进止以自娱乐。识阴依六入住故言空聚。四大所造故言成立也。（已上解义）静法华严音义云。韩康伯注易云。枢机制动之主也。案机即枢机用资转动关。机义在密于言。其木合无心但以闇密机契机而能运动。今喻业体都无作者而能生起种种果报。崇福一切经音义云。机发（射发也。机主发之机。经文作用收激具也）小卷音义二十云。机会（居衣反。说文主发云机也。亦先见也。周易枢机之发劳厚之主也。庄子凿木为机械者必有机心是也。会古文俗同。胡外反。尔雅。会对也。璞曰。谓相当对也。又会集也合也。今小卷此五十卷。六卷是二十五卷）大底依疏并静法可案其义。
    六贼游戏中。空品云。六入村落结贼所止。今意同彼。
    菩萨母。净名云。智度菩萨母。即般若波罗蜜此实相异名也。
    胜方便。同前经云。方便以为父。正说疏有三方便。此经已为流通。须以秘妙为今文意。
    妄想。四阴中一也。一切思想皆从彼生。颠倒之本只是想也。须观虚妄本不生之理消除倒想之云医。经云取像为想。
    慧日能消除。正经云。慧日大圣尊久乃说是法。与大日经意同。即实相慧此智慧日也。性日恒照无不照时。四种释中观心释也。彼经云深秘显略。分通在深广义。彼释文云。有二种义。一浅略释。文云显略是。二深秘释。如文。天台观心释即深秘也。如第七卷释文中出数种义。
    贤劫。批云。言贤劫者。此劫时有千华叶莲华现于水上。诸天皆云善哉。此劫当有千贤出世。故因为名。
    若冢间若树下阿练若处念力强故。正说疏一云。增一阿含云。佛法中行十二头陀难行苦行大迦叶第一。粪扫衣·但三衣·次第乞·常乞食·一坐食·节量食·一钵食·不饮浆·树下·冢间·露地·常坐。二是衣法。六是食法。四是住处法（此缺次第是故数不满。弘决中引大论十八出相云云）批云。四分云。头陀有十二。一但三衣。二粪扫。三常乞食。四不作余食法。五一座。六一搏。七练若（此云无声处）八冢间。九树下。十露坐。十一随坐。十二常坐。今文无杜陀义。但取三闲处也。阿练若阿兰拏阿兰那并云空寂亦闲寂亦无诤处。兰音借劣奸反。或从口。此义并出于一切音义。又嘉祥持品疏抄云。阿练若者真谛释云。有三义。一离声处。谓国土音声不及处。二离斫材处。离采斫可至处。三离烦恼动乱喧杂处。又梵云阿练若者此云闲寂处。离村一俱卢舍。俱卢舍二里也。事理如止观。
    泰敬法故持诸妙华住立空中赞叹恭敬行持法者但诵大乘方等经故诸佛菩萨昼夜供养是持法者。止观云。若佛菩萨等威光覆育即外护也普贤示现形无定则随机现身供养守护成立道机。如妙庄严王昔时发愿我一人者舍此身力誓给所须是外护也。如佛放眉间白毫光明将养行者是大外护。如法师品非无此义。阿练若处或云阿兰那。此云无诤处。就义释之例杜多义合有四种无诤之义。又方等义分全差别假名真实准文辨之。今与十七名中大方等同。实是大乘方等广平之理也。名同义别随教别。请莫不思。
    因思大乘真实义故。约正说经合有二义。一本大乘真实义。二末大乘真实义。根本实相妙法之理是本真大乘。随机施三会归实相是末真大乘。本末虽异不思议一总名妙法平等大慧也。今约此文任行人意。思实会权耳。大乘因果是诸法实相。如上偈末两行文意。思之思之。
    作是观者是名正观若他是邪。般若经等多有此文。天台大师曰。除诸法实相若说若默皆是魔事。言实相观名为正观。除此以外皆是魔事。故名他观。邪之与他皆指魔外。外如诸见境所明三种邪魔。如彼境所说三恶三善二乘历别（菩萨有三）皆非正道。若简粗妙若开会粗小融入圆妙者历文可辨之。如上明忏悔处文中。意存之。方便品疏云。于诸菩萨中正直舍方便下三句正显实也。五乘是曲而非直。通别偏傍而非正。今皆舍彼偏曲但说正直一道也。五乘者三藏三乘加人天五也。加通教二乘七也。加通别菩萨九也。若义分行向乃成十一。此等皆是被会之异（三藏三乘已下迄天之异是妙乐记文）上来十一并非正直。况除此外更非所言。行者为法尚会如此旨趣。可为知归依非归依耳。批云。离前百非故名正（见阿□品列百非）若他观者同前百非故名邪也。
    不见恶相及恶业报。依此妙典行大乘因。且消现恶及生后报故言不见恶相及恶业报。报在异世故言恶业报。准经初一日一生等文可思之。
    昼夜六时（略如上解）
    思第一义甚深空法。且如上偈并安乐法师方便品等所说实相观法。诸法皆如。故云空法。此非十一诸乘之境。故言甚深。甚深智慧唯独明了。故言甚深。本末皆实故言究竟等。
    一弹指顷除阿僧祇劫生死之罪。静法云。刹那者时之极促名也。仁王经云。一念中有九十刹那。一一刹那有九百生灭。又俱舍论云。百二十刹那为一怛刹那。六十怛刹那为一□缚。三□缚为一须臾。三十须臾为一昼夜。三十昼夜为一月。十二月为一年也。又下云。须臾俄顷之间也。末见一弹指释。阿僧祇（此翻无数）。
    真是佛子从诸佛生。法说领解云。从佛口生从法化生得佛法分。正说略开文云。佛口所生子大数有八万。分真已上是真佛子。义该五位。谓住·行·向·地·等。若准梵网受佛戒者皆名佛子。义亦冠博。彼此相会。
    为其和上一切音义云。邬波陀耶。徒我反旧言和上。或言和阇。皆讹也。此云亲教师亦云近诵。以弟子年少不离于师常近受经文诵也。又言知有罪知无罪也。静法音义上云。案五天雅言和上谓之坞波陀耶。彼土俗流谓之殟杜于阗疏勒乃乃鹘杜也。今东方讹音谓之和上。虽诸方舛异今依正释。第子亲近习读之者也。旧云亲教是也天台妙乐大师传法弟子剡川法台寺明旷阇梨菩萨戒疏云。和上名力生。道力由成故慈恩入正理论疏发题云。唯我亲教三藏大师慈恩基公此大唐三藏玄奘法师座下添鉼者也。故称亲教焉。四分律行事钞及诸律家多用此矣。力生合此义释耳。如今唐土诸僧总皆语曰出家。一人身有两和上。一出家和上。即从童稚蒙教授熟我业令入道者也。二坛头和上。即受戒时戒和上也。故彼土童子皆称我师呼和上也。终无他词。本国师徒并皆乖之。可谓未足学佛法者。
    是名具足菩萨戒。此约心法论具足戒。未是大乘羯磨具戒心法成就。故不须作事法。今案具足有二种义。一小乘具足。即二百五十戒。此于一律仪立身口七分论其具足。三羯磨了彼法圆满则小乘中圆满义也。二大乘具足戒。摄律仪摄善法摄众生具此三法正名具足。今文具足即正具足。以十支满足身口意其小具足有名无实。故方便品云。但以假名字引导于众生乃至无声闻弟子。名大乘为真实具足。融会偏傍皆成妙法。故云合掌以敬心欲闻具足道。正直舍方便但说无上道。但教化菩萨（本来修圆乘行菩萨也）修圆无有偏曲。附傍一大乘。又释论十戒中。前来诸戒律仪防止故名不具足。中道之戒无戒不备故名具足即是具足诸波罗蜜戒。何不具三名为具足。偏小之具为实戒者违我今教。诸声闻众皆非灭度。汝等所行是菩萨道。渐渐修学悉当成佛。乃至得佛无上慧。尔乃为真灭。
    不须羯磨。羯磨者梵音也。唐翻业。亦云作业·作法·辨事等。并会意耳。大小二乘皆用白四羯磨成辨戒事。为穷子用小法故云小智乐小法不自信作佛。现前十师授戒是也。则世和合非真和合。为菩萨行大法则用梵网千佛大戒。佛为菩萨作法授戒。即胜义和合是诸佛根本。今不须作事者且约上位与理速会。例如上根不用缘因万行但修内心万行不起于座证菩提果。其修事行有曲有直。余乘之人历劫修行。圆教钝人亦借事成。如待合药服之病差。私谓。圣人三师作我和尚·羯磨·教授者。恐表法身报身应身引起我举有理智行法令我悟入三法具在一心之中。和上表理。具足三法为其本师。羯磨表智。觉母曳法弘理家法为我轨范应本圆道。慈氏作导导我行法速趣道场。为人天师具足十号。于大众中唱言。我是如来乃至世尊。
    文殊师利为我阿阇梨。诸文多道作轨范师。剡川疏云。阇梨名正行。纠正我行故。今此有二种。一坛头阿阇梨。则十师并三师中阿阇梨即传戒阿阇梨。二持念阿阇梨。此持念宗传法阿阇梨。今此中是戒家阿阇梨也。文殊翻妙师利云德。出华严音义。
    自当誓受六重法。一不杀生。二不偷盗。三不邪淫。四不妄语。五不饮酒。六不说四众之过罪。（出优婆塞戒经）
    受八重戒。此尼波罗夷。波罗夷义翻他胜处。如法台疏并律家诸文。一淫。二盗。三杀。四妄语。五相触触男子也。六屏处与男立。七覆藏他罪。八随举比丘（出律文）。
    不白羯磨。白者和白。羯磨有三帖羯磨末印定之。合四羯磨。即和白众僧使作羯磨法。都为五事。一和白法。二初番羯磨。三天番羯磨。四三番羯磨。五四印定。文云僧忍默然故是事如是持也。此亦羯磨故诸文中云白四羯磨。即白与四羯磨也。今文中云白四羯磨依自然戒成故云不白羯磨。亦合云不作白及与羯磨。十种得戒中有自然得戒。谓不作法。具如律文。经典力并普贤助发力故自然成佛身。依经得记。
    记^7□。^7□者从竹。如外书契。即半分书书了拆之。以一为宾以一为主。通国使时国家有之以充印信。不能具载。受^7□定光即此类也。从草为谬若单作别得意合通。
    三归。一归依佛。二归依法。三归依僧（合有三竟）此亦多种。一翻邪三归。二五戒三归。三八戒三归。四十戒三归。五具戒三归。六菩萨大戒三归。
    五戒一不杀生。二不偷盗。三不淫欲。四不妄语。五不饮酒（出善生经等）。
    八戒。五同前也。六不涂饰香油载佩华鬘歌舞视听。七不登高广床座。八不过中食（出沙弥十戒法中）。
    比丘戒。此是声闻二百五十戒。具列如戒本及律文。今且略出总目。即四波罗夷。十三僧残。二不定。三十舍提。九十波逸提。四波罗提提舍尼法。百种学法。七灭诤。药师云。比丘二百五十戒分别篇聚如彼篇中并大律文。今不烦载（比丘梵语具如大论等）。
    比丘尼戒。本愿药药师经云。比丘尼五百戒。四分东塔疏五云。初门大僧四戒尼八戒为初犯。僧十三僧残尼十七为第二犯。僧三十舍堕九十单提合百二十尼三十舍堕一百七十八单提合二百八为第三犯。僧四提尼八为第四犯。僧百众学及七灭尼但众学为第五犯。终南山道宣律师四分律删繁补阙行事妙云。凡律尼有 三百四十八戒。智论。五百戒乃至八万吴郡双林寺志鸿律师所制搜玄录解行事抄（即南山钞记也）尼众列解行云。且大分而言。大僧有二百五十戒。尼则三百四十八戒。长有九十八戒今推唐方所传律文上未有具列尼五百戒事。若准比丘二百五十戒既已满足。尼五百戒何不具足。或可律文来传未足。但三百四十八戒为定。不见传来未尽之词。故今且依唐解。
    沙弥戒。沙弥十戒云。尽形寿不杀生·不偷盗·不淫欲·不妄语·不饮酒·不着华鬘好香涂身歌舞倡伎·不往观听·不得高广大床上·不得非时食·不得捉钱生像金银等物沙弥此梵音。唐翻求寂。
    沙弥尼戒。尼众别行篇（在行事钞上）曰。三沙弥尼法大略与沙弥法同。若据行往法。式叉不与大尼为伴。以戒不满故。自不得以沙弥尼为伴。以非同学故。若二尼一式叉若二戒叉兼一沙弥尼得为伴。余者不合。
    式叉摩尼戒。钞云。学法（式叉摩尼）四分云。十八童女应二年学戒。又云。小年曾嫁年十岁者与六法。十诵中六法者练心也。试者大戒良缘二年者练身也。此式叉尼具学三法。一学根本。谓四重是。二学六法。即羯磨所为。谓染心相触·盗人四钱。断畜生命·小妄语·非时食·饮酒也。声闻七众破戒欲还生者。义合两途。藏教通教七众思惟大乘深理随应蒙为各归本阶。不是入大且得本法。此大乘功也。所言七者。僧（一）尼（二）沙弥（三）沙弥尼（四）式叉摩尼（五）近事男（六）近事女（七）也。
    五逆十恶（如前出之）。
    暴雨上薄报反。猝也急也晞也。今依急。或云疾。
    阿鼻（祟福音义云。正云阿鼻至。译云。阿之言无。鼻至之言间。无间有二。一身无间。二苦无间也。）法华私志八云。经云阿鼻等者。此云无间。八大狱中此最居下。受苦无暂间息故言无间。亦云□落迦。此云苦具亦不可乐亦非法行处。在于处处。今言地狱从本处为言耳。释批云。无间梵云阿鼻。新云阿鼻旨。此云无间。此之种有四无间。一趣报无间。二身量无间。三寿量无间。四受苦无间。地狱者梵云那落迦。此云苦具。旧云泥梨耶。或言泥罗夜。此非行非诸法行处。
    不障出家。障出家者的此灭法。法依人弘。而制出家。谁复弘法。人断法灭。故为至恶。仁王般若经云。国王大臣自恃高贵灭破吾法。明作制法制我弟子比丘比丘尼不听出家引导。亦复不听造作佛像形佛塔形。立统官制众安藉记僧。比丘地立白衣高座。（乃至）时诸国王等各各至心受持佛语。不制四部弟子出家。当如佛教（已上什本）佛制如是。但如来教亦不违王。此世界悉檀法也。主看时宜进止得中。不存破法与夺任道。计无罪咎。若存破坏堕狱过雨。如上文说。缁素相得为国存意递互安怀可笑好也。
    修六念法。此自优婆塞六念也。文出大经。又如上文。谓念佛·法·僧·戒·施·天也。即通修也。亦有沙弥六念·大僧六念（小乘僧也）菩萨僧六念等。则别修也。此非优婆塞等之所习学。位至彼三自然合知。又本朝沙弥多无佛法。谓不学六念。不结夏安居。不上布萨堂。不解畜二衣（缦五条七条）钵具。是大无惭。几与俗异既无佛法。争得消施。又缦衣大僧三衣皆有田畔。其沙弥五·七两衣有缘无畔。是为其异。而今秃头无心持科无上来种种行法。始从我山天台混同。何称有佛法世界耶。其得度缘受戒僧尼只为己活曾无护法守戒之心。衣色同俗都无定我色。令他客僧义空等责昔鉴真来此传戒有何轨。则僧头似唐行之与衣曾无交接。一切行事多与戒背。可伤可伤。沙弥总着七条畔衣。或坐僧上或与同床。如此非违盈满华夏。贪别请法无心僧次。与外道法无有差别。朝家可中召请僧次南都部类拍手调哢。又集会僧少□贪坐上□之上。此劣鵽猿。无渐无愧似道??者。非此何谓甚于禽兽。颇存□羞影。为法为国吐是鬼语。仰存道者且停变白。幸甚幸甚。
    于六齐日。此事私有略抄。名齐日月集。今不具载。要者披耳。六日者。大智度等黑月三日白月三日也。白三者月生八日十四日十五日也。黑三者二十三日二十九日三十日也。又合云黑白月八日十四日十五日。我大日本圣王下敕。三世常恒切禁定额寺方二黑内杀生。此甚合佛制。太大随喜也。无力僧徒恃敕强力。有力在家多被他屈。是圣主德恩深甚。大唐北地处处立牓置放生池。十里二十里随地牓示。其侧人民不敢违敕。但江南不见制。仍在彼日潜恋本朝胜南地事也。互有得失。不可具记。
    信一实道。如经初文已解释之。
    得法眼净。诸他家疏多云初果。如嘉祥释法华妙庄严王品末此文为初果也。此堕今宗嫌责。凡释文者合寻经旨一切决之。法眼净遍大小。若读小乘可云初果。若读共乘随义进止（藏与通其义异）若读圆乘可判初住（或约别为初地）如此存意斟酌可决。今师约纯圆门判彼法眼为圆初住。若寄别教意通初地正性离生。大小各别。岂法眼净无彼异乎。故今凭师为圆初住。学者学之。莫爱执小。如此土旧谚有闇黑白。僧只读盂兰盆经开题余无所识。于一切时劝俗修齐使我偏物。读彼经开题引列之情有智自会。仍且停谈。正说妙庄严王品云。说是品时八万四千人远尘离苦于诸法中得法眼净。诸经亦多。阿毗达磨杂集论决择分中谛品之四云。如经言远尘离垢于诸法中正法眼生者。此依见道说。诸法忍能远尘。诸法智能离垢。由彼最初于诸谛中妙圣慧眼为自性故。法忍能远尘者。由诸法忍永断一切烦恼尘故。法智能离垢者。由诸法智已断障垢依得生故。又于此忍智两位如其次第遍知故永断故道得清净。依此而说远尘离垢。又经言见法得法（云云文烦故止）
    随分略集观普贤经至要句义敢以庄严传教祖师报恩之志。愿我三圣领十七圣圆修普贤三七日忏早同智者二七开悟十方国土尽普贤境三种圆融踏金刚座。愿以此功德普及于一切我等与四恩皆共成佛道。退属瞻智任改我迷会入佛慧。莫以形迹。
    仁和四年六月二十一日略勘了。乞先预州我使君范今日决证无上佛果（今日正是那四十九日也）。

佛说观普贤菩萨行法经记卷下（终）

