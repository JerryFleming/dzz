No. 2199 最胜王经开题

    夫独尊大空超机根。而本具之藏绝绝。双如一建立。以性海之德离离。至若三自之龙吐风水乎头尾。二种之如韵德损于所在。恒沙性德覆云翳而不见。刹尘三身被烟垢而不显独力摄权其力弥强。四生势屈其灾尤烟。不曾知三身在己。谁觉四德我有。还源之思已忘。返本之情都失。日日营生死之苦因。夜夜增无明之业果。狂醉厚深觉悟无日。于是。觉王发悲投药。慈父垂慈与乐。狂醉浅深教药多门。机根大小车乘不一。虽药随病无数乘逐器无量。而摄末要本自归不二。不二之理甚深难解。一如之趣秘奥叵入。所谓不二一如岂只遮二诠一之名乎。密号名字不可不知。自非妙幢起予之力。空藏扣寂之功。谁能显室中之四佛现心宫之三身。四佛非他三身即自。能觉此理名觉者。能迷此趣即曰无明。今所谓金光明最胜王经。能示此理趣觉悟诸众生。即是诸佛之秘宝众经之密藏。所以四佛加力。所以能寂常说。岂徒然耶。若有善男子善女人。至心受持洗心读诵。如法修行如理思惟。无祸不消无福不满。世间胜愿出世妙业皆悉圆满。吉祥辨才能与其福智。四王诸神能拔其灾难。金胜如意之名由兹而立。满愿了知之称于是显矣。经之大意盖如此耶。

第0段 金光明最胜王经序品第一

    今就此题目释彼名义略有二意。一先经名。二新经称。先经但名金光明经。后本具加最胜王。先经以郁多么明最胜梵语。后译就颇婆娑开光明汉语。先后广略唐梵出没。盖以如是。具如疏说。又有二种。一唐言题名。二印度经目。今所谓金光明等者唐语。若据梵本。
    亦有二意。一此题目则三身之密号初金者法身。次光者应身。后明者化身。是则表三宝等如常说。二者表五佛之秘称。显五部之宝号。初金者金刚部也。金刚自性坚固不坏。犹如金体无变坏。光明者宝部。宝光能照除暗遍明。亦如宝光如来能放智光照朗生死无明黑夜。最者莲华部。最清净自性心具十种最。不染不污犹如莲华本性清净无垢离尘。胜者羯磨部。北名胜方于诸处殊妙第一故。如来事业智具十种力成就众生无比无等故。王者佛部。大日如来威德自在于诸部中特尊无畏。犹如帝释诸天中自在自由。所谓五部者即五佛也。经中所说东阿□佛南宝相佛西无量夺北天鼓音及释迦牟尼佛是也。一一如来具刹尘眷属故名部也。是五佛亦名五智。此五部诸佛菩萨三摩地之法各各不同。华严者普贤之三摩地。般若者文殊之三摩地。法华则莲华三昧。佛顶则羯磨三昧。如是等触类长之其数无量。今此经者宝部三摩地。是故妙幢空藏发疑相问。宝光为菩萨师子吼。金胜为诸佛之母。据金刚顶经。妙幢虚空并是宝部之尊。此部则宝生为主。虚空藏者金刚宝之异名。妙幢者地藏之异名。如是五智为主具刹尘眷属。修此三昧者。但观一字是一切佛法。所谓字。是此字合三字成此一字。一苏字。二郁字。三么字。苏字法身郁字报身。么字化身。举此三身摄一切佛法。此经所说三身三点四德十地等法皆从此一字流出。以略摄广举本收末。无所不摄无所不尽。总持之义因此树名。秘密之称于焉显义。

最胜王经开题
金胜王经秘密伽陀



    圆律师眇年脱俗器则瑚琏。江海经论悬河其辨。国家屈之令讲最妙典。云托予觅伽他。余时观无暇化匠当仁。含冻笔于寒灯钓深致。远散凝思天乙夜沙汰金石。总得十七偈。勒成一轴名金胜王经秘密伽他。夫如来说法必具显密二意。显则常途所谈是也。密则秘藏所论即是也。显家之趣历代口实。密藏之旨此土未解。今见此经傍说显义正以真言立宗。所以举自宗义以树颂词。冀博达之士莫致疑怪。于时弘仁年季冬之月也。

归命伽陀

    归命释迦四智佛  甚深难解金光明
    三身本在我心里  因果俱时妙境界
    金龙国主心王法  杂类诸天心数众
    定惠表示男女像  无心感应自他躬
    众生盲瞑迷心佛  不识自有无尽珍
    我托秘藏本有义  略颂此经秘法轮
    愿令知闻有缘者  忽见心中最胜仁
    处处广行二利行  不证而证无垢尘

第一卷序品（今用劝请）

    能寂常居鹫顶室  遮那镇住法界宫
    弥陀不动理何异  天鼓宝生智则同
    比金比光最胜法  如象如龙和合众
    海滴刹尘救世者  四量六通济愚童
    似谷似镜不请友  无色无像非宰功
    是故我等净三业  为君为国竭诚忠
    不来而来降金像  无念而念护玉躬
    四海康哉忘帝力  百工良才乐无穷
    亩无破块两叶有  不鸣风四生润
    □沾三宝更兴隆

忏悔伽陀

    知过必改君子行  迷途速返不为痛
    隋珠荆玉谁无瑕  释子秃儿皆有凶
    刹偷淫秽身三戟  妄粗绮间口四锋
    贪嗔痴邪心常涌  我我执等意永封
    爱色耽味广作咎  迷境眩事不悛踪
    违教违理无惭愧  自害害他踰毒蜂
    覆则长劫沈伪狱  发陈即见佛真容
    如佛菩萨悉忏露  五眼通者咸宥纵

寿量舍利涅槃等趣（合用发愿）

    三身常不动  四相岂能移
    妙幢情怪惑  ??子意贪禔
    龟衣宁御冻  兔梯本难施
    驮睹何处有  圆成与十奇
    虚空谁有际  法体即无为
    欲得无边福  应当如是知

第二卷（三身品）

    三身本异  四德圆融
    应化无别  法身有同
    法如如智  如宝如空
    三昧愿力  四八无穷
    大定悲惠  乘时垂风
    事同意一  体镕相通
    日光月影  金身玉躬
    益他幻现

梦见忏悔品

    梦中六趣本多伪  觉里三点实饶真
    寓语罗门一净业  假谈妙幢二美因
    不坏法智称金鼓  心净琉璃见佛身
    异生不解此理趣  长夜耽眠荡??神
    大觉悲怜说此品  令诸蚕蛰出沉沦
    愿共众生每持诵  无尽刹中转法轮

第三卷（灭业障品）

    害马属三业  观牛会一真
    如来入禅定  观察此缘因
    释提为四请  伽梵指彼岸
    忏随回劝发  能证佛三身

第四卷（最净地陀罗尼品）

    佛智众生即我心  圆通称入最幽深
　　陀罗十地三摩等　不异贪庭清净等
    十种波罗无尽藏  本来具足非但今
    开之授与无人得  不减不增绝响音

第五卷（莲花喻赞品）

    禅名树女  理号莲华
    金龙是惠  生在佛家
    银光即止  证道不遐
    假说法性  奇哉释迦

金胜显空满愿四王四品（七言）

    金胜真言诸佛母  谛观思惟解身空
    六根五蕴不相识  一一细念非我躬
    修行是理得宝耀  非男非女座莲宫
    四大梵王归接足  妙哉法力令人崇

第六卷（四天王护国品）

    法帝人帝不异道  治身治国前贤方
    能持能护由心主  地久天长属意王
    内外刹土何以乐  修观深法德无强
    敬人敬法四天护  遗法遗人身国亡

第七卷（无染着陀罗尼  如意宝珠真言
        观音真言秘主  乃至辨才天等  七言）

    我心清净是无染  能满诸愿号宝珠
    秘主观音梵帝释  多闻诸龙悉我躯
    四无碍辨才天女  解此深义曰丈夫
    若有众生得是趣  优游觉苑则须臾

第八卷（吉祥天  坚牢僧慎  夜叉）

    大吉天女诸佛母  坚牢地神不动心
    神通捷疾夜叉将  觉眼知见秘正了
    鬼兮女兮非实体  实相元来不来去
    莫取寓言名色像  忘言得意证圆寂

王法政论品

    国主心王其法同  修心修国道则通
    恶人烦恼纵不捡  象踘莲池身遂终
    尊重法宝诸天护  不顺正教不能证
    欲饰内外两刹土  必须归依十号雄

第九卷（善生王  诸天夜叉  授记  除病  流水等品五品  七言）

    断恶修善是善生  诸天夜叉护持兵
    意无分别得授记  心病除兮五眼明
    大慈大悲譬流水  无我无执游玉京
    二利圆兮能事毕  六通备兮梵天迎

第十卷（舍身品四言）

    奇哉勇猛  忘命成仁
    五蕴假借  一如实真
    利他殉道  道不是遗
    大士济物  何为恋身
    舍之德广  永劫名陈
    之子之行  即果即因

赞叹品

    功成道隆  德立咏功
    法界其体  其心如空
    非相为相  无躬即躬
    叹之不及  不赞圆宗

付属品

    大宝不空授  由人道则传
    文殊膺顾嘱  缀集为全篇
    金仙虽灭影  玉偈广流宣
    虚空成质碍  此法岂能迁

至心忏悔

    我由无明妄三业  梦里造作众多恶
    乘觉思惟无作者  我心如空罪何住
    三业毕竟无所有  十恶即是十善等
    善恶二法无自性  无染无净平等如
    如如亦空空亦空  空空大空即大觉
    我等奉对空王前  不忏而忏哀摄受

至心发愿

    愿我演说妙经王  一一声字皆实相
    实相周遍三世间  平等平等无偏党
    所生功德无限量  愿共国王五大类
    穷尽十方众生海  平等证入亦如是

经中每品颂等。若用归命者皆先称道弟子归命尽十方最胜业遍智末后云若用发愿者先诵云弟子。至心发愿。末后云发愿已归命顶礼大觉牟尼尊（若用忏悔劝请回向等者。随宜便通用。皆悉如是作物后增加词耳。）
（得仁上纲开版序）

    序
    斯经王者。佛世尊从宝部三么波提而起。授与除灾聚福要法于妙幢。岂国安民之赐莫大焉。我大师结颂经意。幽秘尽矣。近稼穑不登黎元凋残。因梓之欲以流行宗徒。伏希由经王威神之力。四序玉烛百谷丰穰。一切人民皆得安乐。

    天保丙申十二月日  金刚峰寺得仁
    得仁上纲开版本后批

    今所刻依仁和寺御本。原本虽圈点训解有之。今省之。云一本者野山所传之本也。字形等唯依御本。至不得止者补之或改之。
    真圆律师传。
    释真圆。云柽律师。不详氏族。少而出家。学习经论辨锋锐利。时称智象亦为瑚琏。初天台宗。或云法相宗。后归真言乘为弘法大师之徒。弘仁四年癸已十二月。应公请而讲金光明经。就大师觅伽陀。事见于伽陀之序。天长四年丁未九月。帝为中务卿亲王讲供妙经于橘寺。律师与道雄实敏隆长寿远等。为听法上首。其后不知所终。
    据伽陀序性灵集。及古注闻书。缄石钞。大师御广博。而录之。
    高野山无量寿院藏板
