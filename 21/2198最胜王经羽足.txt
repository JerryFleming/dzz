No. 2198 最胜王经羽足



沙门平备撰

    一。说时。真谛三藏云。深蜜同时说。则成道第三十八年说。（宝师亦同。）意显从法花前说。由法花四十余年说故。故第十卷云。迦叶白佛言。佛于声闻乘。说我妙智慧。我今随自力护持如是经。若从法花后说者。云何可云说我鲜智慧耶。由既法花时决定回心得法空中道种智故。般若时迦叶等声闻未回心故。唯得法空智未得法空中道种智故。云说我鲜智慧也。正义云。般若时以人空智兼用。而但信解法空理耳。由未得法空智故非证法空理。法花时决定回心方便。得法空中道种智。证法空理也。问。三十八年以前未说入涅槃。由何妙幢起疑耶。答。宝师云。大集经是成道十六年说。其经云。舍第三分寿而施众生入涅槃。以一百二十年为三分故。舍后四十入涅槃。故明知。妙幢疑大集经云舍第三分寿入涅槃文起也。又云。妙幢位初地或第八地故。则有三世智。是以能知未来后说起疑也。（以上备师正义。）有人云。从法花后说。则七十九年十一月十五日之间说。由第八十年二月十五日入涅槃故。谓魔王请入涅槃时。佛答云。却后三月当入涅槃。故明知。妙幢疑闻此而起也。明知。从法花后说。故此经第七云。佛赞舍利弗言。方便也。问。何知法花显以智为一乘最胜隐以智为一乘耶。答。法花会云。十方佛土中。唯有一乘法。是则引不定令领解及佛述成及授记。故明知。显以智为一乘。最胜虽会四谛教。云为度众生故分别说有三。然不言十方佛土中唯有一乘法及不令领解及佛述成授记。明知。隐以智为一乘。法花既显以智为一乘。引不定人令领解佛述成授记。故明知。以理为一乘是隐也。最胜既以智虽为一乘。然不引不定及令领解及佛述成授记。故明智以理为一乘是显也。问。理一乘是真实而智一乘是方便者。法花既明理一乘。何故云法花一乘是方便耶。答。是据智一乘名为方便。不据理一乘也。问。上二句明理一乘者。与胜鬘一乘云何别耶。答。胜鬘理一乘是出生摄入并明也。此经理一乘唯明摄大也。亦胜鬘唯明理一乘不说智一乘故。此经并明理智二乘故二经别也。胜鬘经云。摩诃衍者出生一切声闻缘觉世出世间善法。以上出生义。乃至又云。声闻缘觉乘皆入大乘。大乘者则是佛乘。是故三乘则是一乘。（以上摄入义。）此经云。是故无异乘者。是理一故云无异乘。然非谓五种性差别无也。
    三。法花经与此经寿量差别。此经正显理法身寿汝大乘已能发趣。信解大乘。尊重大乘。照师疏云。汝于大乘已能发趣。信解大乘少心也。信解大乘者悟大乘也。尊重大乘者于大乘有坚固意。云已能发趣者指法花时也。兴法师破照法师云。至法花时方发心。故明知。已能发趣者善法欲位信解发心也。依兴法师义者以备法师义为正也。明知。从法花前说也。
    二。法花经。此经一乘差别。经云。法界无分别。是故无异乘。为度众生故分别说有三。照师疏云。虽初差别终至三乘。于真法界亦无三乘差别之相。备师释云。初四谛教为度众生于智一乘分别说三。然终至真法界无三乘差别相。上二句者明理一乘。下二句者明智一乘。释云。真如法界无所可分别。故云法界无分别。虽三乘别然理一故名一乘。故云是故无异乘。则十义中三法等故。问。此经并明理智乘者与法花云何别耶。答。法花方便故显以智为一乘真实故隐以理为一乘。最胜真实故显以理为一乘方便故以智为一乘。问。何故以理为一乘是真实。而以智为一乘是方便耶。答。就理为一乘。不失三乘五姓差别。而唯所依理一故名为一乘。故真实也。以智为一乘。失三乘五姓差别。而唯为引不定故强名为一乘。故量兼显智法身等寿量。法花经正显智法身寿量兼理法身等寿量。何以知者。此经释迦自云我常在鹫山宣说此经宝等故。明知正显理法身寿量也。照师疏云。我常在鹫山者。举报显法也。意云举他受用土而显理法身土也。故知。正显理法身寿量也。法花经释迦自云。一切世间天人阿修罗众。皆谓今释迦牟尼佛。出释氏宫。去伽耶城不远。坐于道场。得阿耨菩提。然我实成佛已来无量无数劫等。既云成佛已来。故明知。正显智法身寿量也。
    四。妙幢梦。问。依照法师者。妙幢位八地以上。无漏相续无眠睡。何见梦耶。亦准菩萨求梦经。八地以上菩萨无睡眠。何见梦耶。答。照师云。梦是喻也。非是实梦也。谓妙幢昔在生死中。闻说寿量因已。以此为因后。入初地乃至至第八地。得无漏后得智相续。以此智今闻王舍城中妙幢室内四佛所说释迦寿量果已。未闻其因。经云。尔时妙幢菩萨亲于佛前闻妙法已。往诣鹫山而具陈说。欢喜踊跃。一心思惟。还至本室。无漏后得定心中。忆持得昔在生地中闻寿量因已。云如梦见。次经云。欢喜踊跃。一心思惟。还至本处。于夜梦中见大金鼓光明晃耀。于此光中得见十方无量诸佛大众围绕而为说法。见一婆罗门捊击金鼓出大音声声中演说微妙伽他明忏悔法。妙幢闻已。皆悉忆持。既忆持已。后念无漏定心中在。旦往鹫山具陈说。云如从梦觉也。次经云。至天晓已。往诣鹫山释迦之所。而具陈说。兴师云。有人云梦是喻。有人云梦是实梦非喻。今云亦梦亦喻。兴法师文意云。妙幢位初地故。七地以前有漏无漏间杂故。有漏心时是实梦。无漏心无睡眠故梦是喻非实。故梦云亦梦亦喻。言梦是喻者。意云。妙幢前居十回向位闻寿量因果说已。以此为因后入初地得真实无漏智。以其后得智闻王舍城中妙幢室内四佛所说释迦寿量果已。经云。尔时妙幢菩萨亲于佛前闻妙法已。往诣鹫山而具陈说。欢喜踊跃。一心思惟。还至本室。无漏后得定心中。忆持前十回向位所闻寿量因及释迦当所说忏悔行已。云如梦见也。次经云。欢喜踊跃。一心思惟。至妙幢闻已皆悉忆持。既忆得已出定。有漏心中在往诣鹫山而具陈说。云如从梦悟。次经云。至天晓已。往诣鹫山释迦之所。而具陈说。言梦是实者。是有漏心位故。有睡眠故。实见梦也。易可知也。
    五。无舍利所以。理法身离生灭故无舍利。智法身虽念念生灭然无一期灭故。亦定八地以上受变易故。无舍利。他受变化二身非实身故无血肉。故无舍利。则显由三义无舍利。一理智法身坚固难坏故。二三身并非血肉身故。三他受变化二身是权现身不实故。无骸骨舍利也。然余经中说入涅槃及留舍利及佛身出血者。是密意说及权方便意也。言密意者。意云。真实涅槃者尽二障惑故。名为涅槃。不灭亡名为涅槃。虽言显灭亡名为涅槃。然密意以三复次十义显真实涅槃故。云密意。说言及权方便者。有二所由。一者为懈怠众生令生难遭想及渴仰心故示现入涅槃故。云权方便。二者由定能自在力变作灰土等为骸骨舍利而人天供养得福无尽故。云权方便。则显过去诸佛现有身骨流布于世者。是定果舍利也。即释迦化身亦定果身也。言调达出佛身血者。亦是权方便言也。由是定果血肉故。如大云经云。如来身无血肉。调达亦无出血。然言出佛身血者。是权方便言也。由定通力似分段同类血肉身而示现以化众生故。云权方便也。由是定果血肉故。
    六。妙幢于何身起寿量疑。及于何身求舍利。释云。依照法师者。寿量疑起于化身故。四佛答云释迦寿量无限。权法身也。求舍利者。于他受·变化二身求也。备师云。寿量疑及求舍利。并唯于变化身也。问。应化二身是行法故。及由二因所感故。见生疑及求舍利。然理法身非生法。及智法身非余人所见。是故不生疑。及不求舍利。何故佛答三身寿量并无限及三身舍利并不可得耶。答。照师云。妙幢为仰求三身果故。佛具答三身寿量无限。及具答三身舍利不可得。问。释迦寿量有限。何故四佛答释迦寿量无限耶。答。推理智法身也。又云。据三种常中之不断常也。问。何知佛具答三身舍利不可得耶。答。经云。恒河駃流水可生白莲花。世尊之舍利毕竟不可得。疏云。上二句明理法身无生故无舍利。故知。答三身舍利并不可得也。
    七。妙幢不闻三身品。寿量品末云。乐意四佛忽然不现。妙幢还至本处。准此文者。妙幢不闻三身品。然依照法师义及兴法师一义者。无漏心无睡眠故。可得闻三身品。何故云不闻三身品耶。答。随时众机宜及本愿而示睡眠梦见相。既示梦见相故。亦不闻三身品。相据实者。无漏心无睡眠故。实闻三身品。言由本愿者。妙幢者为金龙主王时。常以莲花喻而赞叹如来。然发愿言。以我当于未来世。生在无量无数劫。梦中常见大金鼓。得闻显说忏悔音。
    八。变化身及他受用身似有骸骨而示现也。意云。他受用身变示现八相成道相故。如无量寿论云。女人·缺根·二乘种不生。既是报土故无实女人。然佛菩萨化为母等。化分段身故现此相。（以上论文。）化变易身未见诚文。（以上基师引文。）依此明知。他受用身似有骸骨舍利示现及八相成道。而示现入涅槃也。变化身似有骸骨示现者易可知也。
    九。舍利有三类。舍利此方云身。身有三类。一全身。慈氏灭后形同在世更无别相。二分身。即庆喜亡后折身四分。三碎身。即释迦灭后碎身八斛。陈如愿碎身芬子许也。梵云舍利。此云身也。
    十。梨车毗童子位及憍陈如婆罗门位。疏云。童子位初地也。婆罗门位第十回向位。又入十地位。是故真谛本云。佛子名曰法师授记者。佛与授记故。云法师授记也。经云。尔时大会中。有婆罗门。姓憍陈如。名曰法师授记。
    十一。舍身行。照法师疏云。由初僧祇位行劣故。第三僧祇位方起舍身行。问。准伽论等。第三僧祇位定受变易。云何舍身时有骸骨耶。答。非是实。是化身摄。（以上疏文。）答。意云。萨埵身是定果身故有定果骸骨也。即显八地以上菩萨变易定果身为实身也。七地以前舍身时有分段实骸骨。以分段身为实耳。七地以前若受变易菩萨者。是定果身故。有定果骸骨。即同八地以上菩萨也。兴法师云。十住断结经云。释迦十住第五住舍身。此经云。萨埵舍身若同耶若异耶。答。一云异。彼经云。太子是慈氏次子。是柔顺。此经云。大子是慈氏次子。是文殊。故一云同。由柔顺是文殊故。明知初僧祇位亦舍身。故真谛云。一僧祇劫舍身。（以上兴师文。）即显兴师通三僧祇位舍身。照师云。初僧祇位劣故不舍身。第三僧祇位方起舍身行也。准知后二僧祇位舍身也。问。释迦舍身几遍耶。答。或经云。九百九十九遍。最后萨埵王子而舍身。合一千遍。正义云。此经云。我念过去世。无量无数劫常舍所爱身等。准知。非唯一千遍也。照师疏云。萨埵舍身是定果身者。何不化作余肉救彼傍生耶。答。化作自身而施。是益物多故。（以上照师文。）
    十二。八地以上不超劫所由。照师疏云。古经云。舍身故超十一劫。是第三僧祇位者。若尔者八地以上无漏相续。刹那刹那转增进。云何有超劫事耶。答。有二义。一云。若自利门。二菩萨齐等故。二菩萨并无超劫事。若利他门。超劫先成佛也。（以上疏文。）意云。非增上智增上二菩萨。并八地以上自利智门齐等。二菩萨并无超劫事。利他悲门二菩萨胜劣别。悲增上悲胜故超劫。智增上非劣故无超劫。由增进无故。即显唯悲增上菩萨十地位有超劫事。知增上菩萨十地位无超劫事。（以上私文。）问。大悲利他门者。二菩萨胜劣别者。若尔者大智自利门者。二菩萨胜劣可别。答。大智自利门者。内用故任运起。故无胜劣。大悲利他门者。外用故加行起。故有胜劣。照师疏云。问。超劫行是实行耶。权行耶。答。实行也。若尔者。八地以上其行齐等。何有超劫事耶。答。大智自利实行齐等故。无进不进二人别。是以二菩萨并无超也。大悲利他实行不齐等故。有胜劣别。故悲增上菩萨超也。智增上菩萨不超也。意同上文也。问。大悲利他实行二菩萨故别悲增上菩萨超者。此悲增上菩萨大智自利实行可无用。答。菩萨以利他为自利故犹有用也（以上照师文。）备师云。彼以大悲利他实行为自利耳。不预大智自利实行。是以今云。悲增上菩萨。大智自利门虽劣。然少分诸法遍知。是故不无用也。正义云。非增上菩萨者。七地以前悲胜智劣。八地以上悲智并胜。智增上菩萨者。十地中智胜悲劣。非增上菩萨八地以上悲智并胜。故悲增上菩萨大智自利实行不无用。由八地以上无漏相续刹那刹那转增进故。虽悲智并胜。然得非增上名者。望智增上菩萨之悲劣而得名也。亦七地以前悲胜智劣故得名也。智增上名者。望悲劣而得名耳。照法师第二义云。八地以上刹那刹那转增进而无进不进别者。据入位也。若从住。出位以后长时有进不进别故。超劫也。（以上照师文。）意悲增上菩萨自利智门亦有超劫也。智增上菩萨二门并无超也。
    十三。超劫义。或处云。超九劫见底沙佛。翅一足故（未知其处文。）俱舍论云。超九劫见底沙佛。故观音三昧经云。超九劫。然无底沙佛缘起。（上三处文同见底沙佛超九劫。谓见底佛翅一足赞云天地此界多闻室等。）故旧金光明经云。超十一劫。由舍身施虎故。然八卷经无此文。四卷五卷六卷经等未来。故彼等经中疑此文将有。涅槃经云。超十二劫。由闻雪山偈故。谓诸行无常是生灭法半偈也。婆沙云。超十九劫。（超所由未知。又云。见底沙佛。）贤劫经云。由释迦精进超四十劫。在弥勒前成佛（以上经论文不同。）解云。合超九十一劫。初三处文者义同故合为九劫故。唯超九十一劫也。解云。初三处文超九劫者。第三僧祇毕时。百劫修相好业时。取后九劫。三世佛同百劫修相好业。唯释迦修九十一劫。由最后九劫超故不修也。由见底沙佛七日翅足赞叹故。超九劫。从弥勒前成佛。或处云。见胜观佛而赞叹。或处云。见弗沙佛而赞叹（见机不同。见闻不同。不可和会。）婆沙云超十九劫者。亦修相好业时所超劫。即同俱舍宗。然俱舍据一机所闻。婆沙据一机所闻。根机见闻不同。不可和会。旧金光明经云超十一劫者。第三无数劫中之少劫。由是舍身故。故照师疏云。第三无数劫竟时舍身超劫。问。第三僧祇竟时者。何故云妙幢位第八地耶。答。照师意云第八地以上故不相违。若依兴法师者。通三僧祇位舍身超劫。涅槃经云超十二劫者。第一僧祇竟时之少劫。由是三慧位故。由听闻位故。即依半偈投身。贤劫经云释迦精进故超四十劫者。第三僧祇竟修相好业时所超劫。依贤劫经者。释迦唯六十劫修相好业。由后四十劫超故。问。或处文云超九劫。及俱舍论及观音三昧经超九劫。婆沙云超十九劫。贤劫经云四十劫者。同据修相好业时所超劫何故所超劫数相违耶。答。根机见闻不同故。不可和会。照师疏云。释迦佛第三僧祇遇燃灯佛布发掩泥而超八劫。又云。第三僧祇满时修相好业。尔时初遇胜观佛。亦名弗沙佛。翅足赞叹超九劫。（以上照师文。）如是违文。根机见闻不同。不同和会。有人云。贤劫经云超四十劫者。是底沙佛时九劫。涅槃经云十二劫。婆沙云十九劫。此三处文合云四十劫也释迦唯超四十劫。备法师难云。若尔者。金光明经云超十一劫。何故取不为数耶。明知。释迦超九十一劫。问。佛藏经云。弥勒从释迦前四十劫发心。贤劫经云。释迦从弥勒前超四十劫成佛。何故前发心者后成后发心者前成耶。答。所化机别故。释迦所化机先就故。虽后发心然先成佛也。
    十四。释迦所超劫是何劫耶。答。照法师云。有二说。一云。六十中劫为一劫。数而至一百劫。一云。八十中劫为一劫。数而至一百劫。故云百劫修相好业。言中劫者。一增一减云一中劫。言一增一减者。从无量岁至十岁从十岁至无量岁。即八十增八十减云八十中劫。六十中劫亦同也。即成住坏空此四劫中。各有二十中劫。即八十中劫云一大劫（非谓三大劫也。）然诸经论云。后人寿八万岁减至一十岁从十岁增至八万岁云一增一减者。小乘义也。新罗记尔云。故从无量岁减至十岁等者。大乘义也。
    十五。不得超三无数大劫。唯得超一一无数大劫中之众多中劫或众多大劫。（即八十中劫云众多大劫也。）故伽论四十八云。若精进者能转众多中劫或转众多大劫。然不得转无数大劫中。何以得知三无数大劫中亦有众多中劫及众多大劫耶。答。众多中劫者。十中劫及二十中劫乃至七十中劫等。众多大劫者。八十中劫也。（以上论文）四十八亦云。十三住中一一住中有多俱胝百千大劫故。十三住者。一种性住。二三贤住。十地为十。佛地为一。故云十三住。（以上论文）明知。三无数大劫中有众多中劫众多大劫也。授记品云。授十千天子记云。汝天等当来世过无量无数百千万亿那由他劫成佛。名号同一云面目清净等。问。此何劫耶。答。照师云。劫有多种。如法花论云。劫有五种。谓昼夜月时年合云五种也。或处云。饥馑疫病刀兵以此三种为三劫。或处云。一增一减为一劫。如二十住劫等。或处云。八十增减为一劫。即火灾劫。或处七火为一劫。即水灾劫。或处云。八七火及一七水为一劫。即风灾劫。或处云。无量风灾为一劫。即三大增祇劫（异由太思）或处云。二八十劫为一劫。如贤劫。或处云。多八十劫为一劫。即星宿劫。千佛出世时量总云一星宿劫。法花经多据昼夜月时年等。或处云十住等位各经尔所劫者。即风灾等劫。今此经云十千天子当来世过无量无数百千万亿那由他劫者。据增减劫。不据三大增只。不超大劫故。
    十六。根性有利钝差别。云何定云经三大劫耶。答。取作意时量而云经三大劫。若取不作意时量者。经无量劫耳。非谓唯经三大劫也（意云钝根者经无量劫也。）
    十七。三身命根差别。照师疏云。理法身命根有二说。一云即依法性持功德相决定凝湛。是法身命根。如佛及土相性有异。此亦应尔（以上疏文）释云。法性者。是能持命根。即真知体。功德相者。是所持择灭等功德义相。即是身也。能持真如体性。命根云性。所持择灭等功德义相。身云相。理法身之命根是真如无为也。身是前五种无为也。问。何故真如名命根耶。答。若无真如者。诸法不可有故。如有为法中依命根而持有为五蕴身也。照法师问。何知身是义相是假也命根是性是实耶。答。在缠位不名法身。出缠位方名法身。且初地位名一分法身故。既断惑时所显择灭义相名法身。故知。身是假。由择灭是假故即显。有人云。以择灭为法身命根者。是不正义。若以择灭为法身命根者。未得择灭时。此理法身岂无命根耶。谓此如来藏身岂无命根耶。大师云。能持命根是实由真如体性故。即同照法师也。然所持功德中。若择灭功德是假。若身功德是实。问。若尔者。理法身名若道起后方得耶。若未道起前得耶。答。道起后方得未道起前名如来藏故。难云若尔者。择灭亦道起后得故可如法身是实。答。虽同道起后显。然今所显义名择灭故假。此所显理本有义名身故实。然今以照师义为正。由择灭即身故。身是假也。二照法师云。或即功德相自从。然能持自体名为寿量（以上疏文）意云。即此择灭功德义相身即持自体不失。名理法身之命根。依此说者。命根是假也。即百法中是择灭摄也。问。体法身点。是真如理上之无为。功德义相云体法身点。义法身点。是真如理体之无为功德义相之本体义边云义法身点。此二种其义差别可知。但义法身点法性土涅槃命根。此四种同据真如理体。云何差别耶。答。直如理上无为功德义相。云体法身点。真如理体之无为功德义相之本性义边。云义法身点。故枢要上卷云。体三点者。能观智慧所观法身离诸系缚。假择灭等名为解脱义。三点者。一真如上慧本性故名摩诃般若。出缠之位功德法本名曰法身。性离生死缚名曰解脱。下卷云。义三点者。即于真如有摩诃般若。解脱法身三义故。体三点者。三体各别故。合大涅槃也。释云。体三点者。真如理上之无为功德义相云体法身点。此云所观法身也。能证有为正体智云体般若点。此云能观智慧也。此智绝惑而所显得真如理之一分云体解脱点。此云离诸系缚假择灭等名为解脱也。义三点者。真如理体之无为功德义相之本体义边云义法身点。此云出缠之位功德法本名曰法身也。真如理体之本来明净义边云义般若点。此云一真如上慧本性故名摩诃般若也。真如理体之虽惑所覆然本来不染义边。云义解脱点。此云性离生死缚名目解脱也。真如理体之是所依义边。云法性土。真如理体之是息苦等义边。云涅槃。真如理体之是依持义边。云命根。于中真如理体持无为功德义相。云体法身点命根。真如理体是无为功德义相之本体（止之弓。）持自性不失。云义法身点命根。照法师云。依法性持功德相云命根也。明知。理体是命根也。无为功德义相是法身。即体法身也。基师枢要意亦同也。问。无为功德义相即是体法身点者。百法中何摄耶。答。能持命根是第六真如无为也。所持法身是前择灭等五种无为也。此五种无为是第六真如无为之上假立故云功德相。是无为功德义相故。故唯识论云。离诸障碍故名虚空。由简择力灭诸杂染究竟证会故名择灭。不由择力本性清净或阙缘所显故名非择灭。苦业受灭故名不动。想受不行名想受灭。此五皆依真如假立。真如亦是假施设名。（以上论文。）疏云。何依法性真如假说空等无为耶。答。即此真如离诸障碍故名虚空。由无漏慧简择力故灭诸杂染究竟证会故名择灭。杂染之言通有漏法。可此本性。不由慧能而性清净名非择灭。或有漏法阙缘不生。不生之灭显真理故名非择灭。此显无漏慧而自灭故。离第三定欲时。得于一切苦业受灭。即此真如名为不动。乃至若离无所有处欲时。想受不行。即此真如名想受灭。是以明知。择灭等五种无为是无为功德义相。此功德相名体法身点。问。若尔者。如何通枢要文耶。如上卷云。体三点者。能观智慧·所观法身·离诸系缚假择灭等名为解脱等。既云离诸系缚假择灭等名为解脱。由此文知。择灭是解脱点不法身点。云何今言功德相是择灭名为体法身耶。答。枢要文意者。且释解脱点故尔言耳。由使唯绝烦恼障所显理名为解脱点。故择灭宽。亦兼绝所知障所显理亦名为择灭故。即绝所知障所显择灭无为云功德相。即此功德相云体法身点。问。何知断所知障亦得择灭耶。答。唯识第十二说。初说云。绝所知障不得择灭。如论云。若所知障亦障涅槃。如何绝彼不得择灭。答。绝烦恼障缚得择灭也。所知障不缚故。绝彼不得择灭。若尔如何绝所知障得涅槃耶。答。不诸涅槃皆以择灭为体。即显四涅槃中本来·无住以真如为体。绝所知障得故。有余·无余二涅槃以择灭为体。绝烦恼障得故。问。若唯绝烦恼障得择灭者。不动·想受二种无为绝所知障类而得。若四中何摄耶。五蕴论所说四种无为。谓虚空·择灭·非择灭·真如。此四中何摄耶。答。非择灭摄。说暂离故。第二说云。绝所知障亦得择灭。即显择灭有二。一绝缚得。二绝障得。故四涅槃中初一以真如为体。后三皆以择灭为体若依此说者。不动·想受二无为亦有二种。若暂伏灭者非择灭摄。若究竟灭者择灭摄。此二说中何说为正义耶。答。第二说为正义。所以者何。初说。疏意云。此义应思。明知。初义是不正也。傍说义云。直如理体所持义边。名为义法身点。真如理体能持义边。名为义法身点命根。真如理体能居义边名为义法身点。真如理体所居义边。名为法性土。真如理体能得义边。名为义法身点。真如理体所得义边。名为涅槃也。问。体法身点义法身点其差别云何耶。答。体法身点者前五种无为也。义法身点者第六真如无为也。以此义为正说也。智法身命根。照师疏云。依镜智种。由大愿种力。令四智品决定相续。尽众生界。是报身命。（以上疏文。）意云。智法身命是依无垢识名言种子之无限上假立。即无垢识名言种子假名命根。即是百法中之命根。是不相应故。言镜智种子者。镜智相应无垢识之名言种子。即生佛果位无垢识之本有无漏亲因缘种。名为名言种也。三性法之各各亲因缘种名为名言种也。言大愿种者。六识所修善业力故所熏成无边善业种子。意云。由六识善业力故所薰成增上缘业种子力故。助无垢识亲因缘名言种。而以此种子生四智果。尽未来际令决定相续不失。即无垢识名言种子乃命根。以持四智品功德令不失。是故无垢识名言种子假名命根。名言种子上假立命根故。他受用变化身命根。照师疏云。由大悲种力随生感缘现色。色蕴身决定分限。是他受变化二身命根。许假立故。思亦愿摄。不违唯识由业所引（以上疏文）意云。依自受用佛四智大悲相分种子力而所现身之长短分限上立二身命根也。问。此经合理智名法身故。有二种身。由既有二种身故。命根亦有二耶。答。命根亦有二种。如上广说。问。既身有二命。有二故众同分亦有二耶。答。众同分唯有有为身无为理法身。是非种类故。
    十八。此经正释三身兼说一乘。法花经正说一乘兼说三身。经云。一切世间天人及阿修罗皆谓。今释迦牟尼佛出释氏宫。去伽耶城不远。座于道场得阿耨菩提者。疏云。应化身也。次经云。然我实成佛已来无量无数劫等者。疏云。报佛。十地行满足得常涅槃故。次下文云。如来如实知见三界之无有生死等者。疏云。法佛。谓如来藏性净涅槃。次下文云。众生见劫尽大火所烧时我此土安隐天人常充满者。疏云。上二句明化土。下二句明净土。论云。我净土不坏而众生见烧尽者。疏云。报佛。如来真实净土第一义谛摄故。非如化土世谛摄故。
    十九。此经释迦自答寿量长远。云我常在鹫山等故。可无限也。法花经云我实成佛已来无量无数劫等故。可有限也。何故二经寿量长短差别耶。答。此经理智二法身合举故。云我常在鹫山。法花唯据智法身故。云我实成佛已来也。此经正明无限寿量兼明有限寿量。法花正明有限寿量兼明无限寿量。是故二经不相违。
    第二十。如意宝光耀天女者。疏云。第六地人也。问。何以知者。第四卷云。第六地菩萨是相先现。谓七宝莲花池先现等。疏云。第六地菩萨先莲花池现。是故光耀天女亦尔也。第五卷依空满愿品云。如意宝光耀天女于大众中闻说深法。欢喜白佛言。世尊。为说于甚深理修行方法。云何诸菩萨修菩提正行等。佛答云。依法界修菩提行。云何依法界行菩提行。谓于五蕴能现法界。法界即是五蕴。五蕴不可说。非五蕴亦不可说。何说何以故。若法界是五蕴。即是绝见。若离五蕴。即是常见等。佛作是语已。善女天欢喜云。如上所说菩提正行。今我当学。尔时梵王问天女云。此菩提行难可修行。汝今云何于菩提行而得自在。尔时天女云。愿令一切五浊恶世众生于菩提行如实得悟。上云。是实语者愿令皆悉令得金色三十二相。作此愿已。一切五浊恶世众生皆悉金色具大人相等。大师云。以天女神通自在力而亦当来可成果也。意云。是示现非实。若实者有业果变失故。如经云。延短七日疏师云。此转心不转境。意云。唯众生心延短令念耳。非实延短。若实延短者。有业果变失故。如是此亦尔也。（以上依他门。）
    又云。真如理一故。从本以来六道凡夫是佛道理天女神通力以令见也（以上真如门。）问。何神所变有示现变耶。答。问疾品云。须菩提云。我问疾不堪任。所以者何。我昔入无垢称家乞食时。无垢称取我钵盛满饭。语我言。唯须菩提。若于食平等。于诸法亦平等。若于诸法平等者。于食亦平等。如是行乞乃可取食等时我不知何以答。便舍钵欲出其家。无垢称云。唯须菩提取钵莫恐。于汝意云何。如来所作化人若以此事诘。汝宁有恐不耶。我言不也。无垢称云。一切诸法如幻化相。汝不可恐（以上经文。）既云如来所作化人无实。明知。神力所变亦无实也。
    二十一。照疏云。四天王观察人天品以下二十一品为流通分。何故授记品妙幢等授菩提记耶。答。劝发时众令修觉故授记耳。非谓经正宗故授记也。
    二十二。照疏第一云。若以二十八品为经正宗者。依古翻且尔耳。八卷经者阙大辩才天女品文。故余品文虽不标品名。然文有故。若依十卷经。可云二十九品耳。
    二十三。照疏云。问。般若亦涅槃者。何故涅槃经云涅槃是了因所得非生因所得耶。答。得涅槃体。其有能门。一者性相别论体。二者性相合论体。三者摄假从实体。四者假实合论体。即显涅槃是了因所得者。据性相别论门。若据性相合论门者。三点并涅槃。故云般若亦是涅槃耳。芳野云。三点具时之理法身点名为涅槃。即显涅槃经云非三各异。亦涅槃唯三点圆成方名为大般涅槃者。意存于此（照师其义未明也。）
    二十四。照疏云。问。坚牢地神与菩提树神善女天若同人耶。若异人耶。答。有二说。一云同人。一云异人。疏云。大地菩萨为女人而作此树神。
    二十五。问答门。问。何故释迦自非说寿量。令说四佛耶。答。有四故。一生宜闻故。二显四德故。三除疑胜故。四基唯自说他非决故。问。四佛说寿量时妙幢生领解。何故释迦重亦陈说耶。答。菩萨涅槃胜果。若非三说余不能解故。四佛初说释迦陈说。陈如覆问。喜见更显。四佛说者。显四德故。三说者。即为显三身故。问。四佛在妙幢室说寿量时。阿难居鹫山。何故结集人云我闻耶。答。妙幢至鹫山。更以上事具白佛。故得云我闻。问。何故名妙幢耶。答。胜智迥秀独超群表。故假喻云妙幢。问佛威力故其室忽然广博严净者。何佛变耶。答。二说。一云释迦变。一云四佛变。后说为正。问。四方何故各现一佛者。喻生等四相。表四德者。翻彼不生不住不异不灭故。问。四威仪中皆得说法。何故要跏趺座耶。答。随机宜耳。问。光照此界时。此界见光得益。何故此光亦照十方然十方界不云得益耳。答。十方亦得益。然经文略不云耳。问。四佛将至妙幢室忽然变座。何故至山时不云座变答。此经文中应云释迦变座。然经文略不云耳。问。何故四佛至妙幢室时四佛自变座至山时释迦变坐耶。答。下人妙幢不侧上人来故。四佛自变座。妙幢不变座。释迦自知上人所可来故变座令坐。问。说教主所居处。何故举秽处耶。答。欲令三乘同欣乐故。举秽处。虽佛身土俱妙。然为显佛悲深故居秽处作佛事。不尔者违下文我常在鹫山宣说此经宝颂文故。问。此教主三身中何身耶。答。即不定。若随文判主是应身佛。不别净秽皆云应佛故。若随五趣身是化身佛。据理义亦不定。准处准机是报佛。亦通报化二身。劬师罗长者见三尺身发心故。五百净行见灰身发心故。余少圣见丈六身发心故。问准下文者。说佛寿量在妙幢室。何故通序文但举鹫山耶。答。妙幢闻已。更至鹫山重说。如来印可阿难得闻。亦名佛说。故结集人唯云住王舍城等。又云。彼室是净土故三乘不见。故今据共见处唯云王城。问。三身并本有耶。并始有耶。答。据因并本有。据果并始有。谓理法身在缠位唯名如来藏。未名法身。由恒沙德未显现故。出缠位方名法身。由恒沙德显现故。云据果并始有。据在缠位真如体本有故。云据因并本有。智法身者所依理及本有种子故。云因本有。由金刚道后方始成果故。云果始有。他受用及变化身者。所依理及本有种子故。云因本有。由随机方应化故。云果始有。问。真谛三藏云。三身本有。四德无生。备法师破云。三身本有者。据因者三身并可尔。若据果者不尔。且据理法身者。在缠位未名法身故。出缠位方名法身故。明知。果始有余三身并果始有。言四德无生者。备师破云。若据理法身者可尔。若余三身并不无生故。问。有人云。此经究畅本始二果。备显缘正两因。备师破云。不可云三身并有本始二果。且理法身者。可有始果。由出缠位方名法身故。不可云本果。由在缠位真如唯名如来藏。未名法身。故余三身唯可有始果。不可云本果。由并修方成果故。言缘正两因者。备师破云。虽立缘正二因。然汝古师多以真如为三身正因故有失。由不立本有种子正故。
    二十六。寿量品说讫。四佛及妙幢还。然余众犹在。由未说讫故。下说三身品时更不集众故。问。何故妙幢还耶。说未讫故。答。欲起忏悔行故。若不还室何梦见耶。问。何故宜不请要特梦见耶。答。行难故。梦为先兆故。又机尔故。
    二十七众权实门。佛地 经论云。释迦说此经时。地前大众见变化身居秽土为说法也。地上大众见他受用佛居净土为说法也。虽所闻同。然所见各别。准彼经文者。今此经说佛既居秽土。即为地前众故。即显声闻是实众也。然诸大菩萨居净土。今尔居秽土故。是变化菩萨。即显菩萨是权众也。若不尔者。八地以上大菩萨既受变易。如何此秽土众生得见耶。又虽声闻菩萨同处居。然所变各别。谓菩萨恒居净土见他受用身为我说法也。声闻众恒居秽土见变化身为我说法。虽所闻同。然所见各别。然结集人并不可举故。唯且说三乘通所见也。又云。唯于最清净甚深法界诸佛之境如来所居文者。是净土摄即。显菩萨是实众声闻是权众。由佛菩萨变化所作故。如入大乘论云千二百人皆是变化故。舍利弗有三类。一不定。二定性。三应化。所余声闻亦通权实也。
    二十八。众有无门。无独觉众。无比丘尼众。无轮王众。无地狱众。无上二界。然准下文。欲色界无入妙幢室来。故有色界众。第十卷未有尼众。余众何故无耶。答。或略不论。据实得有。如旧金光明经。总不引众故岂可无耶。又云。时机未熟故无耳。
    二十九。经云。于三世法悟无生忍。疏云。如次观遍计依他圆成。而悟本性自然惑苦三种无生忍。问遍计体无。圆成常住。何故云于三世法耶。答。经文举依他显余二性故。云于三世法。谓于依他观无二我故。显遍计无也。依他中有圆成故。显圆成有。
    三十。金光明妙法等颂是讽颂也。
    三十一。问。何故四佛同说此耶。答。为显四德故。并释迦说。为显佛果五法故。谓四智真如也。由摄菩提涅槃皆尽故。
    三十二。经宗。照师二说。一云。唯以菩提因果为经正宗。何以故者。但说寿量及三身差别故。亦第四卷但问菩萨正因佛答但说十度之行故。亦付属品云。汝等当知。我于无量无数大劫勤修苦行获甚深法菩萨正因已为汝说。故知唯以菩提因果为经正宗。一云。亦并以涅槃因果为经宗。故寿量品中以三复次各十义故名为涅槃。亦十方菩萨赞叹品云。常为宣说第一义。令证涅槃真寂静等故知。亦并以涅槃因果为宗。问。亦以涅槃因果为经宗者。何故寿量品下重明三身。最净地品下明菩提因。及付属品世尊自云菩提正因。何故不重明涅槃因果耶。答。二不别故合说之。不重说耳。言果体同故不重说者。由法身体即是涅槃故。寿量品云。如来法身体得真实名为涅槃。言因体同故不重说者。谓涅槃因离菩提因别修何法为涅槃因。故菩提因亦涅槃因。问。菩提是生因所得。涅槃是了因所得。何言菩提因亦涅槃因耶。答。六度万行望菩提果为生因。显此生因。别修何法为涅槃因耶。但望其果因分生子。因体既同故不别说。此说意云。据展转因。谓由生因得菩提智果。以此智果而了得涅槃果。意云。由六度万行生因故遂亦了得涅槃果也。又云。菩提果望涅槃果亦得名因。此说意云。以明菩提果。而既显涅槃因讫。是故涅槃因则不重说也。
第0章     三十三。会处义。照疏云。一处一会者。古人依八卷经所立三处四会破而云。可云。汝古师一处一会非谓自宗正义。古人云三处四会者。一妙幢室处。二鹫山峰处。三他方处。一妙幢室会。二鹫山会。三妙幢且至会。四他方会。破云。可除妙幢室处及会他方处及会。所以者何。妙幢闻已至鹫山更陈说。尔时佛印可阿难得闻故。名佛说。故知。妙幢室处及会并不可取。准依十卷经者。十方菩萨但赞此佛。不往他方赞他方佛。古经云往他方赞他方佛者。不可预于此经处会。故知。依八卷经古师可云一处一会。谓鹫山处及会。若取妙幢室处及会为会处者。在室见梦会及室处亦取可为会处。即可四处五会。由如是妨难故。可云一处一会。又照疏。可云二处二会。唯除他方处他方会。而取妙幢室处及会鹫山处及会故。所以者何。妙幢室梦未对佛前不得名说。故非处会。四佛在室说时可为时处。故二处二会也。照先说为正也。照师意者依十卷经几会处耶。答。照师不说。然今私言。可云二处二会。一鹫山处及会二般遮罗林处及会。故成二处二会。由舍身一品在般遮罗林说故。由前后三十品皆在鹫山说故。故云二处二会也。妙幢室处及会是不别会处。所以者何。妙幢闻已至鹫山更陈说。尔时佛印可阿难得闻。方名佛说。是即鹫山处及会耳。故亦妙幢且至鹫山会。亦是鹫山会耳故。故唯二处二会也。照法师云。古人云三处四会。言三处者。一妙幢室处。二鹫山处。三他方金宝盖山王如来国土处。言四会者。一四佛在妙幢室说寿量会。如寿量品初云。妙幢独居净室疑云。何故释迦寿量唯八十年耶。次四佛居妙幢室答云。释迦寿量无边际不可疑也。次妙幢白四佛言。若尔何故示现短命耶。次四佛答云。为五浊众生故示现入涅槃也。二世尊在鹫山说我常在鹫山宣说此经宝成就众生故示现入涅槃会。次文云。尔时妙幢闻四佛说意。与无量大众俱往诣鹫山。具白上事。乃至云。四佛亦至鹫山问讯释迦。劝说此经等。乃至三身品意也。三妙幢夜梦见金鼓且至鹫山具白上事会。如梦见品云。妙幢闻释迦菩提涅槃果说竟。欢喜踊跃还至本室。夜梦中见金鼓。闻金鼓声中演说忏悔法已。皆悉忆持。至天晓已。与无量大众俱至鹫山。具说梦事等。乃至流水舍身品竟。然居室梦见时不为处会。唯且至山说时为会。四他方菩萨还他土赞彼他土金宝盖山王如来会。如八卷经赞佛品云。尔时无量百千万亿菩萨众。从此世界至金宝盖山王如来国土。五体投地为佛作礼而赞云等。问古人何故妙幢室四佛说寿无量时为处及会而妙幢还室梦见时不为处及会耶。但且至鹫山说梦事时方为会耶。古人答意云。四佛说寿量时对四佛前故为别处会耳。妙幢还室梦见时未对佛前。是以不为别处会耳。但且至鹫山说梦事时。是对佛前故为别会耳。处即是鹫山处耳。故唯举会而不举处也。故唯三处四会耳。照法师古人依八卷经所立三处四会破。而正云。汝古师可云一处一会正意者可除妙幢室四佛说寿量时处会。所以者何。妙幢闻已至鹫山更陈说。尔时佛印可阿难得闻方名佛说。故知。妙幢室四佛说寿量时。处会不耳取也。意显。唯鹫山处及会故云一处一会也。妙幢且至时会是亦鹫山处及会。故唯云一处一会耳。他方处及会不预此经会处。故亦不可取也。故唯一处一会。谓鹫山处及会也。第二说云。一处一会者。处是鹫山处耳。故云一处也。虽会是初会重会。然据事绪究竟云一会耳。以此说为正义也。备师正云。可云一处二会也。一处者鹫山处也。二会者一妙幢闻四佛说寿量已至鹫山陈说会也。是即鹫山初会也。二妙幢还室梦见且至鹫山陈说梦事会也。是即鹫山重会也。故正云可云一处二会也。以此说为正也。问。古人何故依八卷经以般娑罗林处及会而不为别处会耶。答。八卷经不云往般娑罗林故。古人以舍身品不为别般娑罗林会也。意云。舍身品亦鹫山说也。意显自寿量品至舍身品是鹫山说也。赞叹等四品是他方处他方会也。自赞佛品开出三赞叹品故。经文无大辩才天女赞文也。唯开出二品也。问。他方金宝盖山王如来。是十方中何方佛耶。答。假设云东方佛无妨难也。意云。且东方金宝盖山王如来国土无量菩萨。鹫山来而闻鹫山释迦所说菩提涅槃因果已。还本土赞叹金宝盖山王如来。故八卷经赞佛品初云。尔时无量百千万亿诸菩萨众。从此世界至金宝盖山王如来国土。到彼土已五体投地为佛作礼。却一面立向佛合掌。异口同音而赞叹曰。如来之身金色微妙。其明照曜如金山王等有二十行颂也。次文云。尔时信相菩萨即于此会从坐而起。偏袒右肩右膝着地。合掌向佛而说赞言。世尊百福相好微妙功德千数庄严其身等。有十七颂也。次文云。尔时道场菩提树神复说赞曰。南无清净等有二十七行半颂也次文云付嘱品第二十四。大辩才天女赞叹品无也。依八卷经者。且东方他土菩萨还本土而赞叹本师也。翻译家且举一方耳。余九方亦尔。其赞颂文者。十方皆同云。如来之身金色微妙等。有二十行颂也。既赞他土佛故。不预此经处会。明知。古翻为错也。然赞佛品中。初明他方菩萨还他土赞他佛。次文方明此土妙幢居此土赞此土释迦也。何以知者。菩提树神赞颂中云无量大悲释迦牟尼故。明知赞此方佛。次文方明菩提树神居此土赞此土佛也。但无大辩才天女赞颂文也。如是故。明知。古翻为错也。备师云。古翻亦无错。谓为显诸佛体同故赞他佛耳。即显犹赞此土释迦也。又云。还他土向本佛而赞此土释迦也。十方皆同还本土向本佛方赞此土释迦也。其赞颂文十方亦皆同也。即显释迦以天耳而闻故印可也。故为释迦所说经耳。依十卷经者。十方菩萨各从本土诣于鹫山赞释迦也。八卷经赞佛品云。尔时无量百千万亿菩萨众。从此世界至本土金宝盖山王如来国土。赞叹彼佛。既二经相违以古翻为错。新翻为正。所以者何。在此处闻此佛说讫可赞此佛。云何还他土赞他佛耶。既事别故。不可预此经会处。是以不为别会处也。即显寿量品至流水品居中印土鹫山说讫。次往北印度般娑罗林说舍身品讫。更还鹫山方说赞叹等五品也。问。若尔者。何故舍身竟及十方菩萨赞叹品初。不云还鹫山耶。答。结集者略还至言耳。依十卷经者。可云二处四会也。二处者鹫山处及般娑罗林处也。四会者一妙幢闻四佛居室说寿量讫往鹫山陈说会。即鹫山初会也。二妙幢还室梦见且往鹫山陈说梦事会。即鹫山第二重会也。三般娑罗林会。四还鹫山说赞叹等五品会。即鹫山第三重会也。令二处四会。（以上正义）照法师云。古人有二说。一云。三处四会。同上说也。他方处他方会者。意云。他方大还本土赞彼如来亦可处会摄。如鹫山处为处会也。一云二处三会。谓除前义云三处四会中之他方处他方会。谓还他方赞彼土佛。是不预此经处会故。今云。前二说俱未尽理。今观新经说般娑罗林说舍身品。明知。四处五会。以般娑罗处及会加前三处四会故。云四处五会。谓从寿量品乃至流水品居中印度鹫山说讫。即更往北印度般娑罗林而说舍身品讫。更还鹫山方说赞叹等五品故（以上兴师义也）意云。赞叹等五品是鹫山处及会故。故云唯四处五会也。问。何故古人依八卷经以般娑罗林处及会而不为别会处耶。答。八卷经不云往般娑罗林故。古人以舍身品不为别会处也。意云。舍身品亦鹫山说也。照法师云。八卷经赞佛品云。他方菩萨从此世界还本金宝盖山王如来国土礼赞彼佛。十卷经云。十方菩萨各从本土诣于鹫山赞释迦。既二经相违。以古翻为错。新翻为正。所以者何。在此处闻此佛说讫。可赞此佛。云何还他土赞他佛耶。既别事故。不可预此经处会。是以不可为别处会。
    三十四摄教他齐义。夫论佛教不过三时。是故深密经云。胜义生言。世尊在昔为声闻者转四谛轮。为大乘者转隐密轮。为诸乘者转显了轮。此经亦列转持照名。然此中持法轮应在后。以文言便时在照前。初转四谛未曾教故。次照二谛皆无性故。复简三性有及无故。此三时中。此经则是第三持法轮摄。若与三藏十二分教相摄分齐如常可知。
    三十五教所被机。略有二释。一云。唯为菩萨乘及不定性乘广说三身及二空故。故知。但为菩萨根性。而不得利文云远尘离垢等者。准大庄严论。证入初地亦名得法眼净。不唯声闻故。一云。此经正为菩萨及不定性兼为余乘会列声闻。复有远尘离垢等言故。准瑜伽论。得预流果亦名远尘离垢。文无定说故。可通修。然经正宗内但为菩萨根性也。四天王品已下通为余众。皆以令得人天果故。如深密云为诸乘。故二释后善。许是第三时法轮所摄故。正义云。如文虽有三数。而无三体。意云。据理法身虽无三体。而义用差别非无故。云虽有三数也。金矿喻亦尔。谓矿位销炼得真金位。转作镮钏位。虽三别。然金体性是一也。

三身品

    问。三身体同义用别。若其因亦同也。答。理法身以应得因而得。由真如体云应得因故。是所应得故。实报身以果圆满因而得。依正加行而实修行故。应化二身以行加行因而得。依菩提心愿而愿利生故。问。三因别者。三身体亦可别。何故下文云。虽有三数而无三也。答摄相归性故。云无三体也。真如体一故若相用别论故。非无三体也。问。若三体别者下所说金矿喻不成。答。金矿喻亦据摄相归性门也。正义云。如文云虽有三数而无三体。意云。虚空藏菩萨位者。大集经云是第十地也。此菩萨名有二义。一从事。二从理。言从事者。大集经云。此菩萨得如来通力。于虚空中。随众生所须。皆施与令欢喜故。言从理者。虚空藏经云。语阿难云。我身是虚空藏故。则十地所证十法身也。问。智法身亦名应身耶。答。余经亦名应身。如疏云。第二应身略有六名。一名应身。恒沙德成与理相应故。亦名报身。通二受用故。亦唯他受用云报身。亦唯自受用云报身也。言自受用名应身。应身昔因故。言他受用名应身者。由应菩萨机故。自受用名报身者。翻因故自受用亦名自性生身。由依他生起法故。理法身不名自性生身。理是不生法故。不定性人亦名菩萨者。（意云。当必可成佛故。）人法二空故重云如如也。证二空智故云如如智也（以上疏文。）经云。如如如如智是名法身。（以上经文。）问。人空理亦名法身也。若尔许者。何故基师及论文云。人空真如唯名择灭不名法身也。答。二乘人之所得人空真如是不具诸德故。唯云择灭不名法身也。如来人空真如具万德故。兼亦名法身也。正据法空理法空智。名为如如·如如智是名法身也。人空理人空智兼名法身耳。故名为是名法身也。问。经文云善男子云何菩萨了知应身等者。二受用中何身摄也。答。他受用摄也问。若尔者。何故下文云应身者从无始相续不绝一切诸佛不共之法能摄持故也。答。相续者。据多分如化身常转法轮也。一切诸佛不共法者。不共于二乘等故云不共耳。则显此经意云自受用佛于法身摄也。不摄于第二应身也。余论等云自受用亦云应身也。问。他受用身相好应多。何故唯说三十二相等也。答。他受用有二。一者四善根位所见身。二者地上菩萨所见身。今说四善根位所见身故。唯云三十二相等也。问。余处多说为地前所现身云化身。何故今云受用身也。答。为地前所现身云化身者。是三乘人同见身。非谓四善根菩萨所见也。故下文云。是应身是地前身故问。何以得知四善根位所见佛身非三乘同见也。答。梵网经云我今卢舍那等故。明知。大释迦是四善根位所见佛身也。更思。基师意云。他受用身亦云应身摄耳。然下文云是应身是地前身者。举地前大释迦应身。而显十地能化之他受用应身也。明知。三十二相等者。是变化身。名应身则地前能化大释迦等也。非谓他受用唯有三。二相也。对法论云应身是自利者。授自受用也。明知。自受用名应身。问。梵网经卢舍那佛是何地所见。答。有人云。初地所见。如伽论。十地论云。若作意时见无边国。岂初地不见行国土也。第二义云。第二地所见佛。谓生得力故见千国土。作意力故见无边国也。初地亦尔。生得力故见百国。作意力故见无边国耳（同基师也）经善男子云何菩萨了知法等者。明法身也。有二说。一云。今此法身唯理身也。言如如·如如智名法身者。如实相般若也。理各如如·如如智故依此说者。第二应身通二受用身。何以知者。如下文云应身者从无始来相续不绝一切诸佛不共之法能摄持故。（意云。第一法身唯理也。常二应身通二受用。第三化身唯变化身。）第二义云。自受用身通二处。谓亦通第一法身摄。亦通第二应身摄也（以上照师文问自受用乎。）摄于应身不摄义。上下三处文相违。以何文为正义也。答。依照师义者。以后文为正。谓有二说。一云第一法身唯理。第二应身通二受用也。第三化身唯变化身也。云自受用通第一法身第二应身摄也。今以此后文中二说为正也。基师云。第一法身。通理智也。第二应身。是十地能化他受用及四义善根能化大释迦及二乘并四十心能化之中一分。谓现佛形相第二应身也。第三化身。是二乘并四十心能化之中一分。谓龙鬼等五趣身也。经有四句。一者化非应者。如龙鬼等五趣身也。二者应非化者。如四善根能化大释迦及十地能化他受用也。三者化之佛形亦应亦化者如二乘及四十心能也。佛形现故云亦应也。六年苦行食马麦等示现故云亦化也。四者非应非化者。理智二法身也。三身与四句摄者。化身摄于初句也。应身摄于次二句也。法身摄于第四句也。佛地论四句者。一者受用非变化。谓自受用。二者变化非受用。谓为化地前杂类生故。亦现粗亦现细。或令欢喜或令怖畏等也。（则通佛形非佛形。）三者亦受用亦变化。谓为化地上菩萨所现种种化身。四者非受非变化。谓自性身也。论第一句第四句是经第四句。论第三句是经第二句一分也。论第二句是经第一句第三句全及第二句一分也。经自利益者。法如如也。利益他者。如如智者。问。对法云。理法身自他二利所依止。唯识论云。自性正唯自利亦兼他利亦通二利。何故此经云自利益者法如如也。答。对法·唯识言理法身通二利者。据尽理门也。无上依经及此经言自利者。据理法身正用。不谓不兼他利也。问。对法自受用身是自利。何故此经云利他也。答。对法论云。自利者据自受正用。此经云利他者。据平等智及成事智起他受变化二身之用。问。何故不云他受变化二身也。答。有二释。一云。此二身是所起用故不云耳。实是利他也。问。喻利他中何不先举法次喻后合也。答。去前法说近故。又复略故。今此远故广故。所以先法次喻后合。问。前自利中但云自利者。是法如如。何故今此喻自利用者并如如智。答。前据凝然法如如自利增而但说如如。今明兼利。是以并如如智也。又复前据如如智为他现身说法用故云利他。此据断障内证如如则是自利故。不相违。菩萨灭定既六识不行而无分别。亦有种种变化事业也。问。何故不举二乘劣喻。答二乘入灭定不能起事业。故无垢称第二云。无垢称呵舍利弗云。夫宴座者不起灭定而现诸威仪见为宴坐等。灭尽定义广如余辩也。灭定者喻如如也。前愿者喻本愿也。作事业者喻应化业用。问。有余依涅槃有几余依。答。伽论五十云。与一种依一向相应。谓后边依。谓阿罗汉相续诸蕴云后边依也。言佛有余涅槃者。现似有苦依身或无漏依在故云有余依也。如唯识云虽无实依而现似有也。或非苦依故云有余依也。故应化二身所得涅槃云有余依也。依法身说无余涅槃者。有二说。一云。如如法身无一切依。故云无余依涅槃也。若尔涅槃与法身何别。答。功德所依义边云法身。诸依寂静义边云涅槃也。智法身者。不现托生及双林涅槃故。一切依无故。云无余也。住涅槃依三身说。谓他受变化二身不实。念念不住数数出现。以不定故。不住涅槃也。理智法身者。真实离苦。寂然曾不出现。以常定故。不住生死故。依三身说无住涅槃也。言心者有四义。一者真实云心。如般若多心。则真如理亦名心故。故胜鬘经云。自性清净心。彼云干栗心。二者缘虑云心。通八识也。彼云质多。三者积聚义云心。亦通八识。通能所积集枚。四者积聚故最胜义云心。则唯第八也。今此言心者。第二第三心也。故云未除三心故不至三身等也。基师云一起事者。见修一切烦恼相应心云起事心。依见修烦恼发起诸业及起诸苦果事故。依地前加行智而伏尽故。云依诸伏道起事心尽也。善不善业相应心云依根本心。由善不善业是五趣四生之根本所依故。依见修无漏智断。即诸业种子故云依诸断道尽依根本心也。三有苦果相应心云根本心。由三有苦果是二种生死根本故。依金刚无间道位弃舍三有苦果故。云依胜拔道根本心尽也。兴师同基师也。正义云。依金刚解脱道位弃舍三有苦果也。异熟识亦尔也。金刚无间位断二障种子故。如论云解脱道时成佛。是正义故。真谛云。起事心是六识皮。依根本心是第七肉。根本心是第八骨也。胜庄师云。起事心是眼等六识也。事有二种。一内事。谓烦恼业果也。眼等六识起贪等烦恼造善恶业生五趣果事故。二外事。谓器世间也。眼等六识缘色等境。而种子重成生器世间等事故。依根本心者。第七识恒依第八识。缘第八识。起自心相执为实我。此第七一切位不离第八。云依根本心也。根本心第八识。此有为诸法所依故。能持诸法种子而生诸法故。云根本心也。此二师意趣同。无诸妨难也。照师云。三心是同基师也。然释三有苦果云。此总别异熟果通七识。唯除第七。若兼取等流果则通八识也。若唯真异熟果唯第八也。私云。基师亦同照师也。照依基师者。起事心者。是通七转识。除第八也。依根本心者。唯六识除七八二识也。庄师云。问。四悉檀中如何相摄也。答。若随义相摄。此经第一义摄。若随文摄此经。具四也。世界悉檀者。如四王品云。尔时四王复白佛言。世尊。是金光明经于未来世有所流布。若国王如法治国。复能恭敬至心听受是妙经王。我等四王及无量鬼神王。当隐其形为救护令无难等。云世界悉檀。悉檀此云宗也。各各为人悉檀者。如寿量品云舍利或有或无也。谓前经中说有。今此经说无。随人根机故。又舍身品云。汝等苾刍感应礼敬菩萨本身舍利。是戒定慧所重一修等也。对治悉檀者。如忏悔品等广说灭除诸恶业等。及净地品广释对十一障等也。第一义谛悉檀者。如空愿品略说二空。及满愿品中广说法界平等行也。庄师云。金光明妙法最胜诸经王等颂及寿量品。一切诸海水可知。其谛数无有能数。故知。释迦之寿量等颂是讽颂也。元师云。三法轮者。一者四谛。二隐密。三显了。如次则深密经三时也。今此经第三法轮摄也。有云。第二法轮摄。是说不然也。元师云。释名者。修发那波颇沙郁多摩修多罗。此云金光明契经。金光明义有总有别。总相而言。所言金者。七宝中最首。四轮王中为上。以喻此经十二分内最胜四轮王中为王也。光明者亦有总别。别相而言。光在日月等中明发殊药等上。通相而言。无光不明。明是光色。今此所取取其通义也。问。此三身何时得也。答。准大庄严及唯识等论者。并在金刚已后佛地方起也。故彼论云。成事智力故现变化身等也。若依不正义。初地以上得此智也。他受用亦佛地起也。理法身亦尔。佛地得由出缠位方名法身。故此据圆满得。若随分及相似得位有前后。在十信位分得化身。由菩萨八相成道故。初地以上得应身。由十地以次第为下地菩萨现他受用故。初地以上亦随分得理智二身。问。何以得知自受用身亦自性法身摄也。答。摄大乘论第九云。应知。法身几德相应。谓最清净四无量解脱胜处。彼论第十又云。诸佛法界则是法身。应知恒时能作五业等也。明知。自受用亦云法身也。问。实性论及摄大乘等云说信为清净因。此处文何故云以智为净德因也。答。彼除不信之浑浊故。及别因故。以信为净德因也。此文据断染及通因故。以智为净德因也。又常我者约体也。业净者以因及体之相影说。如意宝珠者。准观佛三昧经者。是金翅鸟王心也。轮王出世以为宝。若无轮王入海也。海龙王以为镇海珠。大智度论云。是佛舍利也。劫末时变成珠利益众生也。资粮力者。三大劫所修万行为菩提资粮。然五位中初位云资粮者。别得总名。如色处名也。发心有多种。若善法欲位云种性发心也。十住位中云胜解行。发心入初地已云证发心增上。忍世第一法位者。一切恶趣八难苦果皆不得生也。金刚般若经云如来说般若波罗蜜多则非般若波罗蜜多是名波罗蜜多者。天亲菩萨释云。言如来说般若波罗蜜多者。授唯独佛彼岸也。次文云则非般若波罗蜜多者。意云。佛彼岸是非余人彼岸故。云则非般若波罗蜜多也。次文云是名波罗蜜多者。结佛彼岸也。阿修罗者。若依大乘者。天趣摄则边地摄。若依少乘者。鬼畜摄也。

梦见品

    问。妙幢未了。何故中间还家梦闻说忏悔方始诣佛所陈说也。答。由梦见鼓方忏悔本愿故。还家令睡。若还家不睡。由何梦也。是故令还也。问。妙幢身当在座。何故直教不令忏悔而要待还家睡方现鼓教令忏也。答。时众宜闻梦说方始发其忏端。亦由妙幢本愿。谓昔金龙主王时发愿云。我未来无量生中。常梦见金鼓闻说忏悔音。夜梦见鼓尽则忏故。问。妙幢宿缘及佛力故。现鼓而出忏悔音。何故为余众不现鼓而唯独妙幢梦见也。答。时众机宜展转闻故。亦由昔愿故。问。妙幢梦中闻说忏悔时。则梦中成忏悔也不成也。答。成忏罪因未成忏罪行。由第五卷云夜梦金鼓所说忏悔而尽则随应忏悔故。则显觉位方成忏罪。若梦位成忏罪者。何故须说灭业品也。若言灭业品中余人令忏悔者。岂梦位并得忏一切罪也。问。妙幢唯自梦见金鼓。余人不得见。何故经文云若有众生处恶趣闻是妙鼓音离垢归佛也。答。经意表若众生类得闻佛说得如是益。非谓闻鼓声也。是显妙幢梦所见。非谓余人闻鼓声也。经文云身三语四意三种业如是等罪我今皆忏悔者。十住毗婆沙论云。问。顺现顺生顺现故。三业中皆有定不定。云何忏除也。答。非皆灭。若定报者。愿得今身轻也。则据报定时不定也。若报时并定者。不得灭也。照师云。彼论意者据中容忏悔人。若增上忏悔者。报时并定业皆得灭。故涅槃经云若入佛法则不决定。又伽论云。依未解脱人立定业。若依已解脱人云不定业。故言未解脱人者。未植解脱分人也。基师云。涅槃经云未入佛法时云定业若入佛法时云不定业者。未起世间道伏时。云未入佛法。若已起世间道伏时。云已入佛法也。伽论六十云依未解脱人立定业依已解脱立不定业者。同上会也。上二处文并据不定业也。伽论八十九云若于所作业未追悔时云增长业若已追悔时云不增长业者。此亦据不定业也。

灭业品

    问。障有惑·业·苦。何故唯云灭业障品也。答。有二解。一云。或业苦皆总云业障。如烦恼及所发业果皆云烦恼障也。则业因业果皆云业耳。则以业因惑及业果苦从业而立业障名也。问。若尔者。何故不云灭惑苦障品耶。答。随且举一障耳。设举余二障亦有此难故。又云。业障圣道胜于惑苦故。且举业障耳。所以者何。唯云定不定业。不云定惑苦障·不定惑苦障。故明业障胜也。一云。虽惑业苦俱得障名。然业障增强。是故偏忏业耳。由业招生近故。然第一说为胜。由下文具忏惑业苦故。问。或业苦三摄尽二障故。所知障亦忏也。答。忏由下文云修菩提行时所有业障皆悉忏悔故。问。此品何与前品别也。答。真谛有八释。一云。前品夜中妙幢梦见。后品大众昼日修行。二云。前品略释。后品广释。三云。前品忏悔。后品灭罪。四云。前品暂伏。后品永除。五云。前品经能灭罪。后品弘经人罪灭。六云。前品法身示现。后品化身为说。七云。前品妙幢独闻。后品大众共感。八云。前品由妙幢愿。后品由大众机也。此八释中。以第二第七第八合三释为正。余不正。问。三性业皆悉忏也。答。三性业俱忏也。由二障发三性业故。则招人天业皆忏耳。问。观光安业已离障。何故更为说忏悔。答。或机见光灭罪。或机闻说法灭罪。故更为说忏悔。又云。观光时暂灭。令忏悔时永除也。又云。观光唯灭过去现在罪。闻说忏悔亦灭未来罪也。经文云由业障故造诸罪者。释云。由业障故者。由宿世业种故也。言造诸罪者。今起现行也。谓由宿因而决定造业也。既决定故。佛菩萨其人作罪业不可止也。若尔者。一切业皆定已。故则无不定业。不可云由忏悔力故不定业灭也。答。虽决定造业。然感果不定故。可忏悔耳。故诸经论中。据招果而分定业不定业也。又云。由业障故者。由善恶业故也。造诸罪者。则所感果也。业是能造果是所造故。又云。由业障故者。由宿业种及善恶业故也。造诸罪者。所起现行及所招果也。经文云转持照者。初转法轮在见道。次照法轮在修道。后持法轮在无学道。义通三乘也。见道位中俱观四谛。谓上下八谛观等故。独云转也。修道位离障而重观妙理故。独云照也。无学位能摄有为无为德故。独云持也。此中持法轮应在后。然文便故持在照前也。问。下自别说回向之法。何故请中先明回向也。答。下是总明。此是别说。问。往受女身则犹地前。何得三祇彼佛不灭。答。化应现相出役随机。报法常在故云现在。

最净地品

    问。辨中边论等依十地行十行断十障证十真如。此中何故不辨十真如。答。广略不同故尔耳。问。诸经论中云。十度中初六各三。后四度各二。宝云经云。十各有十门。伽论云。各有九门。何故此经十度各有五种。答。一一行中各有多门。故诸圣教中影略耳。不可准一。问。发心位在何处。答。如大庄严论云。世俗发心在地前。胜义发心在地上。问。准菩萨求梦经。于其地地各梦诸相。八地已上菩萨无睡。如何有梦。答。此约所见观如梦幻也。今此亦尔。问。准诸处者。初地以上一切烦恼能顿伏尽由故。意生云何我见等四见地能伏害判。睡眠五地能伏也。答。据能伏初地则犹能伏故。意生今依永伏故不相违。问。准诸处文者。五地中已无生死。而涅槃二相而证得无住涅槃。何故不庄严论云在六地。答。余处文据暂得也。庄严论文据多相续也。问。住与地何别。答。一云无别。云准大庄严论者。彼论云。云何名住。云何名地。故知。有别。问。八地以上已无相自在。何故耽寂不欲利生。答。言自在者。约无功用任运能起自利而说耳。不据利他。故不相违。大自在梵王者第四禅王。则第十地菩萨。四十地经云现报利。答。受佛位后报利益生智处故。准此文者。第二禅以上亦有王也。

喻赞品

    问。何故前梦见品故则不说而后方说也。答。时会机随宜说故尔耳。又云。梦见忏悔为灭罪之先兆。悟则应灭罪故。次有灭业品。若灭业障而则可修行故。次有净地品。现因正令学故先说也。往事以证成故后说也。

金胜品

    问。云持此总持。则具大德已持戒入甚深法门。若尔由法门力可见诸佛。何故更假佛教总持法也。答。令更增进故。

显空品

    问。既云明空性品。何故云证求菩提真实处常以甘露施众生也。既不空此二法故。答。我法皆空故为空。遍计所执故云空也。不空依他故云求菩提真实处也。

满愿品

    菩萨化作光耀天女。此菩萨位第八地以上。摄大乘·唯识等以第八为诸因。阿毗达经亦尔。中边论以真如为诸因。何故相违。答。唯识等据流转还灭之依也。中边论据迷悟之依。故不相违也。法身与应身不则不离。若无不则义者。一人得成佛时余应同得也。故云不则也。

人天品

    经云观察此赡部洲。问。能行人通三洲及欲色天。何故唯观此洲也。答。就佛所住。唯云观此洲耳。实通余洲耳。问。四天护境各有限。四王何故俱云护此也。答。据世俗境各护一洲也。敬法尊人同护此。问。此品亦四天王与后品何别。答。此品四王自赞劝令行。后品佛赞四王令护。故二品别也。

护国品

    问。此品亦通人王及余神众。护国何故唯云四天王护国也。答。人王护国亦由四王力也。余神是四王之臣。故唯云四王。问。三乘圣众皆护行人。何故唯云四王耶。答。且举四王耳。

无染着陀罗尼品

    此陀罗尼是能得忍菩萨陀罗尼也。

如意品

    问。执金刚主所说神咒云无胜。余说亦别。云何唯云如意也。答。从初咒得名也。如意宝珠陀罗尼也。是咒陀罗尼也。问。四王品所说陀罗尼亦名如意。云何与此别也。答。名同义别。

大辩才天女品

    言辩才者。具四辩才也。四无碍解与四无碍辩何别。答。说四无滞云四无碍解辩也。了四无滞云四无碍解也。

吉祥天女品

    此天女真谛云初地菩萨。

增长品

    此品与饮食及增地味。与后品何别。答。能与人别故。

药叉品

    问。前品而辩才亦是智。此品亦与智二品何别。答。前品据智用。此品据智体也。问。力尊幢子妙幢是谁也。答。有人云。今释迦。一云。今妙幢也。

善生王品

    问。本意欲劝持经举其昔事。既明往善生求法。何不名善生求法品也。答。应云求法。然求法二字略耳。问。第二僧祇初逢宝髻佛。何故此品云佛入涅槃善生王出也。答。宝髻佛多。又云。非必第二僧祇初善生王出也。是余时出故。问。何故不供养宝髻佛。唯云所有僧也。答。佛已灭故。或上句供佛下句供僧也。若尔佛灭何供养佛也。答。知常住故。或供形故。

授记品

    问。妙幢闻经曾未与记。如何今言为成前行有此品趣。答。非是经正意。与妙幢及二子授记。劝时众令持经故授记也。问。何故妙幢前不授记也。答。妙幢已入八地先蒙记故。今劝持经授记耳。问。十千暂间得记。保故此会大众不授记也。答。十千根熟故。此会大众未熟故。不与记。

除病品

    问。前寿量品。妙幢思惟如来修长寿因。何故唯八十年也。虽前寿量品寿量品寿最无边。然未明其因。谓慈悲不害今此三品明。何故正宗也。妙幢唯疑行因应得长寿不疑长寿由昔何因故。不正宗也。又云。此品云十千天子本愿因缘今为汝说。不云为说长寿因缘故。不正宗也。

舍身品

    问何故舍身行不成寿量果之因也。答。前妙幢唯疑寿量短不疑长寿之因故。不成因也。问。塔何故不隐于空中而没于地中也。答。欲显因位法身舍利为障所覆故。问。何知虎生子经七日也。答。段食所资身唯至七日。过此便死故。

十方菩萨赞叹品

    问。古经合为一品。今经何故为四品。答。准梵本。四人别别赞故为四品。古人意者。四人同赞佛故。合为一品耳。菩提树神者。照师云。大地涅槃现为天女作此树神。则菩提树之神故。依主释也。菩提树之释名如常也。问。菩提树神是女也男也。答。女神也。既云大地菩萨现为天女故。问。坚牢神与菩提树神是同人也别人也。答。有人云同人。有云别人。然坚牢地神是女神也。既王法正论品初云尔时此大地神女名曰坚牢故。菩提树神与菩提树神善女天者同人也。问。此经三身品云。如是法身。依于自体说常说我。依大三味故说于乐。依于大智故说清净（以上经文）疏云。显法身四德。既云依大智故说清净也。明知。此经以智为净德因。何故宝性论及摄大乘论云以信为净德因也。答。彼论等除不信之浑浊故。及别因故。以信为净德因也。此经据绝染及通因故。以智为净德因也。如意宝珠者。观佛三昧经云。如意宝珠是金翅鸟王心。轮王出世以为珠宝。若无轮王入海。海龙王为镇海珠。智论云。佛舍利也。末劫时变成如意宝珠利益众生也。

最胜王经羽足
依空满愿品

    问。此品何说法界。其体何物。答。三性之中圆成实性。即是真如法界也。问。何故真如名法界耶。答。真如是圣法因故名法界。界者因义也。问。何以得知是圣法因耶。答。中边论云。由无实义说为真如。由圣法因说为法界。以一切圣法缘此生故。故知。真如是圣法因。今云。因者为所缘之义名因。是非因缘之因也。问。胜鬘经云依于法界经等。以增以缘因之义真如名法界也。今此经意以何缘因之义真如名法界也。中边论二尔也。菩提法平等行者。其意如何耶。答。观于法界以为所缘。而观诸佛菩提二如至法界而起平等行。是名依于法界。行菩提法随平等行也。问。观于法界而观诸佛菩提二如其法界而起平等行。其义如何。答。观法界体。即是无住而观。如其法界之是无住。诸佛菩提亦是无住而修得。菩提之无住行。是云依于法界行菩萨法修平等行也。问。法界无住之义。若其如何。答。法界之体非生死苦相。应涅槃乐相。离二相故。亦非不生死涅槃。不离二相。是名法界无住之义也。问。诸佛菩提无住之义。若其如何。答。诸佛菩提由大智故不住生死。即法报身是也。由大悲故不住涅槃。即应化身是也。是名诸佛菩提之无住义也。问。起无住行。其义如何。答。菩萨观察。如其法界之无住。诸佛菩提复亦无住。如是观知菩提果已修大智故。即离生死证得法身。是自利也。修大悲故。即离涅槃起应化身。是利他也。是即名为得无住之菩提修无住之行。即是菩提行也。问。法界·菩提。若有何别而云如其法界之无住菩提亦无住耶。两物相似名为如故。答。法界者。是通凡圣因果诸住所有真如法界也。菩提者诸佛所证三身菩提也。故别之。问。以法界五蕴不一不异之义释菩提行。其义如何。答疏说云。由二乘人见五蕴与法界异故。一向厌离生死而求涅槃。凡夫见异故一向怖涅槃而住生死。菩萨见于五蕴法界体非一异故。不舍于俗不离于真。由得此平等法界理。不怖生死不求涅槃。为此能修大悲。大悲二利妙行。是菩提行也。问。其意如何。答法界五蕴是不一故。即不住生死而修大智之自利行。法界五蕴是不异故。即不住涅槃而修大悲之利他行。是故名无住之菩提之妙行也（疏意可思。）问。何故云法界五蕴不一故不住生死不异故不住涅槃耶。答若五蕴法界是一者。即住生死而为苦物故。云不一故不住生死。若五蕴法界是异者。即住涅槃而为乐物故。云不异故不住涅槃也（疏说可思。）问。释法界与五蕴不一不异之中。经云。谓于五蕴能现法界法界即是五蕴。其义如何。答。此有二义。一依遍计五蕴。二依依他五蕴也。问。若尔。遍计五蕴能现法界。依他五蕴能现五蕴。其义如何耶。答。遍计所执之无处即真如理愿。是名遍计五蕴能现法界。法界者即是遍计无之性故。云法界即是五蕴也。故疏说云。依遍计所执故无得性。性及所显空性故。说五蕴能现法界。法界即是五蕴故。般若心经云。色即是空。空即是色。受想行识亦复如是依他中唯有圆成。圆成中唯有依他故。云依他五蕴能显法界法界即是依他五蕴也。约不离义云即是五蕴也。故中边论云。虚妄分别中有空性故。及空性中有虚妄分别故。是即契中道（此二疏引说也。）意云。依他中有真如故。云依他五蕴能现法界法界中有依他故云法界即是五蕴也。问。若尔。何故不言法界能有五蕴五蕴能有法界而云现耶。答。今意者。现者是有义也。问。若云法界即是五蕴者。法界五蕴可非不异耶。答。虽说法界即是五蕴。而是不一不异也。问。既云法界即是五蕴。何故云不一不异耶。答。经答云。若法界即五蕴。即是断见。若离五蕴。即是常见故知。不一不异而离断常也。问。何故云法界即五蕴即是断见若离五蕴即是常见耶。答。此有二义也。问。其二义何。答。一。若法界即五蕴经。遍计说彼是无故即是断见。若离五蕴不见法性即是常见。二。若法界即五蕴。约依他说二乘得无作时法界同断奈波即是断见。或修有为真如有状故说为断。若虽五蕴不见法性。亦是常见。以法性体与彼遍计依他二性非定一异。言定一异。俱是遍计。不离断常（以上疏文。）意云。法界五蕴非定一异。若定一异。法界体应是断是常也。问。真如是常。见已为常。如隐而知何名常见耶。答。言常无常。此随言诠。是分别见谈。其体非常无常。如言执常故是常见。以其法性离有无一异常断故。故不障后得智离执观发以为常也。问。此品所说不生·不灭·不来·不去·不常·不断·不一·不异。此八不者。若有何所以耶。答。为显五蕴能现法界之义故。说此八不也。故疏说云。意然就法界离于八不故。依五蕴能现法界。问。若尔。云何五蕴唯已八不而现法界耶。答。无遍计所执之生灭等八之处。好现法界故。云五蕴能现法界也。问。若尔。无遍计生灭等之处。若何处耶。答。依他五蕴之处。即无遍计生灭等八。而现法界也。问。若尔。此八不者。三性之中。经何性说耶。答。疏说云。五蕴真性不从因缘生。若遍计所执自性五蕴不从因缘生。依他五蕴非无因缘生。故知。八不或经真如。或就遍计非依他起。设依依他说其八不。今经计说也。依他之上无遍计生灭等八之处。即现空理。是名五蕴能现法界也。经文云鼓声依皮杖手故得其声者。并依他说有也。如是鼓声三世是空者。喻依他五蕴之遍计生灭等无而现法界也。是鼓音声不从木生等者。喻依他上无遍计生灭等也。问。何以得知遍计五蕴并蕴真性不生不灭依他五蕴是有生灭耶。答。经结文云。故知。五蕴非有非无不从因缘生非无因缘生不从因缘生者。是五蕴真性遍计五蕴也。非无因缘生者。是依他五蕴也。问。若云五蕴非无者。何故下文云本来自空耶。答。依他五蕴并五蕴真性之上。自本以来遍计所执无故。云本来自空也。问。有人依楞伽经水波之喻。而说依他圆成定是一体。若尔。应违此经说五蕴法界不一不异耶。答。恶取义之人者既违此彼经。今云。而彼经意亦如此经说不一不异。不说定是一体也。水是湿性波是动性。不一。能依所依不相离故。不异也。此经意者。以喜音声而显不一不异也。问。木等喻法界。音声喻五蕴也。声应依木等得起。何故云法界五蕴不一不异耶。答。若木等音声是一者。应闻木·皮·桴·手四体。以许音声木等是一体故。犹如声也。若木等音声是异者。应声不从木等起。以许音声木等是异体故。但假利先起故。不别言一异也。如声依木等起。上无不得说一异。蕴依法界生。肉与皮不一异。应是不异故。依五蕴即现法界。以不一故。法界无生灭等也。问。若云五蕴法界是一异者。有何过耶。答。断常之过。如前已说。又经说云此若是一。即不异法界。若如是者。凡夫之人应见真谛同于无上安乐涅槃。应不如是。故知不一疏说云。若如是者。即凡夫见五蕴时。应见真谛。以五蕴即是真如故。若许尔者。凡夫应得无上安乐大般涅槃。不如是成圣得乐。故知法界五蕴不一经云若言异者。一切诸佛菩萨行相即是执着。未得解脱烦恼。约不缚。即不证阿耨菩提。何以故。一切圣人前行非沙门得真实性。是故不异（以上经意）疏说云。诘责有三。一应是执着。二应未证涅槃。三应未离缚以如前所说不离断常见故。是执着等以有三过诸佛现应不证菩提。当差不证。以执故。有情故。何以故不得法界五蕴是异。解云。一切圣人前行五蕴非行法界。见得真实性离一异相。是故不异。

实助之
