No. 2201 金刚般若波罗蜜经开题





    今释斯苏多览略有二趣。一显略二深秘。显略趣者。以多名句诠一义理是也。深秘者。一一名句中含无边义理是也。就初门又二。所谓唐梵二国说是。梵浅略者又二。初就题目释。次就经文释。题额浅略者。谓^3□^3□^6□^5□^6□^6□^6□^5□^5□^6□^6□^5□^6□十三字诠四名。筏日罗二字翻金刚。^6□^5□^6□三字名能断。^6□^6□二字名智惠。^5□^5□^6□^6□四字呼已究竟。^5□^6□号贯线。即合此四名束为一会经目。所谓佛在名称城战胜施树给孤买园。为千余除勤男无量大心众所说三摩地法是也。次唐浅略题名者。所谓金刚般若波罗蜜经。金刚即坚实之名。般若智惠之称。波罗蜜翻到彼岸。经曰不改之轨范。就此意又有六种翻传第一鸠摩罗什三藏所译名舍卫国。第二菩提留支三藏译名婆伽婆。第三真谛三藏译名只陀树林。第四达磨笈多译名金刚断割。第五玄奘三藏译名室罗筏第六义净三藏译号名称城。六经虽别同约多名句释不住等义。就此六经题目各不同。释诸经题目古德皆云以人法喻名。今此经亦然。金刚喻般若法（云云）今据秘密藏金刚顶等。金刚般若波罗蜜多者亦是人名。三十七尊中有四佛母。所谓金刚波罗蜜菩萨。宝波罗蜜菩萨。法波罗蜜菩萨。羯磨波罗蜜菩萨是也。今是经则初尊三摩地法曼荼罗。此四佛母生成一切佛菩萨。养育三世如来萨埵。故下文云。一切诸佛及诸佛阿耨多罗三藐三菩提法皆从此经出。此尊亦具五佛十六三昧四摄八供养等。乃至十佛刹微尘数不可说不可说大三法羯四种曼荼罗。四种法身四种智印等无边德。故经文说。一切贤圣皆以无为法而有差别。解云。一切贤圣者亦有浅深二别。若约浅略。名三贤十圣等。若约深秘贤者普贤圣者大圣。即一切如来遍法界最妙善之理智法身名普贤。非三贤之贤及因位普贤。大圣者且三十七尊及微尘数诸尊皆号大圣。圣者梵曰阿哩也。若质直翻无恶。断一切恶因尽一切恶果洗荡一切恶习气者。但佛世尊欤。故以义名大圣。诸圣者中具大多胜义故曰摩诃。无为法者内外诸家谈释纷纭。且约龙猛菩萨释义谈之。所谓有为者三自之法。无为者一如之法。法者众生心。三自门有染净清净一法界三自四种本觉。一如门中亦具恒沙佛德。圆满海中亦具无量德。如此诸德皆是一众生心法而已。是心法皆离无明大念之作业故名无为。皆离念相觉者其数无量。故云而有差别。差别则非名一法。有高下故曰差。彼此不同故曰别。一一佛德虽过恒沙超刹尘。根条主伴各各有差别。然犹平等平等一。故名无为法。无为则一如平等之义。
    谓金刚者又有多家释不同。且除常途义就深秘释。金刚顶经云。普贤法身遍一切。能为世间自在主。无始无终无生灭。性相常住等虚空。一切众生所有心。坚固菩提名萨埵。心住不动三摩地。精勤决定名金刚。解云。不动者梵阿遮□。阿名无不非。即诸法本不生义。本来不生亦离灭坏。离因离缘无生无灭。无生无灭无有始终。故上云无始无终无生灭性相常住等虚空。即是阿字之义。遮字者。字相变迁。字义则无迁变。无迁变者即常住不坏。即法佛三密。上文云一切众生所有心坚固菩提名萨埵。萨埵名心勇猛等。是心智离诸动作均彼虚空。故曰无迁变。□字名相无相。字相则一切诸法相义。字义即一切诸法相不可得义。言相者。生住等四种相我人等四种相及九界差别。皆名曰相。曼荼罗诸尊皆离如是等诸相。故曰相不可得。是金刚法界诸尊。常住如是三摩地具足四无量。依大悲三昧普缘十一种众生界拔其苦恼。经文所云。佛告须菩提。诸菩萨摩诃萨应如是降伏其心。所有一切众生之类乃至如是灭度无量无数无边众生。实无众生得灭度者。是则观自在菩萨大悲三昧之用心。论名广心利益等。次依大慈三昧与一切众生乐。即次经文云。菩萨不住于事行于布施（云云）布施有财法无畏等差别。一檀中具六度及十度无量波罗蜜可释檀义。三檀虽别得乐是一。即是弥勒大慈三昧之用心。三依大喜三昧之力能离嫉妒。嫉妒之心从彼我而生。若忘彼我即见一如。见一如则得平等。得平等则离嫉妒。离嫉妒即随喜一切众生善。随喜则不谤一切法。不谤即信受。信受即奉行。故次经文云。颇有众生得闻是言乃至能生信心以此为实。及经中所说遗忘人我不着诸相等文义皆是大喜三昧之用心。大喜三昧则曼殊菩萨之三摩地也。此大般若一部六百卷十六会二百八十二品。并是文殊菩萨之三摩地门也。十六会则金刚界十六大菩萨三摩地门也。故龙猛菩萨菩提心论云。从内空乃至无性自性空十六空门。皆是萨宝等十六大菩萨之三摩地门。此十六大菩萨三摩地法门能摄一切法教。应化随机之说说多名句浅略之义。若为大度种性说真言深秘。故文云为发大乘者说者举显教。为发最上乘者说者举为真言宗者说深秘义。金刚顶等经名最上乘故。据智度论。般若有多种浅深。为地前人所说浅。为地上所说深。地上中亦有浅深。一一地菩萨皆有差别。初地菩萨不知二地菩萨所知般若。乃至九地菩萨不解十地菩萨所知。十地不知如来所得般若。如是浅深无量无边。应略亦无量无边。据大日经。二乘凡夫但解多名句浅略。诸佛菩萨一一名句中解无量义。今此题目及经中浅深广略亦复如是。如是无量契经所说名句文身中。各各说不着不住等义。皆是文殊大智惠大喜三摩地之义。四依大舍三昧说一切离相平等义。言舍者梵云^6□^6□即平等舍离之义。能舍内外所有物。能忘善恶所有法。遣四相差别证一如平等。是则约人普贤菩萨三摩地门也。次经文云如来悉知悉见。乃至无法相无非法相。不应取法不应取非法。法尚应舍何况非法。如是等义大舍三摩地之义如是四行中具无量德。所谓如来恒沙万德虽云离有为虚妄之相绝四种言说之境。然犹无为法中具足恒沙之妙德。所谓万德则曼荼罗无尽庄严之藏是也。刹尘不得喻其数。河沙不能比其量。下文所说一切贤圣皆以无为法而有差别。又福德甚多。又一切诸佛及诸佛无上正遍知法皆从此经出。又举四果人引河沙喻称福德甚多。谈八部供养。赞成就最上第一希有法。说则为有诸佛若尊重弟子。如是等文并是显示无尽庄严之义。谓福德者即四种法身相好也。论指无为无漏之身。今四种法身四种曼荼罗身相好等皆云福聚。如于部名即宝部尊也。复次金刚能断般若等者通别二意。通者三十七尊及百八尊千尊乃至千佛刹微尘数诸尊皆名金刚。并住不动三摩地常恒不坏故。能离无明大念等故。定惠具足故。已究竟故。互涉入加持故。别者但金刚利菩萨三摩地法门也。显名文殊师利菩萨也。复别别释者。金刚即金刚部。阿□佛为主有微尘数尊。能断即宝部。能断有为有漏之贫困。能得无尽庄严之库仓故。般若即法部。具足大智惠能利自他故。波罗蜜多者羯磨部。大精进事业能究竟一切事故。经者佛部。摄持四部不漏不散。常恒不变自在主宰故。如是等义皆约唐言释之而已复次约四种法身释之。金刚者自性法身。常恒不变故。能断者二种受用法身。能破无明妄想受自他法乐故。般若即变化法身。具大智惠者能起神通变化故。波罗蜜多者等流法身。万行名波罗蜜多。等流身则万行法门之相故。经者通四种。四种法身各具法曼荼罗故。
    复次约四种曼荼罗释之。金刚即三昧耶身。此金刚有独三五等别。亦宝莲等通名金刚。各具坚不坏义故。能断般若亦三昧耶身。文殊三昧耶身有二种。一利剑即表能断义。二梵夹即表智惠义。波罗蜜亦是三昧耶身。万行法门身各具三昧耶身。各持标帜住波罗蜜形故。波罗蜜形者所谓入定相耳。经者亦是三昧耶身。五色修多罗亦名经故。大曼荼罗身者如上所说四种法身等皆是也。如是题目皆悉彼佛密号名字故。法曼荼罗身者一一名则法故。羯磨身者如是诸尊各具事业威仪故。
    复次约求上门释。金刚者举能行者。以一吽字加持三密即同本尊。是为金刚身。一切魔怨不能破坏故。般若波罗蜜多者举所观法。能住此不住不着三摩地。能超四魔境早证一如理故。能断者明得益。能行此三昧之人早搴五障云超三重妄执。成就五智获得三部故。
    复次约三宝释。金刚佛宝。如来身同金刚故。般若则法宝。波罗蜜者则僧宝。
    复次约三大释。金刚体不坏法身名金刚故。般若相智惠身即相好根身故。能断波罗蜜即用。断自他无明到彼岸故。
    复次约杀三摩娑释释之。金刚则般若持业得名。金刚人之般若即依主释。金刚人必有智惠即有财树名。金刚是宝物之名。取以为喻。般若是法也。法与喻别体则相违立名。金刚是佛密号。般若是佛之智慧。佛身佛心不得避远即邻近得名。带数阙无。
    复次约三身释之。金刚即法身。自性法身坚实不变如金刚宝故。般若即应身。四种智身能应真俗故。波罗蜜则化身。化身之佛能说六度等利益众生故。
    复次约三点释之。金刚名法身。般若即智慧之点。波罗蜜即表解脱点。过三有超四魔升菩提岸登圆寂山故。
    复次约理智释之。金刚即理。坚实故不坏故常恒故。般若即智。能照故能决故能了故。波罗蜜通二种。
    复次约止观释之。金刚则奢摩他。离动作故。般若则毗钵舍那。以智慧眼能观诸法故。下四字亦通二。复次金刚则定般若即慧。下亦准知。
    复次约四德释之。金刚表常德。离四相故。能断表乐德。绝诸苦恼故。钵罗娘则我。不着自在故。波罗蜜则净。出烦恼浊秽游涅槃凉台故。
    复次约教理行果释之。金刚理法。真如无为坚实无坏如金刚故。能断行法。因相应行绝诸戏论故。般若是教法。
    如是诸法门义悉含斯题名之中。若一一解释历劫难尽。又就一一梵名字释者。亦具无量无边义。恐繁且休。
    复次约六相释之。谓金刚等四名呼一会经名总相。十三字差别是别相。诸字共成一缘起是同相。诸字各各不同是是异相。诸字合会有经名是成相。诸字各住自位是坏相。
    复次约四悉檀释。此四名十三字得一会名则世界之名也。若一一离之即无名相。是为第一义。佛为妙生等说斯三摩地之名即为人得名。此金刚三摩地能断我人等分别烦恼。令得无为无相之真如。即对治悉檀。

金刚般若经开题（终）
