No. 2396 真言宗教时义卷第一

              五大院作

　　　　　
　　　　　
　　　　　

    问。真言宗立几教时判摄三世十方一切佛教。答。真言宗立一佛一时一处一教判摄三世十方一切佛教。问。一佛一时一处一教意何。答。一切佛名一佛。一切时名一时。一切处名一处。一切教名一教。
    问。何意立此一切佛一切时一切处一切教。
　　答。常恒三世住一切时身口意金刚。一切诸佛菩萨清净广博藏如来于一切时于一切处常说一切教。今约此意立此义。
    问。何名一切佛一切时一切处一切教。答。无始无终本来常住之佛名一切佛。无始无终平等之时名一切时。无中无边法界之宫名一切处。遍一切乘自心成佛之教名一切教。
    问。何名无始无终本来常住之佛等耶。答。真如法界色心实相平等智身名无始无终本来常住之佛。真如法界长短一如名无始无终平等之时。真如法界遍一切处名无中无边法界之宫。虽说真如法界无量乘而皆成真如法界自心佛名遍一切乘自心成佛之教。
    问。若尔即是一切佛一切时一切处一切教。何故亦云一佛一时一处一教。答。若约机缘一切如来身口意业于一切时于一切处说一切教。若约大日以越三时一身之日住无中无边一切一体之宫说无异趣一道之法故云一切佛一切时一切处一切教。亦云一佛一时一处一教。
    问。诸佛人异三世时异十方处异五乘教异。何故必言一身一时一处一教。答。未悟之前佛时处教虽异。已悟之后佛时处教唯一。问。云尔意何。答。譬如有人至亲友家时一亲友一时一处令营一飨尔时其人眠卧梦见有多亲友多时多处营作多事。觉已即知只是有一亲友一时一处一飨而已。问。合喻云何。答。众生有机感动大日。大日一身一平等时一法界处说一道法。众生未悟则谓多佛多时多处多教。已悟之后即知一佛一时一处一教。
    问。一佛一时一处一教皆□有难皆当会之。第一难一佛云前佛后佛因果各别。若悟一佛何名已悟。答。在因地中虽有前后。至果海中会成一体。是故未悟之者见因谓异。已悟之者了果知一。
    问。诸经论中虽说三界唯识唯心而非无众生各识各心。诸经论中虽说法果一身一体而岂无法佛各身各体。若言修因虽异至果成一则有始终不同之难。答。龙树摩诃衍论建立十识八识如常。第九一切一心识。第十一心一心识。若约一切一心识则一切众生各识各心。若约一心一心识则一切众生一识一心。若约染净本觉染净始觉一切诸佛各身各体。若约清净本觉清净始觉一切诸佛一身一体。若言如迷位异亦悟位异。则有迷悟例同之失。
    问。建立生死本源之义大乘小乘所说各异。且就大乘唯识论等皆说真如不变八识能变。第八识中建立法尔五种性别。是故虽云三界唯识非无各识。何言若约一心一心识则一切众生一识一心。答。就大乘中有权有实。唯识论等释权大乘故。说真如不变。起信论等释实大乘故。说真如能变。摩诃衍论释起信论。然起信论说二种门。一心真如门。二心生灭门。心生灭门中说真如受熏变作八识。摩诃衍论释就此真如受薰义中。更开第九第十二识足为十识。是故若说一切众生五种性别是权大乘。若说一切众生一佛性同是实大乘。
    问。无相论中真俗相对立九识义。显识论说灭阿梨耶入庵摩罗。摄论亦说迷位八识更加道后真如为九。如来功德庄严经说如来无垢识是净无漏界。解脱一切障圆镜智相应。此等经论真俗迷悟相对为九。摩诃衍论何故更立第十识耶。答。上来经论唯约众生各识之中建立九识。是故唯说真俗迷悟相对为九。摩诃衍论更约法本一体多体之义。开第九第十二识。是故更说平等差别相对为十。
    问。何以得知约差别识说九种识。约平等识说第十识。答。楞伽经说。八识海澄九识流净。风不能动波浪不起。又云。八九种种识如。水中诸波。金刚三昧经说。譬如穷子手持金钱彾跰辛苦五十余年。后乃觉悟得手金钱。庵摩罗亦复如是。本来有之非今始入。又云。等觉三智妙觉三身于九识中皎然明净。此等经文约差别识说八九识密严经云。心有八种。或复有九。与无明俱为世间因。悉是心心法现。虽是心心法及以诸根生灭流转为无明等之所变异。其根本心坚固不动。此中既云八心九心与无明俱为世间因其根本心坚固不动。当知九外更有第十。金刚三昧经说。诸佛如来常以一觉转诸情识入庵摩罗。此约差别虽转八识入第九识。而约平等常一转识常入一识。
    问。马鸣起信论说差别九识。龙树摩诃衍论更加平等第十识者。此则师资违害。何言释起信论。答。起信论中心真如门本有平等差别二义。心生灭门则有八识立九识者取为九识摩诃衍论为显其真如门平等差别义故更开为二名为一切一心识一心一心识。故非师资违害。是能释起信论。
    问。摩诃衍论昔者戒明和上将来之时有诸道俗论定伪论。又南大寺新罗国僧珍聪传云。是论新罗国大空山沙门月忠撰也。而何引为龙树论证。答。昔有居士论付四失。后有僧众更加五失。次有真言僧都上奏入真言宗三藏之中流行天下。其官符文载贞观格。后有福基和上箴诲迷方记中具会旧人四失七失论定真论。论题下云龙树菩萨造。故引论为证据。可谓显晦随时行藏在运者也。
    问。前言若说真如不变八识能变为权大乘。若说真如受熏变作八识为实大乘意何。答。此是一往大分之判。若委释之则有四义。一者若说真如不变六识能变。是三乘别教小乘教意。二者若说真如不变八识能变。是三乘通教权大乘意。三者若说真如二义。一不变义。二随缘义。随缘义中八识九识经论不同。然而真如不即诸法。诸法不即真如。是次第别教权大乘意。四者若说真如二义。一不变义。二随缘义。随缘义中八识九识经论不同。真如当体诸法。诸法当体真如。是圆满顿教实大乘意。
    问。所释四义出何经论。答。真如不变六识能变者。是诸部小乘义也。真如不变八识能变者。是唯识等三乘通教义也。不变随缘真如二义。不即诸法者。是摄论等别教义也。不变随缘真如二义当体诸法者。是起信论等圆满教义也。
    问。佛经何处明言真如随缘。答。十地经云。法性本寂随缘转。由此妙慧向十地。不增不减经及无上依经等云。即此法身流转五道名为众生。即此法身修行六度名为菩萨。即此法身到于彼岸名为如来。法性法身即是真如异名。
    问。唯识宗云。五唯识中真如是唯识性。八识是唯识相以性随相故说真如即是诸法。摄相归性。故说诸法即是真如。解深密经七真如中流转真如谓苦集二谛也。成唯识论三性法中圆成实性谓不变真如也。经论自名真了义说。而说圆成真如变作众生甚违圣教。答。起信论云。如世衣服非臭非香随以物熏则有彼气。真如净法性非是染。无明熏故则有染相。乃至亦云。不生不灭与生灭法和合。非一非异。名阿梨耶。密严经云。佛说如来藏以为阿赖耶。恶慧不能知藏则赖耶识。如来清净藏世间阿赖耶。如金与指环展转无差别。胜鬘经说。依如来藏故有生死及涅槃。此则如来藏及真如一法异名。当知真如受薰变作诸法。是亦真了义说。故知深密等三乘了义。密严等一乘了义。
    问。新译颂云。无始时来性。一切法依止。由此有诸道及得涅槃果。无性菩萨释云。性者因也。无始时来有法尔因故有生死及涅槃。此则圆成理上无始时来法尔因起。依他法中有五性果。以依他法不离圆成故。说藏即阿赖耶识。又如以香熏衣其衣虽有香气而非衣变作香。无明之惑染于真如。真如虽有无明之熏而非真如变作无明。答。旧译颂云。无始时来界。一切法等依。由此有诸趣及涅槃证得。坚意菩萨释云。界者如来藏也。无始时来依如来藏得有生死及以涅槃。璎珞经云。使无法起故名无始。非无其始故名无始。依无始故得有生得住地。依生得住地。是无明住地。作得住地是四种住地。胜鬘经云。无明住地是变易因。四种住地是分段因。此是依如来藏而有生死。楞伽经说。如来依二种法作如是言。一者依自身内证法。谓彼过去诸佛所证我亦证得不增不减。二者依本住法。谓本行路平坦。譬如金银真珠等宝在于彼处。是名法性本住处。诸佛出世不出世法性法界法住法证常住。如城本道有人向道入城受乐。复彼人始作是道随入城耶。大慧白佛言。不也大慧。我及过去一切诸佛法性法界法住法相法证常住亦复如是。此依如来藏而有涅槃。仁王经说。众生识初一念识异木石。生得善生得恶。恶为无量恶识本。善为无量善识本。初一念金刚终一念于中生不可说不可说识成众生色心。是众生根本色名色盖。心名识盖想盖受盖行盖。此是依如来藏而有善恶色心众生。大圆觉修多罗了义经说。普贤。汝当知一切诸众生无始幻无明皆从诸如来圆觉心建立。犹如虚空华。依空而有相。空华若复灭虚空本不动。幻从诸觉生。幻灭觉圆满觉心不动故。又云。彼圆觉性即同流转。若免轮回。无有是处。譬如动目能摇湛水。又如定眼犹回转火。云驶月运舟行岸移亦复如是。此中圆觉即如来藏。故知从如来藏而有迷悟。即如来藏变作流转。此了义经。又云。是经名为顿教大乘。顿机众生从此开悟。当知深密渐悟了义。此经顿悟了义。又前所引密严经云。如来清净藏世间阿赖耶。如金与指环展转无差别。金变指环指环即金。真如变作无明无明即是真如。
    问。所引文云彼圆觉心即同流转。不言变成流转。又云动目摇水定眼回火云驶月运舟行岸移。不云目变作水眼变作火月变作云岸变作舟。而云真如变作诸法未闻诚证。答。楞伽经云。略说有三种识。广说有八识。何等为三。谓真识现识及分别事识。现识及分别事识。此二坏不坏相展转因。不思议熏及不思议变是现识因。取种种尘及无始妄想熏是分别事识因。此中不思议熏变者即是真如熏变为诸法因。彼文所言即同流转即同此意。当知随缘之义虽成流转。不变之义尚是常住。故四喻中各具此二。
    问。密严经云。涅槃若灭坏众生有终尽。众生若有终是亦有初际。应有非生法而始作众生。无有非众生而生众生界。又涅槃经外道十四诘难如来置而不答。众生初际此其一难。若言如来藏法变作众生即是众生既有初际。故违佛说亦堕外难。
    答。维摩经说。法本不生今亦不灭。法本不然今亦不灭。罗什释云。法性法然生不从生灭。不从灭。三界法体不然不灭。佛为众生说如火宅此即理常平等。常平等故常住法位。事常差别。常差别故常从缘起。常平等即是常差别。常差别即是常平等。起法性起灭法性灭。常是法性无非法性。何法非生始作众生。何法众生始作非生。法性深理外道不识。唯执冥本等不信理本等。是故众生初际之问佛置不答而已。
    问。若虽依如来藏众生新新始起而诸佛涅槃不灭坏者。此则众生有增有减诸佛唯增。则违不增不减经说众生界不增减。涅槃界不增减。答。诸论多说生死无始有终涅槃有始无终。此则众生唯减而涅槃唯增。亦违不增不减经文。今谓。生死涅槃同是法性。法性同体互非前后亦无增减。动名生死静名涅槃。迷名众生觉名诸佛。故大集云。有二种界。一众生界。二者法界。湛然大师云。前佛亦以前佛为本。佛佛相望此则无穷。为避无穷之难故立内熏自悟最初一佛。譬如百盲最初一人自然眼开更教余人。大勇金刚云。生界佛界二俱本有。涅槃界中本来常有自然觉了之佛。故大日经大日说云我一切本初也。大日院主难云。报从满立。若是自然觉者则无十地行满之义。故无修得报身之失。会云。佛界本有十界。十界之中其菩萨界常修常证无始无终。故有报身常满常显无始无终。经论或云生死众生本来自有。然依本觉后有始觉。天台大师难云。迷从觉起。若是本来迷者即同外道大有经义。亦同冥初生觉之义。会云。维摩经云。从无住本立一切法。若以法性为无住本。则以法性为诸法本。若以无明为无住本。则以无明为诸法本。大日院主说。生界佛界二俱本有。众生虽成佛佛不成众生。佛佛新新而加。生生渐渐而失。此则众生减而佛界增矣。则违不增不减经意。故立自迷自起最初一生。今更难云。若是诸佛众生共是本有然而众生常起常成佛界。佛界常加不成众生。此则生界虽不增减而佛界犹增。会云。众生迷故成多众生。诸佛觉故会成一佛。故虽无量佛成而佛界不增。亦虽无量涅槃而佛界不减。又虽无量众生成佛亦有无量众生始起。故虽无量众生初起而众生界不增。亦虽无量众生成佛而众生界不减。此则四种生死常不增减。四种涅槃常不增减。故彼经云。众生界不增减涅槃界不增减。然经论云生死无始有终涅槃有始无终。此约一人以说始终。唯准经论无始无明后身菩萨未见其初。妙觉如来能登中道山顶与无明父母别。若本不相逢何今得相别。故知若言无明无始是约无明为无住本。今言从真如起是约法性为无住本。
    问。迷从觉起觉从迷起。若言众生诸佛本有众生本迷迷何法起。诸佛本觉觉何法起。答。二俱本有二互迷觉。众生不觉佛界故自有。佛界觉了众生故自有。何者众生以诸佛觉为所迷本觉。诸佛以众生迷为所觉本迷。故但其本有。迷觉之初后身菩萨尚不能见。况乎凡夫岂得解释。若疑此初即为问罪。
    问。众生迷时为迷诸佛现觉。为迷自身本觉。为迷他界共觉。答。若约一心一心识是迷共觉。若约一切一心识是迷自身本觉。诸佛现觉共觉本觉故。今众生总迷诸佛现觉之法。但为性得共觉本觉。不了诸佛以为修得现觉之法。
    问。圆觉经云。生死与涅槃凡夫及诸佛同为空华相。此是遍计所执。生死涅槃凡夫诸佛同空华相。彼维摩经法本不生。今亦不灭亦同此义。何言法性常平常差。答。依彼三性立三无性者。是渐悟了义之说。依一法界立三谛观者。是顿悟之了义之说。
    问。理是法性。事何法性。答。地持经云云何真实义。略说二种。一者实法性。二者一切事法性。故知事理皆是法性。诸法即是真如以不变故。是理法性。真如即是诸法即是真如以不变故是理法性以随缘故。是事法性。
    问。楞伽所明法性法界。法相法住法证。与此地持所明二种法同异云何。答。法华亦云。是法住法位。世间相常住。于道场知已。导师方便说。又云。诸法从本来。常自寂灭相。佛子行道已。来世得作佛。大日经云。佛法离诸相。法住于法位而说。此有相不顺法然道。大般若云。真如法界法性。不虚妄性。不变异性。平等性。离生性。法定。法住。实际。虚空界。不思议界。诸佛出世若不出世性相常住。犹如虚空。此等经中所明皆是二种法性。
    问。如前所答地持所明二种法性不变真如是理法性。随缘真如是事法性。今楞伽等所明法性等是常住本住理法。何言皆是二种法性。答。于本住法自具二种。一者本住理法。如说法性真如性实性等也。二者本住事法。如说法相真相实相等也。约此二法法然常住亦名法位法住法界法证等也。法华经云。诸法实相所谓诸法如是相。如是性。如是体。如是力。如是作。如是因。如是缘。如是果。如是报。如是本末究竟等也。诸法所谓十法界界。地狱。饿鬼。畜生。阿修罗。人。天。声闻。缘觉。菩萨。佛陀。此十法界诸法实相。实性。实体。实力。实作。实因。实缘。实果。实报。实本末究竟等。此则只约本住一法有不变义名理法性。有随缘义名事法性。譬如一水有润湿义有动静义。又如一金有精光义有刚柔义。如此理事本住理法法体不变名实法性名本行路。法体缘起名事法性名行路人。事法性中有诸情识识异木石乃成众生。起五住因感二死果二死果中亦感为四死。初起无明住地先感流来生死。次起四种住地乃感分段生死。若免四种住地先感因缘生死。若侵无明住地乃感变易生死。若断无明住地终免变易生死安住本住事理。初迷本住事理流来生死之时乘本行路而来。后觉本住事理动出生死之时乘本行路而去。虽云如是来去本行路中只是安住本法城中。此缘起识即事法性。事法性体即理法性。故约缘起亦有理事。虽成十种众生。以回十种法界。而其体性在迷在悟真实不异。名为真如。十界众生反迷归悟将了体性。名为实际。十界众生断惑住解已了体性。名为实证。迷事法性故有流转。了事法性故有还灭。而理法性不当迷悟本无流转亦无还灭。虽复不当迷悟而实体即是迷悟之法。金环譬喻分明可证。
    问。法性为本立诸法者则同地论义堕天台所破。答。地论师说。梨耶是法性。法性依持真妄诸法。摄论师说。梨耶是无明。无明明依持真妄诸法。地论亦有湘州南北二道各说。摄论亦有新旧二义。然是只约梨耶或为法性或为无明□有经论。若说梨耶是无明惑如楞伽经真识之外别立梨耶。若说梨耶是如来藏。如密严经梨耶之体即如来藏。只依不了不变随缘真如二义互有相破。更为他破。天台释云。四悉赴缘一一悉中各说四句。或说心具。或说缘具。或说共具。或说离具。终日破终日立。自在无碍。具如止观。上来所明真如变作识心众生。皆约此门而说而已。
    问。真如随缘变作识心。识心变作诸法众生。故约此义得说唯识。若尔真如只是变作诸法众生识心。不应变作诸法。答。真如亦能变作诸法。若约此义可谓唯色唯声唯香唯味唯触唯法。广历一切诸法一一皆得唯。是故大品云。一切法趣色是趣不过。余一切诸法亦复如是。
    问。真如变作诸法。何物变作诸佛。答。亦是真如变作诸佛。问。圆觉经云。一切如来妙圆觉心本无菩提及与涅槃。亦无成佛及不成佛。又云。一切诸众生无始幻无明皆从诸如来圆觉心建立。犹如虚空华依空而有相。空华若复灭虚空本不动。又云。生死与涅槃凡夫及诸佛同为空华相。此则真如大圆觉心不当迷悟。何言真如变作识心诸佛。答。此约真如不变义说。今约真如随缘义说。问。若尔华严经云。遍诣十方求成佛不知身心本成佛。往昔精进舍生死不知生死即涅槃。圆觉经云。始知众生本来成佛生死涅槃犹如昨梦。维摩经云。一切众生是菩提相不可复得。皆涅槃相不可复灭。处胎经云。法性如大海不说有是非。凡夫贤圣人平等无高下。唯在心垢灭取证如反掌。此等经文真如不变随缘二义约何义意而说。答。此约真如随缘义说。
    问。真如本成之佛应是不变。何言随缘。答。若约真如不变之义更无成佛及不成佛。今约真如随缘之义且说众生本成之佛。所以者何。若约一心一心识义则亦一心一真如此法。中都无烦恼菩提生死涅槃凡夫诸佛。故作是说本无成佛及不成佛。若约一切一心识义则亦一切一真如法。此中具有烦恼菩提生死涅槃凡夫诸佛。然以体是一真如法约迷说悟。约缚说脱。不成说成。不平说平。故圆觉经约此义云。一切障碍即究竟觉。得念失念无非解脱。成法破法皆名涅槃。智慧愚痴通为般若。菩萨外道所成就法同是菩提。无明真如无异境界。诸戒定慧及淫怒痴俱是梵行。众生国土同一法性。地狱天宫皆为净土。有性无性齐成佛道。一切烦恼毕竟解脱。法界海慧照了诸法。犹如虚空。此名如来随顺觉性。
    问。真如随缘变成诸佛真如。又为佛性。答。尔也。天亲佛性论云。应得因者二空所显真如。由此因故应得菩提心及加行等乃至道后法身。故称应得。此中有三。一住自性。二引出性。三至得性。又金刚三昧云。汝观身中真如种子。又云。如如之性具一切法。涅槃经云。佛性者阿耨菩提中道种子。□其义也。
    问。唯识宗云。瑜伽论说真如所缘缘种子义。此则真如为所缘缘种子。非谓真如即为种子。故佛性论应得因中二空所显真如。亦是佛性所缘缘境。非谓二空真如当体为应得因。答。佛性论说。佛说约住自性如如一切众生是如来藏。如为二义。一如如智。二如如境。来者约从自性至来至得。故如来性虽因名应得果名至得。其体不二。但由清浊有异。譬如水性体非净浊由秽不秽故有清浊。故知如如理智当体佛性。非谓真如为所缘缘故名佛性。
    问。何以得知一切众生皆有识心真如佛性。答。理趣经云。一切有情皆真如相。梵网经云。一切众生皆有佛性。一切色心是情是心皆入佛性戒中。涅槃经云。一切众生皆悉有心。凡有心者悉皆当得阿耨菩提。证据甚多。且举一二而已。
    问。唯识宗云。如真佛性自体离言。若约此义一切有情本无成佛及不成佛。真如佛性是觉知性。若约此义一切有情本来成佛。然约有为行性或有情有或有情无。由斯经中说五性别。深密瑜伽依无生观虽说一道非有情界而无差别。楞伽五性第五无性有性四人。庄严论说。常无性人足为五性。故佛地疏开二门云。一依真如佛性一切皆成。二依有为行性有成不成。而今依真如佛性皆可修行成佛甚违圣教。云何通之。答。瑜伽声闻地中决择有性无性。佛性论破小乘执品所破。毗婆沙师皆无性义。分别部师皆有性义。即彼瑜伽决择之文而为大乘正义则违高祖天亲（其一）佛性论云。故经中说。一阐提人堕邪定聚有二种身。一性本法身。二随意身。佛日慧光照此二身。法身者即真如理随意身者即从如理。起佛光明为怜愍阐提。阐提二身者。一为令法身得生。二为令加行长修菩萨行。故观得成。复有经说。阐提众生决无涅槃性。若尔二经便自相违。会此二说一了二不了。故不相违故。言有性者是名了说。言无性者是不了说。佛说若不信乐大乘名一阐提。欲令舍离一阐提心故。说作阐提时决无解脱。若有众生自性清净永不得解脱者无有是处。故佛观一切众生有自性。故后时决得清净法身。此论所会无性不了之说。即彼深密善戒经等无性之说。瑜伽庄严便释此说而为大乘了义则违高祖天亲（其二）又慈恩云。瑜伽论决定性永不成佛。法华论不定性回心向大。而道伦云。瑜伽定性即法华论不定性人。又慈恩师引楞伽经立五性义。而检诸论经唯有楞伽圆觉二经说五性人。二经□云五性成佛。而依何经立成不成。故依五性立成不成。则违佛说五性皆成之文（其三）又佛性论问曰。若尔云何佛说众生不住于性永无般涅槃耶。答曰。若憎背大乘者此法是一阐提因。为令众生舍此法故。若堕一阐提因于长时中论转不灭。以是义故经作是说。若依道理一切众生皆悉本有清净佛性。若永不得般涅槃者无有是处。此论所说一切众生悉有自性清净佛性。即是真如应得因也。而立暂时毕竟二种阐提。会诸成佛以为暂时。会诸不成以为毕竟。若尔毕竟性人毕竟本无真如自性清净佛性。若言真如佛性一切遍有亦当一切众生皆得佛果。若言有性真如有行佛性。无性真如无行佛性。既是异意性则非真如。若言此中所说一切众生自性清净即是佛地论说少分一切众生行性。则违论依阐提成不成文判了不了。应得因三中第一名住自性。此住自性名如来藏。此如来藏亦名自性清净藏也（其四）
    问。真如佛性为一佛性为多佛性。答。真如佛性或为一佛性。如说一切众生自性清净心。或名一切众生毗富罗种子。或为二佛性。如说正因缘因或名理性行性。或为三佛性。如说正因了因缘因或名应得因加行因圆满因。应得因中住自性引出性至得性。或为四佛性。如说正因缘因观智果性。或没观智加果果性。或说五佛性如说正因了因缘因果性果果性。或没果果性加境界性。或为六佛性。如说性得三因修得三因。佛性论说应得因者。二空所观真如即是如如智如如境。此中有三。一住自性。道前凡夫。二引出性。发心有学。三至得性。无学圣位。加行因者谓菩提心。由此心故能得三十七品十度乃至道后法身。圆满因者因福慧行。果智断德。涅槃经说果地一切佛德皆为佛性。又说佛性非内非外非两中间一切处有。譬如虚空。故知一切诸法皆为佛性。一切诸法同真如故。
    问。理性正性应得因等实是真如。余一切行愿因果应非真如。何故皆为真如佛性。
　　答。真如佛性常住自性以不变故。常成诸法以随缘故。
    问。因即佛性因应佛性。果何佛性。答。因之果性因有果性名为佛性。二义俱得。
    问。若是佛性非内非外一切处有。犹如虚空。一切处中有情非情。凡夫圣人。心王心所。迷悟善恶。自他依正。色心因果。修性寂动。性相具足。虚空佛性云何而有。为佛性中有诸法耶。为诸法中有佛性耶。答。诸法当体虚空佛性。非互内外非互能所。大圆觉经依此义云一切障碍即究竟觉。乃至广说。法界海慧照了诸法此名如来随顺觉性。觉性即是所照佛性。
    问。唯识宗云。佛地论说。譬如众水至海皆□。万法归真悉皆一味。心地经云。譬如众鸟近须弥山皆同金色无有差别若至佛果诸法一味。此则正体智前诸法一如摄相归性更无差别。大圆觉经依此门说。若依性相别论门说诸法非即真如佛性。答。处胎经云。法性如大海不说有是非。凡夫贤圣人平等无高下。楞伽经云。八九种种识如水中诸波。此则海水即波波即海水。法性即识识即法性。天台金蚖蛇观。华严金师子章。□同密严金指环喻。
    问。法性佛性同异云何。答。迷悟觉性名为佛性。觉与不觉皆名法性。即是总别之异而已。
    问。法性真如同异云何。答。地持云。云何真实义。略说二种。一者实法性。二者一切事法性。此是理法事法当体法性。楞伽经中名为本住法性常住。佛性论云。是如来性明一切法如如清净是其通相。如般若等经中所说。一切法者即三性法。如如者。俗如即真如。真如即俗如。真俗二如无别异故。清净者有二种。一者因中如如未得无垢。果地如如无复垢秽故。二者因果俱净。因中是无染清净。至果无垢清净。如此等义是佛性通相。为显此义故佛说般若波罗蜜等诸经。此是理事诸法互相如如。维摩经中说一切众生如也。一切法如也。众贤圣如也。弥勒亦如也。
    问。真如应一何说诸法一一皆如。答。佛性论说真如二义。如理如量。以如理故唯一实如。以如量故一切皆如。故彼文云真实性者唯为无分别圣智境。如理如理故。如量则摄一切如理则无颠倒。
    问。今真言宗真如俗如观何为门。答。占察经云。观有二种。一者唯心。谓观唯识。二者实观。谓观真如。观真如者即今宗意。真如言说为门悟入真如佛界。故云真言宗也。
    问。若言真如为门何故大日经有入真言门。住心品疏云。真言者真语如语不妄不异之语。住心者真言门行者直以真言为门自心发菩提心。自心修菩提行。净自心佛国土。成就自心众生。成自心等正觉。证自心大涅槃。起自心大方便。从始至终皆住自心。乃至广说以心证心。又金刚顶以性成就真言通达本心。乃至五相成身皆修自心。自心流出三十七尊。一切仪轨皆观自心。是观俗如非观真如。答。如唯识宗。一切诸法皆摄唯识。唯识为门了达真如。若无相宗胜义为门。若华严宗法界为门。若天台宗实相为门。□是真如观行异名。今真言宗一切俗如皆摄真如。真如为门直达真如而已。又观诸自心是观自心真如。故以真言皆为其门。
    问。言说皆妄。云何真如。答。摩诃衍说四种言说不能及故说为言语道断。一世间言说。二执着言说。三妄言说。四相言说。真如言说能诠真理。此中四种言说出楞伽经。真如言说即今真言。
    问。涅槃经说墙壁瓦砾乃至佛十力无畏等一切法皆为佛性。般若经说从三科法至三菩提皆摄般若。今依佛性论意诸经所说一切诸法。真如俗如皆为佛性。若尔一切诸法名义一一真如为门悟入真如佛界。答。皆然。
    问。论云。名事互为客。是义应寻思。若尔诸经所说名义皆与其法互为客名。故般若中一一皆云唯客所摄亦云增语。云何此名为门悟入法体真如。答。摄论中说。如名取义散动。对治此故经言假立客名。随起言说非义自性有如是名。故于名义执诤散动。对治此故说为客名。若约实义圣人所说一切诸法名义如实。故皆为门悟入真如。
    问。一切诸法一人悉具。一人已具一切亦然。若言诸法如如清净皆为佛性通相。则于一人有多佛性。答。略说一佛性。广说无量性。问。若尔真言行者随以一法为真如门即成本尊三密之身。既具诸法。亦成一切本尊之身。答。随以一法为真如门得闻此法真如三密之身即得一切诸法真如三密之身。一即一切自在具足。
    问。诸法名义善恶不同。云何诸法为门皆成三密之身。答。论云。一切诸法如如清净以为佛性通相。故知善恶染净诸法如如清净皆成三密之身何失。问。何以得知善恶染净诸法名义皆成三密。答。华严经说。我于此四天下有无量名。于十方界亦无量名。文中所引多涉染净。金刚顶经大日如来百八名赞多涉善恶。五佛顶经一字佛顶有无量名。文中所引亦涉邪正。大日经中胎藏名号亦是凡圣迷悟名义。如金刚顶十八会中大乐金刚理趣会说十七句义及五秘密成就句义。即是普贤大乐十七菩萨。及五秘密五方五尊三密法门。而大般若十六会中理趣分说四十余门菩萨句义。即是诸分所列法门。同听异闻显密殊译。慈恩□中不知此趣。如法鼓说经三十七品真言。最胜王说十二因缘真言。大日经中六道四圣。五乘八部。五大六根。四等六度。一切凡圣。因地果位法门一一皆说三密行相。故知一切大小乘教法门名义。皆是真言三密法门。
    问。阴入界等合成众生。十二因缘牵连生死。经中一一分别名义。此是于一众生具足若干诸法。云何一一成三密身。答。一切诸法皆真如法。众生迷执成自他别。今观真如皆是法界。若成三密一多自在。
    问。其相云何。答。且如理趣会说十七句义。所谓妙适。欲。触。缚。主。见。悦。爱。慢。严。泽。光。乐。色。声。香。味。诸清净句是菩萨位。□述释云。此十七尊各有三密。妙适句是大乐金刚。次四句是萨王爱喜四亲近尊。次四句是内供尊。次四句是外四供养。次四句是四摄菩萨。普贤仪轨同此十七。但彼普贤根本真言有十七字。
    唵（三身）摩诃（大）素佉（乐）缚曰罗（二合金刚）萨埵缚（二合成心）惹（春）吽（云）鍐（铄）斛（冬）苏（主）罗（声）多（香）萨多鍐（三合。味着乐心。妙乐心）惹（钩）吽（索）鍐（锁秋）斛（铃冬）
    此十七字即此大乐十七种子。如次配之。普贤一尊合为自身。今入大乐法乐分为十七尊身。初一字三身义。为大乐尊。次四字大乐义。为四亲近。次四字金刚心义。为内四供。次四字引入住喜义。为外四供。次四字乐着亦妙乐义。即四摄也。此是开一法门真如三密。亦得诸法真如三密。如此十七句义开合一切诸法开合亦然。从一法门入真如界真如界即大日如来。证得一切诸法故以一切诸法合为一身。则以一切诸法皆为一种三密名一印会。若开一法分为诸尊。则有胎藏四重海会法界诸尊皆有三密无有一法出此外者。
    问。于一法界竖十法界众生横十如是世间。于一众生竖百法门名义横一切法名义。皆与真如一一为门亦入真如一一为身。且如地狱等九法界及以不相应等九十余法。云何为真如门亦为内证三密。答。论云。诸法如如清净皆是佛性。故知凡圣善恶真如俗如清净佛性为真如门。若入真如真如佛界乃至真如地狱宛然。亦是真如心王乃至真如烦恼宛然。胎藏诸尊即其义也。
    问。真如十界其相如何。答。凡夫心性理具十界。随起一因随感一界。以如理故真如一体。以如量故俗如无量。诸佛果海事具十界。开理显事法界法尔。以如理故真如一体。以如量故俗如无量。故佛性论应得因中住自性中。说法如如及智如如。最胜王经法身中说如如理如如智也。两文云如如者准佛性论。言如如者真如俗如。是则一切诸法真如俗如名法如如。一切佛智真如俗如名智如如。所谓一切法者是十法界一切法也。诸佛已显法智如如。故事具十界皆为法身。天台宗云。佛果已满从事而说。初地初住分具十界。乃至凡夫但是理具。又云。圆人初心事理具足。此义的与此宗意同。
    问。佛性论指般若等经所说一切法者。今检经文自阴入界至三菩提。虽是十界所有法数。而今以为出世善巧法门而无十法界文。云何今为十界诸法。答。般若等经具说十界因果诸法。又华严云。了十法界差别门通达甚深诸佛教。论指般若等经。所言等者等一切经。故约十界以释如如。
    问。若约迷位三恶三善三乘合为九界。随具五住二死染污。一切染恶诸佛已断。云何得具九界因果。答。维摩经云。但除其执不除其法。天台宗云。别教教道说断烦恼。圆教二义。教道说断证道不断。涅槃即生死无苦可离。菩提即烦恼无集可断。生死即涅槃无灭可证。烦恼即菩提无道可修。此是自行修证之义。无行经云。贪欲即是道。恚痴亦复然。如是三法中具无量佛法。若断贪恚痴欲求诸佛法是人去佛道譬如天与地。天台宗云。约性不断。阐提不断性善诸佛不断性恶。性恶若断普现色身由何而立。譬如魔烧善法善法不断。南岳释云。诸佛不断性染性染即性净故。此是化他普现之义。此义亦与此宗意同。
    问。诸经论说。佛得三身。谓法如如智如如是名法身。十地究竟显得报身。自受法乐名自受用身。为诸菩萨他受法乐名他受用身。随众生感处处示现名变化身。变化身中亦有摩奴摩化身普应一切界趣生处。而今佛身十界变化皆名法如如智如如法身。特违圣教。答。今真言宗一切诸法皆为真如。故彼迷位诸法尚名真如。况此果地诸法岂非真如。以此真如名为法身。故诸经论所说诸身即今皆名法身。皆名报身。皆名受用。皆名变化。胎藏界会中台八叶名自性身。三部眷属自受用身。第二重中诸大心众他受用身。第三重中释迦佛等名变化身。九界眷属名等流身。金刚界会五部诸尊总为五身。佛部净妙法身。金刚部金刚坚固自性身。宝部福德庄严身。莲华部受用智慧身。羯磨部作变化身。此四身是自受用身。贤劫眷属是他受用身。二十天等是等流身。大日如来内证此等诸身。诸经论中名法如如智如如法身。大日如来自以诸身更受法乐诸经论中名自受用身。大日如来以此诸身令诸具惑菩萨见受法乐。诸经论中名他受用身。大日如来以此诸身随诸凡夫所感普现。诸经论中名应化身。如此三身大日一体。故□索经说。三身一体皆平等。毗卢遮那自性身。金刚仙论云。即三而一即一而三。言三不伤其一言一不坏其三。天台宗云。性得三因一体三名。故成修得三因一体三名能显佛果三身一体三名乃至三身非生现生非灭现灭。此义亦与此宗意同。
    问。何以得知海会诸尊皆通三身。答。大日经中能加持清净法身住所加持自受用身。一切内证法身眷属示现自受用身。集会遍十方界示现无尽海会。庄严佛藏与此会同。又于十方界现普贤等诸菩萨身说真言道。而此法界宫中唯有佛身。都无生死中人。如此一切海会诸佛皆是因地心心所法。九识心王成法性身之时。一切心所等法。皆入果界转成法门眷属是法身也。今住加持集法界宫共受法乐。是自受用身。遍现十方是他受用身。现诸菩萨是变化身。具如疏释。然此大日三身常一体。故众生随机即一闻三。教门分张亦复不同。故瑜只经说大日如来与自性所成三十七尊俱住菩提心殿中。礼忏文说三十七尊□是佛法。现证菩提内眷属毗卢遮那互体。又出生义。分别圣位。心要等说大日如来内证三十七尊三摩地法。遍满法界自受法乐已竟。为令菩萨受用法乐。成诸尊身住诸教令。或文说大日是自受用。四佛是他受用。诸尊是变化身。或文说大日是法身。四佛是自受用。诸尊是他受用。外众是变化身。此是皆即法身亦说自受。即自受用亦说他受。即他受用亦说变化。私谓。尼吒天宫天冠大日即他受用。亦是自受用身。故天台云。一切诸佛色究竟天成佛是别教义。菩提树下八相释迦即变化身也。亦是法身。故普贤观云。释迦亦名毗卢遮那遍一切处。其佛住处名常寂光。四波罗蜜所摄成处。天台判云。丈六身即毗卢遮那。故知真言大日住他受用。以此为门开显内证。显教释迦住变化身。以此为门开显内证。若从外□证入内证。即于一身具是四身。不同显教三身各别分量差别。
    问。大日经说。世尊时入大悲胎藏生大三摩地。十方法界诸佛菩萨皆来次第证入此三摩地。从大日顶出诸佛身。自心以上出三部众。脐轮以上出大心众。脐轮以下出释迦等普门诸身。如彼分位宣说图曼荼罗修行之法。而此会中都无具惑眷属。但为未来说入修法。金刚顶说。大日住尼吒时。上从尼吒下至阎浮。一切如来犹如胡麻互相涉入。三十七尊贤劫大众。诸佛顶众。二乘小众诸忿怒王。诸天诸王。皆是佛身。而无具惑凡夫。尔时一切如来普贤大心五相成身自心流出三十七尊。一一诸尊现十二变。谓自普贤乃至八相作佛。次召十方诸佛菩萨为未来世共说入曼荼罗修行之法。出生义说。东方金刚威世界不动如来。南方宝庄严世界宝生如来。西方大莲华世界阿弥陀佛。北方羯磨轮世界不空成就。各为四亲近菩萨。大日经说。此界名为妙华布地胎藏庄严世界。大日如来昔以香华修供养行感得此界。金光明说。四方四佛共说释尊寿命。观佛三昧经说。昔四比丘及一施主。今成四方四佛及释迦佛。法华经说。昔有十六沙弥。今于十方成佛。东有阿□西有弥陀。大佛顶经广说诸菩萨等发心本行。乃至诸经多说普贤文殊观音弥勒等诸菩萨。身子目连等诸声闻本地□化。诸佛大众皆是异人。而今真言宗云。皆是大日一身多身。准佛地论他受用身共不共化。若共化者同时同处诸佛随变身土化之。若不共者一佛随变身土化之。诸有情类无始时来种性法尔互相系属。或多属一或一属多。
    问。若今多佛集现一佛。若一佛分现多佛□是佛地论他受用身。云何皆名法身。
　　答。经论多约一切一心识义唯说因门异佛。未说果分一佛。今约一心一心识义一切众生本是一心。故至还源亦会一佛。彼诸经论所说异佛诸身皆为今宗真如一佛。故地论说。因分可说普贤行愿与言说相应故。性海果分不可说不与言说相应故。谓真如果分四种言说不相应故不可宣说今以真如言说说为果分一佛。其一佛者名曰摩诃毗卢遮那。义译云。翻云最高显广眼相如来。或云大日者略。亦讹也。亦云一切诸佛母。亦云一切诸佛眼。亦云一切诸佛菩萨清净广博藏如来。大日疏云。毗卢遮那是日别名。以其少分相似佛慧故以为喻。故今正以一切诸佛菩萨清净广博藏佛名为法如如智如如法身一佛。胜契经说。四乘各十地。已云所有声闻法。缘觉法。菩萨法。诸佛法。皆悉流入毗卢遮那智藏海中。即此义也。
    问。经论皆说。法身如如为身其法性土亦以如如为体。亦于真如以义为身。以体为土。此第一身诸佛同体而无差别。此是三身中一身也。云何以此为四身体。答。经论多约异生修因得果之因分而说多佛法身同体。报身同意。应身同事之义。今约一心一心还源之果分以彼多生多多佛皆为一生一佛。然其真如俗如名为如如。若唯一理无诸身法。何名如如如如理法。显诸身故有自他法乐变化等流。不同显教三身各别。
    问。今真言宗一切诸佛说为一佛。此是摄论四意趣中第一平等意趣。对法四秘密中第三对除秘密。八对除中第一除轻佛秘密之意。平等意趣如论说言。我昔曾于彼时彼分即名胜观。平等法身置在心中说言我昔曾于彼等。非彼昔佛即今日我。又楞伽云。依四平等佛唱如是。我于尔时作拘留孙佛。拘那含牟尼佛。迦叶佛。一字平等。谓过去佛名佛我同名佛。二语平等。谓过去佛有六十四梵音言说我亦如是。三身平等。谓我及诸佛法身色身相好无异。四法平等。谓彼佛及我得三十七菩提分法十力四无畏等。依此四等故说我是过去顶生王等。佛重说偈迦叶拘留孙拘那含是我。说诸佛子等依四平等故。对除秘密如论有四秘密。于方广中佛之秘密皆应决了。乃至释中三对除秘密。佛为对除诸过失故说种种教。且除八障说最上乘。一除轻佛。谓有情见于如来始生王宫。道树成佛。蕴道时近疑无种智生轻蔑想。故说他佛以为自体。答。地持云。一切如来等无差别。唯除四事。一寿命。二名称。三种姓。四色身。唯此四事有增减相。非余功德。此是应身一方所现四事不同。非谓内证三身四事增减。故知彼四平等四秘密义是约应身一方所现。非谓内证。何以知之。如今释尊法身名毗卢遮那。报身名卢舍那。应身名释迦牟尼。此是一方一化所现三名。其实三身各以一切诸法为体为名。若约因门有自有他。若于此中说他为自是名秘密。亦名意趣。非谓真如一佛有自他相。
    问。若尔释迦应身法华经说久远寿量。及说于是中间我说燃灯佛等。如是皆以方便分别应是应身说他为自。此则同慈恩义。堕天台破。答。论释经文示现三佛。菩提树下成道是应佛也。实成佛来是报佛也。如实知见是法佛也。而唯为应身则违论文矣。此久远寿是约本行因圆果满之因分而为实成。实成报身证会法身。法身一体本无久近。前入后入谁久谁近。法华仪轨为令众生得此常寿故说一切如来无量寿量决定如来真言。光宅等云。我为燃灯。天台释云。燃灯佛后我弘法华。若如慈恩说他为自品正意。可云真实。何故经云方便分别。故知非也。
    问。准华严经华藏界中一世界种第十三重名为娑婆。佛名毗卢遮那。梵网经说佛从华藏东方来入八千遍。先入第四禅。次入都率。次下阎浮。八相成道我今卢舍那。方坐莲华台周匝千华上复现千释迦。一华百亿国一国一释迦。准地论等在色究竟坐千僧祇百千三千大千界量莲台成自受用。随诸菩萨现他受用大小不定。随诸众生现变化身。华严华藏不可说叶是妙觉佛。梵网千叶是第二他受用。千大释迦百亿小释迦是变化身。菩萨二乘八部皆是所化。拘絺罗经阿弥陀佛百叶莲台是初地佛。今真言佛出色界顶大日。八叶而无卢舍那。亦有释迦一佛而无千百亿。五乘六道皆是佛身。云何会之。答。真如法身一切为体。三身一一现一切身。显教机缘未开显。故三身差别主伴不同。若约法华一切开显三身一体师弟本成。今真言佛□于真如一身一切身中为生死界入修。仪轨且说两部界会。如两部者不可究尽。然其胎藏八叶金刚五轮□有所表。是秘密处不能显说。一切如来于真如界皆为一体。若现一身即是一切如来一身。如金刚顶一切如来普贤大心乃至一切如来三十七尊同体流出一一现十二变。皆遍法界八相成道。准十八会指归第八会中。普贤菩萨受大日教。下阎浮提八相成道对破九十五种外道。如大日经一切诸佛菩萨证入大日如来身中。还从本所通达门出。若一若多真如一体。天台本□释与今宗因分久近意同。故大日疏云。此经本地之身即是妙法莲华最深秘密处。观心释与今宗果分一体意同。故大日疏云。释尊久远寿量皆在众生一念心中。弥勒菩萨□居补处。于此事中亦所不达。又彼宗中观自心德以为见佛菩萨之德。又云。本有四德为所依。修德四德为能依。能所□为能依之身。依于能所之依之土。二义齐等方是毗卢遮那身土之相。若云尘刹重重相入。重重相有。重重事等。重重说等为未了者以事显理。若不了此一旨谁晓十方法界唯在一佛。亦许他佛。若许他佛他亦身出重重互现互入互融。当知只是约一论遍。
    问。十二变中八相成道于三身中何身成道。答。三身□有八相成道。如如理智体具八相是法身也。十二变中八相成道义通二利。自受用身一切众生以为自身。众生受利即佛自利。众生不了佛即自身。受他佛利是佛利他。是□自受用身。梵网经说。从华藏界东方来入八千遍八相成道。天台判云。一代八千机见不同。处胎经说。金刚轮际六十由旬。舍利弗言。一化所积入灭舍利。汝阿难不知之。此有二义。若见华藏主伴是见他受用。若见一代一佛是见变化身。如须扇多实身涅槃遗一化身待悲想机授记涅槃。若见实身涅槃是见应身八相。若见化身涅槃是见化佛八相。
    问。何以得知一一众生入真如界。前佛后佛一体不二。答。佛地论说。一切诸佛无漏界中无自他别。起信论说。若离转识一切诸佛而无彼此相见。莲华经说。

    归命本觉心法身  常住妙法心莲台
    本来庄严三身德  三十七尊住心城
    普门尘数诸三昧  远离因果法然具
    无边德海本圆满  还我顶礼心诸佛

    牟利经说。转九种识为五佛如来五大菩萨五忿怒王。以此三尊名为三密。菩提心论三摩地观五智成五如来。五如来摄各四菩萨。乃至八供四摄。成三十七。悉昙章说。转九种识为五智也。故知一切众生皆有九识。三十七尊皆住心城故入一心。一心真如境界皆是一体无自他别。如三十七尊者。一切诸尊亦然。
    问。若尔今说三十七尊。四重海会诸尊别号为是因分各身一名。为是果分一身共名答。真如法界一切自名意生界趣随立一名。若约因分各得一名。今入果界一切自名。若以一切为名。则彼因分一名亦在此中。但以果界一名一切诸佛同体一名。是故虽用因分一名。此是果界共名。
    问。何以得知之。答。劫初梵王于一物上以立万名。众生渐钝次减千名。千名尚难佛减百名。百名尚难今行十名。又天帝有千名劫初有千手者。观音对现千手千眼千三昧名。此别缘故非一切也。真如法界一切为名。佛出天上立百八名。佛出人中以立十号。其百八名金刚顶经十六菩萨。各取六七足百八名。若别译本约十六尊十二神变以立百八十名号。此等皆于大日有此诸名。若准金刚峰经三十七尊各百八名。此百八名或处一一为别尊名。又五方佛随用不定。只由诸佛□有五智□具诸名随用一佛随用一智随用一名。金光明经此界释迦。东方阿□。南方宝相。西无量寿。北微妙声。大日经中中方大日。东方宝幢。南华开敷。西无量寿。北天鼓音。金刚顶中中方大日。东方阿□。南方宝生。西阿弥陀。北不空成就。礼忏文中中东南西同金刚顶。唯北释迦。此等诸佛皆有五智。有五智故宝冠上皆有五佛。皆具诸名。皆百八名。今各随取一智一名以为五方五佛五名。自余一切菩萨金刚天等六趣普门亦复皆然。
    问。真如法界无定方面。自他法乐亦无定方。何故经说胎藏西面金刚东面。东西南北四州不定。诸佛世界四方有定。法界宫中有何定方而说东西南北四佛。答。真如法界虽云无定方面。而为一切方面体性。纵令无量世界方维互转无一处非真如方面。故真言教法至一切世界。犹如此界所说方面。记有所表故为未来世佛说方面海会佛位。大悲胎藏包含万行。且在东方生长万物之首。金刚智界显现万德。且在西方成就万物之终。此是随方布教标帜。非谓真如法界定有方面。四方四佛亦复如是只是标帜。非谓定位。然此五佛于此世界五方各有他受用土。谓妙华胎藏界。金刚威界。宝庄严界。大莲华界。羯磨轮界。各有变化国土。谓释迦娑婆国。阿□欢喜国。弥陀极乐国等类。何以知之。梵网我今卢舍那方坐莲华台。拘絺罗经弥陀佛坐百叶台。故知舍那二地应身弥陀初地应身。又准智论释迦有净土如极乐。弥陀有秽土如娑婆。若准此义五佛各有净秽化土。又此五佛作五菩萨名正法轮。作五忿怒王名教令轮。如瑜伽说。且约此义以此五佛为五方位。若鸯掘经文殊鸯崛普诣十方各十世界诸如来所。问如是义。云何释迦住娑婆界不般涅槃。解脱之际。彼诸如来悉答我言释迦佛身即我等身。又云。北方去此四十二恒沙刹国名常喜。佛名欢喜藏摩尼宝积。彼佛即文殊是若准此文释迦亦在十方。文殊亦在此方。华严普贤唯依如如不依世界。法华普贤从东方来。金刚顶经诸佛普贤下阎浮提八相成道。故知诸佛菩萨普实遍十方互属五方亦有何妨。
    问。胎藏界说四佛如次相配菩提心行成入涅槃。金刚界说四佛如次相配菩提心福德聚智慧门大精进。若彼诸佛皆在十方互属五方此中四门亦为随转。且如北洲南西为东其中东佛是弥陀欤。智慧门欤。余佛余方为疑皆然。答。诸佛菩萨皆在十方。随于何国犹是东方阿□。即菩提心故。如北洲南西为东佛是阿□。即菩提心。余佛余方例皆如此。此是随方布教标帜。若约真如法界体性则此一一诸佛菩萨互具四门。故以弥陀为菩提心。亦以阿□为成菩提。乃至皆然。
    问。诸经多云众生身中如来三十二相结跏趺坐本来具足。又云阿梨耶识本来具三十二相为诸烦恼所覆。不云本具三十七尊。云何通之。答。释尊出世应轮王相故具三十二相。世间皆知佛具三十二相。随此世情三十二相以为佛相。故示众生身中佛相多云三十二相。又说法身相好亦云三十二相。故观佛三昧经云。略中略者。同人间故为净饭王等说三十二相。胜诸天故说八十种好。为诸菩萨于杂华经等说已广说也（云云）即指华严不可说微尘数相好海也。
    问。大日疏释四种阿字中云。第五阿字是大方便。以羯磨轮入一切轮无别坛也意何。答。四种曼荼罗中第四羯磨曼荼罗身是三密身。于菩提心行。成菩提。入涅槃四坛皆用三密之身。故无别坛。
    问。大三法羯其相云何。答。如即身成佛义说地水火风空识六大常住曼荼罗法界。乃六大若种若色皆是大法身。一切有情非情形色是三摩耶法身。一切名句文身义理法门是法法身。一切三密六根。十界身分阴入界等是羯磨法身。真如体性具四法身是法性身。诸佛同体以四法身互受法乐是自受用。诸佛本愿为诸具惑菩萨示现此四法身是他受用。诸佛大悲为诸凡地处处示现此四法身是变化身。变化身中应诸杂类是等流身。
    问。外道宗立五大有情非情一切诸法五大为种。佛法唯立四大不许空大。有情非情一切形色四大所造。此四大种及诸形色是妄熏习唯识所变。云何今以六大形色为佛四身。答。教有显密所立不同。圆觉经说。虚空如是平等不动。当知觉性平等不动。四大平等不动故当知觉性平等不动。如是乃至八万四千陀罗尼门平等不动。当知觉性平等不动。善男子。觉性遍满清净不动圆无际故。此约不变真如以说六大觉性不动。若约随缘亦能变动。能变动故迷为妄法觉为佛身。如陀罗尼准而可知。涅槃经说。佛性不即六法不离六法。六法者即六大也。有迷悟故不即。同体性故不离。譬如如来藏与众生界不即不离。一切诸法皆真如故。显形诸色皆真如。真如相故真如佛身。若觉真如相则为真用名三昧耶。天台宗云。十界百界三种世间三千世间以为诸法实相。唯佛与佛所证境界。又云。于无情境立一佛乘。若色若心皆是大车。的与此宗意同。
    问。自在王经有曼荼罗外道及以文字外道。此是外道宗立布字邪法。胜天王经云。文字中无总持。文字能显总持。天台宗云。密云弥布他受用身事论三密。自受用身何所论密。又云。化他门中事论三密。云何今以文字三密。为佛四身亦立曼荼罗义。答。涅槃经说。长者死后群牛为盗人掠诸佛法佛灭以后为外道掠。具如数论三德。佛法三相互盗诤论终是数盗佛法。释尊未出诸外道说三宝。四谛。四摄六度曼荼罗行。护摩行法。文字布法。供养本尊。烦恼菩提。生死涅槃种种法门自称一切智者薄伽婆帝。此是远盗过去佛法以为己法。释尊现世改邪为正。此等皆是真如法界自有一切法体。迷为邪法悟为正法。今约本体以为佛身。其文字者。涅槃经中外道事八十神。佛对破此故具八十种好。如疏云劫初有八十天中有造书天子说四十二字。然大日说。其文字者非佛天人修罗所造。此是自然道理所造。华严。般若。大集等说四十二字入般若门。文殊问。华严经。金刚顶。大日经亦说五十字母以为种子出生佛身。维摩经说文字即解脱。仁王经说。如如文字修诸佛智母。一切众生性根本智母即为萨婆若体。教有权实取舍不同。法华密云本譬应佛。故约胜应以为他受。三摩地说归命毗卢遮那佛身口意业遍虚空是法身三密。心地经云。诸佛自受大法乐住心地观妙宝宫。心地观者即三密观。故知自受亦有三密。大日经说。大日如来身口意业一切时处起灭边际不可得。是他受用三密现普贤等九界三密说真言道。是变化身三密。
    问。何以知之四种皆是曼荼罗身。答。金刚顶说十二神变。今四种即彼中四种。又说大三法羯四会各有三十七印。大仪轨中结为四印。理趣释说。若画诸尊本形是大曼荼罗。若画诸尊所执标帜是三昧耶曼荼罗。若画诸尊种子字是法曼荼罗。若铸诸尊本形是羯磨曼荼罗。此是法界宫中佛与自性内眷属俱为未来世说内证四曼荼罗以为入修法则。凡诸来至佛界之者皆名未来。非谓法界宫中一时。唯为后世而说。非是无始无终常恒所说。
    问。众生国土或说有情业力所造。或说诸佛愿力所造。如楞严说一切世界文殊所成。亦从众生不可思议业因缘出。一切诸法亦从不可思议业因缘有。诸经多文。若尔迷界一切六大显色形色文字三业。亦为佛四曼荼罗身。答。法性自用真如为体。迷悟诸法即真如体。若约此义一切迷法皆佛四身。他受变化为迷作导。若约此义众生依业力而感依正。诸佛依愿力而现身土。大唐有云。
    青青翠竹总是法身。郁郁黄华无非般若。此语允当矣。今修真言者寄诸事相作内证观即此义也。
    问。若就他受用变化为迷作导言之。诸佛依愿力而现身土者。以其身土既是诸佛愿力所现以为四曼荼罗佛身。此义可然。众生依业力而感依正者。以其依正既是众生业力所感。应非四曼荼罗佛身。何以修真言者。寄此业报作内证观。答。诸佛所现众生所感法性为体。故约此二作内证观复无妨。
    问。若就诸佛所现身土修内证观之时。以诸佛有利生行愿。能令感应和合即有拔苦与乐。若就众生所感依正修内证观之时。以法性无自他差别不可感应和合。故无拔苦与乐。若尔行者徒费加功可无所得。
　　答。诸佛内证契会法性故。观法性诸佛自应。故论云稽首唯识性满分清净者。所言性者即真如也。一观心法性感心诸佛故。智度论云。如观心实相观佛亦如是。言实相者即法性也。二夫菩提者即自修得之非从他得之。若从他得者。释迦菩萨得燃灯记之时已得菩提然必须自修自得故至迦叶之后方始成佛。故经云。众生自得度。佛不度众生。
    问。若尔当令捧毒草之华烧朽木之香。若修真如内证之观可见自心内证之佛耶否。答。经云。
    舌相言语皆是真言。身相举动皆是密印。故今真言宗修真言行之人观儿女之戏笑。则入金刚嬉戏菩萨三摩地。观山野之华鬘则入金刚华鬘菩萨三摩地。观丝竹之音声则入金刚歌咏菩萨三摩地。观新古舞曲则入金刚旋舞菩萨三摩地。观草木之烧香则入金刚烧香菩萨三摩地。观苑林之美华则入金刚华供菩萨三摩地。观香嗅之灯明则入金刚灯明菩萨三摩地。观□细之涂香则入金刚涂香菩萨三摩地。触一切境修内证观念念步步常住佛界。
    问。若舌相言语皆是真言身相举动皆是密印者。当今凡夫交会女人杀害生命犯盗人物。其中言语身相亦皆真言密印欤。答。经云。但除其执不除其法故约十恶。若有妄执则成罪障恶业。若无妄执则成真言密印。故理趣分广说十恶是菩萨行。慈恩释云。有实行十恶相似十恶内证十恶。今真言宗同此义也。
    问。若真言师观儿女之戏笑则入金刚嬉戏菩萨三摩地者。何故彼儿女等不起金刚嬉戏菩萨神力耶。自亦不起彼力用耶。余七亦然。答。若尔显教诸宗礼释迦之尊像则入释迦无量行愿门时。何故彼木像佛不起释迦神力说法耶。自亦不起彼佛神力说法。入诸佛境自有初心后心。当今初心行人唯是观行。是故未起力用而已。
    问。今如真言宗义一切地水火风空识六大皆大曼荼罗。一切显色形色情非情形皆三摩耶曼荼罗。一切唐梵文字皆是法曼荼罗。一切佛菩萨金刚天等皆是羯磨曼荼罗。若尔一切人物皆是本尊。真言行人何处行住坐卧饮食上厕等耶。答。若尔显教宗意约摄相归性门一切诸法皆是真如。何处行住坐卧饮食上厕等耶。若云约性相别论门一切诸法皆非真如此处行住坐等者今宗亦然。约真妄别论门一切妄法不变真法此处行坐等也。若云一切诸法皆是真如故我亦真如。真如有何净秽者今宗亦然。一切皆是真言密印即真言密印何有净秽（云云）
    问。天台宗立四教判一切经论中佛菩萨位。若阿含经毗婆娑论所说三祇百劫六度菩萨三十四心断结成佛。为小乘三藏中菩萨佛也。若般若经智度论说。干慧等三乘共行十地菩萨。以一念相应慧断结成佛为大乘通教菩萨佛也。若璎珞仁王等说。五十二位为大乘别教菩萨佛也。若华严说十梵行四十二位为大乘圆教菩萨佛也。三藏佛木树草座成佛现六界身说小乘教化度众生。通教佛天衣座上成佛现六界身。大乘通教以度众生。别教佛七宝树下成佛现十界身。别教大乘以度众生圆教佛虚空为座成佛现十界身。大乘圆教以度众生。藏通各有三乘。别圆唯有菩萨。合八乘也。或为三乘。四教中自有三乘。故或为四乘。前三后一相对论故或为五乘。三乘更加人天乘（云云）今真言宗云。法界唯有一佛者。彼四教佛如何判之。答。天台圆教妙觉佛位。即是真言宗中金刚界三十七尊五佛三十二菩萨内证曼荼罗。大日经中台八叶五佛四菩萨及第一重三部眷属菩萨。故义释云。此经本地身即是妙法莲华最深秘密之处。又净戒经说妙觉菩萨。密严经云。密严土中人一切皆同佛无有刹那坏。亦是佛地佛菩萨也。又云。第一重中佛部莲华部金刚部三部眷属。即是佛地法身般若解脱三德也（云云）故与天台圆教妙觉三德秘藏意同。又天台宗圆教等觉以还五十一位菩萨。及别教五十二位佛菩萨。是金刚界曼荼罗四门外一切佛菩萨贤劫千佛等。大日经第二重摩诃萨埵文殊等也。故义释云。等觉已还为第二重（云云）又天台宗藏通佛及三乘五乘。是金刚界坛外小圣人天。大日经第三重释迦生身眷属六道随类之身。大日如来以两部曼荼罗身圆应法界。法界随分以为我佛。故天台宗就释迦一代化判为四教佛菩萨也。此则法界曼荼罗之一分也。非他佛也。
    问。天台宗云。若说一切诸佛皆于色究竟天成道者是别教义也（云云）今真言宗金刚顶十八会指归云。初会一切如来真实摄教王会。于阿迦尼吒天初成正觉所说。次十七处说十七会。金刚顶经即彼第一会。文云。佛在阿迦尼吒天五相成道。又大日经佛在如来加持广大金刚法界宫中。义释云。无相法身受用能加持身住所加持自受用身。在摩醯首罗天王宫（云云）若尔真言宗大毗卢遮那佛是天台宗别教佛。而何故言天台圆教妙觉佛是真言宗金刚胎藏中台佛耶。答。金刚顶疏云。佛在阿迦尼吒天成道说法者。阿迦尼吒翻云色究竟也。此宗意云。一切色法究竟尽处。即是心王境界是名阿迦尼吒天。非是色界第四禅终阿迦尼吒天。故金刚顶瑜只经云。大日如来与自性所成眷属三十七尊。住一切如来本有光明大菩提心殿（云云）即是阿迦尼吒天也。又三摩地瑜伽云。归命毗卢遮那佛身口意业。遍虚空演说如来三密门金刚一乘甚深典（云云）又礼忏中三十七尊皆云尽虚空遍法界同一体性。又云。如上三十七尊□是法佛现证菩提内眷属毗卢遮那互体（云云）是与天台圆教虚空为座之佛意同。又大日经义释云。佛在法界宫者。心王自在遍一切处名为摩醯首罗天王宫。凡佛有应之处无非此摩醯首罗天王宫也。非独在三界之外第四禅也（云云）此亦与天台圆教释迦亦名毗卢遮那遍一切处。其佛住处名常寂光意同。然天台宗南阎浮提应化身释迦以为本主。此佛随机现四教佛故约释迦开出四佛。今真言宗第四禅中大日如来以为本主。以此佛随缘现四重坛故。约大日开出四坛。但天台宗法华以前四佛未融。至法华中会开四佛以为一佛。与真言宗初后一佛开现四坛意同。
    问。天台宗意法华以前应四教机现四教佛。随说三乘五乘差别。后至法华会前四佛为今一佛。会前五乘为今一乘。今真言宗大日经初通序文云。越三时如来之日加持故。毗卢遮那一切身口意业。一切时一切处起灭边际不可得。又现执金刚普贤莲华手等菩萨等貌。于十方界说真言句清净法道。所谓从初发心乃至十地。次第此生满足。若尔真言宗意本来一佛一乘。天台宗意初现四佛五乘后为一佛一乘。何故言同。答。天台宗云。佛在法身地唯以圆教而拟众生。众生不堪次出别教次出通教次出三藏。望佛本怀皆是圆教。而诸众生随分受教或为小乘或为通教或为别教圆教。后至法华经畅佛本怀皆为一乘。今真言宗其意亦尔。故大日经云。金刚手问云。何成如来正遍知。随众生种种乐欲。或说佛菩萨支佛声闻天龙夜叉乃至摩□罗迦法。同种种言音威仪。而是一切智智一味。所谓如来解脱味。佛言。菩提心为因大悲为根方便为究竟。乃至广说五种三昧道。所谓人天三昧道。声闻三昧道。缘觉三昧道。菩萨三昧道。佛地三昧道。义释云。五种三昧道皆是开心实相一生成佛。五乘真言中皆有阿字□是大日本不生义。而诸众生随机皆谓各各自乘。欲界人天谓灾横不生。色界天人谓欲法不生。乃至二乘谓三界不生等。今者引入大曼荼罗遍一切乘自心成佛（云云）又金刚顶说。三十七尊各出佛心现十二变。遍法界海八相成道。令一切众生得世间悉地乃至无上悉地（云云）世间悉地是人天乘也。乃至无上悉地是出世间四乘。故义决云。有四种乘。一声闻乘。二缘觉乘。三迂回菩萨乘。四直往菩萨乘。即引信解品文故与天台若望佛意本虽圆教若望机缘初施后开其意大同。
    问。天台云。境妙究竟显名毗卢遮那。智妙究竟显名卢遮那。行妙究竟显名释迦牟尼（云云）今真言宗唯有中台毗卢遮那东门释迦牟尼而无卢遮那。今疑。此中台佛是天台毗卢遮那欤。为当卢遮那欤。答。今真言宗亦立三身。如守护经说唵字有三义。阿是法身。乌是报身。摩是化身。此阿乌摩三字合为唵字。又立四身。如菩提心论说自性身。受用身。变化身。等流身。然大日经云佛住如来加持。义释云。能加持身住所加持身。其能加持身是理法身。所加持身是自受用身。他受用身。变化身。故于中台毗卢遮那。若约能加持身是天台毗卢遮那无相法身。若约所加持身是天台卢舍那自受用身他受用身。
    问。真言宗良贲法师仁王经疏云。经云千华台上遍照如来者。佛地经中他受用身。名毗卢遮那（云云）又华严经华藏界中一世界种二十重世界第十三重名曰娑婆佛名毗卢遮那（云云）若尔娑婆毗卢舍那应是化身。与今真言中台毗卢遮那同异云何。答。经论赴缘所说不同。今真言宗四重曼荼罗身皆是毗卢遮那。故义释云。佛住加持之身。令一切众生见一切色闻一切音得一切解脱。既云一切。何身非毗卢遮那乎。
    问。□膝絺罗经云百叶台上阿弥陀佛。仁王经云千华台上遍照如来。梵网经云我今卢舍那方坐莲华台周匝千华上复现千释迦。华严经云不可说。不可说叶莲华藏世界毗卢遮那如来。新本云卢舍那如来。此即为初地菩萨现百叶台。为二地菩萨现千叶台。为三地菩萨现万叶台。乃至为十地菩萨现不可说不可说叶台。今真言宗中台唯有八叶。为是何地他受用身。答。中台之边虽有八叶。八叶之下有无量叶。此是为佛地菩萨所现。佛地菩萨者。如优婆塞戒经云。妙觉菩萨五分法身未满名为菩萨。而入妙觉海中名为妙觉。然复为一切众生从凡夫地直入佛地之者。表其心中八分汗栗驮心开为八叶芬陀利华故现中台八叶而已。
    问。大乘同性经说。四乘各有十地。其佛十地文云。我今释迦如来。开敷华王如来。阿弥陀如来等但证初地。其二地以上不可说示（云云）若尔今八叶中东方宝幢佛。南方华开敷。西方阿弥陀。北方天鼓音及释迦佛为是妙觉菩萨。为当妙觉如来。答。法华经云。释迦佛言我实成佛。亦云。十六王子八方作佛。东方阿□。西方阿弥陀。故知此释迦等妙觉如来。然现他受用身十地云唯证初地耳。
    问。天台宗以法华为实教。而法华中阿□弥陀本是他佛。非释迦身。又普贤文殊观音弥勒亦是他人。非释迦身。今真言宗云皆是一佛一身。若法华说是实真言说可权。若真言说是实者法华说可权。何云同耶。
    答。法华经约一切一心识故云阿□弥陀。是他佛身。又普贤等是非释迦身。今真言宗约一心一心识故云四方四佛四维四菩萨皆大日身。然天台云心佛及众生是三无差别只心是一切法。只一切法是心。非纵非横。非一非异。芥尔一心必具三千。即是今真言宗一心一心识意。且法华经普贤菩萨从东方来劝发法华。若华严经昔大威光童子微尘劫数修普贤行愿。普贤行愿感华藏界成卢舍那。若金刚顶十八会指归中第一会降三世品及理趣释云。普贤菩萨色究竟天下须弥顶请大毗卢遮那佛□。下阎浮提降伏九十五种外道。八相成道名为释迦牟尼如来。又金刚顶经中于阿迦尼吒天大菩提心普贤菩萨住一切如来心时坐菩提场五相成佛。从自心中流出三十七尊。又金刚界礼忏文云。一切如来菩提心名金刚萨埵。菩提场五相成佛从自心中流出三十七尊。若尔约一普贤法华。云东方菩萨。华严云华藏界主。指归云释迦本身。金刚顶云一切如来大菩提心。如说普贤余尊亦然。显密有异不可例难。
    问。显教云普贤是一菩萨。密教云一切如来大菩提心普贤菩萨。何权何实。答。俱实。若约一切一心识是昔人发心修普贤行今号普贤。若约一心一心识是一人发心修普贤行入普贤境。自然契会一切如来普贤境界无复新旧自他差别。若从本所通达门出亦号一切如来大菩提心普贤菩萨。如说普贤诸尊亦然。故菩提心论云。证有前后逮证悟已无古来今（云云）
    问。法华云东方菩萨华严云华藏界主。何权何实。答。俱实。何者华严云。普贤菩萨唯依如如不依世界。普贤菩萨一一毛孔亦有无量佛世界等也。是自行分也。若于一切佛土现普贤行是化他分也。今约一段化仪故云东方菩萨。
    问。大日经义释云。八叶中台五佛四菩萨岂异身乎。即一毗卢遮那耳。为欲分别如来内证之德表示于外。故于一法界中作八叶分别说耳。且如四菩萨东西南普贤者何是菩提心也。如普贤观经次第。乃至毗卢遮那遍一切处。常乐我净波罗蜜等之所摄成皆是净菩提心也。次即说第一义空我心自空。善恶无主观心无心。法不住法即妙慧也（云云）
    高野空海阿阇梨秘藏宝钥释云如实知自心净菩提心（云云）无畏三藏说。行者住此心时即知释迦牟尼净土不毁。见佛寿量长远本地之身与上行等从地涌出诸菩萨同会一处。修对治道者虽□邻补处然不识一人。是故此事名秘密。证此理佛亦名常寂光土毗卢遮那。大隋天台山国清寺智者禅师依此门修止观得法华三昧。即以法华中论智度为所依构一家义。龙猛菩萨说。一法界心非百非背千是。非中非中背天。背天。演水之谈足断而止。审虑之量手亡而住。如是一心无明边域非明分位（云云）若尔天台妙觉毗卢遮那是真言宗净菩提心初门之佛。无明边域非明分位。何言同佛。答。义释中以普贤观经观普贤行乃至毗卢遮那遍一切处等文名为八叶东南普贤净菩提心也。即是如来内证之德。即一毗卢遮那之身。南海和上判为无明边域则有二失。一者不寻义释文句首尾。如义释云。此经本地之身即是妙法莲华最秘密处。又云。彼说。诸法实相即是此经心实相也。而判为具惑之心。二者不检论文真伪是非所引龙猛菩萨说者是释摩诃衍论文。此论是海和上及福贵和上以及真论。比睿山及诸宗皆为伪论。夫引论者可引自他共许之文。若一许一不许不足为证况乎贬天台之妙觉为具缚之凡夫。和上非佛何诳后学。故彼文云。此经本地之身即是妙法莲华最深秘密处。又云彼说诸法实相即是此经心实相也。而判天台佛为无明边域则违义释意（矣）今依义释正文故真言宗本地毗卢遮那即天台宗妙法莲华最深秘密处之同佛也。
    问。天台圆教等觉以还四十一地中地地皆是法身居分寂光报身坐分华台。化身散分世界八相作佛。别教十二地中亦居十二法性土中。亦坐十二莲华界。亦散分世界八相作佛。今第二重但有菩萨而无法性土毗卢遮那华藏去卢舍那八相成道之佛。何得相摄。又通教中佛地唯识等皆云十一地中居分法性土亦坐分莲华台现分八相作佛。今第三重但有生身释迦而无彼所立十地十法身十自受用身华台佛等。何得相摄。答。真言宗意中台大日为二重示现尊特身。第二重中大菩萨等第三重三乘六道皆谓我等教主即我究竟所证之果。此是法界宫中一会集时之义。若此大日应法界机之时。若小乘人但见化身丈六释迦不知内证。若通教人局界内理谓其究竟。以中台佛为我教主为我极果。若别教人局界外十二品智断谓其究竟。以中台佛为我教主为我极果。若圆教人尽界外四十二品智断谓其究竟。以中台佛为我教主为我极果。故中台佛应四教机则成自受他受变化等流四身。又真言人净菩提心成就之时入修行地坐百叶台。此即中台发菩提心。此中成就净菩提心。此中亦坐百叶台。地地渐进千叶万叶乃至不可说叶皆在中台。故此大日应法界时百叶千叶台等他受用身。及所化人初证佛慧百叶千叶台等皆属中台摄。故义释云。以加持力令一切众生见闻知大日身语意即此义也。但彼圆教人但见随分大日未知法界曼荼罗中边本末耳。今约具惑高下判摄第二第三重中也。若四教人入曼荼罗之时各随所入门即是发心初门终至究竟中台之位。亦从释迦三昧入曼荼罗人以为初门终至中台。如说释迦一切皆然。故义释云。一切诸尊种子皆有五义。所谓发心修行。成佛。涅槃。大方便也。
    问华严宗云。经云。始成正觉通有五义。一约小乘。以生身佛于此树下三十四心初成正觉同诸罗汉实威非化。二约大乘。八相化身示现于身此初成正觉。三约报身。十地行满无间道后果圆明名初成正觉。四约法身。谓创得了因最初圆现故曰初成。此上□无初之初。五约十佛。谓遍一切因陀罗网无边世界念念之中皆初成佛具足主伴尽三世间具摄前后无量劫初也。又云。释迦一身随应群机差别多种。或同凡而非圣如见三尺黑象脚身及树神身等。此在人天位。或是圣而非凡以同罗汉圣人身故。或凡亦圣以是父母所生实报身故。四大成故同凡身也。即具五分法身诸漏尽故是圣也。或非凡非圣以是大乘三身摄。非同小乘罗汉圣故。或是化非法报以具八相在阎浮故。色顶别立彼实报故。如梵网等说此约初教。或是报非法化即此身具二十一殊胜功德。受用身故。如佛地经说此约终教。或是法非报化以色即如故。经云吾今此身即法身此约顿教。或亦法亦报化如前三说。或非法非报化以是十佛故。通三世间。具足主伴故。如此经文此约圆教故。此释迦圆融无碍。又云。或立一佛谓实性佛。此约顿教。或立二佛。此有三种。一生身化身。此约小乘说。二生身法身。谓他受用与化身合名生身。自受用与法身合名法身。如佛地论说此约终教说。三自性法身。应化法身。如本业经说此约终教说。或立三身。如常说此通始终三教或立四教。此有三种。一于三身中受用身内自分二身。故有四佛。如佛地论说此约始教。二于三身外别立自性身为显法身是恒沙功德法故。故梁摄论云。自性身与法身作依止故。三亦于报身内福智分二故有四。如楞伽经说。一应化佛。二功德佛。三智慧佛。四如如佛。此约终教说。或立十佛以显无尽。如离世间品说。此约一乘圆教说（云云）此华严义与今真言宗立法界唯有一佛之义同异云何。
    答。彼宗立五教判一代教。释迦一化身以为五教佛。一小乘教佛。即天台三藏教佛。二大乘始教佛。即天台通教佛。三大乘终教佛。即天台别教佛。四顿教佛。五圆教佛。即天台圆教佛。分为二佛。唯彼圆教有二。一圆教一乘。法华是也。二别教一乘。华严是也。故法华说主同真言宗佛。已如前说。其华严说主亦同真言宗佛。彼宗亦约释尊一化判此五教佛也。摄入四重曼荼罗中如摄天台四教佛也。然彼华严说主处莲华藏世界。彼宗释云。十佛境界所依有二。一国土海圆融自在。当不可说。若实法教显示如第二会初说。二世界海。有三类。一莲华庄严世界海。具足主伴通因陀罗等当是十佛境界。二于三千界外有十重世界海。一世界性。二世界海。三世界轮。四世界圆满。五世界分别。六世界旋。七转世界转。八世界莲华。九世界须弥。十世界相。此等当万子以上轮王境界。三无量杂类世界皆遍法界。如一类须弥楼山世界数量边畔。即尽虚空遍法界。又如一类树形世界乃至一切众生形等皆遍法界互不相碍。□是卢舍那佛十身摄化之处云。今真言宗。大日经云。我今出现妙华布地胎藏庄严世界种性海中从种种乐欲而化导之。义释云。大日如来昔修香华供佛之行感此妙华布地胎藏庄严世界（云云）故知华严宗莲华藏世界即是真言宗胎藏世界也。又金刚顶义决云。金刚智三藏从天竺来。海神嗔而令舶沈海。因以菩萨大藏经投海。故得舶浮。又梵网经出金刚顶浅略之文（云云）彼菩萨大藏经是华严。广本。大日义释多引为证。然机有浅深教有显密。故于一经显机闻为华严经。密机闻为胎藏教。例如佛在他化天说般若理趣分时显机闻为般若十六分中第十理趣分也。密机闻为金刚顶十八会中第六理趣会也。结集菩萨随机结集。文殊等结为显教。金刚手等结为密教（云云）又彼宗云三种世间圆融成佛即当真言法界一佛之义。又彼宗云。十信满心六位究竟成妙觉佛故云初发心时便成正觉。二住以去乃至四十一地一一六位究竟成妙觉佛一一可言初发心时便成正觉。而有四十二位者。是余教菩萨回心此教。故余教四十二地一一地中入此教时。各各六位究竟成佛。故日照三藏将来华严三昧图中作四十二重华盘一一皆安佛形即其义也（云云）此亦同今余教入真言时地地一一即身成佛之义。
    问。高野空海和上宝钥释极无自性心云。此心有二种。一显略趣。二秘密趣。显略趣者。证此心时知三种世间即我身觉十佛因量等亦我心。卢舍那佛始成道时第二七日与普贤等诸大菩萨广谈此义。是即所谓华严经也。善无畏三藏说。此极无自性心一句悉摄华严教尽。杜顺和上依此法门造五教华严三昧法界观等。弟子智俨相续。智俨弟子法藏法师又广五教作旨归纲目及疏。即此华严法门。秘密趣者。入此宫时五相成身。经云。如是初心佛说成佛因。于业烦恼解脱而烦恼具依。金刚顶说。薄伽梵大菩提心。普贤大菩萨住一切如来心时一切如来满此世界。犹如胡麻。尔时一切如来云集于一切义成就菩萨坐道场惊觉五相成身。守护国界经说。我于无量无数劫中修集至最后身。六年苦行不得阿耨菩提成毗卢遮那。坐道场时无量化佛同告我言。汝于鼻端想月轮。中作唵字作此观已。于后夜分得成阿耨菩提。龙猛菩萨说。三自一心法一不能一。假能入一。心不能心假能入一心。实非我名而曰于我。亦非自唱而契于自。如我立名而非实我。如自得唱而非实自。玄之玄又玄远之远又远。如是胜处无明边域非明分位（云云）若尔华严十佛无明边域非明分位。何故得言与真言宗胎藏佛同。答。此海和上判华严佛为无明佛则有三失。一违金刚顶失。二违大日经失。三违守护经失。金刚顶说。一切义成就菩萨坐菩提道场。五相成佛为毗卢遮那佛。自心流出三十七尊是为真言教说主也。又大日经云。我出妙华布地胎藏庄严世界。所言我者即是真言教说主也。又守护经云。六年苦行鼻端观唵字得成毗卢遮那。即是一代教主。此等成佛皆判具惑之佛。凡我佛教总无具惑之佛。二不共许论失。所引龙猛释摩诃衍论华严未许是实论故。
    问。三论宗云。明佛有二。一常身佛。二特尊佛。若以常身望特尊特尊是本常身是末。若真应相对万德为真特尊为应。更有应化佛。如罗什师云。八十年佛以三十四心成树王佛。若论大乘无师自悟。顿悟诸法。如华严云初发心时便成正觉。又璎珞云。敬首菩萨白佛。大方便平等慧照诸法界。为顿等觉为渐渐觉。佛言。我昔曾有一亿八千无垢大士即座达法性原。顿觉无二一切法一合相。从法会出各各坐十方说菩萨大藏。时座大众见一亿八千世尊名顿觉如来。是故无渐觉如来。唯有顿觉如来。三世诸佛所说无异。今我亦然。意谓。此说莲华藏界卢舍那名顿觉佛也。又大品发趣品释论解第十地云。成佛有二种。一实行。二权□。实行者。菩提树下坐入第十地名为法云。十方诸佛皆放眉间光从菩萨顶入。十地功德变为佛德。二权□者。住是十地中以方便力更说第十地。谓菩萨行六度以方便力故过干慧地乃至菩萨地。住于佛地。佛地即是第十地。又十住经第十地云。十方诸佛光明入菩萨顶时名为得职。入诸佛果具佛十力在佛数（云云）又云。众经及论或二身或三身或四身。今总束为四句。一合本□如金光明。但辨一本□。故云。佛真法身犹如虚空。应物现形如水中月。二开本□。如五凡夫论明。有四佛开本为二身。一法身。二报身。法身即佛性。报身即修因行满显出佛性。开□为二身。化菩萨名舍那。化二乘名释迦。三开本合□。如地论法华论明。开本二身。谓佛性是法身。佛性显为报身。四开□合本。如摄大乘论明。今佛性乃显皆名法身。开□为二化菩萨名舍那化二乘。名释迦。经论随义悉不相违（云云）与今真言法界一佛之义同异云何。
    答。彼宗唯约释尊一化作若干释。非约法界。故与今意不相同也。然若摄四重曼荼罗者。彼宗所引什师八十年佛三十四心佛是天台三藏佛。彼言权□过干慧地乃至住于第十佛地是天台通教佛。彼言实行菩萨住第十地受诸佛职变为佛德及莲华藏世界顿觉卢舍那佛是天台别教佛。而无天台圆教佛。胜天王经云。初坐道场成正觉时或见树下坐草座。或见坐天衣座。或见坐七宝树下。或见虚空为座。又像法决疑经云。入涅槃时或见丈六小身。或见小身大身。或见处华藏界说心地法门。或见遍满虚空无有边表。天台引此二经释迦一代成道涅槃判四教佛。而三论宗唯见前三不知后一。以彼别教佛果本□之义而判法华圆教佛本□之义。若以彼三教佛摄曼荼罗如说天台三教佛也。
    问。三论宗亦云。经有种种说或言虚空法身。或言实相法身。或言感应法身。或言法性生身。或言功德法身。约名有不同。论云一法身（云云）是明天台圆教虚空为座之佛。真言内证。尽虚空遍法界之佛。何言三论不说天台圆佛真言内证之佛。答。天台通别圆中随分各有虚空法身之义。三论唯得别教虚空法身之义。未知圆教虚空法身之义。故云尔也。
    问。三论宗引诸经论中三身四身之文。彼经论中岂无圆义。何言无圆。答。彼宗虽引经论但言历三僧祇修得此身。不言即身成佛等也。今真言宗菩提心论云。从凡入佛位者即此三摩地者成大毗卢遮那自性身受用身变化身等流身。此即与天台圆教顿满顿足之义意同。
    问。法华经云。我于无量无边阿僧祇劫修习是难得阿耨菩提法（云云）若尔天台所立法华佛果亦可别教历劫佛果。何言圆佛。答。大日经云。真言菩萨踰三僧祇劫入佛慧初心。天台宗云。神通乘者虽超万里不失里数（云云）故法华云无量阿僧祇劫是超其劫数行。非谓实历若干劫数。
    问。高野海和上宝钥释觉自心本不生心云。觉此心本不生是渐入阿字门。如是无为生死缘因生坏义如胜鬘经宝性佛性论等中广明。谓本不生者兼明不灭不断不常不一不异不去不来等。三论家举此八不以为究竟中道。故吉藏法师二谛方言佛性等章盛谈此义。那伽阿树那菩萨说。清净本觉从无始来不待修行。非得他力。性德圆满本智具足。亦出四句亦离五边。自然之言不能自然。清净之心不能清净。绝离绝离。如是本处无明边域非明分位（云云）若尔今如所立三论佛果未明圆佛与海和上所判同异云何。答。天台宗云。别教菩萨五十二位。十信伏见。初住断见。二住乃至七住断思。八九十住断界内习断界外下品尘沙。十行断中品尘沙。十向断上品尘沙。十二地断无明十二品成妙觉。若望圆教初住以上四十二位断四十二品无明。别佛唯断十□品惑当圆十住及第二行。即以他因而为己果。涅槃经云。上智观故见佛性不了了得菩萨菩提（云云）今三论宗五十二位佛果即是天台别教佛果。故别教佛唯断十二无明。犹有三十品无明。所谓无明边域明（矣）
    问。华严经说。初地菩萨坐百叶台莲华成佛。百佛世界说法度生。二地千叶。三地万叶。乃至地地倍倍增加。仁王经等初地菩萨百佛世界作王度生。二地千界。三地万界。乃至地地倍倍增加。摄论等云。初地菩萨坐百叶台见百佛土。二地千叶。三地万叶。乃至地地倍倍增加（云云）今真言宗大日经义释中释真言行菩萨超三劫十地中引用华严十地及下诸文。皆云初地入阿字门坐百叶台百界作佛。今三论宗亦云初地菩萨坐百叶台百界作佛乃至后后倍增亦然。而判华严以为圆佛。今判三论以为别佛。自判真言亦为圆佛。一同十地取舍不同。自是非他岂非此乎。答。天台判云。华严二门。若约普贤门。初发心时便成正觉。四十二位皆是华台。是圆佛也。若约行布门。初欢喜地始坐华台。一十二位居华藏界。是别佛也。今真言疏云。四十二地皆是如来。是供天台圆位释真言行菩萨之位。又云。五种悉地中五十二位及以初地坐百叶台等。是约天台别位以明真言菩萨超越之义。若五种三昧道中七地菩萨三昧道。十地佛三昧道。疏云。此约教道以明此义。即是约天台通位以明真言菩萨超越之义。又三劫中初劫度三乘是超越天台藏通三乘俱舍成实三乘。法相三论小乘地位。第二劫度余教菩萨无量劫行。是超天台通教菩萨法相菩萨佛位。第三劫超天台别教菩萨三论菩萨佛位。初地以上始入佛慧初心三心成佛。疏引华严十地云。若得金刚顶十六大菩萨义。此中秘密可了。若不尔者因缘事相。涉十住品是超华严中别教菩萨位也。夫真言疏非师难决。莫自披文辄判秘密。
    问。释尊一代示现三身随机说法。三论法相唯约一佛作诸身释。而天台宗自立四教约一佛化判四种佛。云小乘之佛三祇百劫唯断界内见思之惑。未断界外尘沙无明。通教之佛共行十地。唯断界内见思之惑。未断界外尘沙无明。别教之佛五十二位唯断界内见思界外尘沙及十二品无明之惑。未断三十品无明之惑。圆教之佛五十二位普断界内见思界外尘沙四十二品无明惑尽。遂使一代释尊多成具惑之佛岂非颠倒。今真言宗亦判法相三论佛果以为具惑之佛。岂非邪见。答。真言天台先立究竟无惑之佛。次约垂□判具惑佛。此约能化判此本□。若约所化三教行人未知己家具惑之果执为我果无惑之佛。诸宗同判小乘能化之佛智断同阿罗汉。此非颠倒亦非邪见。今判权乘佛果具惑岂是颠倒。宁亦邪见。

真言教时义卷第一

大治三年八月二十七日于六条书写之了
一校了

真言宗教时义第二


　　　　　
　　　　　
　　　　　

    问。法相宗云。三身辨名。佛地论说自性法受用变化差别转。诸经论中或名一佛。涅槃说三宝体同。或说为二。宝性论说二种法身。一寂静法身。二同彼因身。佛地论说一生身。二法身。又说一世谛佛。二胜义佛。天亲般若论说一真佛。二非真佛。深密瑜伽亦说一法身。二解脱身。或说为三。金光明说一化身。二应身。三法身。无著般若论说一言说法身。二智相法身。三福相法身。胜鬘经说。妙色身等是即化佛。色无尽等即受用。佛法常住即是法身。法华论云。出释氏宫是化佛。成佛以来是报佛。如实知见是法佛。或说四身。楞伽经说。一应化佛。二功德佛。三智慧佛。四如如佛。金光明说。一有化身非应身。佛涅槃后现龙鬼等。二有应身非化身。四善根中所见大千应身佛也。三亦应亦化身。为二乘四十心位所现佛身。四非应非化。是佛法身。前三是化。后一是法及自受用。不说十地他受用身。理亦定是应身非化。佛地论说。一受用非变化。谓自利分实受用身。二变化非受用。谓变化身为化地前。三亦受用亦变化。谓为地上所现化身。四非受用非变化。谓自性身。
    华严经佛地论各说十佛。经云。一无著佛。安住世间成正觉故。论名现等觉佛。二愿佛。愿出生故。彼名弘誓佛。三业报佛。信成就故。彼名业异熟佛。四持佛。随顺世间不断绝故。彼名住持佛。五涅槃佛。示涅槃故。彼名变化佛。六法界佛。于一切处无不现故。七心佛。善安住故。二名同彼。八三昧佛。成就无量功德无所著故。彼名定佛。九性佛。善决定故。彼名本性佛。十如意佛。以普覆故。彼名随乐佛。前五世俗变化身摄。后五胜义。此中法界本性法身。余三受用故随所应三身所摄。
    大般若说。十地如次得十种身。一初地得平等身。二地得清净身。三地得无尽身。四地得善修身。五地得法性身。六地得离寻伺身。七地得不思议身。八地得寂静身。九地得虚空身。十地得妙智身。今此十身皆法身摄。虽无文说菩萨报身亦有十种应物化身。理亦有十。又云。初地已上略有二类。怖烦恼者从于初地见道之后生广果天转受变易。不怖惑者七地满心生广果天转受变易。十地受用应有十名。同法身名。至第十地将成佛时净居天上乃有大宝莲华相现。如十阿僧祇百千三千界微尘量数菩萨坐之而成正觉。相续湛然穷未来际利生本愿。尽法界故是名自受用身生因所生成佛之相。见道以前大悲熏煮为因。为十地菩萨现他受用身。初地见佛坐百叶华即可百大千界。且弥陀佛初地所见。二地见佛坐千叶佛。乃至十地所见转大。此他受用。虽有父母不先处天方下成佛。
    鼓音王经弥陀父名月上母名殊胜妙颜等。观音授记经说。弥陀灭后。观音七宝菩提树下成正等觉。胜弥陀国百千万亿。此佛灭后大势至成佛。十地机先熟故。彼即身成佛。不说先住何处后来补处。即以此身就座成佛。是他受用生因所生成佛之相。由见道前大悲熏煮初地以后能随三乘现种种身。华严初住能现正觉后入涅槃。况十地中不现化相。于十地中皆现化相。化相要住□史。后方下生乃至成佛。摄大乘说变化身能现八相。天宫现没受生受欲。踰城出家修诸苦行证大菩提。转大法轮入大涅槃。大般若说。一从天没。即入胎相。二婴儿。即受生相。三童子。即受欲相。四苦行。五成道。六降魔七转法轮。八入涅槃。华严十相八中加二。是变化身生因所生成佛之相。
    又云。三身形量门。佛地论说。法身无边。犹如虚空遍一切处不可说其形量大小。就相而言。如空无际。自受用身有色非色。非色无形。不可说其形量大小。随身及境亦得说言遍一切处。有色诸法大劫修因得胜根境。一一相好周遍法界。不同生死业有分限所感身形有小有大。佛无漏身。修无量善之所起故。果亦无边。由圆镜智所变之身无限量故诸佛所变同处同时。其相相似不相障碍。终无间断受用法乐。唯佛所知。非余根境。他受用身为诸菩萨现种种身言音相好形量不定。华严等说。初地菩萨见百佛国。一国即是一大千界。一界即有一大释迦化身。四善根所见。一四天下各有一化身百亿小释迦。余三乘所见。初地自见百大千界一卢舍那。阿弥陀是此所见二地见千。三地见万。积数应知。乃至十地菩萨将成佛时色究竟天上大宝莲华相现。周围如十阿只百千三千世界微尘数量。此一微尘一大千界。菩萨座之而成正觉。彼所见佛身量难知。自受用身彼所不见。其变化身化地前众。资粮加行二位见别。形量不定。释迦丈六。弥勒千尺。
    又文云。所化有情共不共门自性受用无此分别。他受及化有斯义门。佛地论中略有三说。一者皆共。以一一皆佛能化生同求菩提。如说一佛化即一切佛所化。二者不共。以佛所化本相属故底沙佛时释迦慈氏所化前熟后熟。又契经说。佛涅槃时观一所化现在有顶。当生此间应受佛化。佛留一化身潜住此界身现涅槃。彼后来生留身方化。成无学已化身方灭。如实义者有共不共。所化共者同处同时诸佛各变为身土。形状相似不相障碍。展转相杂为增上缘。令所化生自识变现。谓于佛土有一佛身为现神通说法饶益。于不共者唯一佛变诸有情类。无始时来种性法尔更相系属。或多属一或一属多。故所化生有共不共。不尔多佛久住世间各事劬劳实为无益。一佛能益一切生故（云云）
    又云。唯识论说。佛身有四。佛土亦尔。一自性身。依法性土称赞大乘功德经云。薄伽梵住法界藏说彼经典。住性性土也。二自受用身。依自受用土。瑜伽云。复有超过净居大自在住处。十地菩萨由极熏修第十地故得生其中。即华严云。有妙净土出过三界。第十地菩萨当生其中。亦即十地之现报利益受佛位故后报利益摩醯首罗智处生故。第十地菩萨将成佛时往色究竟上座大宝莲华成正觉。故感得此土。既成佛已土便无边。更无别处。对法亦云。复有清净世界非苦谛摄。乃至唯佛所觉。尚非静虑者之境界。况寻思者之所能知。此明自受用。三他受用。依他受用土。佛地经云。住最胜光耀十八圆满也。佛地经云。超过三界所行之处。论有三释。有义各别。有处说在净居天上。有处说在西方等故。有义同处。净土周圆无边遍法界故。如实义者自受用土周遍法界无所不有。不可说言离三界处即三界处。若他受用土或在色界净居天上。或在西方等处所不定。四变化身。依变化土。经云。住广严城也。初三身土唯净非秽。后变化土通净及秽。大般若说。佛有十身（如前巳引）亦成十土。一遍行土。二最胜土。三胜德土。四无摄受土。五类无别土。六无染净土。七法无别土。八不增减土。九智自在土。十业自在土。又云。璎珞经云。毗卢遮那佛是法身。卢舍那佛是受用身。释迦牟尼佛是化身。又云。其法性土即真如理。无别处所。自受用土亦充法界更无别处。他受用土处所不定。十他所见乃是报土。地前所见乃是化土。古人于此种种分别三界之外别有处所以为净土。理必不尔。所化必有异熟识在异熟识在必是三界摄。何得出界（云云）又云。法性自受唯有佛居而无辅翼。十地菩萨非能辅翼他受用土。佛地经云。诸大菩萨众所云集。其变化土三乘众集。二乘圣人菩萨凡夫之所集故。佛地经云。无量天龙人非人等常所辅翼。法性自受无相如前。他受用土唯有天等以为眷属。菩萨为真。三乘八部皆权现。故变化土中二乘八部皆是真实。十地菩萨皆为权□（云云）此法相宗佛身佛土。与真言宗曼荼罗义同异云何。
    答。法相宗云。菩萨五位修行成佛。十信但是入住之行。十住十行十向为资粮位。但修未伏。四善根位为加行位。伏分别惑。初地初心为通达位。即是见道。即有真见道相见道。此真见道位断分别惑及俱生惑□所知障。十地为修习位断俱生惑及十一种所知障二十二愚。第十一地为究竟位尽所知障成佛及阿罗汉（云云）天台判云。近代判位地地前但伏。地上始断。是为名别义通之义。故法相义是天台宗通教佛位。摄四重坛如说天台通教佛位。
    问。天台宗云。唯识论明别教地位。又云。八识二无我三性三无性等皆别教义也。而何今云法相菩萨位是天台通教义。答。天台守护章云。瑜伽所说无常佛果是梦里佛果。三兽度河之意。又秀句云。瑜伽论是三乘通教义也。又深密中第三时云普为发趣一切乘者即是天台三乘通教义也。而天台有名别义通之义。故约名别且云别义。然实通义。
    问。法相所立与真言宗十义相同。而何今云真言同天台圆法相同天台通。一法相云。自性身佛住自性土即法界藏。此同大日经云佛入法界俱舍。俱舍言藏故法界藏。二法相云。第十地菩萨往色究竟天坐百宝莲台。得诸佛灌顶成自受用身。此同金刚顶云一切义成就菩萨于阿迦尼吒天上坐菩提场得诸佛灌顶成自受用身。三法相云。他受用土或在净居天上或在西方等也。此同大日经云佛住所加持他受用身在摩醯首罗天王宫中。四法相云。变化身土通净及秽。此同寿命经云四轮各有三十七尊于杂染佛界于净妙世界转轮利乐度诸众生各各不同。五法相云。法身无边犹如虚空遍一切处。就相而言如空无际。此同大日经云我一切本初号名世所依。及以无相曼荼罗义。六法相云。自受用身有色非色。非色无形。随身及境遍一切处。有色诸法一一相好周遍法界境智所变。诸佛所变同处同时。其相相似不相障碍。此同金刚顶说一切如来互相涉入三十七尊互相同体一切如来入金刚界如来身土。从自心出三十七尊名为一切如来三十七尊。七法相云。他受用身所化共者同处同时诸佛各变为身为土。形状相似不相障碍。展转相杂为增上缘。令所化生自识变现谓于佛土有一佛身现通说法。此同大日经云十方诸佛菩萨来入胎藏生三摩地发生大曼荼罗中台三重皆大日身。八法相云。法性自受唯有佛居而无辅翼。十地菩萨非能辅翼。此同金刚界中一印会中唯有大日一佛无复翼从。九法相云。他受用土唯有天等以为眷属。诸大菩萨众所云集。菩萨为真二乘八部皆为权现。此同大日经中。法界宫中胎藏曼荼罗佛果为中台三德为第一重。等觉以还大菩萨众为第二重。二乘八部为第三重。十法相云。金光明云。依第一身故诸佛同体。依第二身故诸佛同意。依第三身故诸佛同事。此同真言一切诸佛皆是一体。若尔法相所立多同真言。而何今云三乘通教义耶。
    答。凡三论法相通引诸经论文以明佛身佛土义。其经论中皆有藏通别圆文。而三论宗皆为一种菩萨之义似天台宗别教菩萨之位。又法相宗皆为一种菩萨之义似天台通教菩萨之义。非谓所引经论无圆教义。
    然今以十不同窍彼十同。一真言宗义诀云。毗卢遮那亦名一切诸佛菩萨清净广博藏如来。大日经中名为法界俱舍。此法界藏亦名金刚界。亦名心法身。一切诸佛主伴本具故。大莲华三昧经云。归命本觉心法身。常住妙法心莲台。本来庄严三身德。三十七尊住心城。远离因果法然具。普门尘数诸三昧。无遍德海本圆满。今法相云。法性自受唯有佛居而无辅翼。更云。佛住法界藏说此经典。是住法性土。法性土中已无辅翼为谁说经。非但自语相违亦异真言法界藏中诸尊具足。二真言宗凡地发心入坛灌顶乃至成佛。常蒙凡圣诸师五种灌顶。一香水灌顶。二手印灌顶。三真言灌顶。四布字灌顶。五光明灌顶。妙华布地胎藏庄严世界坐八叶台。三重眷属围绕成佛遍一切处。亦现五相成佛。而法相云。至第十地往色界顶坐百宝台始得诸佛灌顶成佛。三真言宗佛住加持身时。凡有应处无非天王宫也。非独界外。而法相云。或在色顶。或在西方。唯是净土。不通秽土。四真言宗三身四轮各有三十七尊。三十七尊有自受用身三十七尊他受用身三十七尊。若自受用身三十七尊住金刚界。一切诸佛自受法乐。今他受用身三十七尊净土染土转轮利乐他受法乐。而法相云。唯变化土通净及秽。五真言宗六大曼荼罗皆是法身。而法相云。法身如空不摄六大。六真言宗一切诸佛若入本源同为一体。而法相云。各各诸佛其相相似。七真言宗一切诸佛为一体已各从本所通达门出为他说法。而法相云。各各他受用身变为身土形状相似。八真言宗大日一印中具一切尊印。主伴和合以为一体。而法相云。法性自受唯佛无从。九真言宗九界众引观见曼荼罗时为第三重眷属。次入第二重。次入第一重终入中台。而法相云。他受用土唯有天等。菩萨为真二乘八部皆是权现。十真言宗若约一一心心识一切诸佛本末同体。若约一切一心识一切诸佛自他同体。而法相云诸佛同体。不云本末同体。有此十异故不可滥。
    问。大日经义释引普贤观经云。毗卢遮那遍一切处常乐我净波罗蜜之所摄成。皆是普贤净菩提心也。次即说第一义空。我心自空善恶无主。观心无心法不住法等即文殊妙慧也（云云）又云。如八叶中普贤是菩提心。文殊是慧。弥勒是悲此菩提心即是大日如来不离大日如来而有菩提心。大慧即是大日如来不离此大日如来别有慧也。悲即是大日如来。不离于大日如来别有悲也。当知准此说之万德皆尔。犹如天台法身般若解脱义。若但法身取得名之类与此相合也（云云）又云。法相宗说十六空义（云云）又菩提心论云。摩诃般若经中内空乃至无性自性空亦有十六义。以为十六大菩萨义也。又守护经云。诸佛曼荼罗已说三身法法身及报化相续次第成。修佛菩提中最胜微妙法不久当成佛。三身皆得圆十度悉圆满。安住于十地成就十种智。十自在皆通趣三解脱门建立三乘法。随顺成佛地。相好以庄严。今准此等文普贤观中四波罗蜜第一义空即是三论佛果胜义皆空之义。以为真言胎藏界八叶中普贤文殊也。般若十六空义即是法相遍计都无之义。以为真言金刚界中院十六大菩萨义也。又法相宗唯识瑜伽皆说法身本有报化始有。十地次十波罗蜜建立三乘法随顺成佛地。今守护经诸佛曼荼罗已说三身法。法身及报化相续次第成十度悉圆满。安住于十地建立三乘法。随顺成佛地的是法相之义大乘也。又三论法相广引经论说一二三四身土乃至十身十佛四德四智五法等也。而今判云三论佛果是天台别教佛果。若摄四重曼荼罗是第二重摩诃萨埵四大菩萨院也。法相佛果是天台通教佛果。若摄四重曼荼罗是第三重释迦生身眷属。六道随类身。
    今难。真言第二重中唯有菩萨而无佛果。何为天台别教佛果及三论佛果耶（一）真言第三重中唯有释迦二乘六道而无四身十佛四德四智等也。何为天台通教佛果及法相佛果耶（二）又以法相三乘十地次第三身为通教佛果者亦守护经三乘十地次第三身可为通教佛果耶（三）又天台宗通教唯说天衣为座胜应身佛生法二身。不说四身十佛四德四智。今法相宗佛果广说四身十身四德四智。何为天台通教佛果耶（四）又金刚界三十七尊准分别圣位法门。及出生义。并心要等有自受用三十七尊他受用三十七尊。今三论法相皆明二种受用身。何以三十七尊为天台圆教。三论法相为天台别通佛果（五）又金刚界四门外三卷经云。召集十方世界一切佛菩萨。四卷经云。图画一切佛菩萨等。天竺现曼荼罗画贤劫千佛。其中四佛佛形释迦第四。九百九十六佛菩萨形。□是等觉补处。今在都率天也。胎藏第二重中四大菩萨及眷属等亦□等觉位菩萨也。天台圆教等觉以还五十一位。别教五十二位三论五十二·位□是圣凡混杂。而何今云天台圆教等觉以还五十一位。别教五十二位。三论五十二位是金刚界四门外一切佛菩萨等大日经第二重中摩诃萨埵文殊等耶（六）又真言胎藏第三重中释迦为主。佛母毫相诸相好等。八佛顶等。三乘六道以为眷属。天台三藏教中丈六释迦为主三乘五道以为所化。不说佛母毫相佛顶六道。大智论云。小乘三藏唯说五道。不说六道。摩诃衍中说六道义。如法华说见六趣等（云云）而何今言天台三藏佛果为第三重释迦眷属（七）又华严宗云。华严五教影响天台。但加顿教为异（云云）天台圆教名为顿满顿足之教。故华严中顿教圆教即天台圆教。然华严云。顿教一念不生即名为佛。亦无地位。圆教四十二位中一一六位究竟成佛。而真言宗瑜伽金刚顶经说四种地。一胜解行地。即三十心也。二普贤地。即十地也。三大普贤地。即等觉也。四普照耀地。即妙觉也。又义释明四十二地皆如来地。又五种悉地五十二位百心成佛（云云）若以华严五教佛果摄入四重如说天台四教佛者。天台圆佛为中台佛。故以华严顿教圆教佛果亦可为中台佛及第一重三部眷属。而中台果位唯果非因。八叶三部亦是果上功德非具惑身。何以华严顿教圆教佛菩萨位为真言宗中台八叶三部眷属（八）
    答。凡真言宗曼荼罗义略有二种。一者从本垂□曼荼罗。是一切诸佛内证外化之三蜜也。释迦一代亦摄此中。诸宗就此释种种身。二者修因向果曼荼罗。是一切行人从凡入圣之三密也。释迦所化亦摄此中。诸宗就此释种种行。今者显密教中□说诸佛内证外化。行人修因向果之义。而诸宗人各随所乐判所极果释所行因。故今随彼所乐极果摄入四重曼荼罗中。非谓所引经论不说诸佛内证外化之义不用一切从凡入圣之义。然显教中但执所乐以为究竟。今真言中初心广见法界诸尊。从本垂□修因向果曼荼罗坛不以所入而为究竟。是故初入。第三重。次入第二重。次入第一重。终入中台。又义释中入曼荼罗有次入者有超入者有不定入者寻思可知（云云）大纲如此。今会八难。一天台别教五十二位佛果三论大乘五十二位佛果唯断十地等觉妙觉十二品无明惑。而望天台圆教四十二品智断当十行第二行。余有三十品无明。涅槃经名菩萨菩提。但彼别教未知圆门。然约所极亦摄真言第二重菩萨众中。真言第二重人能知大曼荼罗。为异。二天台判瑜伽唯识是三乘通教义。故其论中佛身佛智亦是通义。但彼通教未知别圆。然约所极亦摄真言第三重。真言第三重中人能知大曼荼罗为别三法相宗但用己分三乘十地三身佛果未知别圆真言宗说自行化他遍一切地遍一切乘自心成佛圆满普法。故守护经广说三乘十地三身。然约法相所极之果亦摄真言第三重中。真言行人广知为别。第四难如第二会释（云云）五天台宗通别圆教皆说二种受用佛身。今约断惑高下以分三教。故以真言三十七尊为天台圆佛。三论法相。佛果为天台别通佛也。
    六天台圆教初住以上。别教初地以上。三论初地以上。□是内处莲华藏界外示八相作佛。如此真用下位为基。所谓信解行地。如此真体中台为果。所谓妙觉。则同大日经义释释第二院云等觉以还诸地菩萨中台第一重为智。释迦第三重为悲。菩萨行于悲智之间。故第二重义大同。此真言中台佛果亦以信解行地为基。故以菩萨之身为师子座以表此义。又金刚界四门外一切佛菩萨者。且如贤劫千佛为果一千补处为因。天台圆教初住以上。别教初地以上。三论初地以上。内处华藏外示八相。别教妙觉同为菩萨。圆教妙觉虽在此中。亦约垂□菩萨之边摄第二重。
    七真言第三重中摄天台藏通佛果。其中通教法相宗释自受用身相云。故圣教说无见顶相无相无边。法音一一功德作用无限（云云）此摄释迦佛母毫相相好佛顶等也。又成实论明菩萨义。又毗婆沙明菩萨义。三祇百劫修行六度成佛。丈六为真三尺灰身龙鬼等身为应（云云）此摄释迦随类之身。此二教中□有三乘五乘八部。然小乘三藏唯说五道。大乘通教亦说六道。故以五道六道随类之身通摄藏通所化之中。八真言宗金刚顶四地中前三地菩萨地摄胎藏第二重。第四地是佛地。摄中台三部。四十二地四十一地是菩萨地。摄第二重。最后一地是佛地。摄中台三部。无上悉地之前。五种悉地中有五。一信地。二入地是初地。三五通地至第四地。四二乘地至第八地。五成佛九十地。以配十地。十地互具。乃成百心。是入曼荼罗不定者也。今华严宗四十二位一一位中六位究竟成佛。六位谓十住十行十向十地等觉妙觉也。而有四十二位者是余教菩萨来入此教一一位中随同此教。此同真言诸教菩萨各闻真言成自心佛是名遍一切乘自心成佛之教。此则天台若至法华会一切乘皆为佛乘。各随本习皆开实相之义。亦是真言五乘三昧道。各开心实相一一成佛之义。此则胎藏大曼荼罗之本怀也。虽有四重阶级而随教主名为真言教也。其华严中顿教菩萨同此真言顿入曼荼罗者。八难已会。更有何妨（云云）
    问。高野海和上释他缘大乘心云。垂拱一真言之台无为法界之殿。三大僧祇之庸于是称帝。四智法王之号本无今得。言乘即三谈识唯八。五姓有成不三身即常灭。此宗大纲盖如此乎。菩提心论云。又有众生发大乘心行菩萨行。于诸法门无不遍修。复经三阿僧祇劫修六度万行皆是具足。然后证佛果久远而成。斯由所习法教致有次第。龙猛菩萨说。一切行者断一切恶修一切善。超于十地到无上地。圆满三身具足四德。如是行者无明分位。非明分位（云云）此则法相相宗佛果也。若尔与天台所判同异云何。答。天台法华辅照判瑜伽等为三乘通教。守护章判法相佛为梦里佛果。三兽渡河之义故与天台通教佛果只断界内五住同（矣）
    问。法相云。菩萨怖烦恼者初地以上生广果天。转受变易。不怖惑者七地方满生广果天转受变易（云云）既云变易。何言界内之佛只断界内五住。答。天台法华疏记云。唯识论师虽立五住。只约界内习气种子以为无用住地（云云）不明界外尘沙无明。又彼法相菩萨若初地若七地生广果天。果身转胜名为转受变易。十地菩萨为三种意生身。若二乘回心向大者四如意足故留有根身展转增胜名为变易。三乘亦为三种意生身。天台疏记不许此义以为通教菩萨或不经生现身成佛之义（云云）故彼法相趣寂二乘不生变易。今天台等依无上依。宝性论等分段三界之外别立变易生死。变易生死立二乘佛土。其有余土立三种意生身。即是七方便人。即两教二乘三教菩萨别教取十向以还也。亦为九人。前七人中别教开住行向加圆教七信以上也。其实报土即圆初住以上。别教初地以上生彼中也。故判法相佛果为界内通教佛果。
    问。成实论宗探大乘经明菩萨义自云大乘五十二位成佛。与三论宗同（矣）又俱舍宗探毗婆沙明菩萨义。三祇百劫修行六度不断烦恼。坐道树下八忍八智九无碍九解脱。合三十四心断三界惑。成丈六佛同阿罗汉。本婆沙说。九地烦恼因中不断。坐树下时方始断之。今俱舍说。下八地惑因中已断。第九地惑树下始断。而龙树智论破此义云。佛三藏中无此说也（云云）若尔成实宗佛与三论同可摄第二重中。其俱舍宗佛龙树破云非佛说也。何以此二同摄第三重中。答。天台宗云。成实论是三藏空门。故彼论云。我今正欲论三藏中实义。实义者即空是也（云云）又龙树智论判毗婆沙菩萨义云。三祇百劫修行六度是佛说也。其中不断烦恼至道树下三十四心断。是毗婆沙师说非佛说（云云）故俱舍论云。三祇百劫只断无所有处以下八地烦恼不断非想烦恼。非想烦恼道树始断（云云）佛于小乘示此佛果。故以此二同摄第三重中。
    问。天台宗明藏通两教各有二乘。藏教二乘是决定性。通教二乘是退大者。又别教中亦有九乘。三乘各有三乘。九乘次第流入平等大慧。别圆教中亦有佛道声闻。若次第令他闻佛道声是别教佛道声闻。不次第令他闻佛道声是圆教佛道声闻。总为五种。一久习小。二退大。三应化。四增上慢。五佛道。华严小乘亦明二乘有二。一愚法。二不愚法。三轮亦明二乘同法华论四种声闻。法相亦明二乘有二。若俱舍等二乘是小乘义。若瑜伽等二乘是大乘义（云云）又天台宗三藏明有五乘三乘加人天乘。今准诸经不思议经五百声闻。他方极位。大乘人中多有人天。璎珞经仁王经中明六欲四禅十王。是十地菩萨。又维摩诘是等觉位。匿王月盖地上大菩萨。胜鬘妇人亦是菩萨。婆薮人狱阇王堕狱调达处狱□皆大菩萨（云云）如此大小权实五乘六道何故摄入第三重中。答。此等五乘正是今真言宗正意。何者若应化五乘是今从本垂□第三重也。若实行五乘是今修因向果第三重也。
    问。律宗广探大小乘中戒律以为律宗。中有三乘持律之人与今真言同异云何。答。大日经义释云。有金刚顶宗受菩萨戒仪。今此大日经有根本四重。十重。三世无障碍。三昧耶戒等。声闻四重准今四重。彼是偷兰遮一切三乘五乘戒法皆是真言菩萨方便学处。利众生故（云云）又金刚顶义决云。梵网戒本出金刚顶浅略之门（云云）故真言宗四重曼荼罗尊一一皆有所持之戒。中台院第一重持四根本秘密十重。第二重持菩萨十重四十八轻戒。菩萨四重六重二十八轻戒。第三重持三乘二百五十戒。尼五百戒及以人天五戒十善但入真言门者初受三世无障碍戒及三摩耶戒。然后遍持自行化他一切戒品以为与显教别。若以显教诸戒摄四重者天台梵网戒法判为圆所持。璎珞戒法以为别戒。瑜伽菩萨地戒声闻地戒以为通戒。四分律等以为小戒。圆教妙觉心地戒品以摄中台八叶三部所持。等觉以还别教戒法以摄第二重中。藏通三乘五乘戒法以摄第三重中（云云）
    问。涅槃经说旧医师戒。天台判云。旧医师戒亦有二种。一邪。即是外道鸡狗等戒。二正。即是人天五戒十善（云云）若以旧医正戒摄第三重者。亦以旧医邪戒摄第三重。答。旧医邪戒乃至六道邪正戒法皆摄此中。如璎珞云。若不持戒者尚难得恶癞野干之身况乎人天（云云）故知一切皆有分戒皆摄此中。即是大日经中劫末慈心。乃至顺世八心。违世八心。皆曼荼罗行之义也。亦则六道邪正皆在第三重中之义也（云云）
    问。外道天仙及三恶道在第三重意何。答。义释云。大日如来示现外道天仙之身在第三重。引彼所部外道天仙入曼荼罗之时彼天仙等见我所尊在下位下。即生卑下之心易受佛化。受佛化后即觉自心本不生理终至中台。如说外道三恶可知。
    问。外道天仙及三恶道入曼荼罗未证圣果之时名曼荼罗圣众耶。答。一切三乘六道引入曼荼罗时虽未证圣果。而始与灌顶授金刚号。从此方托大悲胎藏之中名为生诸佛家。当今授灌顶时与密号云某甲金刚。即是其人成佛之号。
    问。上来若天台若华严若三论若法相若律宗若成实若俱舍若天魔若外道若人天。一一各言我教是实余教是权。又云法界但有我教是佛正意。余宗是人所执立。又云。我尊是正他尊是邪。如是诸宗论议有道理耶。答。皆有道理。皆可云尔。何以故。彼等各得我宗大日一切教中之一分故。若执权为权非是弘权。若执权为实是则弘权。故一一宗各意云我教是实。
    问。若尔同华严云十师立教皆是皆非。例如佛入定时五百比丘各说佛意。佛出定时五百问佛谁得佛意。佛答皆得我意亦皆不得我意。又元晓师约诸宗诤作和诤论云。诸宗所执皆得佛意。后义荣师作难和诤论云。判权为权判实为实是有道理。而言皆得佛意是无道理。今真言宗亦堕此难。答。华严但约他受用身二七日说以判三世佛教亦约释尊一代所说以判十师立教皆是皆非。非判十方三世一切佛教。故言虽同狭广有隔。又今宗云。诸宗各得大日一切教中一分□有权实。故皆为是。故约各计。许可言实。非谓闭因而言一切皆实皆得佛意。故异元晓和诤不堕义荣所难（云云）
    问。高野海和上宝钥及十住心论明十种心。第一异生羝羊心。是一向行恶不修微善。凡夫也。第二愚童持斋心。是人乘持五戒者也。第三婴童无畏心。是天乘厌下欣上持出善者也（已上三心是世间心也）第四唯蕴无我心是声闻乘也。第五拔业因种心。是缘觉乘（已上二心是小乘也）第六他缘大乘心。是法相菩萨乘也。第七觉心不生心。是三论菩萨乘也。第八如实一道心。是天台佛乘也。第九极无自性心。是华严佛乘也（已上八心是他受用应化身说也。□是具惑果也）第十秘密庄严心。是真言乘诸身说也。是自受身法身说究竟佛果也。
    即引证立异生羝羊心。大日经云。无始生死愚童凡夫执着于我名我有分别无量我分。若彼不观我之自性则我我所生。余复执计有时·地等变化·瑜伽我·建立净不立建无净·乃至声·非声。如是等我分自昔来分别相应希求顺理解说。愚童凡夫类犹如羝羊。菩提心论云。谓凡夫执著名闻利养资生之具。务以安身恣行三毒五欲。真言行人诚可厌患。诚可弃舍。二愚童持斋心。大日经云。愚童凡夫或时有一法想生。所谓持斋。彼思惟此少分发起欢喜数数修习。是初种子善业发生。复以此为因于六斋日施与父母男女亲戚。第二芽种。复以此施与非亲识者。是第三□种。复以此施与器量高德者。是第四叶种。复以此施欢喜授与乐人等及献尊宿。是第五敷华。复以此施发亲爱心而供养之。是第六成果。
    三婴童无畏心。大日经云。彼护戒生天是第七受用种子。复次以此心生死流转于善友所闻如是言。此天大天与一切乐者。虔诚供养一切所愿皆满。所谓自在天。梵天。那罗延天。商羯罗天。自在天。日天。月天。龙尊等。乃至或天仙。大围陀论师。各各应善供养。彼闻如是心怀庆悦殷重恭敬随顺修行。是名愚童异生生死流转无畏依婴童心。菩提心论云。诸外道等恋其身命或助以药物得仙宫住寿。或复生天以为究竟。真言行人应观彼等。业力若尽未离三界。烦恼尚存。宿殃未殄。恶念从起。当彼之时沉沦苦海难可出离。当知外道之法亦同幻梦阳炎也。
    四唯蕴无我心。大日经云。谓如是解唯蕴无我根境界淹留修行。
    五拔业因种心。大日经云。缘觉拔业烦恼株杌。无明种子生十二因缘离建立宗等。如是湛寂一切外道所不能知。先佛宣说离一切过。菩提心论云。又二乘之人。声闻执四谛法。缘觉执十二因缘。知四大五蕴毕竟磨灭。深起厌离。破众生执勤修本法□证其果。趣本涅槃已为究竟。真言行人当观二乘之人虽破人执犹有法执。但净意识不知其他久久成果位。已灰身灭智趣本涅槃如大虚空湛然常寂。有定性者难可发生。要待劫限等满方乃发生。若不定性者无论劫限遇缘便回心向大从化城起为以超三界。谓宿信佛故乃蒙诸佛菩萨教化。而以方便逐发大心。乃从初十信下历诸位。经三无数劫难行苦行然后成佛。既知声闻缘觉智慧狭劣亦不可乐。
    六他缘大乘心。大日经云。大乘行。发生无缘乘心。法无我性。何以故。如彼往昔如是修行者观察蕴阿赖耶知自性如幻·阳焰·影·响·旋火轮·乾闼婆城。菩提心论云。又有众生发大乘心行菩萨行。于诸法门无不遍修。复经三阿僧祇劫修六度万行皆悉具足。然后证佛果久远而成。斯由所习法教致有次第。龙猛菩萨说。如是行者无明分位。非明分位。
    七觉心不生心。大日经云。彼如是舍无我。心主自在觉自心本不生。何以故。心前后际不可得故。如是知自心性是越二劫瑜只行。菩提心论云。当知一切法空。已悟法本不生心体自如不见身心。住于寂灭平等究竟真实之智令不退失。妄心若起知而勿随妄若息时心源空寂。那伽阿罗树那菩萨说。如是本处无明边域。非明分位。
    八一道无为心。亦名如实知自心。又名空性无境心。大日经云。云何菩提谓如实知自心。乃至广引经文。此菩萨净菩提心门名初法明道。于诸显教是究竟理智法身。望真言门。是初门。大日龙猛□皆明说。不可疑惑。龙猛菩萨说。如是一心无明边域。非明分位。
    九极无自性心。大日经云。离有为无为界。离诸造作。离眼耳鼻舌身意。极无自性心生等。虚空无边一切佛法缘此续生。如是初心佛说成佛因。故于业烦恼解脱而业烦恼具依。金刚顶经说。薄伽梵。大菩提心普贤大菩萨住一切如来心时。以下乃至自性成就真言。广引守护经说。广引释迦六年苦行不得菩提。得诸佛告鼻端观月轮中唵字后夜成佛之文。菩提心论云。夫迷途之法从妄想生。乃至展转成无量无边烦恼轮回六趣。若觉悟已。妄想止除种种法灭。故无自性。复次诸佛慈悲从真起用救摄众生。应病与药施诸法门。随其烦恼对治迷津。遇筏达于彼岸法已应舍。无自性故。乃至妄若息时心源空寂。万德斯具妙用无穷。但具此心者能转法轮自他俱利。龙猛菩萨说。如是胜所无明边域。非明分位。十秘密庄严心。大日经云。真言门修行菩萨行诸菩萨。无量无数百千俱胝那由多劫积集无量劫德智慧。具修诸行无量智慧。皆悉成就。菩提心论云。三摩地者。真言行人如是观已。云何能证无上菩提。乃至广引月轮十六分。五智五佛。三十七尊。五相成身论文已云。金刚顶经说。此毗卢遮那三摩地法向未灌顶者不得说一字。本尊仪轨真言纵令虽同法行者不得辄说。若说者现前中夭招殃。后堕无间狱。又结云。极无自性心已外七教皆是他受用应化佛所说。真言密教两部秘藏是法身大毗卢遮那如来与自眷属四种庄严法身。住金刚界宫及真言宫殿等自受用法乐故所演说（云云）今真言宗此十住心次第用否。
    答。有五失故不用十心次第其二失何。一者违大日经及义释失。大日经云。一二三四五。再数凡百六十心。越世间三妄执出世间心生。谓如是解唯蕴无我根·境·界淹留修行（已上经文）准义释是声闻乘（云云）越□妄执·细妄执·极细妄执百六十心。次经文云。拔业烦恼株杌。无明种子生十二因缘离建立宗等。如是湛寂一切外道所不能知。先佛宣说离一切过。彼出世间心住蕴中有如是慧生。若于蕴等发起离着当观察聚沫浮泡。芭蕉阳炎幻等而得解脱。谓蕴处界能执所执皆离法性。如是证寂然界是名出世间心。彼离违顺八心相续业烦恼网是超越一劫瑜只行（已上经文）准义释是缘觉乘。亦越三妄执总越二乘为越一劫。次经文云。复次大乘行发无缘乘心。法无我性。何以故如彼往昔如是修行者观察蕴阿赖耶知自性如幻·阳炎·影·响·旋火轮·乾闼婆城。彼如是舍无我。心主自在觉自心本不生。何以故。心前后际不可得故。如是知自心性。是超越二劫瑜只行（已上经文）准义释是入大乘论三性三无性义。亦越一重三妄执尘沙惑为越二劫。次经文云。复次真言门修行菩萨行诸菩萨无量无数百千俱胝那庾多劫积集无量功德智慧具修行诸无量智慧方便皆悉成就。天人世间之所归依出过一切声闻辟支佛地。释提桓因等亲近敬礼。所谓空性离于根境。无相无境界越诸戏论。等虚空无边一切佛法依此相续生。离有为无为界离诸造作离眼耳鼻舌身意极无自性心生。如是初心佛说成佛因。故于业烦恼解脱而业烦恼具依世间宗奉常应供养（已上经文）准义释是亦越一重三妄执无明惑为越三劫。到佛慧初心。余教菩萨积劫所行悉皆成就。一切世间归依归供养。譬如取□练已安高幢上雨种种宝。次经文云。复次信解行地观察三心。无量波罗蜜多慧观四摄法。信解地无对无量不思议。建立十心无量智生。我一切诸有所说皆依此而得。是故智者当思惟此一切智信解地复越一劫升住此地。此四分之一度于信解（已上经文）准义释是佛慧初心已上有三心。谓菩提心为因。大悲为根。方便为究竟。广引华严十地而出浅深二释。以金刚顶十六菩萨为此中义。初地菩提心。二地乃至七地为大悲。八地已上为方便。并前佛地以为四分三心。三分佛地一分故升信解度四分之一也。又经上文广说。一切智智菩提心为因。大悲为根。方便为究竟。云何菩提。谓如实知自心等也。又经下文广说。若真言门修菩萨行。诸菩萨深修观察十缘生句。谓如幻·阳炎·梦·影·乾闼婆城·响·水月·浮泡·虚空华·旋火轮（云云）又义释明阿阇梨相中云。若得传法灌顶名阿阇梨。若度违顺八心证寂然界名阿阇梨。若已心王自在觉自心本不生名阿阇梨。若生极无自性心得入曼荼罗海会名阿阇梨。从此复有十重深行。乃至金刚萨埵名阿阇梨。复次毗卢遮那名阿阇梨。又云。善巧修行般若者即是深修观察十缘生句见甚深中道。如般若中广说。复次初劫智慧二乘共行。非深般若。二劫智慧二乘共闻。亦非般若。第三劫等虚空心无边智慧一切二乘不能思议。乃名甚深般若。就秘密中渐次转深。乃至佛为十地说般若则九地非其境界。又云。又此经宗横统一切佛教。如说唯蕴无我出世间心住于蕴中即摄诸部小乘三藏。如说观蕴阿赖耶觉自心本不生即摄诸经八识三性三无性义。如说极无自性心十缘生句即摄华严般若种种不思议境界皆入其中。如说如实知自心名一切种智则佛性一乘如来秘密藏皆入其中。于种种圣言无不统其精要（云云）今海和上多违此文。何者经中观蕴阿赖耶乃至心主自在觉自心本不生等越二劫行之文义释以为一种阿阇梨。亦摄诸经八识三性三无性等。此法相宗所用经论。而海和上以观蕴阿赖耶等。名无缘大乘心摄法相宗。以心主自在。觉自心本不生等名觉心不生心摄三论宗。经中所谓空性乃至极无自性之文。及十缘生句义释以为生极无自性心入曼荼罗海会一种阿阇梨。亦摄华严般若种种不思议境界。此中华严是华严宗。般若是三论宗。而海和上以所谓空性等文为天台宗。以极无自性一句为华严宗。经中上文一切智智菩提心为因。大悲为根。方便为究竟。云何菩提。谓如实知自心之文义释以为从此复有十重深行阿阇梨。亦摄佛性一乘如来秘藏。此中佛性即涅槃经。一乘即法华经。秘藏即真言教。而海和上以上如实知自心等文下所谓空性等文为天台宗。于显教是究竟于真言是初门而安华严宗教之下。经中如是初心佛说成佛因等之文。及一切世间应供等之文义释以为佛慧初心。佛慧初心即是三心中菩提心为因。而海和上以离有为无为界乃至如是初心佛说成佛因等之文。极无自性心为华严宗。
    二者违金刚顶失。金刚顶经所说一切义成就菩萨坐菩提场五相成佛。自心流出三十七尊成金刚界大曼荼罗。乃至十八会是真言宗果佛自受用相。次请召十方诸佛菩萨说入曼荼罗行。是他受用相。而海和上引彼五相成佛之文名极无自性心为华严宗初心成佛因也。
    三者违守护经失。守护经说菩提心无相同大日经。说五相成佛同金刚顶。为证其五相成佛佛引六年苦行不得菩提始观月轮唵字而得菩提。此亦真言果佛自证化他法门。而海和上以彼经文入极无自性心为华严宗。
    四者违菩提心论失。论有三门。所谓行愿胜义三摩地也。行愿者一切行愿同诸大乘菩萨行愿。胜义者心性空寂。同大日经守护国菩提心自性皆空同虚空无相文。三摩地者同金刚顶三十七尊及心地观五相成佛。及引般若十六空义。法华开示悟入。金刚顶五相成身之义。而海和上以金刚顶五相成身为华严宗。以菩提心论三摩地门为真言宗。亦以大日菩提心自性皆空之文为天台宗。
    五者违众师说失。大日义释。是无畏说。一行记。说云。此经本地之身即是妙法莲华最深秘处。智俨温古治定亦同。苏悉地疏述师说云。教有二种。一显示教。三乘是也。二秘密教。一乘是也。秘中又二。一唯理秘密。华严般若维摩法华涅槃等也。二事理俱密。大日金刚顶等也。金刚顶疏述师说云。法华明久远成佛。此经明顿证成佛二说虽异实是一佛。而海和上于诸大乘辄判教理浅深果极高下难知矣。
    问。经云。一切智智菩提心为因。大悲为根。方便为究竟。又云。信解行地观察三心。义释净菩提心已上十地中立此三心。若就大曼荼罗四重明此三心耶。答。抄记云。问前三句。一者菩提心为种子。二者大悲为根。三方便为后。今就大悲胎藏曼荼罗说之为以中台为菩提心。次八叶为大悲。外三院为方便也。答云。此有二种。若有修行者因中说之。有如来之果地说之也。且如最外院八部等世天即是前八心中从初解守斋已去乃至受用果等也。然有善根开发与正道相应即是大悲胎藏华台之因也。如来以方便力而引导之。乃至于成就世间八心以来即是外院位。次渐渐向里。及二乘亦在此内。次又知有胜法无上心稍进引入第二第三。皆是大悲句也。次成佛果入中台即是方便句也。若如来但住自证之法则不能度人。何以故。此处微妙寂绝出过心量。说何示人耶。故渐次流出。渐入第一院。次至第二院。次至第三院。虽作如此流出亦不离普门之身。其八部众皆是普贤色身之境界也。若就情机而说则三坛从深令至浅。乃至世天真言义浅。但是应身道方便未究竟也。若开实性即世天真言与大日如来何相异耶。从如来即从深至浅从内渐外而成三重坛。从众生则从浅至深从外渐内而成三重坛也。又云。得就行者心中观行作曼荼罗大悲胎藏义即以中台为菩提心渐次向外。乃至世间天位。为方便耶。答。凡进行者次第也。先依法持诵作真言手印等。观于圆明或但观字或但观印次当引向内。此圆明字唯是自心印。观此心八叶且如方便。即于此心华台上为曼荼罗中台。其外八叶亦随佛位次列布也。其身即是曼荼罗。从心以上为第一院。从心下至脐。为第二院。脐以下为第三世间天院。诸尊形色相好各各差别宛然（云云）
    问。凡论诸佛垂□可有二种。一者为真言者示现四种曼荼罗身一时一处令见本□。二者为显教者示现普门随类之身异时异处开□显本。今疑。显教门中异时异处之身摄曼荼罗中耶。又论众生进修可有二种。一者为真言机从初入曼荼罗修因向果。二者为显教机各承五乘教门修因向果。今疑。显教门中五乘各别。修因向果之人摄曼荼罗中耶。
    答。□摄其中。何以知之。若金刚界十八会。及大日经大悲藏曼荼罗是为真言者一时一处示现曼荼罗身（一）若大日经云。如来应正遍知随诸众生种种乐欲同彼言音威仪或说三乘八部之法。而是一切智智一味。又菩提心论云。若修证。出现则为一切导师。若归本则是密严国土。不起于座能成一切佛事。是为显教者示现普门之身异时异处开□显本（二）若此文云中台为菩提心乃至世间天位为方便。自身作四重坛。是真言机从初入曼荼罗修因向果（三）若此文云解斋以去善根开发是华台因。如来引导成就八心乃至二乘同为外院。次知更有胜法稍进引入第二第三是大悲句。次成佛果入中台即方便句。是显教机初修显教五乘之行。后入真言门入中台佛位（四）
　　问。若尔显教之佛未开□显本之前非曼荼罗身。又五乘之人未入真言门之前非曼荼罗行。答。若就情机实如所问。若就佛意常曼荼罗。故义释云。长声字是方便也。此是毗卢遮那本地身华台之体。超八叶绝方所非有心之境。唯佛与佛乃能知之。为念本誓开示大悲藏普入佛慧。故复以加持神力普现身口意遍满生死中。此即方便也。若离方便如来本地尚不可说。何况以示人耶。不可为诸上首等菩萨说。何况流入生死中耶。以此方便同于大空而现众像。当知一切大会曼荼罗皆是一身无别身。即是普门身。即是法界身。即是金刚界身也（云云）准此文彼生死中显教佛身皆是曼荼罗中法界身金刚界身也。又此文云。初解斋去摄为外院。次知胜法为大悲句。次入中台为方便句。此即显教行人皆是曼荼罗行。
    问。显教皆云应化身佛。是非法身也。何今皆云法界身耶。答。义释云。然常途说法或云法性或云法界或云法身寂静如空无所动作。都不说具足如是力用。以为凡起神变皆是有为之心。三昧之力。而不言法体如是。此其未了也（云云）今真言宗皆为法身。故海和上云。大日如来与自眷属四种法身自受法乐故说此教（云云）已上以一切佛为一佛义。略释已竟。
    问。第二难时云。三世十方诸佛出世各有时分。时分之中各有教门。何故今立一时判摄三世十方佛教。答。言一时者谓一切时。一切时者无始无终平等之时。故以三世十方诸佛时分皆摄此中名为一时。
    问。华严经明十世。三世各有三世以为九世。加平等世以为十世。与今无始无终平等之时同异云何。答。彼约有为行蕴分位明十种世。今约法性缘起分位为一切时故异。
    问。彼宗亦约法界缘起圆融十世在一念中。尽未来际常说华严经故二七日之中摄未来际犹如印文。何故云异。答。十地论云。普贤因分可说。与言说相应故。性海果分不可说。不与言说相应故（云云）故大威光童子历劫修行成卢舍那。法界藏中圆融十世唯是普贤因分可说。今真言教无始无终本来自觉大日如来以三世佛合为一佛。竖则无始无终。横则无边无中。一切时中常恒说法。此是性海果分之义。彼云不可说今则可说。
    问。论云。果分不可说不与言说相应故。而何今言可说。答。金刚顶疏云。问。如来内证寂静无言心思□绝。何故今言于内证境说此经耶。答。如汝所说内证之境言亡虑绝。何以故。非诸凡夫之境界故。又如来内证但是寂静无言等者是即显教之所说也。彼教未说如来内证甚深义故。今此秘教其义不然。寂照俱时。寂故法界俱寂。照故法界同散。散不妨寂寂不妨散。如来内证其义如是（云云）如答可知。
    问。天台三论依智度论。而彼论云。佛法中数时等法实无。阴入持所不摄故。随世俗故有时无咎。若画泥木等作天像念天故礼拜无咎。时亦如是。虽实无时随俗说有时无咎（云云）与今法性缘起平等之时同异云何。答。彼望般若真空道理故云无时。今真言宗大日如来为一切法。故一切时亦是法性缘起分位。非谓无时。
    问。天竺时名有二。一名迦罗。二名三摩耶。彼智论说若毗尼中时食时药时衣皆说迦罗。若说经时说三摩耶。故彼论云。问。何以不言迦罗而言三摩耶。答。若言迦罗俱亦有疑。问。轻易故应言迦罗。迦罗二字。三摩耶三字。重语难故。答。除邪见故说三摩耶。不言迦罗。有人言。一切天地好丑。皆以时为因。如时经中说。时来众生熟。时去则催促。时能觉悟人。是故时为因。故不说迦罗。
    问。若无时云何听时食遮非时食为戒。答。世界名字有时非实法。问。如非时食。时药。时衣皆是迦罗。何以不说三摩耶。答。此毗尼中说白衣不得闻。外道何由得闻而生邪见。余经通闻故说三摩耶令其不生邪见。三摩耶讹名时。亦是假时。又佛法中多说三摩耶。少说迦罗（云云）问。今真言宗一切时名说三摩耶当为说迦罗耶。答。义释具引智论用三摩耶。
    问。真言宗云。佛与内证眷属说内证秘密法。更有何外道应生邪见者不说迦罗说三摩耶。答。真言宗意。十方三世一切诸佛以为真言说主。各于世界说真言道。五乘混杂共闻佛说。故说三摩耶不说迦罗时。若与内证眷属说法之时。亦说迦罗。例如毗尼中说迦罗。此内证法语是诸佛毗尼。不许有人辄闻。若人不受灌顶辄闻此法。犹如偷闻布萨得重罪也。
    问。法相宗五唯识中。第五识之分位故云唯识。谓不相应行。此时方等即不相应行所摄。亦是有为诸法分位。亦是唯识所变。假名为时（云云）与今宗时同异云何。答。彼约依他法中诸法分位假名为时。亦云。唯识摄论十一识中。时识亦此义也。今约法性缘起分位立时故不同彼。
    问。萨婆多立三世实有故立实时。经部及大乘等皆立假时。又外道等亦立实时。若今法性缘起分位立时者应是实时。即同有部。答。彼约有为以论假实。今约法性故都不同。
    问。亦约释迦一代说经或经云一时。如维摩经等云佛以一音演说法众生随类各得解。罗什等师用此立一音教。或经云二时。如般若法华涅槃等云昔于鹿苑说四谛法。今于此处转大法轮。吉藏等师用此立二藏教。一声闻藏。二菩萨藏。或经云三时。如大乘妙智经云。初说法有人空一切不成。次说境空心有成不成。后说心境俱空一切成佛。是智光论师般若灯论释说也。若深密经云胜义生言世尊。初于一时唯为发趣声闻乘者所转法轮是未了义。第二时中唯为发趣修大乘者所转法轮犹未了义。第三时中普为发趣一切乘者所转法轮是真了义（云云）是戒贤论师瑜伽论中所用说也。或经云四时。如无量义经云。初为声闻说四谛法。次为缘觉说十二因缘法。次为菩萨说方等十二部经。摩诃般若。华严海空。今为菩萨说大直道（云云）是寂法师等所用也。或经云五时。如涅槃经云。譬如从牛出乳从乳出酪从酪出生苏从生苏出熟苏从熟苏出醍醐。从佛出修多罗从修多罗出十二部经从十二部经出方等典从方等典出般若从般若出涅槃。是天台宗所用五时。一华严。二阿含。三方等。四般若。五法华涅槃。又佛性论云。若化身佛五时说法（云云）若尔圣教分明已判教时。自有一二三四五时之文而何今言一时及一切时。
    答。金刚顶疏云。众生宿殖种种不同。佛说教时前后各别。或一或二或为三时。是等皆是随机所说。未是如来常恒不变普说时也。次随自立者。如大毗卢遮那经云。而毗卢遮那一切身业。一切语业。一切意业。一切处。一切时于有情界宣说真言道句法。若准此文应云一切时处说法普利有情。何但得局二三时等。故大兴善寺传法阿阇梨云。诸宗所立皆是随机。若准实义辨说。毗卢遮那如来说法时者应云一切时也（云云）
    问。大兴善寺传法阿阇梨但云一切时不云一时。而何今言一切时为一时。答。金刚顶疏释一时云。不思议三际无始无终是为一时。一刹那中具无量劫。无量劫只是刹那。名为一时。时分修短不可思议。是为一时也。如来三密于如是时机感相应说真明道不差机不过机。一切处一切时有机必应。犹如空月影现诸水故云一时。如斯等时是如来性海不思议时。非是世间妄执时日。故毗卢遮那经云。诸大菩萨前后围绕而演说法。所谓越三时如来之日加持故身语意平等句法门也。兴唐阿阇梨释云。如世间时分则有过去未来现在长短劫量种种不同。亦约日行四天下一周昼夜各有初中后分乃至三十时刹那不住代谢相推。以净眼观之三际之相了不可得。无终无始亦无去来。即此实相之日圆明常住湛若虚空。无有时分修短之异。然以佛神力故令瑜伽行者于无量劫谓如食顷。或演须臾为无量劫。延促自在感适众机。无定相可所得故云如来日也（云云）
    问。出生义云。我能仁如来悯三有六趣之惑常由蕴界入等受生死妄报。空华无而虚计。衣珠有而不知。于是乎收迹□史天宫下生于中印土。起化城以接之。由除粪以诱之。及乎大种性人法缘已熟。三秘密教说时方至遂却住自受用身。据色究竟天宫入不空王三昧。普集诸圣贤削地位之渐阶开等妙之顿旨（云云）若依此文应云大日如来说法有时。何故今云一切时耶。答。金刚顶疏答此问云。此亦且就一分机熟而为时至。是非谓为普说之时（云云）
    问。若尔释迦一代先说显教调熟众生。后升色顶。始说大日金刚顶等真言教耶。答。不然。金刚顶十八会指归云。大日如来色究竟天成自受用之后。普贤菩萨受大日□下阎浮提。降伏九十五种外道八相作佛。又梵网经出金刚顶浅略之门。彼经中云。释迦从华藏界入第四禅先说魔受化经。次下南阎浮提父名净饭母号摩耶我名悉达。七岁出家三十成道。次历十天说诸法门。至第四禅说心地品（云云）然出生义化城除粪之后。始说顿旨者。是指心地观经迦楼罗观五相成佛之文。彼经序中先现八塔。八塔中有法华涅槃说处之塔。故在法华涅槃之后明矣。
    问。天台宗遣唐决义云。此大毗卢遮那于天台五时中第三时方等部摄。以彼经中说四乘故（云云）此义云何。答。彼决义云。传闻。有疏二十卷但未披见（云云）此是未知经意误判。何者天台第三时方等教四教相对以大斥小以圆弹偏。今大日经应正遍知随众生乐说四乘法及八部法。而是一切智智一味（云云）若尔可谓与法华同。何摄方等弹斥之教。
    问。不空三藏理趣释云。一时者当说经之时。其地六种震动。或天雨众华。余时则无此相。又三乘种性皆获圣果乃称一时也。无畏三藏释一行和上记大日经义释云。明群机嘉会之时也。而今金刚顶疏释一时。云无始无终为一时者违彼二三藏释耶。答。疏云。如来三密一切时处有感必应。故云一时。故一切时中有无量一时。随机适时各说其经。今一切时名一时者是总时也。各有当经一时是别时也。故二三藏所释与疏不违。
    问。金刚顶十八会中。第一会名一切如来真实摄教王会。尼吒天说。如是十八会中时处各别。今三卷经彼第一会。若尔此经一时亦应别时。一时何以总时释此一时。答。约此经中自有二分。若约自受用身是总一时。若约他受用身在别一时。何者准义决等大日如来内证三十七尊自受法乐外令菩萨受法乐故现三十七尊围绕而住。若诸菩萨从他受用入自受用则从别此一时即是了总一时。何以知之自受用身以总一时为一时耶。瑜只经云。如是我闻。一时薄伽梵。金刚界遍照如来。以五智所成四种法身于本有金刚界自在大三昧耶。自觉本初大菩提心。普贤满月不坏金刚光明心殿中。与自性所成眷属。金刚手等十六大菩萨。及四摄行天女使。金刚内外八供养金刚天女。各各以本誓加持自住金刚月轮持本三摩地标帜。皆微细法身秘密心地超过十地身语心金刚。各于五智光明峰杵出现五亿俱胝微细金刚遍满虚空界。诸地菩萨无有能见。俱不觉知。炽然光明自在威力。常于三世不坏化身利乐有情。无时暂息。以金刚自性光明遍照清净不染种种业用方便加持救度有情演金刚乘。唯一金刚能断烦恼。以此甚深秘密心地普贤自性常住法身摄诸菩萨。唯此佛刹尽以金刚自性清净所成密教严华严。以诸大悲行愿圆满有情福智资粮之所成就。以五智光照常住三世无有暂息平等智身（云云）金刚顶疏云。此经即是如来自境界说。非余所知。是即自受法乐。如转轮王与自眷属受大快乐非国内万民所知（云云）
    问。若诸地菩萨俱不觉知者。此经于诸有情无分。谁以此教流传于世。答。疏答此问云。诸地菩萨俱不觉知者是约显教诸地菩萨。若约秘密根凡夫具缚同得闻知。何况秘教诸地菩萨何不得传。是故彼经亦云。常于三世不坏化身利益有情。无时暂息等也（云云）
    问。若尔大日经。金刚顶经。瑜只经。苏悉地经。苏摩胡经等。何是自受用身说。何是他受用身说。何是应化身说。答。大日经。金刚顶十八会。瑜只经是大日如来自受用身说。苏悉地。苏摩胡经是金刚手自受用身说。然自受法乐说法之中兼说他受变化身事以为自受法乐之相。故大日经云。一切时处现庄严藏。又现金刚手等身于十方界说真言道。是自受法乐。若十方界十地菩萨受此法时名为他受法乐。若十方界六道众生受此法时名为变化身说法也。又金刚顶经心王境界五相成身。自心流出三十七尊。亦召一切佛菩萨等共说入曼荼罗行是自受法乐。若三十七尊各现十二神变之时若十方界十地菩萨见普贤行愿是他受用身说法。若十方法界六道见八相成道是变化身说法。又瑜只经遍照如来以四种法身与自性眷属在菩提心殿是自受用身。若以普贤自性诸菩萨是他受用身。常于三世不坏化身利乐有情。是变化身。但此教中□云四种法身法性神变与显教异。又苏悉地经执金刚手在须弥顶普贤宫殿为军荼利菩萨所说。又苏摩胡经云金刚手在此宫殿为苏摩胡童子所说。经云。汝以此法流传人间。其金刚手亦具四身。此中亦是自受用身所说。若传人间摄诸菩萨是他受用若化六道是变化身。问。今据道理。若自受用身说常住不变故为一切时尤有道理。若他受用身若变化身随缘不定各在一时非一切时。若尔传法菩萨传自受用身说大日经。金刚顶。瑜只经等时可称如是我闻一切时等。而何经云一时。又真言宗释他受用变化身说法之时可云一时。而何皆云一切时耶。答。金刚顶疏以一切时名为一时。然释迦佛涅槃时云。我所说经之初皆云如是我闻一时佛住某方某处与某比丘俱（云云）传法菩萨随顺佛说故云一时。又他受用变化身随机说法在一切时中。各有一时故经皆云一时。今以义云一切时也。问。传法菩萨谁耶。答。若约结集主者是金刚手。若约结集伴者亦通阿难也。问。何以知之。答。金刚顶疏云。佛于六波罗蜜经中收摄法宝以为五分。一素怛缆。二毗奈耶。三阿毗达摩。四般若波罗蜜。五陀罗尼门。而举五人以为灭后传教者。谓阿难。邬婆离。迦多衍那。曼殊师利。金刚手。如次令各受持一藏。若依此义应云金刚手之我闻也。若依结集伴者义通阿难。故智论云。佛灭度后。文殊尸利弥勒诸大菩萨亦将阿难集此摩诃衍故义亦通。故金刚仙论云。八十亿那由他阿罗汉。无量无边恒河沙不可思议菩萨。皆集于彼铁围山外不至余界。二界中间当于尔时菩萨声闻皆言。如是我闻佛在其处说其经等。是但显举各各所闻。是故皆言如是我闻。非约总闻佛始终教。总闻唯在侍者阿难（云云）
    问。若约显教应云总闻。若于秘教何立此义。答。金刚顶疏答此问云。涅槃经云。阿难具足八种不可思议。其第八云。悉能了知佛秘密法。若尔者阿难亦知秘教。
    问。探经首尾但列菩萨。不涉声闻。何通阿难。答。疏答此问云。经在极略而列菩萨不多。何况声闻于海会中有声闻众阿难何独无。故金刚顶经云。其金刚阿阇梨应思惟外坛中舍利弗等无量比丘来诣者（云云）又大日经云。东方初门中画释迦牟尼声闻缘觉众等（云云）天竺曼荼罗列阿难等一切声闻及旃檀香等缘觉众也。故知阿难亦从大日如来总闻秘教。
    问。若约阿难有种耶。答。金刚顶疏云。正法念经明三阿难。陀此云欢喜。持小乘藏。阿难跋陀此云欢喜贤。持杂藏。阿难婆伽此云欢喜海。持佛藏。阿含经有典藏阿难持菩萨藏。盖指一人具四德（矣）集法传云。有三阿难。一阿难。此云庆喜。持声闻藏。二阿难跋陀。此云喜贤。持独觉藏。三阿难伽罗。此云喜海。持菩萨藏。三名虽异但一人（矣）金刚仙论阇王忏悔经亦不异此（云云）
    问。阿难是在释迦得道夜生。侍佛二十五年。未侍佛时二十五年应是不闻。何云总闻。答。疏答此问云。检诸文有四义故闻始终教也。一本愿力故。过去作长者供养诵经沙弥今得总持。智论云。阿难世世立愿在释迦佛弟子多闻第一。二佛加持力故。报恩经云。阿难求四愿。所未闻经愿佛重说。佛今密为说也。或云。佛入世俗心令阿难知。胎经云。佛从金棺出重为阿难现入胎之相诸经皆闻也。三三昧力故金刚华经云。阿难自得法性自在王三昧悉能忆。故或云。阿难得佛觉三昧力自能闻也。四闻法力故。法华云。阿难得闻授记等事。即忆本愿持先佛法皆如今也。观佛三昧海经云。阿难见佛说菩萨行即忆过去九十亿佛所说。故云阿难受持一切佛教也。
    问。若尔阿难唯可总闻释迦一代一切教法。何闻大日如来一切时说。答。若约大悲藏曼荼罗义四重海会皆是遍法界身。金刚界身。故以遍法界阿难之耳普闻遍法界大日之说。例如释迦托摩耶胎胎如法界一切法身菩萨集会犹如云笼月。托胎出胎（云云）
    问。显教中说。华严成道二七日说。文殊问经一七日说。密□力士经三七日说。提谓经一七日往鹿苑路次说。阿含经三七日说。觉爱三藏云。成道五年说大般若。鸯掘经八年说。般舟三昧经九年说。如来藏经十年说。光赞般若十二年二月十五日午后说。维摩经十二年后说。大般若从八年至三十年说。大集经十六年说。仁王经三十年说。无量义经法华经四十余年说。即始四十二年合八年说。解节经去涅槃五年说。即深密经普贤经去涅槃。三月说。最胜王经去涅槃三月日哺时说。涅槃经八十年二月八日一日一夜说。楞伽法鼓经等法华后说。遗教经像法决疑经处胎经涅槃时说。中阴经涅槃后说。如是或指年月或不指也。诸经皆云一时。此等一时摄真言教一切时中耶否。答。真言宗意大日如来一切同体之佛一切时说之中尚摄三世十方一切佛菩萨金刚天人所说之教。何况释迦一代一切经中一时。
    问。前一佛中云一切六大皆为佛身。若尔实业六趣四乘六大等声亦摄一时说之中耶否。答。小乘婆沙俱舍论等说。伊沙山有五百独觉。时有群猿先见比丘围绕行道彼猿学之以现威仪。时五百人见彼悟道。又独觉人飞华落叶以证圣果。又大乘中楞伽经说。或佛土以光明作佛事。或佛土以香作佛事。或佛土以味作佛事。或佛土以声作佛事。今娑婆世界以声作佛事。十住断结经云。上方寂漠世界如来眷属皆入卧眠说法成道。又云。佛灭度后像法已尽。经行树下割皮闻声即成佛道等（云云）以一例诸一切六大。十界一切诸法随成圣果。皆摄大日如来一切时说之中。何以故。大日如来一切法为自体故。凡有佛事皆摄大日所为之中。天台宗云。法身无说无示冥资一切即此义也。
    问。且如四时春生夏荣。秋熟冬藏。是天地自然之道也。地水性沈。风火性升。亦阴阳造化之理也。然则因尘入眠以证圣果可摄佛化。以佛说故。见华观缘以成圣道何摄佛化。以自悟故。是以论之业报十界六大等中谁为化主谁能得道。今真言宗行者约一切法作内证观。感应和合摄一切时。大日所化。其余诸宗学徒一切俗人乃至六道不作此观。闻风无利。见华无益。何摄大日一切时说所化之中。答。且夫四时变谢只由日月奢促。又其万物成败亦因四大生杀。今准内教。正法华。观世音为日天子。得大势为月天子。虚空藏为星天子。胎藏曼荼罗中云。三光天子。六大神王。□是大日普门身。法界身。金刚界身。故知飞华落叶割木列猿□是无非大日如来自然造化之功。又大日义释小三灾时。劫末十岁众生自然生一慈心。乃至自解斋去顺世八心希求顺理解脱□为大悲胎藏华台之因以摄外院。又劫末时。或云。飞行夜叉告发慈心。岂非执金刚手之所为乎。故知业报十界六大自然为师自然得道。又显教说。一切诸佛同体慈悲能令众生出苦至道。言同体慈悲者即是大日如来一切诸佛一切众生以为同体之加持也。由此加持十界众生渐渐出离。诸宗学徒各各入道。故起信论云。若内虽有因而外无诸佛慈悲不能成佛即此义也。是故诸宗学徒若见美华不念本尊盖是不修之甚。若闻冷风不观内身亦是观行之阙（云云）
    问。佛地论云。一时者谓说听时。此就刹那相续无断说听究竟总名一时。若不尔者字名字句等说听时异。云何言一时。此为一义名说听究竟一时。或能说者得陀罗尼。于一字中一刹那顷能持能说一切法门。或能听者得净耳根一刹那顷闻一字时于余一切皆无障碍悉能领受。故名一时。此为二义名刹那领悟一时。或相会遇时分无别故名一时。即是说听共相会遇同一时义。此为三义名说听会遇一时（云云）今准论文凡约说总名为一时。单应无感单感无应不名一时。若见华时无说无听。娑婆世界声作佛事何以无声之事摄一时中。
    答。娑婆声作佛事多分约教主说。今见华见后得道是小乘独觉也。若割木闻声得道是菩萨独觉也。天台宗云。若见谛已上无学以下名下一时。若三人同入第一义名中一时。若登地已上名上一时。若初住已上名上上一时（云云）故约四乘各各得道之时亦名一时无失。又不空云。三乘种性皆获圣果乃称一时也。已上以一切时为一时义。略释已竟。
    问。第三难一处云。所言以一切处为一处者。无中无边法界之宫名一切处者。其法界宫何处。答。此有二种。一以佛身。为佛住处。二以佛土为佛住处。
    问。先以佛身为佛住处意何。答。大日经云。薄伽梵住如来加持。义释云。薄伽梵即毗卢遮那本地法身。次云如来是佛加持身。其所住处名佛受用身。即以此身为佛加持住处。如来心王而住其中。既从遍一切处加持力生。即与无相法身无二无别。而以自在神力令一切众生见身密之色。闻语密之声悟意密之法。随其性分种种不同。即此所住名加持处（云云）诸阿阇梨云。本地法身如来心王是理法身。即能加持身也。其所住处名受用身是智法身。自受用身。即所加持身也以自在神力令一切众生见闻悟三密是他受用身变化身也。亦是所加持身也。今宗意云。无相法身皆住自受他受变化身中无二无别。故瑜只经云四种法身。
    问。若尔佛四种身为佛住处。此四身外三种世间非佛住处。何云一切处耶。答。华严第八地说一切佛现身观。是地菩萨现十种身。谓于众生身作己身。国土身。业报身。声闻身。辟支佛身。菩萨身。佛身。智身。法身。虚空身。次国土身作头亦如是。乃至虚空身作头亦如是。乃成百身。宗匠相承以为十身卢舍那佛。此中众生国土业报即三世间。业报自具六趣业身。足四乘身身成十界。今大日如来亦住此十身中。故遍一切处无非佛住处。又有四种曼荼罗一切六大是大曼荼罗。一切显色形色是三昧耶曼荼罗。一切文字音声是法曼荼罗。一切三业六根是羯磨曼荼罗。故一切诸法无非此四曼荼罗身。此四曼荼罗身即大日如来住处。故云一切处。
    问。若尔实业九界有情心行亦是大日如来住处欤否。答。华严云。佛成正等觉时普得一切众生等身。一切国土等身。元晓师楞伽疏云。法身有二。一自性法身。本有法性。二意成法身。成正觉时以一切法为自身也。天台宗云。一佛成之时法界无非此佛依正。亦云。阿鼻依正全处极圣之自心。毗卢身土不逾凡下之一念（云云）故知实业九界有情阴界入等皆是大日如来住处。
    问。次以佛土为住处意云何。答。大日经次文云。广大金刚法界宫一切持金刚者皆悉集会。如来信解游戏神变生大楼阁宝王高无中边。诸大宝王种种间饰菩萨之身为师子座（云云）金刚顶云。一切如来游戏处住阿迦尼吒天王宫中（云云）瑜只经云。于本有金刚界自在大三昧耶。自觉本初大菩提心。普贤满月金刚光明心殿中（云云）是为大日如来遍一切处住处。
    问。阿迦尼吒天是色界第四禅中第九天也。何以此处为遍法界宫耶。答。此尼吒天为法界宫有二种义。一自受用遍法界宫。金刚顶疏云。言阿迦尼吒者不是世间所说三有色界顶天。是则大毗卢遮那心中本有大菩提心光明心殿。即引瑜只经文又云。阿迦尼吒此云色究竟。心是诸法究竟所归。故为色究竟。故华严云。三界唯一心也。实相功德。妙住之境。金刚五智心王所都。故为天王宫。又大日义释释广大金刚法界宫云。大谓无边际。故广谓不可数量故。金刚喻实相智。法界者广大金刚智体也。此智体者所谓如来实相身。以加持故。即是真实功德所庄严处。妙住之境。心王所都故曰宫也（云云）二他受用法界宫。大日义释云。此宫是古佛成菩提处。所谓摩醯首罗天宫。释论云。第四禅五种那含住处名净居天。过是以往有十住菩萨住处亦名净居天。号曰大自在天王是也。今此宗明义以自在加持神心所宅故曰自在天王宫也。谓随如来有应之处无非此宫。不独在三界表也（云云）
    问。经次所出楼阁宝王是自受用身所住欤。为他受用身所住欤。答。亦有二种。一自受用身住处。如义释云。始从真正发心乃至成佛于是中间通名信解地。言毗卢遮那本行菩萨道时诸度满足能得如来智宝之所集成秘密庄严法界楼观。于一切实报所生最为第一。其高无穷广又无际。以边不可得故亦复无中。此是遍一切处身之所住处。当知楼观亦遍一切处也（云云）又云。上说金刚法界宫即是如来身。次云大楼阁宝王亦即如来身。今云师子座。当知亦尔。谓本行菩萨道时次第修行地波罗蜜乃至第十一地。后地即以前地为基本。故云如来以菩萨身为师子座（云云）二他受用身住处。义释云诸大宝王种种间饰云。如来种种功德宝王间饰楼阁宝王。然此第一寂灭之相以如来加持神力令应度者随诸法门表像。不可见闻触知即以此为门入法界（云云）又云。师子者即是自在度人无空过义也。若浅略释者。言诸菩萨深心敬法乃至以身荷戴佛师子座。故云菩萨之身为师子座（云云）
    问。此等二受用身住处遍一切处。其变化身住处亦遍一切处耶。答。上文所谓如来有应之处无非此宫。此中亦有变化有应之处。金刚仙论释金刚般若敷座而坐文云。如来所到之处自然出现报得楼阁。即是何身住处遍一切处（云云）
    问。佛地论云。如是净土为与三界同一处所为各别耶。有义各别。有处说在净居天上。有处说在西方等。故有义同处净土周圆无有边际。遍法界故。如实义者。实受用土周遍法界无处不有。不可说言离三界处。亦不可说即三界处。若随菩萨所宜现者或在色界净居天上西方等处所不定（云云）若准此论色界净居天宫是随菩萨所宜现者。何故今为卢毗遮那成菩提处耶。
    答。金刚顶疏答此问云。若直以净居为佛净土者是为菩萨所宜净土有限量故今取周遍法界净居宫以为毗卢遮那成菩提处。
    问。若取周遍法界义以为净土者亦应取诸一切处所为毗卢遮那佛净土。何故定以净居为彼佛土耶。答。疏答此问云。为显佛土最胜义故取三界中最胜之处以示土相。或得意者于一切处一一各有限无限义。限是随机。无限即是实受用土佛亦如是。初证金刚实相智身周遍法界无有边际。而诸众生随机感见大小胜劣。彼佛地论约有限义以为随宜。今取无限以为毗卢遮那成道处。
    问。若言此真言教唯自受用身佛在法界宫与内证眷属俱说者违金刚顶十八会各在别处说。何者十八会中第一会名一切如来真实摄教王会。在阿迦尼吒天说。第二会名一切如来秘密王瑜伽。于色究竟天说。第三会名一切教集瑜伽。于法界宫说。第四会名降三世金刚瑜伽。于须弥卢顶说。第五会名世间出世间金刚瑜伽。于波罗奈国空界中说。第六会名大安乐不空三昧耶真实瑜伽。于他化自在天宫说。第七会名普贤瑜伽。于普贤菩萨宫殿说。第八会名胜初瑜伽。于普贤宫殿说。第九会名一切佛集会拏吉尼戒微细瑜伽。于真言宫殿说。第十会名大三昧耶瑜伽。于法界宫殿说。第十一会名大乘现证瑜伽于阿迦尼吒天说。第十二会名三昧耶最胜瑜伽。于空界菩提场说。第十三会名大三昧耶真实瑜伽。于金刚界曼荼罗道场说。第十四会名如来三昧耶真实瑜伽。不出说处。第十五会名秘密集会瑜伽。于秘密处说。第十六会名无二平等瑜伽。于法界宫说。第十七会名如虚空瑜伽。住实际宫殿说。第十八会名金刚宝冠瑜伽。于第四静虑天说（云云）又陀罗尼集经出金刚界大道场经亦住欲色二界多处而说。苏悉地苏摩胡经等于须弥顶金刚手住处说也。若皆法界尼吒天说者何故此中有非尼吒之处。答。一切法界诸法为名。随在何处无非法界。然以随法显法界体。十八会中随立异名。例如大日经云法界宫。金刚顶云尼吒天实是一法界宫而已。又金刚顶疏云。须弥卢顶摩尼宝峰楼阁者非是世间所知须弥。即是毗卢遮那所座之名。名为坚胜法界座。此佛座处犹如彼山故云须弥卢。故决云。今人共号为须弥座者。从此立名。非是须弥卢山四宝所成者。此山妙高显犹如彼山。故以喻之（云云）又或经云。即下须弥山顶者。亦复准知也（云云）故知。十八会名皆有密意（云云）
    问经云。寂漠世界有无量佛次第取筹入娑婆世界以度众生。密严经在密严土说。称赞大乘功德经在法界藏说。华严经在华藏界及十天处说。大般若等在四处说。谓耆阇山。誓多林。白鹭池边。他化天上。或云。施慧江边说般若。维摩经在庵罗苑说。法华在鹫峰说。涅槃在双林说（云云）如是显教说经处所。亦摄真言遍一切处法界宫说中耶。答。尚摄三世十方一切诸佛说经处所。何况释迦一代处所。
    问。天台立四种佛土。一寂光土。二实报土。三有余土。四同居土。法相立四身佛土。一自性身土。二自受用土。三他受用土。四变化身土。此义易思。今真言宗四身住处皆为法界宫者非但违经论。亦复义难思。答。今真言宗自性身。受用身。变化身。等流身。皆名法身故。其住处皆名法界宫也。一切诸法当体法界故。约一一诸法法界皆名法界宫殿无失。
    问。若尔真言佛身住处皆唯可名法界宫也。何故显教释迦一代住处亦名法界宫耶。答。法界曼荼罗中遍法界释迦文。娑婆世界一分之影以为一代释迦显教之主。今真言宗以此释迦亦为胎藏海会东门释迦。东门释迦已在法界宫中。故以其佛住处皆名法界宫也。
    问。若尔释迦种种住处名法界宫。若诸菩萨二乘受化人天住处亦名法界宫耶。答。义释未逢佛教自然解斋以去为第三院。故以劫末众生自然慈心发处尚为始向法界宫中。况解斋以去者乎。况逢释迦佛教若佛在世若佛灭后随闻一句一念发心以去行住坐卧之处无非法界宫也。但以心有初后入有浅深未能远见内证法界宫耳。
    问。抄记解斋以去为第三院。未入真言之时。应非入法界宫。况乎劫末众生一念慈心何处以为第三院乎。而今以为入法界宫。未见诚文。答。义释云。一切众生色心实相从本际已来为是毗卢遮那平等智身。非是得菩提时。强空诸法使成法界也。佛从平等心地开发无尽庄严藏大曼荼罗已。还用开发众生平等心地无尽庄严藏大曼荼罗。妙感妙应皆不出阿字门（云云）故知一切众生色心实相本来大日如来法界藏。茍发一念解脱之心。即是向入色心法界藏中。况乎劫末之时。执金刚手观彼极苦为可发机示现飞行药叉之身。在虚空中告众生云。当发慈心此是应也。极苦众生法然忽发一念慈心此即感也。此时感应亦是入阿字门。阿字门即法界宫也。况乎解斋以去违顺八心希求顺理解脱此即渐近内证法界宫也。如法华中五乘小善。若闻法华皆为佛道。论云。发菩提心之人所修小善皆为佛道。法相用也。三论云。有近有远。若已发心者。所修小善以为近因。若未发心者。所修小善以为远因。天台云。一切众生无始以来五乘小善。若闻法华开为佛道。义释云。众生悉地乃至小善可发之处。皆悉择治建立大曼荼罗。即引法华经低头举手之善。皆为建立曼荼罗地即此义也。已上以一切处为一处之义。略释已竟。
    愿与法界一切含识同证大日胎藏金刚一切秘密法界宫中一切妙德无碍法门六大无碍常瑜伽四种曼荼罗各不离三蜜加持速疾现重重帝纲名即身法然具足萨婆若心数心王过刹尘各具五智无际智圆镜力故实觉智念念相应此深密究竟大觉敬白。

永享八六三不虑令传领遍照金刚实助^4□^4□

真言宗教时义第二

真言宗教时义第三


　　　　　
　　　　　
　　　　　

    问。第四难一教云。前云遍一切乘自心成佛之教名一切教。此一切教名为一教者。其遍一切乘自心成佛之教意何。答。义释云。如文殊师利□见白毫所照万八千土诸菩萨种种因缘皆是行菩萨道即知诸佛将欲开权显实说法华经。当知金刚手等亦复如是。普见加持法界唯说平等法门即知如来将演遍一切乘自心成佛之教（云云）即此文也。
    问。何名遍一切乘自心成佛之教。答。大日经云。如来应供正遍知得一切智智。彼得一切智智为无量众生广演分布。随种种趣种种性欲种种方便宣说一切智智。或声闻乘道。或缘觉乘道。或大乘道。或五通智道。或愿生天。或生人中。及龙。夜叉。乾闼婆。乃至说生摩□罗伽法。若有众生应佛身度者即现佛身。或现声闻身。或现缘觉身。或菩萨身。或梵天身。或那罗延。毗沙门身。乃至摩□罗伽。人非人等身。各各同彼言音住种种威仪。而此一切智智道一味。所谓如来解说味。乃至广说如是。一切智智菩提心为因。大悲为根。方便为究竟等（云云）
    问。经意云何。答。义释云。毗卢遮那如来能以遍一切处真金智体造种种乘。于萨婆若平等心地画作佛菩萨乃至二乘八部等四重圆坛。此一一本尊身语心印皆是一种差别乘也。且如有人志求五通智道即从大悲胎藏现违陀梵志形为说瞿昙仙等真言行法。行者精勤不久成此仙身。更转方便即成毗卢遮那身也。如是或现佛身说种种乘。乃至现非人身说种种乘。随类形声悉是真言密印。或久或近无非毒鼓因缘故经云皆同一味所谓如来解脱味也。所以然者一切众生色心实相从本际已来为是毗卢遮那平等智身。非是得菩提时强空诸法使成法界也。佛从平等心地开发无尽庄严藏大曼荼罗已。还用开发众生平等尽地无心庄严藏大曼荼罗。妙感妙应皆不出阿字门。当知感应因缘所生方便亦复不出阿字门。譬如大海中波涛相激迭为能所然亦皆得同味一所谓□味也。乃至广说。三句大宗即统论一部始终无量方便。此如经者当知一切修多罗意皆同在此。如释迦如来所说法者。当知十方三世一切如来种种因缘随宜所演说法无非为此三句法门。究竟同归本无异辙。故云我说诸法如是等也（云云）故立遍一切乘自心成佛之教以判十方三世一切佛教即此义也。
    问。此文中如来平等心地发四重坛随机度生等。是方便为究竟句以摄十方三世诸佛成正觉已说五乘教以度众生。今以菩提心为因。大悲为根句摄十方三世诸佛法中何等教门耶。答。义释云。世尊前已广说净菩提心如实相。以众生未能得是意悬悟复作方便说此顿觉成佛入成佛入心实相门。亦为决了十方三世一切佛法故。如一切经中或说诸蕴和合中我不可得或说诸法从缘生都无自性皆是渐次开实相门。彼言诸法实相者即是此心经之实相。心实相者即是菩提。更无别理也。但为薄福众生而不能自信作佛。自信作佛者甚为难得也。故世尊且令净诸垢障将护其心要其令时义契合。然后为说即心之印。今经则不如是。直约诸法令识其心。所以为秘密藏也（云云）此十方三世诸佛说法华等开权显实之教以摄今宗菩提心为因句也。又义释云。如摩诃般若所明六度。十八空。三昧道品。总持门等皆入大悲句中。即彼万行所成一切智智之果说名方便。由具内方便故。方便之业即是利他（云云）此十方三世诸佛所说菩萨万行以摄今宗大悲句也。亦以彼等成果利他摄今宗方便为究竟句也。又义释云。此三句中悉摄一切佛法秘密神力甚深之事（云云）此十方三世诸佛所说真言秘密教皆摄此三句中。以此三句摄尽十方三世诸佛显教秘密教。又义释云。又此经宗横统一切佛教。如说唯蕴无我出世间心住于蕴中即摄诸部中小乘三藏。如说观蕴阿赖耶觉自心本不生即摄诸经八识三性三无性义。如说极无自性心十缘生句即摄华严般若种种不思议境界皆入其中。如说如实知自心名一切种智则佛性一乘如来秘藏皆入其中。于种种圣教无不统其精要。若能持是心印广闻一切法门是名通达三乘也（云云）此以三劫十地四句捗尽十方三世诸佛所说显密教门。
    问。今疑。如来得一切智智已随顺种种根性乐欲或说五乘八部之法同其言音威仪。而此一切智智一味即是大日如来平等心地开四重坛说种种乘终致成佛等者。以为真言曼荼罗法道理显然。今以此法亦摄十方三世一切诸佛等者。十方三世诸佛五乘八部形声感应是即当体真言大日四重曼荼罗欤。若许尔者显教密教皆无差别若显教密教必有差别者则彼三世诸佛显教形声应非真言大日四重曼荼罗耶。答。三世诸佛皆依真言门而成大日如来发生四重曼荼罗身。唯说五乘真言而以众生机浅未知如来内证于此四重曼荼罗中或谓显教如来现五乘身开五乘法。三世诸佛随众生乐而未开示是真言法。且约此边名为显教。若有深机佛畅本怀故于显教亦说真言。若有大机堪闻秘密则蒙如来加持之力能见内证主伴法乐之相。亦知十方三世诸佛教法虽皆真言而随机情亦名显教。
    问。何以知之三世诸佛唯依真言门而成大日（一）唯发生四重曼荼罗身而说真言（二）众生机浅于曼荼罗或谓显教（三）佛随众生未开真言名为显教（四）若有深机于显教中亦说真言（五）若有大机能见内证虽知真言而随机情亦名显教（六）
    答。一。大日经云。

    过去等正觉  及与未来世
    现在诸世尊  住饶益众生
    如是诸贤者  解真言沙法
    勤勇获种智  坐无相菩提

    义释云。即是开十方三世诸佛一切方便门唯以一道成佛。更无余道也。以佛道同故今还引诸佛证明是事。如法华中广说。故知三世诸佛唯依真言门而成大日。
    二。大日经云。成正等觉一切知者一切见者出兴于世。而自此法说种种道。随种种乐欲乃至种种诸趣音声而以加持说真言道（云云）义释云。此意言。如来自证法体非佛自作非余天人所作法尔常住。而以加持神力出兴于世利益众生。今此真言门秘密身口意即是诸佛平等身口意。然亦以加持力故出现于世利益众生也。如来无碍知见在一切众生相续中法尔成就无有缺减。以于此真言体相不如实觉故名为生死中人。若能自智见时即名一切知者一切见者。是故如是知见非佛自所造作。亦非他所传授也。佛坐道场证如是法已。了知一切世界从本以来常是法界即时生大悲心。云何众生去佛道甚近不能自觉。故以此因缘如来出兴于世还用如是不思议法界分作种种道。开示种种乘。随种种乐欲心机。以种种文句方言自在加持说真言道。虽从机感因缘生而不动实际。虽善巧方便无所不为。然非佛所作。虽普门异说。而但以佛之知见示悟众生。若行人于此真言十喻中妄见有为生灭更增心垢则非如来之本意也（云云）故知如来但发生曼荼罗唯说真言教也。
    三。大日经云。阿字门一切诸法本不生故。义释云。^5□阿字是一切法教之本。凡最初开口之音声皆有阿字。若离阿字则无一切言说。故为众声之母。凡三界语言皆依于名。而名依于字。故悉昙阿字亦为众字之母。当知阿字门真实义遍于一切法义之中也。而世间凡夫不观诸法本源故妄见有生。随生死流不能自出。如彼无智画师自运众彩作可畏夜叉之形。成已还自观之心生怖畏顿躄于地。众生亦复如是。自运诸法本源画作三界而还自没其中身心炽然备受诸苦。如来有智画师既了知了即能自在成立大悲曼荼罗。由是而言所谓甚深秘藏者众生自秘之耳。非佛有隐也（云云）故知一切显教亦皆阿字曼荼罗法。而诸众生自秘不知。
    四。义释云。如余经所说求小乘人当修行。作观即于世间法教深生厌离。求大乘人又于声闻法教深生怖畏。七皆为未知秘密藏者。作此方便说耳。就此经宗则五种三昧皆是开心实相门如行者初住有相瑜伽侧是世间三昧。但于此中了知。唯蕴无我即是声闻三昧。若以十缘生句观诸蕴无性无生即是菩萨三昧余如住心品中广明。不问余教以心性之旨未明故五乘殊辙不相融会也。若更作深秘密释者如三重曼荼罗中五种三昧。皆是毗卢舍那秘密加持。其与相应者。皆耳一生成佛。何有浅深之殊（云云）故知佛随浅机以为余教。
    五。金刚顶疏云。或大乘经虽明现证但理无事。或大乘经虽粗明真言印契等而支分未具（云云）今谓。小乘经中亦且说真言印等。经量部五藏中第五立咒藏。大乘经中杂咒集经方等陀罗尼经最胜王经大宝积经等多说神咒。大般若经说理趣分。咒及守护经说令法久住陀罗尼。陀罗尼。集中摩诃般若大心经云。此大般若咒先于他化自在天略说其咒。今此经中说其功德。即说印相真言等。也又法花及心地观。法鼓经等亦说神咒。波颇三藏四教中立护持教即咒藏也。故知若显教中有机即说。但未具足。又义释云。大品经及华严入法界品皆说四十二字门涅槃文字品。文殊问经。大集经。陀罗尼自在王品各释字母与此经所说其义或同。若得此意则诸经悬会无所违妨也（云云）故知若有深机于显教中亦说真言。
    六。金刚顶疏云。诸地菩萨俱不觉知者是约显教诸地菩萨。若约秘密机根凡夫具缚尚得闻知（云云）如十八会一一引入诸天世人令见内证曼荼罗以为灌顶弟子。如大悲藏亦是引入一切秘密根人令见内证曼荼罗以为灌顶弟子。其灌顶时授三摩耶四重禁中云。汝勿悭□一切法随顺根机说法。说法有四。谓三乘及秘密乘也。又苏悉地疏中。三乘教为显教一乘教为秘密。秘密中亦分二。华严般若维摩法华涅槃等唯理秘密。大日金刚顶等事理俱密（云云）故知若有其根能见内证虽知真言而随机情亦名显教（云云）
    问。大日如来发生曼荼罗唯说真言教时。众生机浅或谓显教。佛说显教者此人于显教中修行各得五乘之果。不入真言门耶。答。此等于显教中修行各得五乘权果。然终会入真言门中而成一实佛果也。但于会入真言有因中入有果后入。然诸人天二乘通此二入。但诸菩萨必有因中会入。终无果后会入。
    问。何以知之显教五乘各得权果终入真言成一实佛（一）然诸人天二乘或因中入真言或果后入真言（二）但诸菩萨必因中入真言而无果后入真言者（三）
    答。大乘同性经云。所有声闻十地缘觉十地菩萨十地诸佛十地悉皆流入毗卢遮那智藏海中。又法华中五乘因果皆会一乘。又大日经五乘三昧皆开自心实相一生成佛。又义释云。初解斋以去顺世八心及以二乘为第三院。次知有胜法进入第二院终入中台。故知显教五乘各得权果然终会入真言门中（二）
    提谓波离受五戒中得成佛记。大般若中三百丘丘未漏尽者回心向大得成佛记。此是人天二乘因中会入真言。义释中云。先得瞿昙仙等之身更转方便成佛。金刚仙论二乘不定性者法华经等回心向大。若定性者生三界三界外八六四二十千劫后回心向大。菩提心论二乘不定性者遇缘发心。若定性者劫满方发。此是人天二乘果后会入真言二。
    又天台云。三教果头有教无人。皆入圆教唯成圆佛（云云）守护国界主经云。尔时释迦牟尼佛言。秘密主。我于无量无数劫中修集如是波罗蜜。至最后身六年苦行得阿耨菩提成毗卢遮那坐道场时。无量化佛犹如油麻遍满虚空。诸佛同声而告我言。善男子。云何求成等正觉。我白佛言。我是凡夫。未知求处。唯愿慈悲为我解说。是时诸佛同告我言。善男子谛听。当为汝说。汝今宜应当于鼻端想月轮于月轮中作^2□唵字观。作是观已。于后夜分得成阿耨菩提。善男子。十方世界如恒河沙三世诸佛不于月轮作^2□唵字观得成佛者无有是处（云云）心地观经云。尔时文殊白佛言。唯愿世尊为诸众生分别演说同于一道而得涅槃。是薄伽梵告文殊言。此法名为十方如来最胜秘密心地法门。此法名为一切凡夫入如来地顿悟法门。此法名为一切菩萨趣大菩提真实正路。此法名为三世诸佛自受法乐微妙宝宫。此法名为一切有情无尽宝藏。此法名能引诸菩萨众到色究竟自在智处。此法引诸菩提树后身菩萨真实导师。佛说偈言。

    十方诸佛证大觉  无不从此法修成
    我是无上调御师  转正法轮周世界
    化度无量诸众生  当知由悟心地观
    一切有情蒙此法  欲趣菩提得授记
    一切有缘得记人  修此观门当作佛
    诸佛自受大法乐  住心地观妙宝宫
    受职菩萨悟无生  观心地门遍法界
    后身菩萨坐觉树  入此观门证菩提

    乃至广说五相成佛印真言观。又大日经前所引文三世诸佛同以一道成佛。佛道同故（云云）故知一切显教菩萨皆于因中会入真言同成一佛（三）
    问。大品云。或有菩萨初发心时与萨婆若相应。游戏神通净佛国土。或有菩萨初发心时即坐道场转法轮度众生。天台以为三教菩萨与萨婆若相应是通菩萨。游戏神通等是别菩萨。即坐道场是圆菩萨。智论云。有二菩萨。或菩萨无量劫修行六度。或到不到。或菩萨一念即到。譬如远行步行稍迟乘马差疾。若乘神通一念即到。大日义释云。大品云。或有菩萨初发心时即上菩萨位得不退转。或有初发心时即得无上菩提便转法轮。龙树以为如远行乘羊去者久久乃到马则差速。若乘神通往人于发意顷便至所诣。金刚顶疏云。或大乘经虽说成佛历劫修行或有成佛或有不成者（云云）若尔显教菩萨或成己果或不成者。而今何言一切显教菩萨皆于因中会入真言同成一佛。答。大品云。干慧等十地菩萨为如佛。天台释云。实是通教菩萨接入别圆初地初住八相成佛外□在彼通教第十地。故云为如佛。而无实成佛通第十地佛果之人（云云）今亦如是实是会入真言同成一佛。但以成佛外远在彼本教故云或成佛也。若不会入真言不由成佛。故云或不成者。
    问。提谓波利于五戒中得成佛记。三百比丘般若得记。定不定性回心向大大乘同性智藏海中法华一乘等是显教大乘。何故今为会入真言证文。答。苏悉地疏云。华严维摩般若法华涅槃等经判为唯理秘密。秘密教亦是真言。故以为证。
    问。义释云。真言梵曰曼陀罗。即是真语如语不妄不异之音。龙树释论谓之秘密号。旧译云咒。非正翻也（云云）今诸大乘何是真语如语不妄不异之音。答。彼疏云。三乘教为显教世俗胜义未圆融故。一乘教为密教世俗胜义皆不二故。故即世俗以明胜义即是真语如语不妄不异之音。故佛性论云。如理故真如。如量故俗如（云云）
    问。若尔诸大乘经与大日经等无差别耶。答。彼疏意。诸大乘经唯理秘密未明密印真言。但说意地所观理。故大日经等事理俱密能明印相真言事相及说意地所观理故。是为差别。
    问。若尔何故守护经云六年苦行坐道场时于鼻端观月轮唵字。不云印相真言。答。金刚顶说彼成道时五相成身三密观行。及心地观亦明五相成身三密观行。彼守护经亦说此等五相成身。□具如彼文。
    问。若尔诸大乘经皆是具言。何故诸大乘经但明所观之理不说密印真言。答。且如般若经中广明一切菩萨万行法门所诠义理而未说其印真言。今真言教十波罗蜜各说真言印相本尊。四无量观亦说真言印相本尊。而彼经中不说印相本尊。法□经说三十七品一一真言。最胜王经说十二因缘真言。此理秘密教中小分说万行真言而未于一切法门。次明真言印相故云唯理秘密。
    问。六度等是菩萨万行。何故必有真言印等。答。义释云。世尊以未来世众生钝根故迷于二谛不知即俗而真。故指事言出云何如来真言道。谓加持此书写文字以世间言实义。故如来即以真言义而加持之。若出法性外别有世间文字者即是妄心谬见。已知所加持处。如来以何法加持耶。故次佛言。如来无量百千俱胝那庾多劫积集修行真实谛语。四圣谛。四念处。四神足。十如来力。六波罗蜜。七菩提宝。四梵住。十八不共法。以要言之。诸如来一切智智。一切如来自福智力。自愿智力。一切法界加持力。随顺众生如其种类开示真言教法者。谓以如来无量阿僧祇劫所修功德而作遍一切处普门加持。又此一一功德即同真言之相。法性自尔非造作所成。又一切如来本行菩萨道时所集无边福聚发生无尽大愿至萨婆若中究竟圆满皆得智名。以如是福愿智力。及一切法界本性加持力随顺世间如其种类而作加持。是故于一切众生种种身语意皆可开示真言教法（云云）故以如来万行万德随顺一切众生种种三业说真言法。
    问。若尔一切世界众生言音应皆真言。何故以阿字等五天文字但为真言。答。义释云。云何真言法教者。即谓阿字门等是真言教相。虽相不异体体不异相相非造作修成不可示人。而能不离解脱现作声字。一一声字即是入法界门。故得名真言教法也。至论真言法教应遍一切随方诸趣名言。但以如来出世之□始于天竺传法者且约梵文作一途明义耳（云云）
    问。若尔六道众生种种言音皆是真言。何况五乘所说教法言音当非真言。是故诸显教中经论章疏天竺大唐日本诸宗学徒是非言音宁非真言。答。皆是真言。但彼不觉故。大日经云。此真言相非一切诸佛所作。不令他作亦不随喜何以故。以是诸法法如是故。若诸如来出现若诸如来不出诸法法尔如是住。谓诸真言法尔故成等正觉一切知者一切见者出兴于世。而自此法说种种道随种种乐。欲乃至种种诸趣音声而以加持说真言道（云云）义释云。如来自证法体非佛所自作。非余天人所作。法尔常住。如来无碍知见在一切众生相续中法尔成就。无有缺减。以于此真言体相不如实觉故名为生死中人。若能自知自见时即名一切知者一切见者。是故如是知见非佛自所造作。亦非他所传授也（云云）问。若尔诸宗学徒各以所学教门执为真言。更不肯学今真言法。彼成真言门人耶否。答。若于真言体相如实觉故各于自宗开为真言。即是遍一切乘自心成佛之人。若于真言体相不如实觉。增上慢故各以所学为真言法即此文中所指生死中人耳（云云）
    问。此真言相非佛所作不令他作设有能作亦不随喜等者。是阿字等天竺文字真言欤。为当一切众生种种诸趣言音真言欤。答。是诸一切众生诸趣言音所说真言。故其阿等五十字母是梵天趣言音。梵王以降五天五天以为梵字。如是诸趣言所说真言及其诸趣文字语言皆是法尔常住之法。非佛所作。不令他作。亦不随喜。故金刚顶疏云。问。天竺梵字是劫初时梵王所作。西域记云。梵王所制原始垂则四十七言。当物合成随事转用流演支派。如何今言阿字是法然道耶。答。随法然道梵王制书。故云梵王所制。不是彼天自作。故华严云一微尘中有三千大千世界经卷。又坚意宝性论云。有一大经卷如三千大千世界大记大千界事。如中如小四天下三界等大者皆记其事在一微尘中。一尘既然。一切尘亦尔。一人出世以净天眼见此大卷而作是念。云何大经在微尘内而不饶益一切众生。即以方便破出此经以益于他。如来无碍智慧经卷具在众生身中。颠倒覆之不信不见。佛教众生修八正道破一切虚妄。见己智慧与如来等。此即法然道理经卷也（云云）
    问。凡有言音可名真言。或有国土天衣触身即得道。或见佛光明得道。或寂灭无言观心得道。如众香土以香为佛事。此等国中可无真言。答。真言有三。一字。二声。三义。若有其一则是真言。故于睡眠闻法之国尚有真言。况余六尘得道之处。
    问。天台立四教。藏通别圆是。华严立五教。小乘始教终教顿教圆教。三论立二藏三法轮。声闻藏菩萨藏。根本法轮枝末法轮摄末归本法轮。法相立二教。一顿二渐。渐开三时。初时第二时第三时。此等诸宗皆制教名。今真言宗以一切教为一教者名何教耶。答。金刚顶疏云。大兴善寺阿阇梨云。若就真言而立教者应云一大圆教。如来所演无非真言秘密道故（云云）
    问。此一大圆教中摄显教门中五乘教耶。若不摄者五乘显教岂非如来所演乎。答。若随他意立则显教中五乘教法真言中五乘教法各有浅深。若随自意立则显教五乘真言五乘无非一大圆教。
    问。真言中五乘教法者何等。答。义释以五乘所说五种三昧道为随他意语明浅略义。以毗卢遮那所说为随自意语明深密义。
    问。其五乘所说五种三昧道何。答。明此有三。一明四重诸尊各说五种三昧所观浅深。二明五乘所说真言功德浅深。三明五乘所说真言义理浅深。
    问。初明四重诸尊各说五种三昧所观浅深者何。答。大日经云。尔时毗卢遮那如来与一切诸佛同共集会各各宣说一切声闻缘觉菩萨。义释云。如来已说究竟三空三昧印为令普门进趣者无留难故复说三昧道中差别即。三重曼荼罗所示种种形类皆是如来一种法门身。是故悉名为佛。此等一切诸佛各于本所流通法门自说彼三昧道。若现世天身者则说彼天三昧道。若现声闻身者则说声闻三昧道。若现辟支佛身者则说辟支佛三昧道。若现菩萨身者则说菩萨三昧道。若现持金刚身者则说金刚三昧道。当知此中偈颂如是无量刹尘非世间结集经卷所能具载（云云）次经大日说言。一生补处菩萨住佛地三昧道离于造作知世间相。住于业地坚住佛地。八地菩萨三昧道不得一切诸法离于有生知一切如幻。是故世称观世音。声闻众住有缘地识生灭除二边。极观察智得不边顺修行因。是名声闻三昧道。缘觉观察因果住无言说法。不转无言说于一切法证极灭语言三昧。是名缘觉道。世间因果及业若生若灭系属他主空三昧生。是名世间三昧道（云云）义释云。如上所说一生补处及八地三昧是约教道法门。作如此说耳。然秘密乘人于世谛中即能通达第一义谛者。从初发心时即具行大空三昧。其谓不然则于一生之中不能顿满诸地也（云云）
    问。二明五乘所说真言功德浅深者何。答。经云。

    秘密主当知  此等三昧道
    若住佛世尊  菩萨救世音
    缘觉声闻说  摧害于诸过
    若诸天世间  真言法教道
    如是勤勇者  为利众生故

    义释云。经中佛说摄偈。就五种三昧道中大分为二。谓佛菩萨缘觉声闻四种皆名出世三昧。若诸天等所说真言法教道皆属世间三昧。出世三昧皆有实益故云摧害于诸过。世间三昧但有权益故云为利众生故也。如余经所说求小乘人当修行作观即便于世间法教深生厌离。求大乘人又于声闻法教深生怖畏。此皆为未知秘密藏者作此方便说耳。就此经宗则五种三昧道皆是开心实相门。如行者初住有相瑜伽则是世间三昧。但于此中了知唯蕴无我即是声闻三昧。若以十缘生句观诸蕴无性无生即是菩萨三昧。余如住心品中广明。不同余教以心性之旨未明故五乘殊辙不相融会也。若更作深秘密释者如三重曼荼罗中五种三昧皆是毗卢遮那秘密加持。其与相应者皆可一生成佛。何有浅深之殊。今偈中所说就彼等自所流传法教而言耳（云云）
    问。三明五乘所说真言义理浅深者何。答。经云。等正觉真言名言成立相。如因陀罗宗诸义利成就。有增加法句本名行相应此正觉佛子救世者真言。若声闻所说一一句安布。是中辟支佛复有小差别。谓三昧分异净除于业生。义释云。大判真言略有五种。谓如来说。或菩萨金刚说。或二乘说。或诸天说。或地居天说。谓龙鸟修罗之类。又前三种通名圣者真言。第四名诸天众真言。第五名地居者真言。亦可通名诸神真言也。如圣者真言亦说阿字或罗字等彼诸世天乃至地居鬼神等亦复如此说之。有何殊异者。阿阇梨云。若佛菩萨所说则于一字之中具无量义。且略言之。阿字自有三义谓不生义。有义。空义。罗字亦有三义。一者尘义。二者无尘义。又不生义。余诸字义亦然。若诸菩萨真言有阿字者各于自所通达法界门中具一切义。非于普门法界中具一切义非于普门法界中具一切义。若二乘真言有阿字者只约尽无生智寂灭涅槃明不生义。若梵天真言有阿字者是约出离五欲觉观不生明义。若帝释护世真言有阿字者是约十不善道及灾横不生明义。余皆以类可知也。知上所说皆是随他意语明浅略义耳。若就随自意语明深密义随入一门皆具一切法界门。乃至诸世天等悉是毗卢舍那。何有浅深之别。若行者能于无差别中解差别义。于差别中解无差别义。当知是人通达二谛义亦识真言相也（云云）
    问。如今所立四重诸尊□是大日。故其所说真言亦是随自意语。何故名为随他意语。答。金刚顶疏云。明教有二。一随他意。二随自意。初随他者。于真言教总有五种三摩耶。谓如来三摩耶教。菩萨三摩耶教。缘觉三摩耶教。声闻三摩耶教。世间三摩耶教。虽中有佛三摩耶教。且随机别以为随他。后随自意者。唯随如来自意说之故云随自意。故彼经云。毗卢遮那一切身业一切语业一切意业一切处一切时于有情界宣说真言道句。所谓初发心乃至十地次第此生满足。今准此文如来但说真言顿觉无上法门曾无他事。是即名为随自意也（云云）又彼经次文云。又现执金刚普贤。莲华手菩萨等像貌普于十方宣说真言道清净句法。所谓初发心乃至十地次第此生满足（云云）义释云。所云等者。乃至诸天八部。五通神仙。以外道现曼荼罗之所表示例可知（云云）故知若约随自意语乃至世天皆说顿觉一乘之道。
    问。且约机别以为随他意。其机别者是显教中五乘机欤。为当秘密教中五乘机欤。答。四重海会现五乘身说五乘法。略有三意。一为真言行者观心浅深。二为一切五乘持神咒者。谓大般若说诸夜叉等所说神咒。言词隐密难可了知。大日经云。摩醯首罗天等有真言等。自在王经云。有曼荼罗。外道神鬼咒等也。乃至诸经一切菩萨二乘八部各说持咒。今于彼等所持咒中开真实义皆成佛故。三为显教五乘令入此教现彼等身渐引入故。故义释云。一生补处。八地菩萨等。是约教道作方便说。
    问。此五乘三昧道亦金刚顶教亦说耶否。答。亦说。如彼经三十七尊十二神变遍满法界一一八相作佛。乃至令得世出世间悉地。此中自有五乘三昧道也。又于四门之外召请一切诸佛菩萨。乃至观曼荼罗之时。其金刚阿阇梨于外坛中毗卢遮那等诸天心住欲界者。意乐调伏烦恼者。及舍利弗等无量比丘来诣者。皆思惟之是亦安立五乘三昧道也。
    问。金刚顶疏云。法被根性为二。初约一切泛明根性。毗卢遮那遍一切处故一切有情皆有佛性。是故无非秘密根性。若具毗卢遮那法身者必具三昧及大智慧无不显得毗卢遮那万德之果。次就当经辨所被者。今此秘教非对三乘显教根性但与内证眷属说秘密道（云云）若尔此大日经亦应如此。何故今云说五乘三昧者是为一切五乘持咒之者亦为显教五乘令入此教。答。此大日经亦同彼疏义释所说一切众生毗富罗种子是为毗卢遮那万德之因说此法门名为毗佛略也。然以机有熟否不能一顿开显成佛。设四重坛说五乘法。佛与内证眷属共说自证化他之法名为自受法乐。若出对机名为他受变化之身。今云。说五乘法为诸五乘是约他受变化之身。非谓内证境界有实五乘。天台以法身地安立四教名建立四教。出现世间开说四教名开渐四教。与此意同。又义决引信解品文建立四乘。其信解文亦具法身地观机说教出现世间开说五乘之文（云云）
    问。佛与内证眷属共说自行化他之法名自受法乐者直是自受用身。若尔何故瑜只经云与四种法身耶。答。如来内证四种法身在内证处与四身俱共说四身四法皆名自受法乐。若以此法对法界机虽有四身随名他受变化之身。故守护国经在下地说。与诸声闻菩萨八部众俱。文云。今此会中有根熟者根本未熟者。五佛顶经等亦在下地说。亦与五乘八部众俱。其例多（矣）此等皆是释迦变化身说其中皆有三身四身自证化他法门。若菩萨大藏经在华藏界说。实是华严深密秘分。其本未来。此是舍那他受用说。其中亦有自证化他法门。若大日经金刚顶等在法界宫说。此是自受用说。其中亦有自证化他法门。若大日经能加持身无相法佛身。及以秘密法佛身口意业。金刚顶经三十七尊□是法佛现证菩提内证眷属毗卢遮那互体。在法界藏一切诸佛菩萨清净广博藏如来说。此是无相法身说。其中亦有自证化他法体。
    问。何以知之。答。金刚界三十七尊礼忏云。如上三十七尊□是法佛。现证菩提内眷属毗卢遮那互体（云云）故知法佛分别圣位说。毗卢遮那内心证得三十七尊三摩地。自受法乐已为令菩萨亦受法乐故现三十七尊围绕而住（云云）故知通二受用。瑜只经云。佛以四法身于三世不坏化身利益有情（云云）故知通变化身。大日义释云。本地无相法身住加持处尊特佛受用身处。心王毗卢遮那成等正觉之时。一切心数无不入此金刚界中共成法门眷属。若约菩提义则有无量金刚智印。若约佛陀义则有无量持金刚者。乃至佛地万德大悲滋荣金刚智印以为内证三点眷属普现普门之身。其身亦即无相法身金刚界身。具如前说（云云）
    问。今真言宗行者是五种三昧道中第五佛地三昧道欤。为当五种外耶。答。若随他意说五乘三昧道则彼中佛地三昧道为教道中一生补处菩萨说。故非普为一切乘说。若约此义今真言行人是非五种三昧道中第五佛地三昧道也。其五种三昧道前所说究竟三空三昧是今真言门菩萨所行法门也。此究竟道普为一切秘密根性故从凡夫乃至菩萨皆入此门修真言门。如心地观经中所说。非但一生补处菩萨。若随自意说五种三昧皆是大日开心实相一生成佛。具如前说（云云）
    问。若随自意说下从凡夫上至菩萨□以究竟三空三昧而为说法。若随他意说为五乘人说五种道。今疑。此等二说是自受用说欤。若许尔者自受用身自受法乐境界。何有凡夫乃至菩萨及以五乘。为当他受变化说欤。若许尔者何故亦云法界宫中自受法乐之相。答。若随自意说。若随他意说。在法界宫四身同说。是自受法乐之相。若以二说出对机缘是他受变化之说。具如前说（云云）
    问。如来内证寂灭无言心思迥绝。何故今云于内证境界说此法耶。答。金刚顶疏答此问云。如汝所说内证之境言亡虑绝。何以故。非诸凡夫之境界故。又如来内证但是寂静无言等者即是显教之所说也。彼教未知如来内证甚深义故。今此秘教其义不然。寂照俱时。寂故法界俱寂。照故法界同散。散不妨寂寂不妨散。如来内证其义如是。
    问。诸佛说法必为利益他。今与内证眷属说法有何利益。答。彼疏亦答此问云。是即自受法乐。如转轮王与内眷属受大快乐非是国内万民所知。乃至广引瑜只经文（云云）
    问。诸大乘经论及诸宗师皆云理法身无形相不说法。唯智法身亦为自受用身此是自受法乐之处。彼无凡机故不说法。但他受用及变化身能对机缘故有说法。而今四身皆为说法即是楞伽说三身各说法义。彼经中说。无相无形等是法身说法之相。悲智熏习等是报身说法之相。应世发言等是应身说法之相。虽云三身皆说法而实是法身自受二身不说。故起言说是他受应身事。故法相宗引此经文以为法身不说之证（云云）又天台云。若存三身法定不说。报通二义。应化定说。若即三身俱说具不说等（云云）此亦即三身门只以他受变化说法而为法身自受说法。亦以法身自受不说而为他受变化不说。今真言宗为如法相楞伽三身说法为如天台即三身门三身俱说。答。□非法相天台所判。今真言宗意云。四身互具四身。是故呼自性身则四身皆自性身。呼受用身则四身皆受用身。呼变化身则四身皆变化身。呼等流身则四身皆等流身。何者真如之理法界为体。若自性身无余身理则非广博法界之理。受用之智受用法界。若受用身无余身智则非广博受用之智变化之用变化法界。若变化身无余身用则非广博变化之用等流之事等流法界。若等流身无余身事则非广博等流之事。故不空□索经云。三身一体皆平等毗卢遮那自性身。准而可云三身一体皆平等毗卢遮那受用身变化身等流身等也。此与天台三身俱体俱用大同。又文字实相义中法身如来亦名大日尊。若报身佛亦名大日尊。若应身佛亦名大日尊。若等流身亦名大日尊。亦与此中意同。故瑜只经云。四种法身准而可云四种受用身四种变化身四种等流身等也。又此四身一一各有大三法羯四种曼荼罗身。且自性身是为一切心色之体故具四曼。如起信论若离转识一切诸佛无此彼相见相。以一切色心体故（云云）又受用身是为一切色心实相。故具四曼。如义释云一切有情色心实相本为一切如来平等智身。余可准知。
    问。若四身各具四曼者违四种。曼荼罗义文。如彼文云四种曼荼罗配四种身有三意。初意法大羯三如次自性受用变化等流。何者自性身即法身故法曼荼罗为自性身。大曼荼罗有自受他受二义故名受用身。羯磨曼荼罗是业用故曰变化身。三摩耶曼荼罗平等流类义故名等流身。次意大三羯法如次四身。何者大曼荼罗亦名法身。此之法身即自性身。三昧耶曼荼罗是大曼荼罗身之所受用。故事业威仪曼荼罗是业用即变化故。法曼荼罗是有平等流出义故。后意三法大羯如次四身。何者三昧耶曼荼罗是法界体性故。法曼荼罗是大曼荼罗身之所受用故。大曼荼罗是五大色所变故。羯磨曼荼罗是业用。即等流故。答。彼文且约差别义说。今约无差别义说耳。
    问。今真言教何物为名。答。若随自意语以一真如为真言教名。若随他意语一切诸法当体皆为是真言教名。问。一切诸法何等。答。且如百法家所立八识心王乃至六无为等。大般若所说初从阴入界乃至三菩提此等诸法名言与事乃至十界六趣众生迷悟依正名言皆为文字悉为真言。是故当体皆是真言教名。
    问。凡真言者是教法。法之名字为真言教名。若尔诸陀罗尼名自应是真言教名。何以若干诸法为真言教名耶（一）诸论皆云。名事互为主客。此义应寻思。又大般若初从阴入界终至无为皆为增语。唯假施设。今真言是真语如语不妄不异之言。何以若干假名及事为真言教名（二）又十界等迷悟依正皆非文句。凡其名言随方假立。何以若干名事皆为文字亦为真言（三）答。今真言者是说真如之言说也。现真如之体相也（一）真如有不变随缘二义。是故说诸法之言说是说随缘真如之言说。现诸法之体相是现随缘真如之体相。且如色言是即真言之名。一切例知。亦色事是即真言之相。一切例知（二）摄大乘说。为欲对治名义散乱佛于经中说言一切名一切义唯假施设。故云名事互为主客。亦云一切诸法皆是增语。今宗意云。名必如实由不变真如故。实必如名由随缘真如故（三）又昔太子学文字时其师唯了梵字一种。其佉娄书莲华书等六十四种书太子先知其师不知。此约世间共知以说。今宗意者。如文字实相义云。

    五大皆有响  十界具言语
    六尘悉文字  法身是实相
    显形表等色  内外依正具
    法然随缘有  能迷亦能悟（云云）

    故以迷悟依正皆为文字亦为真言。
    问若尔何故大日经云。成等正觉出兴于世。而自此法说种种道随种种乐欲诸众生心以种种句种种文种种随方语言种种诸趣音声而以加持说真言道。而亦不言种种依正皆为文字亦为真言。答。彼经且约羯磨轮身三轮说法故云言语音声说真言道。若约大三法曼荼罗身不皆必以音声说法。普约诸法体相示现真言体相。
    问。若尔普约诸法体相可名真体真相。何名真言。答。如维摩诘默然无言。以此无言而说真理。而以此法亦名教门。今金刚顶初以五相成身自心流出三十七尊而不说法。后召诸佛共说仪轨。彼初门中自受用法。秘密神变皆名秘密真言之教。今约诸法以为真言亦然。
    问。抑彼颂意云何。答。彼文云。内外风气才发必响名声。响必由声。声则响之本也。声发不虚必表物名号字。名必招体名之实相。声字实相三种区别。又四大相触音响必应名声。五音八音七例八转皆悉待声起。声之诠名必由文字。文字之起本之六尘。六尘文字如下释也。颂曰五大皆有响者地水火风空大。此具显密二义。显五大者如常释也。密五大者五字五佛。此内外五大悉具声响。一切音声由五大。五大即是声之本体。音响则用。次十界具言语者。一一切佛界。二一切菩萨界。三一切缘觉界。四一切声闻界。五一切天界。六一切人界。七一切阿修罗界。八一切傍生界。九一切饿鬼界。十一切捺落伽界。此十界言语皆由声起。声有长短高下音韵屈曲。此名文。文由名字。名字待文。此则内声文字。此有十别。若约竖义九界妄也。佛界文字真实。故经云。真语者。实语者。如语者。不诳语者。不异语者。此五种言梵云曼荼罗。此一言中具五差别。故龙树名秘密语。此则真言也。译者取五中一译耳。此真言诠何物。能呼诸法实相不谬不妄故名真言。呼诸法名虽云无量极彼根源不出大日尊三昧王真言。金刚顶。大日经所说字轮字母等是也。彼字母者。梵书^5□阿字乃至^2□呵字等是。此则法身如来一一名字密号也。乃至天龙鬼等亦具此名。名之根本法身为源。从彼流出稍转为世流布言而已。若知实义则名真言。不知根源则名妄语。龙树所说五种言说相·梦·妄·无始言说属妄摄。如义则属真实摄。次六尘悉文字者。谓色声香味触法六尘各有文字相。初色尘颂曰显形表色等也者。显色者五大色。依大日经黄白赤黑青是。五大色。形色者长短□细正不正高下是。表色者取舍屈申行住坐卧是。如是一切显形表色眼识境界即文字也。各各相是文。各各文有各各名字。故名文字。是三种色文字。次内外依正具者有三。一内色显形等。二外色显形等。三内色非定内色。外色非定外色。互为依正。内色者有情。外色者器界。经云。佛身现为刹海。佛刹为佛身。如是大小互为依正皆具显形表色。次法然随缘有者。如上显形等色或法然所成。谓法佛依正法身亦名大日尊。二随缘显。报佛依正报身亦名大日尊。应化依正应化亦名大日尊。亦等流身所说依正等流亦名大日尊。通四种身具三种色互为依正。此约佛边。若约众生本觉法身法然有而已。六道身土随业缘有。内外诸色于愚为毒于智为药。故曰能迷亦能悟。如是色等能生则五大。五大所生则三种世间。如是种种即是文字也。又以五色书阿字等亦名色文字。又彩画种种有情非有情亦名色文字。锦绣绫等亦是色文字。然不出十界等（云云）如说色文字者声香味触法准而说之（云云）如六尘者一切诸法准而说之（云云）
    问。此文唯取十界中佛界音声为真言。九界为妄。何以十界依正皆为文字亦为真言。又准佛界音声以为真言。若至六尘但名文字不言真言。何今皆为真言之相。答。五大皆有音声。六尘悉为文字。十界于此共发音响。音响虽一真妄有异。此约迷悟以判真妄。然论法体同是真言。且如于一色尘文字。九界佛界同发一色尘声之时。九界迷故谓自所见之色。佛果悟故谓真如体之色。例如于一有性之言若五顶说有佛之时自谓即实有性。若胜论说有性之时自谓离实有性亦如于一声言若胜论说声时自谓德句所摄之声若佛法说声时自谓唯识所变之声。此约色尘以判真妄。如论色尘声尘亦然。于一声尘九界佛界同发一声尘。声之时九界迷故谓自所闻之声。佛界悟故谓真如体之声。此约声尘以判真妄。如今诸宗各谓自所建立一切法故不云真言。今宗自谓真如体相一切法。故皆为真言。
    问。若尔直约五大响为真言耶。答。五大响当体是真言也。故真言人直闻风声水音即知是法身声。亦以悟入阿字本不生理。若不知此义则非顿悟之机。虽闻佛音于彼无益。
    问。若尔真言宗人直是可学风音鸟声何故劳学天竺梵字梵音。答。若论实义一切诸趣万物音声皆可开示其真言音。但以佛□始于天竺且约此义故学梵音。此等天竺梵字梵音彼国世间小儿亦皆学习。然以不知其真实义不知真言。故知一切诸趣万物音声若不知实义皆非真言。若知实义皆为真言。
    问。如言凡开口者皆是阿声。风水音等已非开口。何为阿声。答。如义释云。若如^5□迦字不开口则但有喉中短械之言音。或开口则成迦声也。又迦字等若头无阿字则不成迦字。故一切字头皆是阿字一切字声。皆是阿声（云云）如^5□吽字等虽不开口则有喉中阿声。又如伴字无头点则有半体阿形。例而言之风水等音无非五音。五音有二。一天竺五音。迦字等五声是也。二大唐五音。宫等五音是也。即是喉齶舌齿唇音。亦即五行之音。五大五行只开合列之（云云）故地作水作火□风^8□。空空之声无非开口喉中阿字之响。
    问。色为文字音声呼之可是真言。有言说故。若但色尘是字非声。可非真言。无言说故。如难色尘余尘亦然。答。内外五大皆发响声。若有色尘必有音声。此有三种。若有情内声名执受声。若非情外声名非执受声。若内外合声名亦执受亦非执受声。今真言宗以此三声皆名真言。此约羯磨轮三轮说法以说。若约大三法轮普约一切色尘文字示现真言之相。如论声尘准而可知。
    问。声是音声。何为文字。如难声尘香等亦然。答。文字声故名声文字。如说声尘香等亦然。又大日经佛自身四分流出阿字形声遍满法界是说声尘成色文字。又菩提心经云。劫末一人以佛教法仰书虚空。后有净眼之人仰观虚空之字写而传世。是说法尘成色文字。况乎六根净人六根互用六尘无碍。无碍根尘不可定执。
    问。佛法所说一切诸法皆为真言此义可然。若三恶趣若外道等所有诸法何为真言。答。如论胜论佛法观一声尘准而可知。
    问。色阴文字真言可然。受想行识何为文字。亦为真言。如难阴入界乃至三菩提等亦然。如难般若所说诸法门字乃至百法亦然。答。受文字故名受文字。乃至三菩提亦然。受真言故名受真言。乃至三菩提亦然。又百法论云。一切最胜故（心王）与此相应故（心所）二所现影故（色法）三位差别故（不相应行）四所显示故（无为）今文字者是不相应行摄。百法相通准而可知。且约心王文字是识所变故名八识文字。如论心王文字其心所等文字亦然。又此真言论识性变故名八识真言如论心王真言其心所等真言亦然。又此文字真如所变故名真如文字。又此真言真如体变故名真如言说。如论真如其法界等十二无为亦然。大品云。一切法趣色此趣不过。乃至一切法趣真如此趣不过（云云）天台云。若识若色皆是唯色。若色。若识皆是唯识（云云）□同今意（云云）
    问。若百法等。若阴入界。乃至万行行法门。菩提无为皆为真言。亦为密印。皆为一尊耶。答。一众生界流转生死修行万行一切诸佛法。若至佛果则成一一普门三密之身。故大日如来以一切法以为其名。如言我是天我是龙我是鸟我是鬼等是约有情以说。如言我是法界法性等是约真理以说。华严云。我于此四天下有三万名。五佛顶经云。一字佛顶有无量名。略列如彼（云云）故若约百法。百法为名。若约大般若六十余法门彼皆为名。如天台云百界千如三千世间是皆大日异名。如说一人一切皆然。故有释云。陀罗尼是诸佛菩萨诸天鬼神名字。又有释云。陀罗尼是甚深内证法界之理。又有释云。陀罗尼是诸佛密语。例如轮王先陀婆一言能呼人马水盐又有释云。陀罗尼是诸佛本誓。又有释云。一言含无量义故不可译。又有释云。或可译或不可译。如仁王经云字唯佛所知（云云）此等皆是得此中一意。大日疏及金刚顶疏云。心王毗卢遮那成等正觉之时。一切心数诸法无不入金刚界共成法门眷属。若约菩提义则有无量智印差别。若约佛陀义则有无量持金刚者。是故九识心王成五智佛。自余四法变成第一重三部眷属。万行法门变成第二重大心众。九界流转变成第三重普门身。如法鼓经三十七品皆有真言。金光明十二因缘亦有真言。即是一一为尊。又金刚界九识心王变成五佛。自余四法变成三十七尊。万行法门成第二院佛菩萨。九界流转变成第三院普门身。准理趣分十七句义即十七尊。如云色金刚声金刚香金刚味金刚触金刚准而可云一切诸法一一皆名金刚。
    问。今真言教何物为体。答。若随自意语以一真如为真言体。若随他意语以一切法为真言体。问。若尔何故金刚顶疏云。经体有二。初总体即是本有。阿字一部之指归。众义之都会。故大日经云。何真言教法。谓阿字门。又云。是中一切真言之心所谓阿字门。今念此一切真言心最为无上。是一切真言所住。于此真言而得决定。次别体。谓约诸字各明经体。故大日经云。诸如来加持力随顺众生如其种类开示真言教法。^h□^h□^h□^b□^h□^h□^h□^h□^h□^h□^h□^h□^h□^h□^h□^h□^h□^b□谓阿（上）阿（引）伊（上）伊（引）坞污哩哩（引）^7□嚧噎爱污奥闇恶及迦佉等三十四字。乃至二合三合等字也。闻此等时各契本理。故为经体。至论经体应遍一切随方诸趣名言。但以如来出世之□始于天竺。且约梵文作一途明义耳。故大日经云。我成等正觉出兴于世。而自此法说种种道随种种乐欲种种诸众生心以种种句种种文种种随方语言种种诸趣音声。而以加持说真言道也。若约佛世灭后明者如佛在世金口演说以声为经。故大品云。从善知识所闻也。若佛去世纸墨传持用色为经。故大品云。从经卷中闻。若意识利者内自思惟心与法合非教非纸即法为经。故云修我法者证乃自知。是通佛世及灭后。若约土辨者于此国土耳识利者声是其经。于余非经。若意识利者法是其经。若眼识利者色是其经。此方用三尘。余三识钝也。若他土不定。亦用六尘。亦用一尘。或有国土天衣触真得道。或见佛光得道。或寂灭无言观心得道。如众香土香为佛事。若约极理辨者。五阴十二入十八界等本是法界体自是经。非根性取方乃至。故金刚顶字母品等云一切诸法本不生者即极理也。华严云三界唯心。大般若云一切诸法如也。若约三性声名字文是属依他字义等。即是真实性也（云云）答。今依此疏极理释以一切法为真言体是亦约四曼荼罗身所演真言教法以说。又此疏中字门为体亦约羯磨曼荼罗身三轮说法以说。又此疏中六尘为经是通两途可以意得（云云）
    问。其一切法何等。答。前释名中广引诸经诸趣所有诸法以为辨体中一切法。更不繁说。
    问。萨婆多云。声为教体（云云）经量部云。声及名句文身为体（云云）诸论皆云名诠自性句诠差别。文即是字为二所依。声亦不离名句等法（云云）法相云。摄假从实声为教体。假实两教以声名句文身为体。摄境从心唯识为体。摄相归性真如为体（云云）诸杂论云。护法等云。佛心唯有大智大定无文字等。有情善根力故佛心文字相现。佛心文字相现有情识。是名教法。故云随堕八时。闻者识上直非直说聚集显现以为体性（云云）难陀等云。佛心有利生愿力有文字相。佛心文字现有情识。是名教法（云云）无性等云。有情善根佛心愿力两和合故佛心文字现有情识名教法（云云）三论云。胜义皆空以为经体（云云）小乘有部等云。声是有漏。大乘云。如来说法声名句等无漏有为。亦是依他法也。天台云。诸法实相以为经体。又云。教者上圣被下之言。佛于四不可说之法以四悉檀赴机故名教（云云）今真言宗用此等说乎否。答。若随自意语真如为体。与天台实相为体同。法相摄相归性相体隔别与今不同。若随他意语尚以外道言教为真言体。况佛教乎。然金刚顶疏依前门故法相等义破而不用耳。
    问。佛与内证说法之时说何法而为所宗耶。答。金刚顶疏云。正以佛因及以佛果为今经宗。言佛因者所谓明了五部秘密修行三密加持胜妙法等也。言佛果者所谓显现毗卢遮那五智菩提遍法界体也。此经正说初演五相真言。初四是因。后一即果。以后广说果位智用无碍自在之相（云云）此金刚顶是内证说佛因佛果以为经宗。故大日等一切真言佛因佛果皆为其宗。
    问。旧人多云维摩经不思议为宗法华经一乘为宗楞伽经如来藏为宗涅槃经佛性为宗共例多（矣）若准此义可言真言三密为宗。而何今言佛因佛果以为宗耶。答。彼疏判旧人云。如是判经只知所说辞未解其源由。夫以如来说法一经一说无不为令诸众生等修因证果。故法华云。诸佛世尊欲令众生开佛知见使得清净故出现于世。如其所判未为该阔（云云）然以因果为宗是天台义。今真言宗亦同。
    问。法华经约佛出世人间化导凡夫令入佛慧作如是说。今真言教佛在内证说己所证。何以因果而为宗耶。答。佛在内证说己因果。欲以此因果普示法界故。胎藏界大日如来发生四重曼荼罗身内证眷属共说内证自行化他因果之法。欲以此法普示法界。又金刚界大日如来自此流出五部海会内证眷属共说内证自行化他因果之法欲以此法普示法界。
    问。抑何故唯有胎藏金刚两界自受法乐亦无余界。答。凡论自受法乐之境实有遍一切法受乐之义。故有遍一切海会之相。今者且约大日如来大悲胎藏之中养育法界有情法界有情心胎之中开发大日如来大悲胎藏。名为大悲胎藏界也。亦约大日如来五智金刚之中加持法界有情法界有情心月之中发生大日如来五智金刚。名为金刚界也。此二界法来我阎浮。无量界法不来此方。故唯两界而已。
    问。诸显教中皆明佛因佛果。与今因果同异云何。答。显教佛因佛果有三。若毗婆娑三祇百劫之因三十四心断结成佛之果是佛小乘方便之说。天台名为三藏教佛因佛果。华严名小乘教佛因佛果。法相呼二乘曲见。三论为丈六身佛。若般若中干慧十地三乘共行之因。其中菩萨至第十地一念相应慧断结成佛之果。瑜伽论三阿僧祇之因四智心品之果是佛权大乘中方便之说。天台名大乘通教佛因佛果。华严名大乘始教佛因佛果。法相以为究竟真实佛因佛果。若摄大乘论七阿僧祇之因尊特身佛之果。璎珞经中五十一位之因三身十身之果。天台名别教佛因佛果。华严名终教佛因佛果。是佛权大乘中方便之说。三论以为究竟真实佛因佛果。此等显教佛因佛果与今真言佛因佛果大异。若大论中神通乘行一念即到之因三智一心虚空为座之果是佛真实一乘之说。天台名圆教佛因佛果。华严名圆教佛因佛果。此秘密教佛因佛果与今真言佛因佛果同（矣）大智度论有步行菩萨马乘行菩萨神通乘行菩萨。天台以为通别圆菩萨。但以羊换步为羊乘行菩萨。入印经有羊乘行菩萨象乘行菩萨。如来神通乘行菩萨天台如次以为藏通别。及无量义经法华经菩萨。同性经有声闻十地缘觉十地菩萨十地如来十地天台以为四教菩萨。亦可准知。
    问。义释释净菩提心非见非显现文云。如有人云一切众生本佛知见性。但无明翳膜除时自能见理。或有人云。如是常理非可造作。但阴缠盖云雾除日轮自现。皆以世谛言之耳。若净菩提心是可见可现之法即为有相若有相者皆是虚妄。云何能见无上菩提（云云）今见此二人计是天台圆教义。今真言宗已破不用。何以天台圆教菩萨为真言菩萨。答。天台圆教知贼无贼一切皆佛。然别教中亦明一切众生皆有佛性。为无明翳。翳除明显。故此二人所计是天台别教中空有二门意也。初有后空。
　  问。何以知之真言菩萨非显教三菩萨。是神通乘一念即到菩萨。答。大日义释引大论神通乘文以为真言门菩萨也。大日经说。初发心地乃至十地次第此生满足。亦说越第三劫之时余教菩萨无量无数劫中所修行功德即皆悉具足。菩提心论云。今真言行菩萨已越二乘之地亦超十地菩萨境界。乃至从凡入佛位者即此三摩地者。又云。惟真言法中即身成佛故是说三摩地法。于余教中阙而不书。又云。若人求佛慧通达菩提心父母所生身速证大觉位。尊胜瑜伽说三阿僧祇一念超越。观音瑜伽云。超菩萨地及如来地。五秘密云。于显教修行者久久经三大无数劫然后证成无上菩提。若依毗卢遮那自受用身智所说内证自觉圣智法及大普贤金刚萨埵他受用身智则于现生遇逢曼荼罗阿阇梨。乃至受灌顶受职金刚名号。从此已后受得广大甚深不思议法超越二乘十地。乃至人法二执悉皆平等现生证得初地渐次升进。乃至亦云。于须臾顷应时集得身中一大阿僧祇劫所集福德智慧则为生在佛家（云云）依此等文立即身成佛义耳。
    问。所言惟真言法中即身成佛故是说三摩地法。于余教中阙而不书者。法华八岁龙女即身成佛。胎经魔梵释女皆不舍身不受身悉于现身得成佛。无量义经即于是身得无生忍。生死烦恼一时断坏。仁王经五千女人现身成佛。此等大乘非真言法。何言惟真言法中即身成佛故。答。此等大乘□是唯理秘密真言教法。具如前说。故菩提心论引华严初发心住之文涅槃南无纯陀身虽人身心同佛心之文以为真言菩萨速证大觉之证。又金刚顶疏引无量义经即于是身得无忍等之文以为真言菩萨现生速入初地之证。
    问。大般若明无量三摩地门陀罗尼门。何言是说三摩地法于余教中阙而不书。答。今阙而不书者是金刚顶三摩地门及胎藏界三摩地法。
    问。先其金刚顶三摩地法云何。答。此法所谓最秘密门。非论议场之所言论故海和上宝钥云。金刚顶经说此毗卢遮那三摩地法向未灌顶者不得说一字。若本尊仪轨真言纵令虽同法行者不得辄说。若说者现前中夭招殃后堕无间狱（云云）大日经。金刚顶耳语授三摩耶之中□有此诚。又义释说。此真言法不得师授辄自披见罪同偷闻布萨死堕地狱。故此秘密行法唯可随师受而知之。纵虽受得不得向未灌顶之者辄说。况乎未灌顶人辄自披见。今且略出一端。自余当求师说。
    菩提心论云。第三言三摩地者。真言行人如是观已。云何能证无上菩提。当知法尔应住普贤大菩提心。一切众生本有萨埵。为贪嗔痴烦恼之所缚故。诸佛大悲以善巧智说此甚深秘密瑜伽令修行者于内心中观日月轮。由作此观照见本心。堪然清净犹如满月。光遍虚空无所分别。亦名无觉了。亦名净法界。亦名实相般若波罗蜜海。能含种种无量珍宝三摩地犹如满月洁白分明。何者为一切有情悉含普贤之心。我见自心形如月轮。何故。以月轮为喻。满月圆明体则与菩提心相类。凡月轮有十六分喻瑜伽中金刚萨埵至金刚拳有十六大菩萨者。于三十七尊中五方佛名位各表一智也。东方阿□佛由成大圆镜智亦金刚智也。南方宝生佛由成平等性智亦名灌顶智也。西方阿弥陀佛由成妙观察智亦名莲华智亦名转法轮智。北方不空成就佛由成成所作智亦名羯磨智也。中方毗卢遮那佛由成法界智为本。已上四佛智出生四波罗蜜菩萨焉。四菩萨即金宝法业也。三世一切诸贤圣生成养育之母。于是印成法界体生中流出四佛也。四方如来各摄四菩萨。东方阿□佛摄四菩萨。金刚萨埵。金刚王。金刚爱。金刚善哉为四菩萨也。南方宝生佛摄四菩萨。金刚宝。金刚光金刚幢。金刚笑为四菩萨也。西方阿弥陀佛摄四菩萨。金刚法。金刚利。金刚因。金刚语为四菩萨也。北方不空成就佛摄四菩萨。金刚业。金刚护。金刚牙。金刚拳为四菩萨也。四方佛各四菩萨为十六菩萨也。于三十七尊中除五佛四波罗蜜及后四摄八供养但取十六大菩萨为四方佛所摄也。
    又摩诃般若经内空至无性自性空亦有十六义。一切有情于心质中有一分净性众行皆备。其体极微妙皎然明白。乃至轮回六趣亦不变易如月十六分之一。凡月其一分明相若当合宿之际但为日光夺其明性。所以不现。后起月初日日渐加至十五日圆满无碍。所以观行者初以阿字发起本有之中分明。只渐令洁白分明证无生智。夫阿阿字者一切法本不生义。准毗卢遮那经疏释阿字具有五义。一阿阿字（短声）是菩提心。二阿字（引声）是菩提行。三暗字（短声）是证菩提。四阿字（短声）是般涅槃义。五阿字（引声）是具足方便智义。又将阿字配解法华经中开示悟入四字也。开字者开佛知见。双开菩提心。如初阿字是菩提心义也。示字者示佛知见。如第二阿字是菩提行义也。悟字者悟佛知见。如第三暗字是证菩提义也。入字者入佛知见。如第四恶字是般涅槃义也。总而言之具足成就第五恶字。是方便善巧智圆满义也。即赞阿字是菩提心义颂曰。八叶白莲一肘间。炳现阿字素光色。禅智俱入金刚缚。召入如来寂静智。夫会阿字者皆是决定观之当观圆明净识。若才见者则名见真胜义谛。若常见者则入菩萨初地。若转渐增长则廓周法界量等虚空。卷舒自在当具一切智。凡修习瑜伽观行人当须具修三密行证悟五相成身义也。所言三密者。一身密者。如结契印召请圣众是也。二语密者。如密诵真言令文句了了分明无谬误也。三意密者。如住瑜伽相应白净月圆满观菩提心也。
    次明五相成身者。一是通达心。二是成菩提心。三是修菩提心。四是金刚身。五证无上菩提获金刚坚固身也。然此五相具备方成本尊身也。其圆明普贤身也。亦是普贤心也。与十方诸佛同之。亦乃三世修行。证有前后及达悟已无去来今。凡人心如合莲华。佛心如满月。此观若成十方国土若净若秽。六道含识。三乘行位。及三世国土成坏。众生业差别。菩萨因地行相。三世诸佛悉于中现证本尊身满足普贤一切行愿。故欲求妙道修持次第从凡入佛位者。即此三摩地者能达诸佛自性悟诸佛身法证法界体性智成大毗卢遮那佛自性身受用身变化身等流身。如金刚顶瑜伽经说一切义成就菩萨初坐金刚座取证无上道。遂蒙诸佛授此心地然能证果。凡今之人若心决定如教修行不起于座三摩地现前。应是成就本尊之身。故大毗卢遮那经供养次第法云。若无势力广增益住法但观菩提心。佛说此中具万行满足净白纯净法也。此菩提心能包藏一切诸佛功德法故。若修证出现为一切导师。若归本则是密严国土不起于坐能成一切佛事。赞菩提心曰。若人求佛慧通达菩提心。父母所生身速证大觉位（云云）此是三摩地法。大纲如此。然其三密五相修证行相别有密授。此中不可载也。
    问。此有多疑。一。初文云于内心中观日月轮。而后但有月轮之观。二。初文云我见心形如月轮。而后文云人心如合莲华佛心如满月三。初文云凡月轮有一十六分喻瑜伽中金刚萨埵至金刚拳有十六菩萨者而后文云有情心中一分净性如月十六分之一。月一分明当合宿际为日光夺。所以不现。后起月初日日渐加至十五日圆满无碍。若尔十五日时有十五分明白。何以为十六分而喻十六菩萨。四此文云有情心中一分净性如月十六分之一。而莲华三昧经云三十七尊住心城远离因果法然具五。此文意由成五智成五方佛。法界性智为本。以上四智出生四波罗蜜。四波罗蜜印成法界体性中出生四佛。四佛各摄四大菩萨以为十六菩萨。大日流出内四供养。四佛流出外四供养。四摄菩萨合三十七尊。若观行人圆满十六菩萨三摩地已即得五智。五智如是出三十七尊。而出生义。东方金刚威世界阿□如来有四亲近菩萨。南方宝庄严世界宝生如来有四亲近菩萨。西方大莲华法藏世界阿弥陀佛有四亲近菩萨。北方羯磨轮世界不空成就如来有四亲近菩萨。义释云妙华布地胎藏庄严世界大日如来是似他方佛菩萨也。非观行人自心之佛。六。此文意云北方不空成就佛。而礼忏云作变化身释迦牟尼佛。七。此论是不空所释而何引用一行所记大日经疏。又彼疏中无此开示悟入释。八。此文云若归本则密严国土。而义释云。悉地宫有三种。上品密严土法界宫。中品十方净严土。下品诸天修罗宫。既云十方净严即是他受用土。而何今云归本。
    答。一一会之。一。若一字仪轨于此月轮处令观日轮。其例多（矣）故云观日月轮。
    二。义释云。凡人胸有干栗驮心。有一肉团。体有八分。状如莲华。男仰女伏。观此八分以为妙法八叶芬陀利华。金刚顶宗观此肉团以为月轮。上观八叶莲华。又大论云。普贤文殊等如十四日月。佛如十五日月。故此文云。人心如合莲华。佛心如满月。
    三。劫义中云。月宫中有十五青衣。青衣日日一人来会。故十五日月轮渐黑。青表日日一人去散。故十五日月轮渐白。故知月黑白分各十五分。然以黑时尚有白义白时尚有黑义故白黑分各十六分。但以白满之时日月远望日光不夺。黑变之时日月相过日光映月故有合宿夺光之时。
    四。理趣分云。以十六大菩萨生获得如来执金刚位。释云。满足十六大菩萨三摩地已获得佛位三摩地仪轨。亦云。后十六生成正觉。此十六大菩萨是因。因此成就五智。五智示现五佛。法界性智出生四密。四密出生四佛。五佛出生四摄八供。是故于众生心中自性具足此因果法。非是修因得果所致故云三十七尊住心城远离因果法然具又非因果法中且约因分亦喻月十六分。然此三十七及十六等一切众生犹其具足。故真言者位位之中各具三十七及十六等。当准天台六即义成佛及涅槃经月爱三昧十五日智断喻于四十二位可以意得。故于此中以月十六日分喻十六菩萨自有智断高下之义。义释佛慧初心以上始用金刚顶十六大菩萨义。彼中无惑何有高下。若非天台圆四十二位智断互具之义何以得会此等之文。
    五。一切众生各具三十七尊之性。若修行人证有前后会为一佛一切诸佛互相涉入。各取世界以化众生故说多佛。亦说一佛。两俱无失。
    六。凡四方四佛各随义转用。是故大圆镜智出东方佛。胎藏东方是菩提心万行首故以宝幢佛为菩提心幢旗之义。此界东方金刚坚固自性身故以阿□佛为金刚义。言阿□者此云不动。不动即是金刚义故。平等性智出南方佛。胎藏南方是菩提行。修万行故。以华开敷为菩提行开敷之义。此界南方福德庄严聚身故。以宝生佛为福德义。妙观察智出西方佛。胎藏西方是证菩提故以弥陀为证菩提。其阿弥陀翻无量光。法乐无量为证菩提。此界西方受用智慧身故以弥陀为智慧义以阿弥陀是法门主。成所作智出北方佛。胎藏北方是入涅槃故。天鼓音以为任运成就之义。譬如天鼓无思而成事业故为成所作智之义。此界北方作变化身。故以释迦为变化义。又以北方成所作智能成就事业决定不空。故以不空成就亦为成事作智佛。转用如此不可疑也。
    七。或自录云。菩提心论不空集也。有人因判不空撰也。大阿阇梨云。论初先云大阿阇梨云。是龙树指我所承。我所承即妙吉祥。今文殊是也。故不空译梵文。非自所撰也。注引大日经疏是后人加。然温古本有此开示悟入之释出于无所不至真言处。有人不见而言疏无。违哉。
    八。密严经云。密严佛土是大智慧是大寂静故。是寂光实报二土。今云十方净严此是十方净土他受用变化二土。故不可以严一字相滥密严。
    问。唯识论等转八识为四智。四智心品念念生灭。束四智为三身。三身各有常无常义。天竺论师解释不同。今者且引一说释云。清净法界转依为自性法身。转第八识为大圆镜智。转第七识为平等性智。转第六识为妙观察智。转五识身为成所作智。四智自性为自受用身。此为十地所现一分细相为他受用身。若为三乘所现一分□相为变化身。故摄论云。自性法受用变化差别转。又转识位诸论不同。具如彼说。大智论云。智及智处名为般若。佛地论云。有五种法摄大觉地。谓净法界及四智品（云云）而今何言清净法界名为法界性智。足四智为五智。转九识为五智以五智为五身。五身五智法尔常住。亦为四身四身五身各互相具。
    答。唯识佛地三乘教故唯说不变真如之理。不说随缘真如之事。故转八识为三身。三身各有常无常义。不说转第九识为体性智。今真言宗真如净心随缘义故转在缠中第九净识以为出缠法界性智。亦转八识以为四智。始从凡夫终至佛地四种地中位位皆有转于九识而为五智亦以五智为五身也。五身者谓五智。如次清净法身。金刚坚固自性身。福德庄严聚身。受用智慧身。作变化身。亦为四身。四身者。谓自性身。受用身。变化身。等流身。等流身者六道随类等流之身。华严名摩拏摩化身也。亦为三身。三身者。谓法身报身应身。亦为二身。二身者。谓法身化身。亦为一身。一身者。谓一印曼荼罗中大日一身是也。
    问。法苑义林云。有义胜义谛中非身非不身。谁有三种。依世俗谛随机所现说有三身。法身空理。报身空智。利物所现名变化身。清辨等师皆有此义（云云）此即三论义也。又金光明云。佛真法身犹如虚空。应物现形如水中月（云云）此义云何。答。此是今宗有相曼荼罗无相曼荼罗义（云云）
    问。尊胜瑜伽五智品中通达心真言名为一切如来具三昧耶。发菩提心真言亦名大圆镜智。初发心时便成正觉。即是法身之义。加持菩提心真言名平等性智。即是应身之义。佛身圆满真言名成所作智。净三业真言名妙观察智。是应身之义。亦是后得智法身之义。证菩提心真言名方便究竟智身之义。或进修门中以方便为究竟。即是后得智法身之义。此五智后用大日法界印即成具五分法身。己身为毗卢遮那如来之身（云云）又云。身口意业三密门。应化法身即三密。五轮即是五智轮。五智便成五分身。五轮尽摄法界轮。三密即是三身故。五轮者是地水火风空。五轮以成器界亦成己身（云云）若尔五轮以为五智。三密以为三身。又大圆镜智为法身。平等性智为应身。应身即报身也。妙观察智为应身。亦是后得智法身。成所作智为后得智法身。方便究竟智为化身。即是后得智法身。此五智后更用大日法界性智印成大日如来具五分法身。若尔六智四身。六智者。大圆镜智。平等性智。妙观察智。成所作智。方便究竟智。法界性智。四身者。法身。后得智法身。应身。化身。何与前相违。
    答。义释云。菩提心。黄色。是金刚性。是地。次行赤色。是火义。同文殊义。次成菩提白色。是水义。次大涅槃色黑。风是中心空具一切色。即是加持世界曼荼罗普门之会毕竟清净无所不有也（云云）故。五轮即是五智轮五智轮者即五方佛智。如次菩提心。菩提行。成菩提。入涅槃。大方便。又彼文云。五智不云六智。故知方便究竟智是法界性智异名。净三业真言即是法界清净。诸法自性清净以为句义即是清净法界之义。合彼五智以为毗卢遮那五分法身而已。文云。或进修行门中以方便为究竟者即是大日经三句中方便为究竟也。又以五轮成立情器亦是大悲胎藏所说。故引胎藏释此文意尤为允（矣）
    问。次其胎藏三摩地法云何。答。是亦秘密之中最秘密也。故大日经云。秘中最秘密。义释云。此经文中有浅略释有深秘释。深秘释中亦有浅深（云云）故云秘中最秘密也。供养法疏有三秘释。一深秘释。二秘中深秘。三秘秘中最秘。今是浅略释自为四释。今三摩地法即是秘中最秘义释云。不可以莫耶干将授与婴儿。恐必不知运用致自害欤。三摩耶诫亦如前说。若阿阇梨为人造曼荼罗之时。若自持诵之时。先住佛室作自灌顶以字烧字而成其器。五轮同体以为自身则观心处以作圆明。圆明心观干栗驮心以为妙法芬陀利华。八叶莲台须□具足。当以十二真言王字而布台。亦以空点安布九处。白莲台上而布种子变为大日如来之身。结跏趺座入法界定。即是一切有情色心实相。本有之佛。次八叶各布种子变为四佛四菩萨身同入三昧形色不同。东方叶上观宝幢佛。是菩提心。如世军中有幢。是众中之首。军之标帜感所瞻望。进止之节莫不随之。一切万行此菩提心以之为标为主故得名也。南方叶观华开敷佛。此是行义。十度万行资菩提心次第敷荣牙茎华叶滋荣可爱。故得名也。西方叶观阿弥陀佛。是受用佛。即是成大果实受用其果无量不可思议现法之乐。皆得名也。北方叶上观鼓音佛。是方便也。既得大果自受用已。普为一切众生演种种方便成所作智。犹如天鼓之音无思而成事业。故得名也。又前经云。北方阿□者经误。此是瑜伽义。与此不相应以鼓音佛为定也。东南叶观普贤菩萨。是菩提心也。若无此妙因终不能至无上菩提。故最初得名。西南叶观文殊师利。是大智慧也。先发净菩提心。如普贤观经次第。乃至毗卢遮那遍一切处常乐我净波罗蜜之等所摄成。皆是净菩提心也。次即说第一义空。我心自空善恶无主。观心无心法不住法等即妙慧也。以此第一义空之妙慧净彼遍一切处净菩提心。平等慧利刃断无始无明根即入菩萨正位。故虽有菩提心而无慧行即不可成果故次明文殊也。西北叶观弥勒菩萨。即是大慈大悲。俱是第二句之义也。以此大悲藏增长成就妙菩提树枝条华叶故次说弥勒也。若有慧而无悲则方便不具则不得成菩提不能具六度摄众生也。东北叶上观观世音即是证也。证谓行愿成满得入此华台三昧也。若就未成果时观之此则差次浅深。今以如来平等慧观之从因至果。俱是如来一身一智行耳。是故八叶皆是大日如来一体也。又如字义。即是此之次第也。初阿字在东方。如梵音阿字即有初首之义。以顺世间法诸方中东为上。故喻菩提心最是万行之初也。其名曰宝幢佛。次即阿字是行也。若但有菩提心而不具修万行不成果。与前四菩萨义不殊。其佛即是华开敷也。次即暗字三菩提也。以万行故成正等觉。其佛名阿弥陀。即西方也。次鼓音即大涅槃。其恶字是正等觉之果故说也。次即入中恶（长声）字是方便也。此是毗卢遮那本地之身。华台之体（云云）行者观心莲上九位种子尊形已竟。次于顶上十字之处观一暗字名百光王。即以百字而为眷属。放百光轮而照身外。今布顶上。此有二义。一者顶上暗字是菩提心之水。今注心上菩提心之种子而令增长菩提种子。二者心上阿字是发菩提之字。今示顶上暗字之果而令劝发其菩提行。尔时行者观心莲台八叶作中台竟。其身即是曼荼罗海。从顶至心为第一院。从心至脐为第二院。从脐以下为第三世间天院。诸尊形色相好各各差别宛然。其自身中而现对之。犹如亲入佛会也。于其心上第一重中亦为三部心观阿字。是如来部。佛地万德。或安顶上胸观娑字是莲华部。大悲滋荣。或安顶左额观吽字是金刚部金刚。或安顶右。如来部中一切如来智印为主。不动明王降三世尊以为使者。莲华部中观自在尊为主。马头明王为忿怒使。金刚部中执金刚为主。逊婆明王为忿怒使。从心至脐第二重中背后观东方文殊眷属三世佛母。□右观北方地藏眷属万行幢旗。□左观南方除盖障尊除障三昧。腹前观西方虚空藏尊与愿神力。从脐以下第三重中腰后观东方初门中释迦眷属。然于东方观释迦者。东方为始普化四方。例如佛光照东普及十方。释迦之后观东方帝释眷属。腰后之左观东南方大仙眷属。腰左观南方阎魔罗王眷属。腰前之左观西南方罗刹鬼王眷属。腰前观西方水天龙王眷属。腰前之右观西北方风天眷属。腰右观北方毗沙门八大夜叉。腰后之右观东北方伊遮那天眷属。帝释之右观上方梵王眷属。水天之右观下方地天眷属。帝释之左观日天眷属。水天之左观月天眷属。如是等尊若观种子。若观印形。若观尊像。若三同观。中台为菩提心为因之句。第一第二重院为大悲为根之句。第三重院为方便为究竟之句。然未见谛人犹未能知毗卢遮那作种种神变等。但是观心成就耳。然有一事真实不虚。所谓我即法界。我即毗卢遮那。我即普门身此事不谬。何以故。一切有情色心实相从本以来大日如来平等地心。非是成正觉时强空诸法。令成法界。故今行人随观我即法界。法界海会显现自身。证有前后体相一如。是故行者作此观已。此人即名为佛也。一切行愿一念具足。一切所作同等诸佛。一切世间敬如诸佛。若真言者常观行之行住坐卧与海会俱。地波罗蜜一生满足。即以此身遍满法界（云云）此是大纲。不能具说。别有秘密三摩地法具如本教（云云）若欲学此法者必须随师受之。不得师心自披此文。纵随师受得者向未灌顶者不得辄说。若辄说者现世中夭招殃死堕无间狱也。
    问。今闻金刚胎藏三摩地法□有三摩耶诫。必须随师受之。不得师心自披其文者□有难也。何者毗卢遮那经序云。北天竺境有一小国名突鲁罗。其国石山半腹有秘密经藏。每至八月有无量□披秘密藏。一时风吹梵夹一本坠堕于地。樵夫取之以上国王。国王欢喜与之达磨掬多。达磨掬多得之自披得旨以授国王。我善无畏三藏和上亦得其法。开元之初来于此地翻译以为七卷。一行笔受受和上决。乃作义释。都有大日经七卷释十卷。都会曼荼罗一铺（云云）若尔达磨鞠多自披此文。何故不中夭而长命哉。善无畏传云。达磨鞠多在世已八百年。龄如三十岁。一朝乞食。良久而归语云。我往大唐白马寺千僧斋所而归（云云）又准金刚顶义决。龙树□白芥子打开南天铁塔之户自入其塔。诵此金刚顶经以传于世。
    答。彼大日经序是俗人东宫学士所撰。诸阿阇梨未许此序。有二失故不用此序。一违胎藏相承失。此胎藏教大日如来授金刚手。金刚手授大那兰陀寺达磨鞠多。达磨鞠多授同寺善无畏。二违供养法疏失新罗国零妙寺释不可思议撰供养法疏云。中天竺国大王小子可继王位。小子逃出投托邻国之后我之阿姨出家。为请境内高德法师出家学道。小子一闻便领妙宗。又求贤师五十余国。至北天竺乃有一城名乾陀罗。其国之王仰冯和上受法念诵其经。文广义深不能寻逐供养次第。求请于和上供养方法。和上受请金栗王所造塔边求圣加被。此供养法忽现空中金字炳然。和上一遍略读分明记着仰空云。谁所造也。云我所造也。问。阿谁我也。云我是文殊师利也。即唤书人遂使写取即与其王一本。自写一本随行。将行流通四方也。所谓小子者厥号善无畏三藏和上即是。小僧不可思议多幸面咨和上。所闻法要随分抄记（云云）可谓受经掬多之。后得文殊授念诵次第。又今沙门智藏金刚顶义诀云。此经有百千颂广本。其百千颂本复是菩萨大藏经中次略也。其大经本。阿阇梨云。经夹广长如床。厚四五尺。有无量颂。在南天界铁塔之中。佛灭度后。数百年间。无人能开。此塔以铁扉铁锁而封闭之。其中天竺国佛法渐衰时。有大德先诵持大毗卢遮那真言得卢遮那佛而现其身及现多身。于虚空中说此法门及文字章句次第令写讫即灭。即毗卢遮那念诵法要一卷是。时大德持诵成就愿开此塔。于七日中绕塔念诵。以白芥子七粒打此塔门乃开。塔内诸神一时踊怒不令得入。唯见塔内香灯光明一丈二丈。名华宝盖满中悬列。又闻赞声。此时大德至心忏悔发大誓愿。然后得入此塔中。入已其塔寻闭。经于多日诵此经王广本一遍。为如食顷。得诸佛菩萨指授所堪记持不忘便令出堵。塔门还闭如故。尔时书写所记持法有百千颂。此经名金刚顶经者也。菩萨大藏塔内广本绝世所无。塔内灯光明等至今不灭。此经百千颂本此国未有。此略本至此土（云云）此文言大德者即龙树菩萨。据华严传此菩萨升都率天上取得华严经也。又入龙宫诵得华严小本。此菩萨已持大日真言而得卢遮那佛为现其身授念诵法要后入铁塔。又据金刚界相承大日如来授金刚手。金刚手授妙吉祥。妙吉祥授龙树（云云）可谓受大日真言于妙吉祥之后得卢遮那念诵法要。
    问。此真言教天竺大唐日本佛灭度后几百年许各相传耶。答。若天竺国佛灭度后常传此教。但以无机未入其手。何以知之。且金刚界大日如来传金刚手。金刚手传妙吉祥。妙吉祥即文殊。传龙树。龙树七百年出。出楞伽摩耶经也。龙树传龙智。龙智在世三百岁间。玄奘诣彼先学三论空宗。于时龙智龄如三十岁。出玄奘别章。玄奘归后。龙智犹存。龙智传金刚智。金刚智唐开元初来到以传唐国。此金刚智以传不空。又西域记。佛灭千年。护法清辨起空有诤。清辨修观音法七日。观音现真身言。当往南天竺国逢金刚神请受秘法。清辨如教至南天境山中逢金刚神请受得秘法。秘法持诵□白芥子。开阿修罗宫户而入食长寿药。以待弥勒出世决疑。此亦执金刚手菩萨一千年间传真言教。若尔三论祖师回心真言修得下品悉地住修罗宫。又胎藏界大日如来付金刚手。金刚手数百年后付掬多。掬多在世已八百年付善无畏。善无畏唐开元中到来传之。故知天竺常传此教。然沙门无行唐代西游寄书中华云。近者新有真言教法举国崇仰。是约机会之时始闻此法之边。然论玄奘西游之世亦有二说。一说佛灭一千一百年中。以千年时护法檀越玄鉴居士持十师论。玄奘相逢得彼论故。一说一千五百余年。玄奘表云。像教东渐将垂六百。正法五百。像法千年故也。此玄奘后金刚智来。故准二说可知真言传唐之年代也。我日本国延历年中。睿山本师入唐之时。空海阿阇梨元为药生同共入唐。值遇慧果阿阇梨而蒙灌顶。即本师先还平城北野始行灌顶。七大寺十大德有□以为灌顶弟子。此延历代是佛灭后前二说中第二说云千八百年。而福贵和上群家诤论云真言新起者。沙门莲刚定宗论破云。真言本传以自新闻而言新起。是故可云新闻。不可云新起也（云云）
　　永享八六三不虑传领了一宗之证本何者如之尤以可秘藏之妙香院御殿传大乘院殿证明云彼云此可贵可崇只今相传宿宿欤且冥虑欤感悦之而已。
　　　　　　　　　　　　　　　　　　　　　　　　　　    遍照金刚实助

真言宗教时义第三

真言宗教时义第四


　　　　　
　　　　　
　　　　　

    问。此真言教何以为用。答。凡真言教自他受乐以为力用。何者自性自受二身所说秘教自受法乐以为力用。他受变化等流身等所说秘教他受法乐以为力用。
    问。何以云尔。答。四种曼荼罗皆是秘教。四种法身自为主伴皆说四曼荼罗理法名自性身自受法乐。四种智身皆为主伴皆说四曼荼罗智法名自受用自受法乐。故释不可思议云。问。谁说阿字。答。有三释。一深秘释。大日如来说此阿字。二秘中深秘释。阿字自说阿字。三秘秘中深秘释。真如理智说此阿字（云云）此中真如理智说此阿字是自性身自说法曼荼罗。阿字自说阿字即是四曼荼罗皆是秘教。以此例知大三羯等各用三释。亦是自性自受得说此三。此三亦即皆是秘教（云云）四种他受用身自为主伴皆说四曼荼罗随他意法名他受用他受法乐。四种变化身佛自为主伴皆说四曼荼罗变化教法名变化身他受法乐。四种等流身佛自为主伴皆说四曼荼罗随类教法名等流身他受法乐。故华藏界百叶台等台上为主叶上为伴为诸菩萨随他意说。其中皆有四身之说四曼之文。大小释迦应化五乘以为眷属随他乐说。其中亦有四身之说四曼之文。九界化身应化九界互为眷属随他欲说。其中亦有四身之说四曼之文。
    问。四种曼荼罗中唯羯磨曼荼罗现三密作事业。若然大三法曼荼罗已非三密。何有言教。故名自性自受。又若他受变化等流约羯磨轮可是秘教。约余三轮可非秘教（一）又他受用变化等流等所说经中皆说自性法身定不说法亦无四曼荼罗。文而何今云皆有四身之说四曼之文（二）答。文字实相义颂云。

    五大皆有响  十界具言语
    六尘悉文字  法身是实相

    释曰。五大者地水火风空。此是显密二义。显五大者如常释。密五大者。五字五佛海会诸尊是。五大义。此外五大皆具声响故曰五大皆有响。次十界具言语者一一切佛界。二一切菩萨界。三一切缘觉界。四一切声闻界。五一切天界。六一切人界。七一切阿修罗界。八一切傍生界。九一切饿鬼界。十一切捺落迦界。此十界所有言语皆由声起。次六尘悉文字者。谓色声香味触法此六尘各有文字相。初色尘字差别。颂曰。

    显形表等色  内外依正具

    法然所成谓法佛依正。或随缘显。谓若报身等流身依正。上说依正通四种身此约佛边。若约众生本有法身身土本有。六道身土随业缘是名法然随缘文字（云云）今云。此中五大十界皆有响言是大曼荼罗具秘教义。六尘显形皆为文字是三摩耶曼荼罗具秘教义。皆是法身实相是自性身说四曼荼罗秘教义也。法然随缘显形色等通四种身。亦互具四种身义也。大日经中大日如来遍法界身成四分出。即名四种阿字非必字声从口轮出。极乐净土水鸟树林皆说法音非定说法从舌相出。又辟支佛虽无言说示现文字教化众生非必教法从音声起。又辟支佛见飞华落叶见而得道非定教法从文字起。又菩萨人闻水波响成无上道非必悟道从法音得。又维摩诘默无言以显真理非定悟理从音响得（云云）故知四身四曼荼罗皆是教法。又诸他受变化所说经中法身不说以显真理。又舍利弗等流身佛默然显理。此等亦是以无言说而说教法。又诸他受变化所说四大六法。所持道具。所说文字。所现三轮。及迦比罗等流身等所立五大。所持火□。所说文字。所现威仪。□是无非四曼荼罗相。且如释迦成道欲说法时。有转法轮菩萨上轮。佛受此轮持转法轮。四王奉□佛受乞食。佛诸弟子受持三衣□具是三摩耶曼荼罗余可准知（云云）
    问。若以自他受乐为真言力用者。何故金刚顶疏云。用者是如来之妙能。此经之胜用。如来以秘密五智为妙能。此经以大慈大悲为胜用。只五智能发慈悲。慈悲由于五智（云云）答。依此疏文立今自他受乐为真言教力用之义。此经者是佛与内证眷属演说自行化他法门名为自受法乐之相。若以此法出对机缘名为他受法乐之相。若不尔者。疏主已判此经以为自受法乐之教。岂以大慈大悲肯谓他受变化之事。
    问。大慈大悲为用意何。答。疏云。能与他乐名之为慈。能拔他苦名之为悲。以大慈善根力故能实与一切众生世间乐及出世间乐。故云慈能与乐。有二种与乐。一住大慈三昧力冥熏众生各得安稳力。二慈三昧力普现三业随有众生见闻知者各获安乐。故名大慈。即是如意珠王身也。以大悲善根力故。能实拔一切众生分段生死苦及变易生死苦。故云悲能拔苦。有二种拔苦意同慈中分别。但有拔苦之异故名大悲。即是药树王身也。若珠王身与乐之时上从如来无上之乐下至妇夫卑少之乐无不与。若药树王拔苦之时上自变易难除大苦下至愁咽些些之苦悉能救济。举要言之分段变易一切诸苦。世出间一切诸乐。应时悉救随乐普与。盖此秘教最胜妙用（矣。云云）此金刚顶经中。初五相成身是示现自证之法。次出三十七尊是示现化他之法。然后召一切佛共说以此秘法授与众生之仪轨也。又大日经具缘品转字品秘密法品秘密位品节节及三摩地示现自证化他身土之相。一一说曼荼罗入修之仪轨也。
    问。何故说化他法之中有拔苦与乐之用。说自行法之中无除苦得乐之用。岂肯诸佛本无除苦。及无众生苦恼佛亦苦恼之义。
　　答。守护经云。我无量劫修行波罗蜜至最后身六年苦行。金刚顶云。诸佛惊觉云。汝未知真实忍诸苦行。即授与真言令五相成佛。大日经云。如来信解神变生楼阁。信解地之中即无量劫中难行苦行。又如所问诸佛大悲愿力众生苦恼佛亦苦恼。然今有二事故不说佛有苦恼。一约色尽故佛已尽苦得菩提故。二滥邪义故。昔寿灵师立佛受苦故约自行不说苦事。
    问。天台云用者力用。破惑为用。与今拔苦其义同矣。彼破五住之惑此拔二死之苦。因果虽异力用同故。若尔维摩经云。我坐道场力降魔得甘露灭觉道成。大日经云。我昔坐道场降伏于四魔。以此力用为教力用。答。金刚顶经拔苦与乐化他法中。北方摧一切魔菩萨是即降魔三摩地也。大日经中佛部使者亦是降魔三摩地也。□是真言教法之力用也。
    问。先金刚界降魔何。答。理趣释云。时薄伽梵者。能调持智拳者摧一切魔菩萨之异名也。复说一切调伏智藏般若理趣。所谓一切有情平等故。忿怒平等者是金刚降三世三摩地。由此定调伏他化自在魔王受化引入佛道。一切有情故。忿怒调伏者此是宝部中宝金刚忿怒三摩地。由此定能调伏摩醯首罗受化入于佛道也。一切有情法性故。忿怒法性者是莲华部中马头忿怒观自在三摩地。由此定调伏梵天受化入于佛道。一切有情金刚性故。忿怒金刚性者此是羯磨部中羯磨三摩地。由此定调伏那罗延受化令入佛道也。何以故一切有情调伏。即为菩萨者本是慈氏菩萨。由此菩萨内入慈定深矜愍难调诸天。外示威猛令得受化引入菩提时。摧一切魔。大菩萨欲重显明此义。故熙怡微笑以金刚药叉形持金刚牙。恐怖一切如来者一切外道诸天悉具如来藏是未来佛。令舍邪归正故名一切如来。如来者离五怖得四无畏无能怖者也。今所恐怖非果位如来乃在因佛也（云云）又降三世品云。时调伏难调释迦牟尼如来者。于阎浮提五浊末法为调伏九十五种异类外道现八相成道。皆得受化致于佛道。现生释迦族中。乃姓释迦氏。牟尼者寂静义。身口意寂静故称牟尼。于须弥顶三十三天金刚宝峰楼阁中毗卢遮那转法轮。有四种。所谓金刚轮。宝轮。法轮。羯磨轮。其四轮皆摄在二轮中。所谓正法轮。教令轮。即彼毗卢遮那于阎浮提化八相成佛度诸外道。即于须弥顶示现威猛忿怒形降伏摩醯首罗等憍佚我慢妄自恃具一切智。由贪嗔痴一切杂染熏习藏识。为令彼等清净离诸烦恼故示现在右脚踏摩醯首罗及乌摩妃（云云）又寿命经从毗卢遮那心出降三世菩萨调伏难调诸大天等。唯摩醯首罗而生拒敌。时降三世种种苦治乃至于死（左踏大天右踏大后）
    指归云。死已自见于下方过六十二恒沙世界名灰欲庄严。彼世界成正觉名为怖畏自在王如来。执金刚菩萨以脚按上诵金刚寿命真言复得苏（云云）
    又义释云。如瑜伽所说佛初成正觉。大集会中一切曼荼罗所摄三界之众有摩醯首罗者。即是三千世界之主住三千界之中。心慢故不肯从所召命而作是念。我是三界之主。更有谁尊而召我耶。复作是念。彼持□者畏一切秽。我今化作一切污秽之物四面围绕而住其中。彼所施□术何所能为。时不动明王承佛教命召彼。见其作如此事即此受触金刚（即是不净金刚也）令彼取之。尔时不净金刚须臾悉啖所有诸秽令尽无余。执令彼来至佛所复言。尔等是夜叉之类。而我是诸天主。何应受尔所命耶。寻即逃归。如是七返。尔时不动明王白言世尊。此有情故犯三世诸佛三摩耶法。当以何事治之。佛言。即当断彼也。时不动明王即持彼以左足踏其顶半月中。右足踏其妃首半月上。尔时大自在天寻便命终。即于尔时闷绝之中证无量法而得授记。于灰欲世界成佛号月胜如来。此皆秘说也。食一切秽是啖彼恶业烦恼等垢秽滓浊之法。云命终者是彼一切心法永断入无上法性。故此中得一切佛记。非是杀也。尔时诸天等见三千世界天主以不顺诸佛三昧耶故自取命终。一切敬畏自相谓言。天主尚尔。我云何不往。即共诣佛所于大曼荼罗中而得法利。时不动明王白佛言。此大自在天当更云何佛言。汝应起之。时不动明王即说法界生真言。尔时大自在者即复苏息生大欢喜。白佛言。甚希有也。我初召至已问佛。此夜叉是何等类。我所不解。佛言。是诸佛之主。我作是念。诸佛一切之主。云何以此而更为主耶。是所不解。今乃知之。由此大王力故令我现前得记作佛。当知实是诸佛之尊也。所以然者。大自在天三千世界之主即是众生自心。所谓无始无明住地于诸惑中而得自在。唯除大菩提心。无能伏者。断其命已即于寂然界作证。所谓生者即是起佛慧门。是故真言行者应一一思惟诸佛密语也（云云）
    问。胎藏界降魔何。答。义释释不动明王大摧障真言中云。佛在道树以此真言故一切魔军无不散坏。何况世间诸障也（云云）次降三世真言中云。此二明皆是法佛三昧。为令行人从初发菩提心守护增长今生成佛果圆满终不退失不堕在非道者即不动明王是也。为降伏三世难调众生即降三明王是也。相次说之。所谓三世者。世名贪嗔痴。降此三毒名降三世。又由如过去贪故今受此贪报之身。复生贪业受未来报。三毒皆尔。名降三世也。复次三世者。名为三界。谓毗卢遮那如来始从有顶迄至下地从上向下相次一一天处皆化无量眷属大天之主令胜彼天百千万倍。彼怖未曾有。更何众生而胜我耶。乃至以法而降伏之。即次第而下。以能降伏三界主故名降三世明王也。
    问。此有多疑。一者能化有疑。法相宗云。唯化身土有降魔事。他受用土虽有父母魔等皆是变化。实是菩萨。故无降魔（云云）大般若云。过去宝月如来无降魔事（云云）天台云。八相不定故无降魔（云云）今真言宗常云。此真言法自受用身与内证眷属说内证法门。而何更说降魔之事。二者所化有疑。信行云。迦叶佛时魔王名曰头师。释迦佛时魔王名曰波旬（云云）释迦初坐道树降伏一切魔众。唯有波旬未降伏。故至涅槃之前魔王白。佛早入涅槃（云云）瑜伽论云。第六天王他化自在天宫之边亦有魔王宫殿（云云）天台引净影云。魔王宫殿在于欲色二界中间大宝房中。即是佛说大集经处。今大日如来初成正觉集大众时。不动明王已降三界天主摩醯首罗。彼有夫妇似欲天主。岂非第六天宫摩醯首罗。若不尔者岂肯梵世而有夫妇不净之物。若尔成正觉已下须弥顶之时。现降三世所降是何摩醯首罗（一）又若须弥山顶降三世所降伏是第六天摩醯首罗者。此外复宝金刚所降伏是何摩醯首罗（二）又若有云。第六天魔非三界主。故义释云。商羯罗天是摩醯首罗。于一世界有大自在。非于三千界也（云云）商羯罗天是第六天故。三千界主是初禅梵王。依智度论初禅梵王为三界主。以初禅中有觉观故有主领义。二禅已上无觉观义故无王领者。此外马头所降是何梵天（三）又初禅以上无男女别。粪滓等事。何有夫妇不净之物（四）
    答。小乘云。佛坐道树入慈心定降伏八十万亿魔军。是小乘说也。法相云。唯化身土有降魔事。他受用土虽有魔等皆是变化。实是菩萨等。是三乘通教说也。梵网经云。释迦牟尼从华藏界来入第四禅中。先说魔受化经。次入都率天宫。次下南阎浮提。父名净饭。我名悉达。七岁出家。三十成道。初成道从寂场历十天处说若干法门等。是大乘别教说也。天台云。三世诸佛皆有魔敌。亦提婆达多皆是变化。入大乘云。提婆达多是大宾迦罗菩萨也。若实是恶人者。世世不可逢佛。譬如二人各往东西不可相逢（云云）法华说。为释迦昔师。今谓。一音谤佛尚堕地狱。岂有实业破佛法僧主伴相结常为魔天。故知法界无有实魔。是圆教说也。故注维摩云。魔罗外道皆作佛事（云云）今真言宗四身土中皆有魔王。但自性土本来降伏。受用身土成佛后降。变化身土先降后成。等流身土不成常降。魔界如也。佛界如也。一如无二如者是自性土中真如降魔也。若瑜只经云时会中忽有一障者。不从空生。亦不从他方而来。亦不从地出忽然而现。诸菩萨各如醉不知所从来处时薄伽梵面门微笑告金刚手及诸菩萨等言。此障从何而来。从一切众生本有障无始无觉中来。本有俱生障。自我所生障。无始无初际本有俱本轮。特障者忽然现身作金刚萨埵形。于顶上现一金刚轮。足下现一金刚轮。两手中各现一金刚轮。又于心上现一金刚轮。遍身放光照触会中诸大菩萨。时金刚手白言遍照薄伽梵。我今欲说此自生障金刚顶法。唯愿许我解说。时金刚手承佛圣旨而说颂言。若持爱染王根本一字心。常住此等持是名微细定。自性所生障无得此方便。时自性障闻此语已。忽然不现（云云）此经遍照如来以四种法身于本有金刚界自在大三昧耶自觉本初大菩提心普贤满月不坏金刚光明心殿中与自性所生眷属三十七尊说。超过十地诸地菩萨无有能见。俱不觉知。而有此自性所生障者此是自受用身以一切法一切有情而为所证法乐境界。则与一切众生同体故。从一切有情无始无明住地之中发起分别俱生障者之身。以爱染王而降伏之以为法乐。此事诸教未曾见闻。一切诸宗未知何判。若云他受用土变化魔者。他受用土十地菩萨皆得见闻。何此文云诸地俱不觉知（云云）又他受用土魔王不云从一切众生无始无明住地中来。且不云分别俱生障者。何言是乎（云云）
    又金刚顶十八会中。降三世教令轮法曼荼罗三十七尊皆入降三世三摩地悉持降三世印。今有别行降三世极深秘密仪轨以吽迦罗金刚为主。是金刚萨埵降三世法。又有观世音降三世仪轨是金刚法降三世法。如是可有三十七仪轨（云云）其理趣释所出四部降魔亦是此中之四法也。四种自受用身在法界宫共说此法。是自受用降魔法乐也。彼瑜伽经不动明王降伏三千界主名为诸佛密语。是亦自受用法自密语也。若以此法出对机缘第四禅中降三千主。须弥山顶降欲界主。为令世间知佛尊德诸佛应化作魔受化是他受用降魔法乐也。若释迦佛坐道场时亦以此法降欲界主。其意同前。是变化身降魔变化也。天台云。大觉世尊涉六年以伏见举一指而降魔者今教怖魔印耳。若商迦罗天于一世界有大自在摄诸天魔。又若涅哩底王在罗刹中摄诸地魔是等流身降魔等流也。释能化疑已。
    次释所化疑者。若长阿含云尸弃梵王是初禅王。此云火色。或云火顶。于大千界最得自在。亦名鸠摩罗。此云童子。颜如童子非男非女。又云持髻（云云）是小乘说也。若大品云堪忍界主持髻大梵。智度论云。娑婆世界主梵天王名曰尸弃大梵。住初禅中领大千界。以初禅中有觉观故有王领义。二禅以上无觉观义故无王领。天台禅门云。智论引小乘说。若依大乘璎珞四禅各有梵王。即是十地菩萨为六欲四禅王。三论云。金光明云百亿梵王即初禅梵王。是下品也。十地经云摩醯首罗千世界主。即二禅梵王。是中品也。九地菩萨作梵王二千界主。即三禅梵王。即是上品。若三千界主居百亿日月中央即四禅梵王。是上上品（云云）今真言宗云。伊舍那天忿怒之身名鲁驮罗。亦名摩醯首罗。是第六天宫魔王也。入大乘论云。摩醯首罗有二种。一伊舍那摩醯首罗。二毗遮舍摩醯首罗。前是第六天魔也。后是第四禅天王也。劫义亦云。第四禅色究竟天有五种名。一名色究竟。二名有顶。三名首陀会。四名摩醯首罗。五名阿那含天。第四禅主亦名摩醯首罗。此云大自在也。即诸论云。后报利益摩醯首罗天宫是也。即大千界主。亦名尸弃。此云持髻。亦云商羯罗。与尸弃梵语存略也。义释云。商羯罗天是摩醯首罗。于一世界有大自在非于三界。是初禅梵王只领一四天下也。因明疏释商羯罗此云骨锁天。劫初梵王化人间苦行像貌祈彼天得。故云商羯罗主菩萨。即此天也。理趣释云。摩度羯罗天三兄弟等者。梵王那罗延摩醯首罗也。天台云。世敬三仙二天。二天者。谓摩醯首罗。毗纽天也。毗纽天在欲色二界中间也。信行云。那罗延此云人生。是天力士也（云云）然唯识论云。第四禅中广果天以下是凡夫天众。无烦无热善见善现色究竟。此五天是小乘阿那含果杂修漏无漏有五种别乐慧者也。彼中菩萨不生无回心故。如摄论云。诸趣悉变化。唯除净居天。若智论等云过色究竟有十住菩萨住处。亦名摩醯首罗。此是十地菩萨。非凡夫天。此三乘教说也。又梵网云。释迦从华藏界先入第四禅中说魔受化经。是大乘别教说也。彼经是金刚顶浅略之文。故瑜伽经云。大日如来初成正觉。不动明王降伏摩醯首罗。是指第四禅中降魔。又是宝金刚所降伏摩醯首罗也。大集经云。复有魔王领大千界。入大乘云毗遮舍摩醯首罗是也。其所住处虽无文说。义推可在五那含天之上十住菩萨之下。而有夫妇不净者例如义释云。诸显教中梵王无后。今此教中梵王有后。是三昧义。故密教中第四禅大梵王有后妃也。其不净者已是变作。不足为难（云云）次佛下须弥山现降三世降伏第六天魔。故有乌摩妃也。即是上云金刚降三世所降。他自在魔王亦即降三世会所降是也。次马头所降梵天是初禅魔醯首罗。亦名梵天。次羯磨金刚所降那罗延天是初禅天力士也。又准义释大日如来始从有顶一一天处次第降伏。故知四禅六欲一一天有降魔事。又报身佛尊特巍巍无人能障。故降三魔已成正觉。先成佛然后摄伏三界魔天。先三后一总降四魔。故大日经佛言。我昔坐道场降伏于四魔。若变化身应同人法。故有天魔来障成道。坐道场先降天魔。次降三魔。然后成佛。言三魔者。谓烦恼魔。阴魔。死魔。先一后三总降四魔。故维摩经变化身言。我坐道场力降魔得甘露灭觉道成（云云）又佛灭后百年之终。优婆掬多降伏天魔。从尔以后天魔不来是等流身降魔等流也（云云）
    问。今真言教何为教相。答。且约十门以释教相。一说。二语。三教。四时。五藏。六分。七部。八法。九制。十开。
    问。第一说何。答。所言说者诠辨为义。若色若心若事若语诠辨法义皆名说法。故今宗意诸佛必以四种曼荼罗身一一皆悉说法。且约一隅以明其相。若六大曼荼罗身有二说法。一真六大自现法义。若别若共皆名说法。其地轮界现菩提心。其水轮界现菩提行。其火轮界现菩提智。其风轮界现涅槃断。其虚空界现大方便。识界无碍现法界体。如此六大别现法义令真言者见六大形随悟六义。是名说法。故大品云。六界清净故一切智智清净等。此六和合成率都婆则现毗卢遮那法身。如此六大共现法义令真言者见一塔形悟一法界是名说法。此约内证以明说法。若约外化或有佛土天衣触身即悟得道。此是地体自现法义。或有佛土寂灭无言观心得道。此是识大自现法义。如说地识余大例然。寂漠世界佛欲说法右□而卧睡眠之中为机说法。人欲听法右□自卧睡眠之中逢佛听法。修菩提行成正等觉皆在眠中而辨成之。如此六大若别若共皆现法义。此约外化以明说法。
    二此六大言说法义。若别若共皆名说法。其地声^h□阿。其水声^h□缚。其火声^h□罗。其风声^h□诃。其空声^b□佉。其识声^h□阿。大日经中大日如来遍法界身四分流出四种阿字。是出识声以为四字。如是六大别出法音。令真言者闻六大声随悟六义。此六和合成一真言者。亦名五字旋陀罗尼。谓^h□^h□^h□^h□^h□阿尾罗吽欠是也。亦名大悲胎藏八字真言。谓^h□^h□^h□^h□阿尾罗吽^h□纥哩（二合）^h□恶。亦云^h□^h□^h□^h□^h□^h□^h□^b□。阿娑缚阿缚罗诃佉。如此六大共出法音令真言者闻一真言悟一法界。此约内证以明说法。若约外化极乐净土水鸟树林皆说法音。璎珞过去顶王如来般涅槃后全身舍利住世一十二劫。说法利生如佛在世。彼佛舍利利实无心识。本国人法五大所成。大宝积经说。舍利弗言。一切草木树林无心可作如来身相具足悉皆说法。中阴经说。释迦成道一切国土有情非情身长丈六悉皆说法。大般若说。过去须扇多佛自入涅槃留一化身一劫说法。彼佛化身无自依心有他依法。此等五大而说法音。华严或有世界一念影现诸法为体。佛身国土说法度人以心为体。又佛出世无漏界为三种意生身说法。此等识大而说法音。一切世界应身说法同人法故风触七处而说佛意。如是六大若别若共皆出法音（云云）
    若三昧耶曼荼罗身亦有二说。一三昧耶自现法义。五□金刚现五智相。上下十峰示现十地十真如十法界。如此金刚钩·箭·喜·宝·日·幢·幡·笑·莲·剑·妙轮·语·羯磨·甲·怖·持现十六法义。如此乃至三十七尊三昧耶身。胎藏四重诸尊三昧耶身。各现法义（云云）今真言者见三昧耶随悟法义。如金刚顶则彼薄伽梵普贤为月轮出已。遍于一切众生令发大菩提心。如此十六尊三昧耶身于法界利于众生（云云）此约内证。若约外化有佛土见佛光明得道。是金刚光三昧耶身力也。或众香土香作佛事。是金刚香三昧耶身力也。璎珞五十二位。世间果报十五轮王。四十心四轮。一二三四洲王。十地十轮。等觉妙觉二轮。初地百界为王。乃至妙觉为法界主。见轮宝行顺其正化。是金刚轮三摩耶身力也。又娑婆声作佛事。是金刚舌三摩耶身力也。如此等者一切准知。二三昧耶自出法音。如金刚顶金刚语菩萨三摩耶中云则成一切如来念诵出已（云云）其三摩耶形直是舌相。如说舌相一切准知。
    又三摩耶曼荼罗身通情非情。故四种曼荼罗中。问。何故诸尊所持刀剑轮等名曼荼罗耶。三摩耶此云等故问之。答。五大普遍有情非情而平等故。亦大曼荼罗名有情。刀剑轮等名非有情。问。刀剑等若名非有情若有名有情义耶。答。亦名有情。此刀剑轮等本来具如来智印故（云云）既名有情岂无言说。此约内证。若约外化如苏摩胡经说。下□斯那于刀镜等之时。此刀镜等能说未然之事（云云）
    若法曼荼罗身亦有二说。一法曼荼罗身自现法义。大日经。观此空中流散假立阿字之所加持成就三昧道。如是何阿^h□字住于种种庄严布列图位。以一切法本不生故显示自形。或以不可得义现缚^h□字形。或诸法远离造作故现迦^h□字形。或一切法等虚空故现佉^b□字形。或行不可得故现哦^b□字形。或诸法一合相不可得故现伽字形。或一切法离生灭故现遮^h□字形。或一切法无影像故现车^h□字形。或一切法生不可得故现若^h□字形。或一切法离战敌故现社^e□字形或一切法离我慢故现吒^b□字形。或一切法离养育故现吒^h□字形。或一切法离怨对故现拏^h□字形。或一切法离灾变故现荼^h□字形。或一切法离如如故现多^h□字形。或一切法离住处故现他^b□字形。或一切法离施设故现娜^h□字形。或一切法界不可得故现陀^h□字形。或一切法胜义谛不可得故现波^h□字形。或诸法不坚如聚沫故现颇^b□字形。或一切法离系缚故现么^h□字形。或一切法诸观不可得故现婆^h□字形。或一切法诸乘不可得故现野^b□字形。或一切法离一切尘故现逻^h□字形。或一切法无相故现逻^h□字形或一切法离寂故现奢字形。或一切法本性钝故现沙^h□字形。或一切法谛不可得故现娑^h□字形。或一切法离因故现诃^h□字形。仰^b□坏^e□儜曩^b□莽^h□等于一切法自在而转（云云）又两部种子曼荼罗名法曼荼罗。一切种子各现法义。且胎藏中大日种子^h□阿（引）字是本不生义。^h□此有五义。字发菩提心。阿^h□字修菩提行。暗^h□字成菩提果。恶^h□字入涅槃。恶（引入）字起大方便。若真言者见此大日五种种字则知五义。如大日者一切诸尊种子亦然。一一皆是入法界门。
    二法曼荼罗身自出法音。如供养法疏云。阿字自说阿字（云云）如阿字者诸字亦然。此约内证。若约外化彼疏亦云。此供养法现虚空中金色炳然。又菩提心经云。法末之时有一人而以此佛法仰书虚空。后明眼人写而传世（云云）是法文字自现法义（云云）若出法音法果可有（云云）
    若羯磨曼荼罗身亦二说。大日经中从佛分身发生四重曼荼罗身。一一尊皆现法义。四重诸尊共说五种三昧耶法。金刚顶中一切义成就菩萨示现五相成身。自心流出三十七尊皆现法义。后召诸佛菩萨共说入曼荼罗修行仪轨。此约内证。若约外化十方世界一切诸佛八相成道相。好威仪皆现法义。三轮说法皆出法音（云云）
    问。四种曼荼罗身委细云何。答。略明大纲。恐繁不广如即身成佛义云。大日经说。一切如来有三种秘密身。谓字印形像。字者法曼荼罗。印谓种种标帜。即三昧耶曼荼罗。形者相好具足身。即大曼荼罗。此三种身各具威仪事业。是名羯磨曼荼罗。是名四种曼荼罗。若依金刚顶说。四种曼荼罗者。一大曼荼罗。谓一一佛菩萨相好身。又彩画其形像名大曼荼罗。又以五相成本尊瑜伽又名大智印。二三昧耶曼荼罗。即所持标帜刀剑·轮宝·金刚·莲华等类是也。若画其像亦是也。又以手和合金刚□发生成印亦名三昧耶智印。三法曼荼罗本尊种子真言。若其种子字各书本位是。又法身三摩地及一切契经文义等皆是。亦名法智印。四羯磨曼荼罗。即诸佛菩萨等种种威仪事业等。若捏等亦是。亦名羯磨智印。
    又四种曼荼罗义云。释名。问梵汉如何。答摩诃翻大。三昧耶翻平等。羯磨翻事业威仪。达摩翻法。曼荼罗新古二译。古人翻坛者义偏不而具也。坛者坦也。坦然而平等也。古人但取坦然而平义缺三密四智印等无量名义。亦翻无比味无过上味也。古人坦然而平义在此轮圆具足中也。问。坛有几别。答。毗卢遮那经说方圆三角半月形四坛也。金刚顶说方圆三角莲华形金刚形五坛也。前四坛中。方者地大。方者平等义。地相平故。圆者水空二大。圆者满义。水空圆故。三角者火大。三角者降伏义。火三角故。半月形者风大。半月者摧灾义。风能摧物故。辨体。问。何云大曼荼罗等。答。于三十七尊等形像画于尽名大曼荼罗。以五大色成故。黄白赤黑青色如次地水火风空。此五遍一切处故云大也。诸尊所持刀剑金轮等平等曼荼罗。五大普遍有情非情而平等成故。大曼荼罗名有情刀剑轮等名非情。亦名非有情。亦名有情。本来具如来智印。故名有情。智印有四。大智印。平等智印。羯磨智印。法智法智印智者简释决了义。印者决定不改义。捏铸刻等像名事业曼荼罗。随如来事业差别而威义各别故。诸尊种子字有轨则轨持义。画于尊位故名法曼荼罗。真实如来说亦具四种忘相见色时五大色是大曼荼罗。忘色见相时事业威仪曼荼罗。法曼荼罗自然在如来身中。诸尊所持本标帜是平等曼荼罗。四种曼荼罗各互相具。大曼荼罗中五大遍者三昧耶也。手足等者威仪也。轨则等者法也。三昧耶中五大色者大也。屈曲威仪者事业也。轨则等者法也。羯磨中五大色者大也。五大遍者平等也。屈曲等者事业也。轨则等者法也。达磨中五大色者大也。五大遍者平等也。屈曲等者事业也。四种曼荼罗者配三宝也。大是佛宝。法是法宝。平等僧宝。事业遍三宝也。僧众业和合义。五大是众义。五大平等一味无乖诤。是和合义故云僧宝。业有作业业用二义。佛宝法然五大所成者作业也。此佛宝起说法神通用者业用也。僧宝法然五大所成者作业也。此僧宝起说法神通用者业用。故云事业遍三宝也。
    四种曼荼罗摄四种法身有三意。初意法大羯三。次意大三羯法。后意三法大羯。如次自性受用变化等流（云云）四种曼荼罗亦具众生。众生有自他二义。此有四种。一自自。二自他。三他自。四他他。自本觉佛与他本觉佛如已成佛说也。此无差别。自烦恼身与他烦恼身如来成佛说此有无差别义法体故无差别相用故有差别。四种曼荼罗摄一切法。世出世间内外一切教一切法摄法曼荼罗世出世间一切有情摄大曼荼罗。世出世间一切器界摄平等也。世出世间一切事业摄事业（云云）今谓。一切世出世间凡开口者无非阿音。所有言音无非迦等。以此悉昙摄一切音。具如别章。凡点画者无非阿字。所有文字无非迦等。以此字母摄一切字。具如别章。一切有情无非六大。一切器界无非显形。一切事业无非动作。故得相摄。
    问。第二语何。答。语有三种。一随他意语。二随自意语。三随自他意语。天台亦名随情。随智。随情智。亦名并与。夺并。半与半夺（云云）十方三世一切诸佛但说显教不说密教。皆名随他意语。如释迦三乘教也。大日如来法界宫中但说密教不说显教皆名随自意语。如大日经大空三昧也。大日如来法界宫中现普门身各说五乘三昧道法皆名随自他意语。如大日经五乘三昧也。何以故。诸佛教法无非密教。而随他意以此密教但说显教。故名随他意语。但随自意说此密教。故名随自意语。若随自意是一教。而随他意分说五教。虽说五教皆是密教不同显教。故名随自他意语。然义释中是为随他意语。此于密教直判自他。此即随自他意语也。
    问。若尔随他意语非今密教。何故前云皆是密教。答。彼显教中自为随自意语。今名随他意语。意谓。望佛虽是密教随机说为显教。今望佛意皆为密教。何以故。凡佛开口无非阿字。所有文字章句无非迦等。此阿字等皆是大日如来法身法身言音无非秘密。故一字具无量义。无量义中随悟一义且名显教。显教一言亦无量义。但机不悟。
    问。释迦一代五乘一乘随机不同。于此三语相摄如何。答。大日教中有二语教。释迦随机说此二教。此中随他意语彼中名五乘教。此中随自他意语彼中名一乘教。一乘教者分一说三会三入一。与今随自他意语同。故显教中一乘教理与今教同。故金刚顶疏云。或说一乘。如法华云。唯有一乘法。或说二乘。如摄论等。一者大乘。二者小乘。或说三乘。如诸经云。声闻缘觉菩萨乘。或说四乘。如十地经声闻行法。独觉行法。菩萨行法。如来行法。或说五乘。三乘加人天乘。此经一乘大乘佛乘所摄也（云云）此谓所证理同。非谓能诠教同（云云）
    问。若随他意语中云十方但说显教者。今显教师云但有显教不信真言是有理耶。答。甚有道理。望彼随他意语故也。所执义门望彼皆理。故真言者若得显教师问当以彼义答之。若有开悟深义然后当说密教。
    问。若尔何故法华云若有问难者不可以小乘法答。但以大乘答令得一切种智。答。彼约究竟以说。今约方便以说。
    问。第三教何。答。教有三种苏悉地疏云。教有二种。一显示教。谓三乘教。世俗胜义未圆融故。二秘密教。谓一乘教。世俗胜义一体融故。秘密教中亦有二种。一理秘密教。谓华严般若维摩法华涅槃等。但说世俗胜义不二。未说真言密印事故。二事理俱密教。谓大日经金刚顶经苏悉经等。亦说世俗胜义不二。亦说真言密印事故（云云）前后都合故为三教。如释迦教十方三世佛教亦然。金刚顶疏云。大乘有二种。一者显示大乘。二者最胜金刚秘密乘。故金刚经云。为发大乘者说。为发最上乘者说。智论亦云。佛法有二种。一秘密。二显示。今此经是最上乘最上金刚秘密乘。诸最上乘顿证之旨无不摄属此经（云云）又云。依涅槃经说有二教。半教满教。智论亦有二教。显示教。秘密教。又或说。有顿渐二教。此经以为满教秘密教顿教也（云云）今谓。涅槃半教是诸小乘教。满教是诸大乘教。大圆觉云。此经名为顿严大乘。顿入根性悉能开悟。亦摄一切渐修群品。此渐修是大乘渐行。思益亦有顿渐二教。彼约修行以明顿渐。金刚经约通别圆三以为二大乘也。此□显教。小乘通乘别乘圆乘半满渐顿满摄后三渐摄前三。后三中圆及以顿教所诠极理与今教同。故得相摄。非谓后三满教及以顿教能诠教同。
    问。显示大乘教中小乘通乘别乘不摄今教。答。若约三语亦得相摄释迦。以此随他意语。及随自他意语说随机说故此中随他意语彼中名为小乘通乘别乘。此中随自他意语彼中名为圆教。半满渐顿相摄今教自可准知。此□望机虽有二说。而今望佛摄彼等教唯为一大圆教。
    问。智论云。若显示教初转法轮但有陈如得果。八万诸天得无生忍。若秘密教无量诸天或得阿罗汉。辟支佛。初地。乃至十地。一生补处（云云）此指第三七日后说阿含经名显示教。第三七日后阿含同时亦说密□力士经。广说如来三密三乘得道名秘密教。天台引此一人八万以为同听异闻。修修相知显露不定教。此秘密教以为同听异闻。互不相知秘密不定教。何以为今真言秘密教证文耶。答。彼阿含经亦摄三乘教中。其力士经亦摄一乘教中。例知维摩经具四教般若经具三教涅槃经具四教华严经具二教而摄一乘。其力士经虽有三乘得道亦摄一乘理秘密教中。以彼等经圆理与今一大圆理同故。
    问。天亲涅槃论云。法华经为烦恼所污。涅槃经不为烦恼所污（云云）若今一大圆教理与法华同者。今一大圆教亦为烦恼所污耶。答。夫烦恼者应在众生。佛说经教有何烦恼。而有此言者彼论以法华以前教为一船。以法华为一船。以涅槃为一船（云云）天台云。前番前熟已入法华。后番后熟留入涅槃（云云）故后熟者若法华未断烦恼亦约此人故云法华为烦恼所污。若不尔者法华涅槃□说佛因极果。何意一污一不污乎。义释云。经云。若到修行地授不思议果。此修行地即是净菩提心初法明门。例如声闻见谛以后复入修道也。此菩萨于百字明门中各见莲华胎藏曼荼罗世界海故（云云）初地菩萨化满百佛国也。非徒见之而已。亦能以此百莲华藏转作自身。至于初地芽茎华□十心满时一明门中开出十解脱门成千世界。皆是随分蒙授不思议果。至十一地时过于虚空云海明门中一一皆见莲华庄严世界。是名不思议果满也。次云是第一真实诸佛所开示。此中开示即是佛之知见。与法华义同。不共一切声闻缘觉。亦非普为一切众生者。此经是法华秘实不妄示卑贱之人。如释迦出世四十余年因舍利弗殷勤三请方为略说妙法莲华义。今此本地之身。又是妙法莲华最深秘处。故寿量品云。常在灵鹫山及余诸住处。乃至我净土不毁而众见烧尽。即此宗瑜伽之意耳。又因补处菩萨殷勤三请方为说之茍无顿悟之机则不入其手。故不普为于一切众生。亦是领前偈中到修行地方授不思议果（云云）法华亦云。无智人中勿说此经（云云）故云与法华同。但此文中判法华为略说。略说者谓唯说理。故知真言教为广说广说者说事理（云云）问。有云。前义释云。三劫十地中第三劫满断无明住地入净菩提心是佛慧初心。以上虽引华严十地而约金刚顶十六大菩萨义为秘密义。此中建立三心而无断惑之文。其金刚顶十六菩萨即佛果功德。非是具惑菩萨。又引练□成真珠已。安高幢上雨宝之喻喻净菩提心也。是亦天台所用六即证文大经贫女六喻第六尽受用之是究竟即意同。又此文中净菩提心以后十一地中皆是华藏即引寿量品文。故天台初住以上乃至妙觉佛果。皆摄此中净菩提心乃至第十一地。彼十地中建立三心具佛地功德。非具惑菩萨（云云）有云。彼三劫终入净菩提心是天台初住也。其十地中建立三心是四十一地。此文净菩提心是天台初住也。乃至第十一地是四十一地。引寿量品是约第十一地。故彼三劫后十地中建立三心是具惑菩萨。其十六大菩萨依菩提心论以月初一分明喻金刚萨埵。乃至十六分明喻十六大菩萨。故金刚萨埵是断一分惑得一分明。是天台初住菩萨。乃至十六喻四十一地断惑。涅槃经月爱三昧十五智断与此意同（云云）此二家义谁是谁非。答。两俱得失。何者前说中彼文三劫终。净菩提心以上十地成佛故。此约别教教道以明超登。实是净菩提心以上四十二地中。一一三心。一一十六菩萨。惑有厚薄自可知也（云云）后说中。菩提心论月十六分明喻佛地功德差别。十六菩萨四十二地中。地地皆有故。此十六各有明昧自可知也（云云）
    问。若法相问一切众生皆成佛耶报佛智常耶当如何答。答。真言行者自住随类三摩地可答一切众生有成不成报佛无常也。问。若尔彼难而何常云一切皆成佛。佛智常住。当如何会。答。可答我真言家自有多门。若十方法界应三乘机时说言有成不成佛智无常。若应一乘机时说言一切皆成佛佛智常住。故汝不可只见一边以难三面。如答法相一义诸宗诸义随彼教答。
    问。第四时何。答。自性自受常恒当说法。不论时处之一多也。然约常恒名为一时一处。他受变化等流身土随缘不定。故论时处之一多也。然约不定名为一切时一切处。又自性土自受用土各有自身。是故彼中亦云一切时一切处。如大日经云。毗卢遮那一切身语意业于一切时于一切处宣真言句法。他受变化等流土中各有四身。是故彼中亦云一时一处。如华严云。尽未来际常说华严。法华亦云。常在灵鹫山及余诸住处。我净土不毁而众见烧尽。
    问。若尔今立一佛一时一处一教。亦即一切佛一切时一切处一切教者。是自性自受土中一时一切时一处一切处。为当他受。变化等流土中一时一切时等耶。答。四身土中各有四身互有一时一切时一处一切处。今皆总含名为一时一切时一处一切处。
    问。释迦一代或说五时。如涅槃五味譬喻。佛性论化身佛五时说法。或说四时如无量义初说四谛。次说因缘。次说方等般若华严海空。次说无量义。或说三时如大乘妙音智经初法有人空。次境空心有。后心境俱空。深密初小乘。次大乘。后三乘。或说二时如般若法华涅槃初说四谛。今说大乘。或说一时如华严尽未来际常说华严。阿含得道涅槃皆是阿含。般若得道涅槃常说般若。法华常在灵山现灭不灭（云云）今宗一时一切时中摄否。答。若随他意以彼释迦一代五四三二一时且摄今宗一时一切时中。以其释迦是变化身具四身。娑婆一代或说一时。以有自性自受说故。或说一切时。以有他受变化等流身故。若随自他意语则摄今宗他受变化等流土中一时一切时。以此三土各有四身。又彼释迦一代亦以此教变化土中一切时故之中之一时。而出娑婆也。非是普时之一时也。若随自意语则摄自住受用土中一时一切时也。
    问。若法相问真言宗立几教时当如何答。答。可答若约顿机但说顿教若为渐机说渐三时（云云）三论二藏华严五教天台四教五时随彼义答亦然。问。若尔彼难若尔与我宗有何别当如何答。答。可答全同无别。何以故。我真言教亦云。十方法界若有三乘机说有二教三时。此则法界宫一切时中之一分也。三论华严天台释迦一代教门随彼义答亦然。
    问。第五藏何。答。今真言宗虽无文说。据理论或可言一藏。谓真言秘密藏。或可言二藏。一金刚界秘密藏二胎藏界秘密藏。虽云一真言秘密藏而就行法仪轨别故。或可言三藏。加苏悉地秘密藏。以十八道而为纪纲。与前两界少差别故。又阿阇梨印信云。是两界部大法之羽翼也。奉□受学两部大法竟者方始授之。或可言四藏。加瑜伽瑜只秘密藏。谓苏悉地行十八道虽异两界。而立三部同胎藏界。实是胎藏大法中之悉地成就法也。今金刚顶瑜只经是可言两部大法之肝心也。以说两界阿阇梨位行法故也。其中大悲胎藏顿证八字印明即是大日经中阿阇梨真实智品印明。而明五部三十七尊法实是金刚界中之悉地成就法也。故与苏悉地法相对是为四藏。或可言五藏。加杂藏秘密藏。谓陀罗尼集经是出金刚大道场经。大明□藏之少分。故可言金刚界法。然其经中明十八道可言苏悉地法。今以行法相涉两界分为一藏。是为五藏。
    问。义释释阿阇梨相中通达三乘文云。谓于大小乘三藏教中善其文义也（云云）其大小乘三藏何耶。答。有四种三藏教。一秘密大乘三藏教。二显示大乘三藏教。三大小相对三藏教。四显示小乘三藏教。一秘密大乘三藏教如三昧耶戒中云。夫欲超有流海达本无生岸要先舍恶进善。舍恶者调身口意。进善者专修戒定慧。戒者即一切陀罗尼门。定者即一切三摩地门。欲入此二门者要藉正戒以为根本。而是三门如世伊字阙一不可。自有古先大德。则有求耶跋陀罗三藏。达磨师师传授唯诠三摩地门。又三藏瞿多三藏留支唯集陀罗尼门。次有三藏善无畏与金刚菩提流志。即天竺高德唐土传灯。鸠此三门归乎一揆（云云）此约所诠以明三藏。又空海和上真言三藏流通天下表云。金刚顶大日经等修多罗藏。苏悉地苏摩胡等毗奈耶藏。释摩诃衍菩提心论等阿毗达摩藏（云云）此约教部以明三藏。二显示大乘三藏教。如大界经云。佛语有三。一者契经。二者毗尼。三者本母（云云）此通诸经以明三藏。又有别部以为三藏。一圆觉修多罗了义经。二大乘毗尼经。三大乘阿毗达摩经（云云）三大小相对三乘。如正法念经明。阿难陀持小乘藏。阿难跋陀持杂藏。阿难婆伽持佛藏（云云）阇王忏悔经。金刚仙论。集法传云。阿难持声闻藏。阿难跋陀持独觉藏。阿难海持菩萨藏（云云）此约持人以明三藏。四显示小乘三藏教。如萨婆多明。有三藏。一修多罗。二毗尼。三阿毗昙。如次诠于定戒慧。又金刚顶疏增数明藏。瑜伽二藏。谓菩萨藏及声闻藏。独觉教少入声闻中。从多为藏名声闻藏。或说三藏。一毗奈耶。二素呾揽。三阿毗达摩。如次诠于戒定慧。或四藏。声闻藏。菩萨藏。杂藏。佛藏。或说五藏。次六波罗蜜经。毗奈耶等三名如前。四般若波罗蜜多藏。五陀罗尼三。或说六藏。菩萨声闻各有三藏故。犹觉更无别戒律等。故无三藏。或说八藏。如处胎经。胎化藏。中阴藏。摩诃衍方等藏。戒律藏。十住藏。杂藏。金刚藏。佛藏。此经即于二藏六藏菩萨藏收。三藏之中素怛揽藏。于四八藏是佛藏摄。五藏中陀罗尼藏（云云）又智论云。佛在世时无三藏名。但有持修多罗比丘。持毗尼比丘。持摩怛罗比丘。又云。迦叶与阿难在耆阇崛山结集小乘三藏。又文殊弥勒将阿难往铁闱山结集摩诃衍藏（云云）此约持人及结集时以明三藏。古人依此立六藏也。又小乘经量部立五藏。一修多罗。二毗尼。三阿毗昙。四杂藏。五□藏（云云）今据道理小教通教别教圆教各各可有二三四五藏也。但人存略而已。又集经法传等三乘藏是藏通义。二教□有三乘故。正法念经小杂佛藏是藏通圆。天台更加典藏阿难持菩萨藏以为别藏。是为四藏。又六波罗蜜经五中。前三藏是小乘三藏。如次阿难。波离。旃延传持第四显示诸大乘经藏。第五秘密诸大乘藏。胎经八藏大界三藏。显示诸大乘藏（云云）
    问。此等诸藏摄今教否。答。若随他意语摄诸显示小大乘教二三四五六八藏也。若随自他意语摄诸秘密理教二三四五六八藏也。若随自意语摄诸事理密教二三四五六八藏也。然六度经五藏大海小大秘藏一时。彼经广说真言法义故摄随自他意语（云云）又瑜伽二藏中菩萨藏是通菩萨。智论六藏中大乘三藏兼通别圆三大乘藏。素多罗名通大小乘。然而金刚顶疏且约名同相摄此经（云云）
    问。今真言教具有三法。谓毗奈耶。三摩地。陀罗尼。而何今以六度经中陀罗尼藏为真言教。答。以四五种陀罗尼门摄尽一切真言教门。故以此教为陀罗尼。
    问。其四五种陀罗尼何。答。地持经及瑜伽论说四种陀罗尼。一法陀罗尼。谓持名句文身。二义陀罗尼。谓持诸法义理。三□陀罗尼。谓持□术神验。四忍陀罗尼。谓法进得忍（云云）又海和上悉昙义释引此四陀罗尼及说五种持。一法持。谓持诵名句文身。二义持。谓诵持诸法义理。三闻持。谓闻持名句文身。四根持。谓意根了持诸义法理。五藏持。谓净识薰持谓诸法体性。由此五持转九识而得五智也。彼文广释。具如彼文（云云）今谓以此四种陀罗尼摄尽显示秘密一切教法义理。验力。证果。故以今教为陀罗尼。
    问。地持瑜伽同本异译是显示教。何引彼文释今密教。答。彼中直以四陀罗尼名为四种陀罗尼。不说一切佛教皆为此四种陀罗尼未开密藏实义。故名显示教也。大圆觉经以八万四千法藏名八万四千陀罗尼门。故知一切教法皆陀罗尼。以此释彼以彼释此亦有何妨。
    问。今真言宗意以此四五种陀罗尼广释一切显示秘密教法云何。答。一切小乘大乘显示。秘密。教门能诠字句差别所诠诸法体相是法陀罗尼。一切教门能诠义门差别所诠诸法理趣是义陀罗尼。一切教门能诠功德差别所诠神验加持是□陀罗尼。一切教门能诠入位差别所诠得悟果利是忍陀罗尼。陀罗尼者此云总持。谓一字中总持无量法门。及一音中总持无量理趣。一切诸法互相总持故名总持。是故若一法下持一切法名为法持。若一义下持一切义名为义持。若一闻下持一切音名为闻持。若一根下持一切理名为根持。若一觉下持一切藏名为藏持。今真言人以此五持普持一切小乘大乘显示秘密无量教门无不尽摄。故以此教名陀罗尼。此约随自他意语以说。若约随自意语上来诸教为一圆教用四五持。若约随他意齐显示教用四五持（云云）
    问。小乘大乘显示秘密一切教门皆名陀罗尼者。皆名印名三摩地耶。否。答。诸小乘云。有四法印皆名佛说无四法印名魔所说。四法印者四忧檀那。诸行无常。一切行苦。诸法无我。涅槃寂静。是小乘教皆名法印。又地持云。有四忧檀那法。诸佛菩萨为令众生清净故说一切行无常一切行苦一切法无我涅槃寂静。诸佛菩萨具足此法复以此法传授众生。是大乘教皆名法印。又法华云。我此法印为欲利益世间故说。无智人中莫说此经。金刚顶中法曼荼罗亦名法印。是显示教及秘密教皆名法印。大般若有法印三摩地。谓一切法皆决定故。又一切诸法一一皆是入法界门。是一切教皆名三摩地故也（云云）又以三密遍摄可知（云云）
    问。八万四千法藏何等。答。天台玄义云。释论四悉坛摄八万法藏十二部经。贤劫经云。从佛发心去乃至分舍利凡三百五十法门。一一各有六度。合二千一百度。用是对破四分烦恼。合成八千四百。约一变为十合八万四千也。若作八万四千法藏名是世界悉坛摄。若作八万四千尘劳名为人悉坛摄。八万四千三昧。八万四千陀罗尼门亦如是。若作八万四千对治八万四千空门对治悉坛摄。若作八万四千诸波罗蜜。八万四千度无极第一义悉坛摄。又一说。佛地三百五十法门。一一门有十善。合三千五百善。治四分则一万四千。又治六根即八万四千也（云云）检贤劫经云。菩萨有六事业。习进行法度无极。乃至分舍利度无极。菩萨所行二千一百诸度无极。淫怒痴等分四事各二千一百。合八千四百。各别有十事合八万四千。以能具足诸度无极。已备悉八万四千众要上昧。八万四千诸总持门自然达矣（云云）今谓释迦一代现四种教。四种教中有八万四千法藏。十方三世诸佛亦然。今真言宗四身佛土各有八万四千法藏。如大日经。如来无量百千俱胝那庾多劫积集修行真实谛语。四圣谛。四念处。四神足。十如来力。六波罗蜜。七菩提宝。四梵住。十八佛不共法。以要言之诸如来一切智智一切如来自福智力。自愿智力。一切法界加持力随顺众生如其种类开示真言道。义释云。且约阿字一言以辨其义。了知世出世因果故有一实谛。知八倒本不生故成如来念处。乃至种种法门自在当知。如阿字不生门者。及迦字无作门等皆应广说。复次世尊于法自在。或以一字摄菩提心等种种一法门。或以二字摄止观等种种二法门。如是乃至以无量字摄无量法门。举要言之一切智智者总举十方世界如来一切金刚智印。如是智力愿力及一切法界本性加持力于一切众生种种身语意开示真言法（云云）故知或佛以八万四千字摄八万四千法门。亦以阿字摄八万四千字。度无极一一不生义。所言度者波罗蜜义。无极者无究竟义。即是八万四千阿字法门。或以迦摄八万四千度无极。菩萨修习诸度无极是造作义。入阿字门无造作义即是八万四千迦字法门。乃至诸字自在当说。若以三语摄之诸显示小大乘教。八万四千法藏是今随自他意语。诸事理密教八万四千法藏是今随自意语（云云）
    问。诸宗若问真言宗立几法藏当如何答。答。可答教门开合不同或二藏三藏四藏五藏八藏乃至八千四千法藏。举其经论答之。问。问若尔与我宗有何别当云何答。答。真言全同无别。何以故。我真言教亦云十方法界。若为机缘或说一二三四五八乃至八万四千法藏。此则法界宫中一二三四五藏之分也。
    问。第六分何。答。金刚顶疏云。此经十二分收。分谓。分类如余处说。今但表名略配经文（云云）准知一切密教亦十二分也（云云）
    一修多罗。此云契经。谓契理契根故。此有通别。通即十二俱名契经。别即长行。此经俱有（云云）大日经等皆有二义（云云）
    二者祇夜。此云重颂。亦云应颂。即有二意。一重示。为后来未闻者故。二重颂。长行所未了故应重述颂。今此经中如别序末偈颂初十六菩萨。五佛。四波罗蜜等。即重颂故（云云）大日经中。转字轮品是为后来者。亦为显了住心品中未明事故重颂说（云云）
    三和伽罗那。此云授记。即有三相。一记菩萨当成佛事。二记弟子死生因果。三记诸法甚深之义。此经可通第三义也（云云）大日经等若得灌顶即得成佛。是第一义。犯三昧耶死堕地狱是第二义。法住于法位等是第三义（云云）
    四者伽陀。此云颂也。即讽颂故以妙言词而讽诵。故云颂诵。谓前未说直以偈明。如十六大菩萨等各叹所受智印五言偈等是也（云云）大日经等处处赞叹佛德说偈亦是大日赞。五赞。大赞。金刚顶百八名。四智赞。普贤赞等皆是偈也（云云）
    五优陀那。此云自说。谓不待请观机即说。及不待问显说自证。如此经云。尔时世尊毗卢遮那如来不久现证。乃至一切如来性于自身加持即入一切如来普贤摩诃菩提萨埵三昧耶出生萨埵加持金刚三摩地。一切如来大乘现证三昧耶名一切如来心从自心出缚日罗萨怛缚。显说自证者是也（云云）大日经等越三时如来之日。加持故示现无尽庄严藏。于一切时处说真言法（云云）
    六尼陀那。此云缘起。应彼因缘而起说故。即有三相。一因犯制戒。二因事说法。三因请说法。如此经中为治恶事而说真言为除罪垢说密言。及授三昧戒等是制戒义也。时普贤大菩提萨埵身从世尊心下。一切如来前依月轮而住复请教令。尔时薄伽梵入一切如来智三昧耶。乃至则一切如来以金刚名号金刚手等者因请说法。又因请大持金刚赞百八德因请演说持赞功能。及因弟子入坛之事辨说入坛广大功德等者即是因事说法（云云）大日经等说真言者三世无障碍戒。四重三昧耶戒方便学处十善五戒。制开说法是第一义。大悲胎藏曼荼罗事业灌顶等是第二义。因秘密主初中后请广说入曼荼罗行法是第三义（云云）
    七阿波陀那。此云譬喻。举喻喻况彼所说法故。如此经云。与恒河沙等数如来。由如胡麻示现满于阎浮提者是也（云云）大日经等如秘密主举五大喻显五字义。大日如来亦云等正觉真言。名言成立相如因陀罗宗诸义理成就等是（云云）
    八阇陀伽。此云本事。谓除自身说诸弟子本生事故。今此经中令诸弟子放掷杨枝奉供华鬘得知过去所奉诸尊是也（云云）大日经等亦有此事（云云）
    九伊帝曰多伽。此云本生。自说佛菩萨本生法故。如此经中佛自演说本种子生（云云）大日经等亦有此事。又说昔修香华供佛之行。今得妙华布地胎藏庄严世界等是学（云云）
    十毗佛略。此云方广。理正云方。包含名广。有二种相。一说行菩萨道。二法广多极高大故。此经圆备。何者此经一切如来内证之境。一切菩萨秘密之法。故题目云一切如来真实摄大乘现证大教王经。又经文云。尔时世尊不久现证。等觉一切如来普贤心获得一切如来虚空发生等。又云。无尽无余救济有情界。一切主宰安乐悦意故。乃至得一切如来平等智。神境通。无上大乘见证最胜悉地果故。既是内证亦是大乘。故为方广（云云）大日经等题云大毗卢遮那。义释云。大广博经帝王。乃至佛入法界藏。法界藏者法界俱舍。亦是一切众生毗富罗种子（云云）是第二义云。又其经中真言门菩萨无量行相是第一义（云云）
    十一阿浮达摩。此云希有法。亦云未曾有。谓说诸众共不共德及余最胜殊特惊异。如此经云。复有住正法有情为一切众生求一切如来戒定慧最胜悉地。方便佛菩提故。久修禅定解脱地等劳倦。彼等入此金刚界大曼荼罗。才入已一切如来果尚不难。何况余悉地类。是即不共行德也。又云。彼无量无数如来身从一一身现无量阿僧祇佛刹。于彼佛刹还说此法理趣又才出已一切如来心即彼婆伽梵普贤为众多月轮。普净一切有情大菩提心。从彼众多月轮出一切如来智金刚。即入如来心。是希有殊特事也（云云）大日经等具缘品初十方法界诸佛菩萨来集。共入大悲胎藏发生三摩地。从大日身发生四重曼荼罗等。是诸佛不共德。此真言法不普为于一切众生。茍无顿觉之机不入其手。是不共德。住心品初示现无尽庄严藏。转字轮品示现胜愿菩提座。普通种字。秘密法品发生一切诸佛众生国土。入秘密位品示现胎藏世界等是希有法（云云）
    十二优婆提舍。此云论义。问答往复显真理故。此有二别。谓佛所说。及弟子说。如此经中十方诸佛惊觉一切义成就。即彼菩萨还问诸佛。诸佛还答菩萨所疑。如是研核显现顿证秘密真理。此事是也。应颂讽颂是单重别。本生本事即师资异。余分可知。当知此经具十二分（云云）大日经等住心品秘密主问真言行。具缘品佛答曼荼罗行。其品秘密主更问曼荼罗中种种法相。佛即答之。秘密主更问真言曼荼罗行种种法事。是重问故佛亦重答。委细行相等是（云云）故知一切真言教中皆具十二分也。
    问。诸显教等亦同说也。与今何异。答。疏答此问云。显教所立是他意说。密教所辨是大日尊随自意说也。
    问。显密二教同立十二。何以随他随自为别。答。疏答此问云。显教十二虽同名为修多罗等。但说随机浅略六度四摄等法未显如来结要三密内证五智。故云随他。不知三密故虽历劫修行而佛果难得。非内证智故。于法界色心不见周遍自身。今经不然。才结一印供法界佛。暂念真言利一切生。况复法界洞然忽尔得见月轮真佛乎。金刚三密力。如来加持力。及以法界力。由如是等力早得登佛位。一切诸色。一切诸心。一一皆是阿字本不生法性法界若见一色得悟十方三世海会大曼荼罗具在此中。一切贤圣亦复同居修因证果。或经无量无数大劫净国土成就众生。一切凡圣依正二报不出一色。色法界故。若亦于心亦复如是。何以故。心法界故如一色心一切色心亦复如是。曼荼罗海会无不遍在。是故经云毗卢遮那遍一切处。如是甚深秘密无碍大曼荼罗非彼显教之所演说。故今十二不同显教（云云）
    问。法相亦云摄境从心三界唯识。摄相归性一切真如。故真言宗说心月轮即是我宗唯识之义。故金刚顶月轮文云。烦恼习种子。善恶皆由心。心为阿赖耶。六度熏习故。是心为大心。由具福德智故。我心如月轮。无体亦无得事。即说亦非月（一）又真言宗色心实相即是我宗圆成之理。大日经秘密主言。佛法离诸相。法住于法位。所说无譬类。无相无为作。何故大精进。而说此有相。及与真言行。不顺法然道。尔时薄伽梵告执金刚手。法离于分别及一切妄想。若净除妄想心思诸起作。我成最正觉。究竟如虚空。凡愚所不知。邪妄执境界时方相藐等。乐欲无明覆。度脱彼等故。随顺方便说。而实无时方。无作无造者。彼一切诸法。唯住于实相（二）又真言法为劣慧者佛以方便说有相行。其劣慧。凡夫二乘非为上智。非无相行故。前文云。我成最正觉。究竟如虚空。凡愚所不知。邪妄执境界。时方相藐等。乐欲无明覆。度脱彼等故。随顺方便说（云云）又同文云。复次秘密主。于当来世时劣慧诸众生以痴爱自蔽唯依于有相。恒乐诸断常。时方所造业。善不善诸相。盲冥乐求果。不知解此道。为度彼等故。随顺说是法（云云）又供养法云。甚深无相法。劣慧所不堪。为度彼等故。兼存有相说（云云）唯识论云。阿陀那识甚微细。一切种子如暴流。我于凡愚不开演。恐彼执此以为我（云云）论云。凡者凡夫。愚者二乘（云云）故此文云凡愚即是凡夫二乘（三）又真言教是为夜叉鬼等外道凡夫所说。非为上根菩萨所说。故般若云。诸夜叉等所持神□言辞隐密难可了知。而此神□亦可了知。善现所说般若波罗蜜难可了知（云云）又自在王经有曼荼罗外道。火祠外道。文字外道（云云）为度彼等说此真言。前文所言凡者即是（四）又真言宗所修灌顶是非下地所修之法。是等觉地菩萨受法王职之时。十方诸佛各以智水灌其顶上。而今凡夫徒灌冷水而增诸人头风之病（五）又真言宗即身成佛此是十地菩萨方便示现。非是凡夫从凡得佛之道。故起信论云。证发心菩萨色究竟天示现最高大身。于阎浮提示现八相。或现超地而成正觉。为导下劣众生故。或说现经无量劫而成正觉。为导懈慢众生故。而实菩萨必经三大阿僧祇劫。然后方成正觉。种性根等乐欲亦等。无有超过之法（六）又真言宗供香华等皆遍法界供养诸佛自成佛道。是约别时意趣而说。庄严论说。四意趣中别时意趣如说十念成就生极乐界。而实多劫十念成就然后得生。约彼时故说往生。又法华中低头举手皆成佛道等耶（七）
    答。金刚顶疏云。又彼只依境心被量知故为唯心。不是色等。全为虑知。今义不尔。色体全心。心体全色。若同今者应立非情有佛性义。若不立者境心不融。良有以也。又复彼只取相不离真如以为摄相归性不是相法全为如体。今义不然。相法全如。如体全相。若共今者应立真如随缘之义。若不立者何免相体隔别之失（云云）（一）大日经云。若到修行地授不思议果。不共声闻缘觉（二）亦不普为一切众生（云云）故知不为凡夫二乘。而上文云。劣慧诸众生随顺说是法等者。是为未来劣慧众生不知内证。唯爱自身除灾求福佛以此法与彼众生。即于此门引入佛道。故说时方立坛修法等事（三）又真言法普为四重曼荼罗众或说佛法菩萨二乘世天六道教法。何见一隅而难三面（四）又灌顶法经教不同。或说等觉始得灌顶。如佛地等。或说初地及以等觉□得灌顶。如楞伽等。或说凡夫始得灌顶。如大日等。何学佛地不见余教（五）教有二种。一显示教。三祇成佛故。彼教中若超若经皆是方便。二秘密教。一生成佛故。此教中即身为实历劫为权（六）又庄严论三乘教论。不可引此难秘密教（七）此义具如一佛义中（云云）
    问。抑十二分若有种耶。答。释迦一代四种不同。小乘十二。通乘十二。别乘十二。圆乘十二。今真言中三种。随他意语十二。随自他意语十二。随自意语十二。若相摄者彼中小乘通乘别乘十二即是今显示教随他意语十二也。彼中圆乘十二即是今理秘密教随自他意语十二也。今事理俱密随自意语十二彼中无也（云云）
    问。若诸宗问真言宗立十二分教何答答。可答亦立。问。若尔与我宗有何别何答。答。可答全同。何以故。我真言教亦说十方法界。若为机缘亦说显教十二分故。此则法界宫中一切分教之一分也。
    问。第七部何。答。胎藏界有三部。或有五部。言三部者此有二说。一义释中第一重分为三部以为三德。上方一切如来智印。佛眼佛母真陀摩尼。及以下方不动尊。胜三世为如来部。胜方观世音等及诸眷属名莲华部。右方执金刚等及诸眷属为金刚部。如来部是佛地万德。以为法身德。莲华部是大悲慈荣为解脱德。金刚部是无相妙慧为般若德。佛以三德秘密藏自住。度诸众生亦住此中。此中即是中台九曼荼罗极果（云云）二义释中。毗卢遮那是佛部也。阿弥陀佛是莲华部也。即观世音释迦牟尼是金刚部也。即金刚手。诸传法者因之分此四重以为三部。中台为佛部。胜方观世音。第二重胜方地藏。初方文殊。右方除盖障。华方虚空藏。并诸眷属为莲华部。第一重右方金刚手。华方不动等。第三重初方释迦□诸眷属及第三院世天皆为金刚部也。苏悉地经亦有三部。同大日经（云云）言四部者。瞿醯经中此三部外更加摩怛理迦部也。言五部者。苏悉摩胡经彼三部外更加摩醯首罗部般支迦部。金刚界有五部。一如来部。中台月轮大日如来。金刚宝法业四波罗蜜。二金刚部。东方月轮阿□如来。萨王爱喜四大菩萨。三摩尼部。南方月轮宝生如来。宝光幢笑四大菩萨。四莲华部。西方月轮阿弥陀佛。法利因语四大菩萨。五羯磨部。北方月轮不空成就。业护牙拳四大菩萨内四供养嬉鬘歌舞。外四供养香华灯涂。四摄钩索锁铃。一一如次四方四部（云云）
    问。胎藏界金刚界除大三法羯四种曼荼罗若亦有耶。答。大日经中亦有二种曼荼罗。一灌顶曼荼罗。二持诵曼荼罗。又灌顶曼荼罗亦有四种。一大悲胎藏都会曼荼罗。二转字轮曼荼罗。三秘密曼荼罗。四入秘密位曼荼罗。瞿醯经中有三种曼荼罗。即转字轮品三种曼荼罗。一字曼荼罗。二印曼荼罗。三形像曼荼罗。又秘密曼荼罗品有十三秘密曼荼罗。此通灌顶及持念也（云云）金刚界有四轮二轮六曼荼罗五秘密曼荼罗。言四轮者。十八会一切如来真实摄教王会有四大品。一名金刚界。二名降三世。三名遍调伏。四名一切义成就。即寿命经名为金刚界轮。降三世教令轮。遍调伏法轮。一切义成就轮。言二轮者。理趣释云。于须弥顶转四种轮。金刚界轮。降三世轮。遍调伏轮。一切义成就轮。此四种轮各有二轮。一正法轮。二教令轮。金刚顶瑜伽云。中方毗卢遮那佛现二种身。若依正法轮则现转法轮菩萨。若依教令轮则现不动明王身。东方阿□佛现二种身。若依正法轮现普贤菩萨身。若依教令轮现降三世身。南方宝生佛现二种身。若依正法轮现虚空藏菩萨身。若依教令轮现军荼利身。西方阿弥陀佛现二种身。若依正法轮现文殊师利菩萨身。若依教令轮现焰鬘德迦身。北方不空成就佛现二种身。若依正法轮现虚空库菩萨身。若依教令轮现金刚药叉身（云云）六曼荼罗者。金刚界轮有六曼荼罗。一金刚界大曼荼罗。二陀罗尼曼荼罗。三微细曼荼罗。四一切如来广大供养羯磨曼荼罗。五四印曼荼罗。六一印曼荼罗。具如十八会指归（云云）五秘密曼荼罗者。五部互住五部则成五秘密曼荼罗。具如五秘密瑜伽（云云）
    问。胎藏界十三秘密曼荼罗者何。答。此是大阿阇梨受法时之所说也。于论义处。不可显说（云云）
    问。释迦一代或在菩提道场。或在耆阇崛山。或在誓多林。或在娑罗林。或在天宫。或在龙宫。或在楞伽山中罗刹鬼宫。或在施慧江边鬼王法堂或在舍卫国给孤独园。或在毗舍离国重阁讲堂。如是无量（云云）或在密严佛土（云云）或在法界藏中（云云）一一住处眷属不同。或有三乘八部六道。或有纯诸菩萨而无二乘八部六道。或有纯诸如来而无三乘八部六道。如是无量（云云）造像功德具如经说。摄今两界若干曼荼罗中耶否。答。般若等经挍量生身法身功德高下。若人教化一切众生皆得三乘及佛菩提。若人供养若干圣众。若人受持读诵此经。若复供养功德胜彼。若人供养生身舍利。若人供养此经法身所得功德不可为比（云云）造像功德亦复如是。造生身像写法身经所得功德不可为比。又于天竺有天祠寺。诸大天等以为本尊。此是外道。不得功德（云云）如是教门未知秘教。故有造像功德高下。是故世人或造释迦说法像貌。或造弥陀净土像貌。或造诸天神验像貌。或造诸神威力像貌。所得功德高下差别。此皆今宗随他意语。若今普门随类曼荼罗尊一一皆是无相法身。然随众生现普门身。随见一尊作得道缘。从此胜进终成佛道。此今随自他意语。若今四重曼荼罗身一一皆是本地法身。随见一尊直入中台。故义释中一一诸尊种子皆有五事。一发菩提心。二修菩提行。三成菩提果。四得大涅槃。五起大方便。若大日尊种子阿字此有五字。^h□阿^h□阿（引）^h□暗^h□恶^h□恶（引）乃至焰王种子野字亦成^b□野^h□野（引）^h□焰^h□药^h□药（引）是前五义。故一一尊即是即身成佛法门。此是今随自意语（云云）故以今宗随自意语往观释迦一代生法二身无非今宗四曼荼罗。所得功德有何高下。随造一天直升佛位。
    问。诸宗若问真言宗立几部何答。答。可答若约小乘立二十部。若约大乘立五百部。若约佛经亦立华严部法华部深密部般若部。一一随彼答之。
    问。若尔彼难若尔与我立无别而何常立三部五部何答。答。可答我亦十方法界若为机缘立若干部。此则法界宫中所说部类之一分也。今约内证亦立三部五部等也。
    问。第八法何。答。胎藏界有三种法。如苏悉地。如来部是扇底迦法。莲华部是补瑟征迦法。金刚部是阿毗遮噜迦法。如来部是上成就。莲华部是中成就。金刚部是下成就。此三品中各有三品。合九品成就也（云云）又有四种法如义释说。地轮方坛是寂灾也。水轮圆坛是增益也。火轮三角是降伏也。风轮半月是摄召也。空轮种种成辨一切（云云）又五佛顶经说四种法。一息灾法。二增益法。三相增法。四除伏法。言相增者。若有欲灭佛法之人为此人故作相增法。金刚界有四种法如略出经。一扇底迦法。二增益法。三调伏法。四阿毗遮噜迦法。又有五种法如指归说。一息灾。二增益。三降伏。四钩召。五敬爱（云云）又有六种如仪轨说。息灾圆坛。增益方坛。降伏三角。钩召金刚。敬爱莲华。延命甲胄（云云）又有九种法如略摄说。息灾之息灾。息灾之增益。息灾之降伏增益之息灾。增益之增益。增益之降伏。降伏之息灾。降伏之增益。降伏之降伏（云云）
    问。此等法中各有本尊密印真言色形种类。所用五供。相应万物所须日时月年等耶。答。此是大阿阇梨授法所说。于论义处不可显说（云云）
    问。释迦一代多说神□。亦说五乘二世行法。摄今诸法中否。答。释迦弟子。诸大神等。小乘通乘别乘皆说神咒。亦说五乘二世行法。此今随他意语。若圆乘说是今随自他意语。若今五乘。各诸佛共说五乘行法亦摄随自他意语。若大日如来说三部三法及四五六法皆是随自意语。大日说中虽有世间成就之法皆是开示世间实相。与大日法无毫厘别（云云）若以今宗随自意语往观释迦一代所说诸法一一无非大日三昧（云云）若有行者当能思惟三语之意（云云）
    问。法相三论问云真言教说几法行何答。答。可答立十法行。所谓受持读诵等十行。如大般若善戒经等（云云）天台四种三昧行。华严海印三昧行。随答亦然。
    问。若彼难若尔何故常云三密行及三法四法五法行等。答。真言亦云十方法界。若为机缘亦说十法行等此则法界宫中一切法行之一分也。今约秘密亦有三密行及三法等（云云）天台华严随答亦然。
    问。第九制何。答。如义释说。例如声闻毗尼若行羯磨不令人闻若受戒然然许听。此真言法者。是一切诸佛秘密毗尼。不可令彼一切辄闻。若人无深解者。当须随文说浅略义。若直辄尔闻深秘旨不能开解。还致遗法之罪（云云）又大阿阇梨入坛灌顶之时授三昧耶中。诫云。汝无三昧耶之人莫说此法若一事也。若汝辄说令汝现世被灾中夭死堕地狱。故经中佛诫言。若违此诫定堕地狱（云云）故须若论义场若说法处若无三昧耶人前不得辄说三密行法（云云）若应事不获已必犹说者能观人机随说浅深。
    问若人显教博学深智。但信显教不信真言。为诘难故发种种难。若随其难辄说深秘自犯越三昧耶之罪。若为恐此罪故不说深要彼称真言是浅略教。此事云何。答。观机说之。若人多闻能观自心未闻深秘虽或不信。若闻深要其心开悟。此则入道之初门。岂得不说深秘乎。若虽多闻自称智者不观自心不信佛说。只自学常非他法。虽闻深要还长邪见。此是魔罗之眷属。岂得为说一句乎。若其不会诘难只是轻慢其人。未能为法而致诽谤。我是凡夫轻之罪浅。法是法身诽之罪深。慢人之罪可济。匮法之业难救。故邪见人虽难勿说。故秘密品义释云。善知时宜了解根性堪授者。则为不请之友令其不失大事因缘。未堪者即将获其意。更余深法中示教利喜。妄现亲付窥法矩者亦观其机随行说默。
    问。若人深爱此真言法但无深解不能深入。遥闻久信。忽闻不信。为此人故说默难行。若说之者彼长不信之罪。若不说者自招怯法之罪。答。此即所谓观机随文说浅略义。令彼欢喜自他无失。
    问。无行经说。昔有喜根胜意二比丘。喜根常说淫欲即是道。恚痴亦复然。胜意常说淫欲即非道。恚痴亦复然。各有徒党互相是非。胜意命终与诸弟子俱堕地狱。喜根命终与诸眷属俱生净土（云云）又法华说。不轻菩萨常行礼拜常作是言。我常敬汝等。所以者何。汝等皆行菩萨道当得作佛。时增上慢四众常轻慢是比丘。乃至以杖木瓦石而打掷之。不轻避走远住常作是言。不轻现身得六根净。更增寿命。速得菩提。上慢四众堕在地狱。遂蒙不轻教化得菩提令住不退（云云）若尔实教人虽不信尚可强说。自他有利。为不信者何今不说。答。法华云。我此法印为欲利益世间故说。无智人中莫说此经谤此经故获罪无量。具如譬喻。又云。八十万亿那由他劫作色骂佛获罪尚轻。骂持经者其罪过彼（云云）五千上慢若闻略说成结缘益。若闻广说还致诽法。故佛遣去上慢四众不闻无益。不轻强说作毒鼓。喜根菩萨亦毒鼓益。故今若守近善不信不说。若观远益不信强说。此事具如第十开中（云云）
    问。若人初发菩提心求学秘密教。后多他缘不能修行。此人云何。答。捡摄真实经说。经人堕在地狱经无量劫尚有出期谓凡夫人但有能受不能修行。此人命终堕在地狱经无量劫终无出期（云云）
    问。若尔为恐此罪不学此法。事缘难断空过一生。此人云何。答。方等陀罗尼经说。若人发心若戏论言书写此经。其人后时若书写若不书写决定往生极乐净土。但除二事。一偷僧祇物。二诽方等经（云云）准而论之能信不学胜学无信。
    问。涅槃经云。于戒缓者不名为缓。于乘缓者名之为缓（云云）若尔能学不修胜修不学。此义云何。答。学法有二。一为交众现受法相。不得义趣。此人所得印同戏舞。明如嘲言不名为学。二求实道致求法信。若印若明广得义趣。此人虽凡即名为佛。虽不入修海会常俱。当今学人多有前人。长劫地狱何时得出（云云）
    问。诸宗若问其真言教为人令闻耶何答。答。可答令闻。问。若尔为说。我欲闻之。何说。答。只随彼教说之。问。若尔彼难今闻汝说此即我教何为真言何答。答。可答汝教即是我真言教。何以故。我真言佛十方法界若有机缘以此真言为彼开说三乘五乘种种不同。此则法界宫中一切教中之一分也。然其本教非汝境界。问。彼若云今欲闻其本教何说。答。可答此教佛诫云。无三昧耶人不得辄说。故若欲闻当受三昧耶法。问。彼若云欲受其三昧耶法何说。答。可答此则入坛灌顶成我弟子。于一切佛菩萨前立大誓愿云我自今以后信行此法不敢违越。若违越者。中夭堕狱等是也。若无慢幢如法受行此即顿悟之机。茍无顿悟之机不入其手。
    问。第十开何。答。如义释说。若人先发菩提心。彼观法利随师请法。但须自发心求学。不得见他学缘追逐。如是之人。师勿摄受。此约传法作如是说。若结缘者乃至一毫之善应开发者广作结缘之灌顶也。若人虽未发菩提心。而有大根性堪为法器。师往摄受劝令受学。此约传法作如是说。若结缘者一切众生皆有佛性。一一无非秘密深器。故发广大救摄之心皆令闻自心成佛之旨。若有真言法一字流通之处此即大日如来法身住处。三力加持无不得道。是故广大宝楼阁陀罗尼经云。此陀罗尼若书纸板壁柱。若人若畜若以眼见。若以身触皆不退转阿耨菩提。一切灾难皆得解脱。具如彼经（云云）又尊胜经云。此陀罗尼书于柱上风吹其尘而堕落之。若风若尘众生逢之皆灭罪业。不堕三恶。具如彼文（云云）又大随求经无垢净光经皆同此意。往披彼文广施法身。
    问。何施法身。答。金刚经云。初日分以恒河沙等身布施。中日分以恒河沙等身布施。后日分以恒河沙等身布施。达磨释云。若资生身衣食为命。是故一日三时布施衣食。此则三分施恒河沙等身。若不尔者一日何人施一恒身。佛说徒设（云云）今真言者常说深法令彼得悟施彼法身。宝楼阁。若纸若板若衣若壁书此真言。若人若畜若天若鬼若以眼见不退菩提是施佛眼。若以身触不退菩提是施佛身。若在高山诵此真言远近众生闻之得道是施佛声。若以佛及塔印香烟时远近众生闻之得道是施佛鼻。若咒愿饮食施饿鬼等水族飞走冥显众生食之得道是施佛舌。若以真言书于柱上风吹尘落若风若尘触者得道是施佛身。若念真言普缘法界天神鬼畜知他心者能观人心即得道是施佛意。故供养法云。真言行者诵观世音真言加持自身读诵大乘令诸天神冥道闻之。乃至印佛塔等也。
    问。六尘六根皆作佛事可立六密。何故真言宗云三密。答。三六只是开合之异。然对三平等法故立三密。问。其三平等何等。答。义释云。若到如来三平等地身等于口口等于意意等于身。故云三平等也（云云）复次如来三密行者三密众生三密一如平等故云三平等也。故华严云。心佛及众生。是三无差别（云云）复次五阴世间。众生世间国土世间。一如平等故云三平等也。故华严云。三种世间圆融成佛。复次生死涅槃一如平等。五乘一乘一如平等。自身他身一如平等。故云三平等也。故法华论云。世间涅槃平等。种种诸乘平等。自身他身平等（云云）
    问。若尔可云三平等。何言三密。答。三平等行虽通凡圣。若在凡地未能实等。若至圣位方同平等。今三密者。且有二义。此一三秘密法诸佛所秘非机不授。故云秘密。二此三秘密行凡圣共修故在凡位亦名秘密。
    问。凡真言教名秘密教意何。答。义释四说。一诸佛所秘故。云茍无顿悟之机不入其手。二众生所秘。诸趣言音皆是真言。众生自秘。非佛隐密。三言说隐密。诸佛密语别有深义。若如文取旨则失佛意。四法体秘密。此诸佛自证三菩提非有心境。若非加持十地菩萨尚不见闻。况乎生死中人。故名秘密也。
    问。法相云。佛密意说是不了义。故大乘十法经有十秘密。又对法论有四秘密。诸大乘中。佛深意说皆可显了（云云）天台八教中有秘密不定。同听异闻互不相知是方便教（云云）今者第一。第三秘密只是彼义。何以彼宗不了方便为今真实秘密。答。法相所立佛密意说是不了义者。谓词深旨浅未究实义。如说大乘十法经云。声闻成佛是佛秘密之教。其实声闻不可成佛而说成佛是密意说。故智论云。般若非秘密。不明声闻成佛故。法华是秘密。以明声闻成佛故。乃至对治除秘密八对除中轻佛疑道树成佛。佛智岂深。为除此疑故说过去七佛是我其实彼佛非是我身（云云）今真言教词浅旨深是名诸佛密语。如大乐经云。设害三界一切有情不堕恶趣。是断三毒名害有情。非害实命。又不动尊踏杀天王是杀烦恼。非害实命。又观世音瑜伽中云。男女二根和合能作佛事。是以定慧和合生诸佛子。非实男女二根和合。是名言词隐密诸佛密语。又天台云。同听异闻互不相知名为秘密不定。今真言教同德同闻。同智同身。虽闻五乘三昧了知一究竟道。故与法相天台不了方便秘密不同。又天台云。非机不授名秘。法体微密名密（云云）此与今宗第一第四意同。而阙第二第三意也。故秘密品义释云。秘密者即是如来秘奥之义。久默斯要如优昙华时乃说之。茍非其人则不虚授。不同显露常教也。又具缘品义释云。茍无顿悟之机不入其手。故云亦不普为一切众生。又云。众生自秘之非佛所隐秘。又抄记云。如是本地超过八叶非有心之境界。若舍加持则十地菩萨尚非其境界。况乎生死中人（云云）是故今真言教名为秘密教也。
    问。诸宗若问以不净身触秽法门者有罪无罪何答。答。可答大乘同宿之罪如来重制。以不净身何触法门。问。彼难法华等云若持此经如来共宿。若尔以不净身法门同宿当何有罪哉何答。答。可答彼法华文诸宗皆作证理如来同宿之释不许室内同宿。
    问。彼难若尔何故真言经说若衣若壁书陀罗尼若以手触若以身触皆不退转阿耨菩提何答。答。可答此是真言四种曼荼罗身加持之道。非汝境界不得例此大乘同宿。
    问。彼难无识禽兽触彼得道。况有识触彼真言宁无得道。故欲以足践触何答。答。可答汝若归信真言随触六情皆成佛道。若入三昧耶时名为归信真言。尔时自在行住坐卧法曼荼罗中。而今忽发嘲语欲践真言。所谓莫耶干将误示小儿令彼小儿践利刃而已。

宽元之历初冬之候自有栖川御室奉受了。
            清净金刚尊镇之
此本尤可秘藏~~祖师澄寻僧正被注本文之出所之故也。
            传领金刚教深

真言宗教时义卷第四
