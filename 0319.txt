大正藏 No. 0319 大圣文殊师利菩萨佛刹功德庄严经
　　唐 不空译


　　3卷


　　　　大圣文殊师利菩萨佛刹功德庄严经卷上

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　如是我闻。一时薄伽梵。住王舍城鹫峰山中。与大苾刍众一千人俱。菩萨八万四千。皆于无上正等菩提。得不退转。所谓慈氏菩萨。文殊师利菩萨。观自在菩萨。得大势菩萨。而为上首。复有七十二俱胝诸天众俱。皆悉住于菩萨之乘。复有天帝释。娑诃世界主大梵天王。与其眷属四万天众俱。亦皆住于菩萨之乘。
　　复有四阿苏罗王。所谓毗摩质多罗阿苏罗王。末利阿苏罗王。驴肩阿苏罗王。欢喜阿苏罗王。与百千阿苏罗眷属俱。
　　复有六万二千诸大龙王。所谓难陀龙王。邬波难陀龙王。水天龙王。摩那斯龙王。地持龙王。无热恼龙王。苏迷卢龙王。伏魔龙王。月上龙王。如是等而为上首。复有四大天王。所谓持国天王。增长天王。广目天王。多闻天王。与百千药叉眷属俱。所谓金毗罗大药叉。阿吒嚩俱大药叉。针毛大药叉。妙慧大药叉。形相大药叉。遍形药叉。不动药叉。如是等而为上首。
　　时王舍城国王大臣。及诸四众。天龙药叉人非人等。各以衣服饮食卧具医药种种资具。于如来所恭敬尊重而为奉献。
　　尔时世尊受王请食。于晨朝时著衣持钵。与诸苾刍及于天人百千之众前后围绕。向王舍城未生怨王宫。以佛威神力故。大神境通放百千种妙色光明。百千音乐同时俱奏。雨众妙华。乌钵罗华。钵头摩华。俱勿头华芬陀利华。缤纷而下是时如来以神通力。随按足处涌宝莲华大如车轮。白银为茎黄金为叶。吠琉璃宝以为其须。于华台中有化菩萨结加趺坐。是诸菩萨。与宝莲华俱绕王舍城。右旋七匝而说颂言。
　　商主利益世间者　　拔济有情为福田
　　释雄寂静大威德　　世尊今当入此城
　　若有乐求生天众　　解脱生老病死苦
　　欲求摧伏魔罗军　　应当供养释师子
　　牟尼名号甚难闻　　多俱胝劫行精进
　　悲愍世间作利益　　大仙今入此王城
　　无量无边劫行施　　饮食衣服及车乘
　　所爱男女并妻子　　及舍王位入于城
　　能施手足与眼耳　　舍头及鼻诸支分
　　由具一切舍功德　　获于殊胜萨婆若
　　善学檀那净律仪　　于戒无缺人中胜
　　具足忍辱胜功德　　寂静心意今入城
　　修习精进俱胝劫　　厌离悲愍观世间
　　入于禅定住寂静　　是大梵音今入城
　　无量智慧无等伦　　犹若虚空无有际
　　善忍功德戒亦然　　如是胜行皆清净
　　勤勇摧伏魔罗众　　获不动慧无忧恼
　　微妙法轮依教转　　大法自在今入城
　　其有乐求我善逝　　三十二相以庄严
　　彼菩提心行愿成　　应往亲近而供养
　　断欲嗔痴诸烦恼　　乃余觉观恶思欲
　　速办无量供养具　　应当亲近于大师
　　若人欲求梵天位　　释提桓因大自在
　　以妙供具诸天乐　　应当奉献大牟尼
　　欲求轮王王四洲　　获得七宝愿成就
　　具足千子皆勇猛　　应当供养人中尊
　　欲求长者及小王　　获得资财无有尽
　　颜貌端严胜眷属　　应速往供于牟尼
　　若有修行解脱者　　乐闻殊胜大仙法
　　是故汝当速往听　　于此难闻今得闻

　　尔时王舍大城。及百千村邑聚落。闻此颂警觉已。其中男女童男童女。各赍华香烧香涂香末香华鬘。并金银花幢幡商佉鼓角弦管种种音乐。一心思惟愿佛摄受。踊跃欢喜恭敬供养。于是世尊将入城时。即举右足按城门阃。城中之地六种震动。诸天及人百千音乐不鼓自鸣。雨天妙花。城中有情盲者得视。聋者得闻。狂者得本心。裸者得衣服。饥者得饮食。贫者得资财。当此之时。亦复不为贪欲嗔恚愚痴悭吝嫉妒忿慢之所逼恼。慈心相向犹如父子。彼乐音中而说颂曰。
　　世尊十力入于城　　是大丈夫释师子
　　刹那皆获大安乐　　盲者得视聋得闻
　　狂者复心无散乱　　裸露之者获衣服
　　所有饥渴得饮食　　贫穷之人获财宝
　　无量诸天在虚空　　恭敬礼拜而赞叹
　　雨花供养如来月　　鼓角商佉诸乐音
　　以佛入城悉皆奏　　其城中地六种动
　　见者奇特怀悦意　　贪爱嗔痴而不逼
　　悭嫉慢等悉皆除　　慈心相向如父子
　　如来十力入城时　　人民安乐悉欢喜
　　音乐不鼓皆自鸣　　获得非常极喜悦
　　皆以如来威神故　　天人苏罗世间众
　　如是多种俱时现　　奇特殊胜不思议
　　当于世尊入城时　　广作多人利益事

　　尔时世尊入王舍城。时有居家菩萨摩诃萨。是豪姓长者之子名摧过咎。于里巷中遥睹世尊。相好奇特端严澄睟。诸根寂静观者无厌。住奢摩他最上调伏。防护诸根如善调象。正念不乱如净泉池。三十二相八十随好。庄严其身。时彼菩萨。见如来色相端严成就。极生尊重净信之心。便往佛所稽首双足。右绕三匝却住一面。时推过咎菩萨摩诃萨。于世尊前合掌恭敬而白佛言。世尊菩萨成就几法。速得阿耨多罗三藐三菩提心。随所悕求。净佛国界严净佛刹。
　　于是世尊。为欲哀愍推过咎故。知化缘将至。于衢路中住。时有无量百千俱胝人众。皆诣佛所稽首佛足合掌而住。于虚空中。复有无量百千诸天。礼敬世尊。时薄伽梵。告推过咎菩萨摩诃萨言。菩萨成就一法。速疾证得无上菩提。随其意乐获净佛刹。云何一法。善男子菩萨摩诃萨。于一切有情起大悲愍。增上意乐应发无上菩提之心。云何增上意乐。善男子增上意乐者。若发菩提心已。不应起少不善法行。云何少不善法行。谓不行贪爱。不行嗔恚不行愚痴。若住居家。威仪不应行调戏行。若出家者。不应求恭敬利养。善住出家所修行法。谓一切法如实通达。云何一切法如实通达。善男子一切法者。谓蕴处界。云何通达五蕴。应观五蕴如幻远离空性无所缘。寂静不生不灭。作如是通达。亦不见通达者。亦无所见无知无思。亦无分别及所分别。一切分别寂灭通达。名为菩萨摩诃萨正行不舍有情。何以故彼自知其法。如是为他有情。演说有情及法皆不可得。善男子由一法成就故。速证无上正等菩提。则能圆满净佛刹土。说此佛刹功德庄严成就法门时。摧过咎菩萨。得无生法忍。欢喜踊跃上升虚空。高七多罗树。于彼众中二千有情发菩提心。一万四千诸天及人。远尘离垢于诸法中得法眼净。于是世尊熙怡微笑。从其面门放青黄赤白红紫等光。照无量无边世界。照已还来绕佛三匝而从顶入。是时具寿阿难陀。即从座起整现衣服。偏袒右肩右膝著地。于世尊前说伽陀曰。
　　诸法自在到彼岸　　十力导师最胜尊
　　一切智者世普闻　　唯愿今说现微笑
　　牟尼云何觉过去　　云何未来悉觉悟
　　现在云何而觉知　　唯愿演说现微笑
　　一切有情之心行　　下中最上之差别
　　解脱诸想到彼岸　　唯愿调御说笑因
　　亿那庾多诸天来　　礼敬世尊而合掌
　　于大众中生渴仰　　唯愿牟尼说妙法

　　智到于彼岸　　愆过不可得
　　知一切胜行　　何缘而现笑
　　如是忆俱胝　　求法诸天众
　　无量诸苾刍　　皆来听正法
　　供养发愿故　　无量种音声
　　一切皆渴仰　　愿佛除疑惑

　　佛告具寿阿难陀。汝今见此摧过咎菩萨摩诃萨上升虚空。高七多罗树不。阿难陀白佛言。世尊已见修伽陀已见。佛言阿难陀此摧过咎菩萨。却后过于六十二阿僧企耶百千劫。于此三千大千世界离热恼劫中。当得成阿耨多罗三藐三菩提。号寂静调伏音声如来应正等觉。阿难陀彼寂静调伏音声如来。佛刹功德庄严。及以声闻菩萨之众。亦如不动如来妙喜世界。而无异也。是时世尊说是法已从于彼处渐次而往未生怨王宫。到已与苾刍众。各随次第敷座而坐。时未生怨王。知其世尊并苾刍僧坐已。即以种种饮食色香美味。手自斟酌供供世尊及苾刍僧。悉令充足。复以上妙衣服。奉上如来及苾刍众。为佛及僧躬自披擐。披擐已讫为佛作礼。即于佛前。退就一面处于卑座而白佛言。世尊忿恨及覆并诸过咎。及以无知从何而生从何而灭。
　　佛告大王。忿恨及覆并诸过咎。皆从我我所生。我我所者。于无处建立。若不知功德及以过患名为无知。若如实知我我所者。智与非智不能施设。是故大王应如是学。一切有为法。本无来去亦无言说。大王法无来去。无来去法不生不灭。无生灭者则名为智。而是无智亦名为智。何以故诸法入出互不相知。若无所知名之为智。
　　尔时未生怨王白佛言。世尊甚奇甚特。如来应正等觉如是善说。我今宁可闻法中天。不愿不闻寿命长远。是时大王。复诸世尊晡时说法。尔时世尊。即便听许饭食已讫。而收衣钵往灵鹫山。洗足敷座入三摩地。于时世尊为欲说法。于其晡时从三摩地起。时具寿舍利子及诸大声闻皆从定起。时文殊师利童真菩萨。亦从定起与四万天子俱。慈氏菩萨与五千菩萨众俱。师子勇猛雷音菩萨与五百菩萨众俱。皆从定起。领诸眷属前后围绕。诣灵鹫山头面礼佛。各各敷座退坐一面。
　　时未生怨王。与诸眷属前后围绕。往灵鹫山诣如来所。稽首佛足退坐一面。时王舍城。复有无量百千有情。悉皆共往鹫峰山中。至如来所稽首佛足退坐一面。
　　尔时舍利子。以佛威神力故。从座而起。偏袒右肩右膝著地。合掌向佛而白佛言。世尊如来。适于王舍大城四衢路中。已为摧过咎菩萨摩诃萨。略说菩萨摩诃萨圆满佛刹功德庄严。善哉世尊唯愿广说。如诸菩萨行菩萨行。勿令退转无上菩提。获一切智摧伏魔罗。降诸外道净诸烦恼严净佛刹满其愿已。起善巧慧离于佛地。住于声闻及缘觉地。善转法轮修诸波罗蜜。令其获得萨婆若智。现为菩萨与无量无数有情作大利益。于此会中有求菩提。善男子善女人。得亲从佛闻说妙法欢喜踊跃。彼欢喜已如说修行。尔时世尊作是思惟。我今现起如是神通。由此神通现行境界。普遍十方即放多百千光明。一一光明。于多佛刹作那庾多百千光明。照曜于彼诸刹土中。映蔽日月。是其光明映夺眼根。所有诸天龙药叉摩尼电火等光。悉不复现。亦无地狱色相及余有情光明。乃至十方诸世界中轮。围山大轮围山。目真邻陀山大目真邻陀山。苏迷庐山王。及余黑山墙壁树林。以佛光明而照曜。故悉皆透彻。
　　尔时世尊。于斯光已作謦欬声。警觉十方无量世界。是时东方去此世界。过八十四殑伽沙数诸佛刹土。有世界名普遍。彼土有佛。号吉祥积王如来应正等觉。今现住世。彼佛刹中不闻声闻缘觉之名。唯有清净大菩萨众充满其国。一一菩萨各有百俱胝不退转菩萨摩诃萨。前后围绕而为眷属。彼世界中有一菩萨摩诃萨。名为法勇。以何义故名为法勇。彼吉祥积王如来处众说法。法勇菩萨闻说法已。上升虚空高七多罗树。自隐其身为众说法。所谓菩萨藏法门陀罗尼金刚句。时彼众会咸作念言。一切诸法唯有其声。善男子何以故。不见其身而闻其声。出如是声色成就不现。如色声亦尔。如声一切法亦尔。无量菩萨而获得忍。以是义故名为法勇。时法勇菩萨摩诃萨。见大光明闻謦欬声。即时往诣吉祥积王如来所。头面礼足退住一面白佛言。世尊以何因缘。于世间中有大光明。及闻大謦欬声。昔未曾有。时吉祥积王如来告言。善男子西方去此。过八十四殑伽沙数佛刹。有世界名娑诃。佛号释迦牟尼如来应正等觉。今现住世。为欲召集十方世界俱胝那庾多诸菩萨故。而令听法。一切毛孔放此光明及謦欬声。法勇菩萨即白吉祥积王如来言。世尊我今欲往娑诃世界。礼拜瞻睹供养承事释迦牟尼如来应正等觉。兼欲见彼诸菩萨众及听法故。佛言可往今正是时。法勇菩萨即与六十俱胝大菩萨众。前后围绕从彼土没。犹如壮士屈伸臂顷。现此界中。是时法勇菩萨摩诃萨。作是思惟。今我作何神境通故。往彼礼拜亲觐供养释迦牟尼如来。作是念已即入一切庄严三摩地。由是三摩地神境通威力故。令此三千大千世界。满中妙花积至于膝。百千音乐同时俱作宝幢幡盖种种庄严。复以妙香普薰此界。犹如他化自在天宫。是时法勇菩萨现神通已。与诸菩萨诣释迦牟尼如来所。头面礼足右绕三匝。随所来方以愿力故。化现莲花而坐其上。
　　尔时南方去此。过九十六俱胝那庾多佛刹。有世界名离尘。彼现有佛号师子勇猛奋迅如来应正等觉。而为无量大菩萨众恭敬围绕。彼世界中有一菩萨摩诃萨名曰宝手。以何义故名为宝手。谓彼菩萨于诸佛土化有情时。即以右手遍扪若干诸佛世界。即随所欲而能成办。从其手出佛法僧声施戒忍进禅定智慧慈悲喜舍之声。及余种种百千俱胝那庾多法宝之声。以是义故名为宝手。
　　尔时宝手菩萨摩诃萨。见大光明闻謦欬声。昔所未闻昔所未见。即诣师子勇猛奋迅如来所。头面礼足白佛言。世尊以何因缘而有此瑞现大光明。及闻如是大謦欬声。佛言善男子北方去此。过九十六俱胝那庾多佛刹。有此界名娑诃。佛号释迦牟尼如来应正等觉。今现住彼于一切毛孔放大光明。作謦欬声为欲演说佛刹功德庄严。今无数菩萨。各取本愿佛刹庄严故现斯瑞。尔时宝手菩萨。又白师子勇猛奋迅如来言。我今欲往娑诃世界礼拜亲觐供养承事释迦牟尼如来。并见诸菩萨及听法故。佛言何用往彼杂染世界。宝手菩萨白佛言。世尊释迦牟尼如来应正等觉。见何义利取彼杂染世界。而乃不取净佛国土。佛言善男子。彼佛世尊。昔于长夜作如是言。愿我速得成就大悲。常于蔽恶有情之中。成无上正觉转妙法轮。宝手菩萨复白师子勇猛奋迅如来言。世尊彼释迦牟尼如来。乃能往昔发是大悲难发之愿。现于如此恶世界中。如是慈尊甚为难遇。我今当往礼拜亲觐。佛言可往今正是时。然汝诣彼应善谨察无自毁伤彼佛菩萨虽为难遇。其余有情心行险诐难可调伏。宝手菩萨复白佛言。彼土虽有忿恨怨仇无伤于我。假使一切有情尽未来际。于俱胝劫嗔恨骂辱。乃至刀杖瓦石打掷。悉能受之终不加报。时师子勇猛奋迅如来。告一切众菩萨言。诸善男子汝等若能如宝手菩萨被忍辱甲胄者。可与俱往娑诃世界。师子勇猛奋迅如来说是语已。宝手菩萨一心一意与彼会中无量菩萨前后围绕。于彼刹没现此界中。时宝手菩萨即作是念。今我以何神通境界。礼拜释迦牟尼如来。云何安乐无量有情。作是念已即作神通现行境界。而以右手覆此三千大千世界。从于手中雨诸饮食衣服车乘金银琉璃真珠珂贝珊瑚璧玉。随诸有情心所悕愿。悉能充满。乐闻法者即从手中而得闻法。复使无量闻法有情现证真实。亦令无数有情受胜妙乐。是时宝手菩萨摩诃萨。作如是神通境界已。与诸菩萨往诣释迦牟尼如来所。头面礼足。右绕三匝。随所来方以愿力故。化现莲华而坐其上。
　　尔时西方去此。过九十俱胝那庾多百千佛刹。有世界名宝藏。彼土有佛号宝积王如来应正等觉。今现住彼。其佛刹土。清净琉璃之所成就。无有声闻缘觉。唯是清净大菩萨众。去来坐立于琉璃地皆见宝积王如来。分明显现犹如清净明镜睹其面像。诸是菩萨于彼地中见佛世尊。亦复如是见已请法。佛便为说往昔本愿。彼诸菩萨闻法得忍。彼宝积王如来。常于眉间毫相摩尼宝中放大光明。遍照彼刹日月光明。悉皆映蔽不办昼夜。以花开合方办昼夜。时彼宝积王如来刹中。有一菩萨摩诃萨名殊胜愿慧。遇释迦牟尼如来光明照触。闻謦欬声。便诣宝积王如来所。头面礼足退住一面白佛言。世尊以何因缘于世间中。有如是謦欬之声及大光明。佛言善男子东方去此。过九十俱胝那庾多百千佛刹。有世界名娑诃。佛号释迦牟尼如来应正等觉。为欲召集十方世界俱胝那庾多菩萨。令其闻法。遍于毛孔放大光明。作謦欬声。时殊胜愿慧菩萨摩诃萨。闻是语已又白佛言。世尊我今欲往娑诃世界。礼拜亲觐供养承事释迦牟尼如来应正等觉。并见彼诸菩萨及听法故。佛言可往今正是时。尔时殊胜愿慧菩萨摩诃萨。即与诸菩萨。于刹那顷来到娑诃世界。时殊胜愿慧菩萨。即作是念。今我以何神变。往彼亲觐释迦牟尼如来。作是念已入三摩地。由此三摩地神境通故。令此三千大千世界傍生焰魔界苦。悉皆停息。于刹那顷获得无上殊胜安乐。及地狱火悉皆殄灭饿鬼畜生及焰魔界有情。所有饥渴皆获饱满。于刹那间便得安乐。犹如苾刍入初静处。当于是时。无一有情而为贪恚愚痴忿恨恼害悭慢嫉妒矫诳覆藏之所逼恼。一切诸趣有情。互起慈心及利益心。是时殊胜愿慧菩萨。现如是神境通已。与诸菩萨诣释迦牟尼如来所。头面礼足右绕三匝。随所来方以愿力故。化现莲花而坐其上。
　　尔时北方去此。过六万三千佛刹。有世界名常庄严。彼现有佛号生娑罗帝王。彼世界中无有在家衣俗服者。一切菩萨皆服袈裟。而彼世界尚不闻有女人之名况胎生者。一切皆著袈裟之服。结加趺坐莲花化生。彼佛世尊为诸菩萨。常说性印法门。云何名为性印法门。所谓发菩提心。即为满足菩萨律仪。即入菩萨藏陀罗尼根本处。心不散动能行舍故即入空性三摩地。住于正行故即入无相三摩地。无所悕望故即入无愿三摩地。性离贪欲故通达蕴处界。于悕望事而得觉悟。而于佛智正愿无生。乃至通达一切法。于一切法分别无分别。悉皆断除。由于彼等作如是见。是故名为性印法门。于彼会中有一菩萨摩诃萨。名相庄严星宿积王本愿殊胜。若有众生见其身者。必定当得三十二相。时彼菩萨遇佛光明闻謦欬声。便诣生娑罗帝王如来所。顶礼双足右绕三匝。退住一面白言。世尊以何因缘。有大光明及謦欬声。彼佛告言。善男子于此南方。过六万三千佛刹。有世界名娑诃。佛号释迦牟尼如来应正等觉。于一切毛孔放此光明作謦欬声。为欲召集十方无数世界诸大菩萨令听法故。相庄严星宿积王菩萨言。以何因缘名为娑诃世界。佛言彼之世界。能忍贪恚愚痴及诸苦恼。是故名为娑诃世界。相庄严星宿积王菩萨言。彼娑诃世界诸有情等。毁骂捶打皆能忍受耶。佛言。善男子。彼佛世界诸有情等。少能成办如斯功德。而多随顺贪恚愚痴怨恨缠缚。彼菩萨言。若如是者。彼之世界不应名娑诃也。佛言相庄严星宿积王。彼佛刹土亦有行菩萨乘。诸善男子及善女人。已曾供养无量诸佛成就忍辱。将护有情善自调伏。若诸有情以众苦具。而来加害悉能含忍。终不放逸贪恚愚痴。善男子由有如此诸善丈夫。是故彼界名曰娑诃。又彼释迦牟尼如来。世界之中亦有有情具足众恶。少能悔过其心粗犷而无愧耻。不敬佛不重法不爱憎。当堕地狱傍生饿鬼。彼释迦牟尼如来。于此下劣有情之中。悉能忍受骂辱嫌恨诽谤恼乱恶言怨憎心。如大地不可动摇无所违逆。若得供养及以不得心无高下亦无憎爱。是故彼界名为娑诃。
　　尔时相庄严星宿积王菩萨。又白佛言。世尊我等今者得大善利。不生于彼蔽恶下劣有情之中。佛言善男子莫作是说。何以故。东北方有世界名千庄严。彼现有佛号大自在王如来应正等觉。其土有情皆悉具足一向安乐。譬如苾刍入灭尽定。彼之安乐亦复如是。若诸有情于彼佛刹。百俱胝岁修诸梵行。不如于此娑诃世界。一弹指顷于诸有情起慈悲心。所获功德尚多于彼。何况能于一日一夜住清净心。尔时相庄严星宿积王菩萨白佛言。世尊我等欲往娑诃世界。礼拜亲觐供养承事释迦牟尼如来应正等觉并见彼诸菩萨及听法故。佛言可往今正是时。尔时相庄严星宿积王菩萨摩诃萨。与百俱胝菩萨从彼土没。于刹那顷到娑诃世界。即时相庄严星宿积王菩萨。便作是念。今我以何神通之力。供养礼觐释迦牟尼如来。作是念已以自神境通。于虚空中化成宝盖。覆此三千大千世界。百千万亿珠璎宝幡周匝垂布。于其盖中雨种种华。百千音乐不鼓自鸣。复令此会苾刍苾刍尼邬波索迦邬波斯迦天龙药叉健达嚩阿苏罗[卄/(阿-可+辛)/木]路荼紧捺[口*洛]摩呼罗伽人非人等。各自见身具三十二相。现宝盖中。尔时相庄严星宿积王菩萨。作如是神境通已。与诸菩萨诣释迦牟尼如来所。顶礼双足右绕三匝。随所来方以愿力故。化现莲华而坐其上。如是乃至遍于十方。各有无量阿僧祇佛刹中无量阿僧祇百千亿菩萨。见大光明闻声欬声。皆问彼世尊而来此土。头面礼佛各坐一面。亦复如是。又此三千大千世界。天龙药叉健达嚩阿苏罗[卄/(阿-可+辛)/木]路荼紧捺[口*洛]摩呼罗伽。乃至释梵护世及余大威德诸天等。皆见光明闻謦欬声。咸来佛所顶礼双足却坐一面。
　　尔时世尊。作如是神通现行已。十方阿僧祇俱胝无量无边。百千那庾多佛刹。所有菩萨来集会者。皆见此土功德庄严。并佛身量菩萨声闻。及受用具名与自刹悉皆同等。一一诸菩萨。各各知自己身在于其中。尔时慈氏菩萨即从座起。整理衣服。偏袒右肩右膝著地。合掌向佛而说颂言。
　　无边智慧十方闻　　大光普照人天界
　　一切有情共度量　　无有能测于佛智
　　十方无量诸菩萨　　为求法故咸来集
　　住此悉皆瞻敬佛　　而皆渴仰大牟尼
　　如来具戒定慧者　　瑞严无畏如师子
　　慧光如日照虚空　　名称普闻诸佛国
　　诸天龙神与士女　　并及苾刍苾刍尼
　　皆悉合掌而恭敬　　愿佛哀愍为说法
　　过现未来可度者　　决定了知是法器
　　如来善达诸有情　　唯愿演说除疑惑
　　云何修行诸佛子　　获得净刹离尘垢
　　云何成就于大愿　　如来为我广宣说
　　云何不染于悭吝　　云何不坏于尸罗
　　云何陵辱而能度　　毁骂诽谤皆堪忍
　　云何勇猛勤精进　　修行无倦俱胝劫
　　无量苦恼诸有情　　悉令获得大安乐
　　云何专注常等引　　住三摩地清净心
　　而能不染于诸境　　犹如莲华不著水
　　云何能说甚深法　　通达出世之智慧
　　云何降伏魔罗军　　究竟证于无上觉


　　　　大圣文殊师利菩萨佛刹功德庄严经卷上



　　　　大圣文殊师利菩萨佛刹功德庄严经卷中

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　尔时如来。告慈氏菩萨摩诃萨言。汝今为佛严办法座。我当升已。说往昔意乐所修诸行。善巧出生诸佛刹土功德庄严。趣向正行法门。时慈氏菩萨。即作是念。今者世尊以何义故。令我严座。不使阿难陀大目揵连等。云何弃舍彼诸声闻缘觉。将非唯为清净诸菩萨说。或彼声闻缘觉。于此法门而非器故。为菩萨故令我敷座。
　　尔时慈氏菩萨摩诃萨。即作神通现行境界。由此通故化师子座。高四万逾缮那。以无量宝周匝钿饰。以天妙衣而敷其上。其衣柔软而触之者。获得安乐从其座。出种种光明照此三千大千世界。是时如来。从本座起而升此座。三千大千世界。六种振动有异于常。
　　尔时世尊。告具寿舍利子。菩萨成就四法。能令所愿皆得满足。云何为四。一者发趣菩提意乐。二者于诸有情起悲愍心。三者发起精进。四者近善知识菩萨由成就此四法故。圆满大愿。复次舍利子。菩萨成就一法。不退大愿净刹成就。云何一法是菩萨应当学。不动如来为菩萨时。本所修行发弘誓愿言。我当所在生处。若不出家。则为欺诳十方诸佛。世尊。如是舍利子。是诸菩萨应随顺学。若佛出世若不出世。一切生处皆悉决定。舍家趣于非家。何以故而诸菩萨最胜利益者。所谓出家。舍利子菩萨摩诃萨。乐出家者。则能摄取十种功德。云何为十。一者不著诸欲。二者乐阿兰若。三者行佛所行。四者不著妻子贪爱财利。五者离恶趣行法。六者习善趣行法。七者而能获得善根成就。八者积集善根而不退失。九者恒为诸天之所叹美。十者常为非人之所拥护。舍利子乐出家者。则能摄取如是十种功德。是故舍利子菩萨摩诃萨。欲求正觉者欲解脱有情者。是故常乐出家。如是舍利子是名一法获得成就不退大愿。得随意乐清净佛刹。复次舍利子。菩萨成就二法不退大愿。随其意乐净佛刹土。云何为二。所谓菩萨。不乐求声闻。不乐求声闻乘。不爱乐声闻所说法。不乐亲近声闻乘者。不学声闻律仪戒。不乐宣说共声闻乘相应之法。亦不劝他行声闻乘。于缘觉乘亦复如是。唯为劝发有情成就最上阿耨多罗三藐三菩提。是名为二。舍利子。若有劝他趣入佛乘。而此菩萨则能摄取十种功德。云何为十。一者摄取无声闻缘觉佛刹。二者得纯一清净大菩萨众。三者诸佛世尊之所护念。四者常为诸佛称名赞叹而为说法。五者于一切事生广大心。六者若生天上。当作帝释或梵天王。七者若生人中作转轮圣王。八者常见诸佛世尊而不远离。九者为诸天人之所爱乐。十者获得不坏眷属及无量福聚。何以故。舍利子。若有能令三千大千世界诸有情类。一切皆得阿罗汉果或缘觉地。若复有能置一有情于佛菩提。此之功德甚多于彼。何以故舍利子。若声闻缘觉出现于世。则不能令佛种不断。若佛如来不出于世。亦无声闻及以缘觉。舍利子。以佛世尊出现于世。是故能令佛种不断则有声闻缘觉施设。舍利子。由此劝他住菩提心。获得如是十种功德。不退大愿得随意乐清净佛刹。复次舍利子。菩萨成就三法不退大愿。摄取佛刹功德庄严。云何为三。一者尊重住阿兰若。二者无所悕望而行法施。三者安住净戒律仪。舍利子。菩萨安住净戒律仪。即能获得十种无畏。云何为十。一者入聚落无畏。二者众中说法无畏。三者食饮无畏。四者出聚落无畏。五者入寺无畏。六者入僧众无畏。七者安坐无畏。八者诣和尚阿阇梨无畏。九者教诫大众住慈心无畏。十者受用衣服饮食卧具医药资缘之具无畏。
　　舍利子。所谓安住净戒律仪。获得如是十种无畏。
　　又舍利子。菩萨说法心不悕望。复能摄取十种功德。云何为十。一者不为多欲。二者不求他人识知。三者不求名称。四者于施主家心不系著。五者不占悕贵族门徒。六者于粗于细而生知足。七者诸天来诣不生骄慢。八者而不退于观佛作意。九者所说言教为他信受。十者起念佛心。舍利子。菩萨法施心不悕望。获得如是十种功德。
　　又舍利子。菩萨尊敬住阿兰若。复能成就十种功德。云何为十。一者远离无益谈话。二者乐于寂静。三者心缘定境。四者不营诸务。五者爱敬诸佛。六者不舍禅定喜乐。七者修梵行时无有障碍。八者少加功用证三摩地。九者所受教法名句文身未曾忘失。十者所闻法义皆悉了知。舍利子。菩萨尊重住阿兰若。获得如是十种功德。若菩萨成就三法。不退大愿得随所乐净佛刹土。
　　复次舍利子。菩萨成就四法不退大愿。获随所乐净佛刹土。云何为四。一者实语如说修行。二者常自谦下剪除我慢。三者远离悭嫉。四者见他荣盛心生欢喜。如是名为成就四法。又舍利子。菩萨实语有四种功德。云何为四。一者口中常出青莲华香。二者语业清净言辞无碍。三者人天之中以为准绳。四者摄取诸佛圆满音声。舍利子。菩萨实语。获得如是四种功德。
　　又舍利子。菩萨谦下有四种功德。云何为四。一者远离恶趣不受驼驴牛马狗等诸傍生身。二者不被轻毁。三者恶友怨敌不能凌突。四者常为人天恭敬礼拜。舍利子。是为菩萨谦下获得如是四种功德。
　　又舍利子。菩萨远离悭嫉有四种功德。云何为四。一者不忘舍心。二者于饥馑时作大施主。三者常不闭户。四者见律仪者。于施于受不生嫉妒。舍利子。是为菩萨远离悭嫉获得如是四种功德。
　　又舍利子。菩萨见他荣盛心生欢喜。有四种功德。云何为四。一者常起是心。为彼有情被此甲胄。令彼快乐。彼等既以自福及以己力。获得财宝而受安乐。而令于我倍生欢喜。二者所有财物王难水火。劫贼恶友无能侵夺。三者随所生处。财宝男女及其眷属。皆悉具足。帝王欢喜。何况余人。四者财宝广大受用无穷。舍利子。是为菩萨见他荣盛。心生欢喜获得如是四种功德。
　　复次舍利子。菩萨成就五法。不退大愿得随所乐净佛刹土。云何为五。一者菩萨为净佛刹。成就庄严而应求法。从彼闻法应当咨问菩萨云何。成就如是功德庄严。既得闻已如说修行。即应求证真如实相。
　　又舍利子。二者菩萨。欲发愿生净佛国土。应当清净持净律仪。由律仪净故。随其所愿决定得生。既得生于净佛刹已。即应观察彼土取其相状。种种庄严声闻菩萨。大众受用资具既得相已。深生恭敬而为合掌诣佛问法。
　　又舍利子。三者菩萨。取彼广大佛刹功德庄严。彼佛世尊知其增上意乐。即便为说由佛说故。即能成就广大佛刹功德庄严。彼闻法已如说修行。
　　又舍利子。四者菩萨。于事于智而令清净。远离非法。云何事云何智。于能缘所缘远离声闻缘觉智故。名之为智。谓所闻法皆当修行名之为事。
　　又舍利子。五者菩萨。知佛自性知刹土自性。云何佛自性云何刹土自性。佛及刹土唯有其名。知其名清净。如是知故不生执著。如是舍利子。是为菩萨成就五法。不退大愿获随意乐清净佛刹。
　　复次舍利子。菩萨成就六法。速得阿耨多罗三藐三菩提。超越一切世间取净佛刹。云何为六。一者此菩萨为大施主而行舍施。所有爱乐恋著珍玩物等而生愧耻。悉能舍施踊跃欢喜。作是思惟。我行大施圆满大乘。我当满足无上菩提。又作是念。不应以斯少分而能获得无上正觉。如是思惟已。所有荣盛尽皆舍施。乃至身命应当舍施。况余财产妻子男女而不施耶。何以故。舍利子。萨婆若者。谓何句义。舍利子菩萨摩诃萨。行菩萨行时。于自所有一切皆舍。以是义故。获得菩提名一切智。又舍利子。二者在家菩萨出家菩萨。若安住净戒律仪。设为活命终不毁犯净戒学处所持律仪。要期功德回向一切有情。成阿耨多罗三藐三菩提生大欢喜。我是持戒者。于净戒律仪深生爱乐。昼夜专修梵行安乐。即佛法现前与理相应得实相观。住实相观故得甚深忍。证深忍故即得正见。由正见故则正修行。由住正修行故厌恶三界。由厌三界故便生怖畏。由怖畏故即求出离。由怀出离见故作是念言。我既有如是苦恼。一切有情亦应如是。我应为彼有情荷兹重担。令彼获得究竟安乐。作于如是观察之时即得大悲。既住大悲发大精进。犹如救于头衣之燃不舍精进。即能获得萨婆若智。
　　又舍利子。三者菩萨。应被忍辱甲胄离于憍慢得大忍力。若遇骂辱及捶打时。忍辱成就不生嗔恨。作是思惟。假使有棒如苏迷卢山有人执持。而见捶打尽俱胝劫常见恶骂。而我不应起嗔恨心。何以故。彼诸有情未随佛学。而我欲于佛菩萨学。是故若彼所有打骂。便能增长尔所大悲。我当为彼有情被弘誓甲胄摄取有情令得解脱离于生死入于涅槃。是故我今不应嗔恨。若被如是忍辱甲胄。即能获得十种成就。云何为十。一者族姓成就。二者财产成就。三者眷属成就。四者色相成就。五者舍施成就。六者善友成就。七者得闻正法成就。八者如说修行成就。九者临命终时。得见诸佛承事成就。十者既见佛已生净信心成就。舍利子。是为菩萨十种成就。又舍利子。四者菩萨。发大精进坚固要期。成就善法。被于如是。精进甲胄。作是思惟。为一一有情尽未来际。于生死中次第修行诸精进行而不疲倦。以善要期为一切有情。于尔所劫流转生死。发是精进不舍有情。舍利子。若有菩萨。以十方各如殑伽沙数世界满中七宝。于念念中奉上如来。如是相续尽未来际。若有菩萨。内怀增上意乐住大悲心。以如是心被精进甲胄。而此功德复多于彼。舍利子。菩萨具此精进得十种功德。云何为十。一者离凡愚行。二者摄取佛行。三者于生死中作过患想。四者由此摄取大悲。五者不退住昔本愿。六者少诸疾病。七者不违越三世诸如来故。八者薄淫怒痴。九者随其所闻于名句文皆悉通达。十者修行成就。舍利子。发精进者获得如是十种功德。
　　又舍利子。五者菩萨。忆念诸佛。世尊由此心得专注。观于如来常恒得定静念成就。作是思惟。我应行如来行。若心散动失念。则不能得殊胜之处所谓佛智。是故应当舍离心所摄受一切之物。亦舍一切利养恭敬聚落城邑饮食资生及诸亲友。为欲利益诸有情故不舍有情。乐阿兰若住寂静处。独行无侣如犀一角。住阿兰若寂静处已起大慈心。初遍一方二三四方。乃至十方普遍有情。住于慈心。住已则得名为住禅那者。舍利子。若有菩萨以一切乐具。于殑伽沙劫供养一切殑伽沙诸佛。及苾刍僧并诸眷属。若有出家菩萨求于寂静。往阿兰若而行七步。如此福德甚多于彼。何以故以能速得大菩提故。舍利子。乐于寂静住禅那者。则能获得十种功德。云何为十。一者得念。二者得慧。三者得正修行。四者坚志勇猛。五者得迅疾辩。六者得陀罗尼。七者于生于死而得善巧。八者于戒蕴等处而不动摇。九者诸天奉事。十者于他荣盛而不贪羡。舍利子。乐于寂静住禅那者。获得如是十种功德。
　　又舍利子。六者菩萨。善应了知慧所流出而作是念。慧从何生。谓从净戒律仪处生。而是慧者能令一切白法增长。是故菩萨应学一切世间智慧。工巧咒术医方难作难成悉皆遍学。如是学已。复作是念。而今此慧。不能证入离欲寂灭。亦复不能趣向神通及以正觉。非向沙门。非向婆罗门。非向涅槃。是故我今应更遍求法药工巧。以如是慧令我得彼究竟寂灭。而彼菩萨求诸法本。不见少法能起于法。以不见故住于寂灭。住寂灭故则无热恼。无热恼故了知生死。为于有情而作利益。令诸情灭除众苦。舍利子。是为菩萨成就六法。不退大愿得随意乐净佛刹土。
　　复次舍利子。菩萨成就七法。不退大愿。得随所乐净佛刹土。云何为七。一者自己所有一切皆舍所舍不可得故。二者于戒不缺不思惟戒故。三者忍辱柔和有情不可得故。四者发起精进于身口意不可得。五者成就静虑不住静虑故。六者智慧圆满无分别故。七者随念诸佛远离相故。舍利子菩萨。如是成就七法。不退大愿获得一切净佛刹土种种庄严。
　　复次舍利子。菩萨成就八法。不退大愿得随所乐净佛刹土。云何为八。一者心不嫉妒。二者施庄严具。三者其心广大。四者尊敬法师。五者不行邪命。六者平等惠施。七者不自矜高。八者不轻懱他。舍利子。是为菩萨成就八法。不退大愿得随意乐净佛刹土。
　　复次舍利子。菩萨成就九法。不退大愿得随所乐净佛刹土。云何为九。一者具身律仪。二者具语律仪。三者具意律仪。四者令贪欲衰谢。五者令嗔恚衰谢。六者令愚痴衰谢。七者不行欺诳。八者为坚固善友。九者不轻慢善友。舍利子。菩萨如是成就九法。不退大愿得随意乐净佛刹土。
　　复次舍利子。菩萨成就十法。不退大愿得随意乐净佛刹土。云何为十。一者菩萨执持妙花。诣如来所或窣堵波兴供养时。作是愿言。如此妙花色香殊胜。见者欣悦。我成佛时。令我刹中种种妙花遍布其地。及众宝树周匝庄严。乃至烧香末香涂香。衣服饮食宝盖幢幡。金银琉璃真珠车磲。珊瑚等宝用奉献时。亦应如是回向佛刹功德庄严。菩萨应当住净律仪。若住戒者随心所愿皆得成就。
　　复次舍利子。二者菩萨。观察自受乐时。作是愿言。兼他同受如是之乐。是故菩萨成正觉时。其佛刹中所是有情。悉皆具足一向安乐。
　　复次舍利子。三者菩萨。不于他发不喜悦言辞。常出善巧语言。作如是愿得菩提时。我佛刹中勿令有情闻不悦声。常使得闻悦意之声。
　　复次舍利子。四者菩萨。常劝有情修十善道。所有善根共诸有情。回向萨婆若智得菩提时。我佛刹中悉令成就十善业道。
　　复次舍利子。五者菩萨。随所至方眼所见者。有情男女童男童女。一切皆劝令修无上正等菩提。终不赞扬二乘果故。是故菩萨得菩提时。彼佛刹中所生有情。一切皆悉发于无上菩提之心。远离声闻缘觉之意。获得如是清净刹土。诸菩萨众充满其中。
　　复次舍利子。六者菩萨。于他利养终不遮断。见他得利常生欢喜。是故菩萨得菩提时。彼佛刹中所是有情。受用资具恒无断绝。获得如是大法光明。
　　复次舍利子。七者菩萨。若见苾刍苾刍尼。有犯过者终不发扬。但自安住正法之中。是故菩萨得菩提时。彼佛刹中一切无有过失之声。何以故。以彼大众皆得清净无过失法故。
　　复次舍利子。八者菩萨。乐法求法不生热恼。凡所闻法正住修行。得菩提时彼佛刹中。有情乐法皆无热恼。如所闻法随顺修行。
　　复次舍利子。九者菩萨。以商佉鼓角弦管种种音乐。奉献如来窣堵波时。以此善根回向成就佛刹庄严。是故菩萨得菩提时。彼佛刹中百千音乐不鼓自鸣。
　　复次舍利子。十者菩萨。若见失念有情作是愿言。令得正念。是故菩萨得菩提时。彼佛刹中一切有情得禅悦食。舍利子。如是佛刹具足功德。设使如来辩才。或于一劫或过一劫说不能尽。舍利子。然我今者随诸菩萨之所乐欲。如是略说。令增上意乐者闻已趣向。当获圆满佛刹功德。
　　复次舍利子。菩萨成就三法。速得无上正等菩提。所求佛刹皆得成就。云何三法。一者住不放逸。二者如所闻法起正修行。三者发殊胜大愿。
　　舍利子。若菩萨成就此三法者。速证无上正等菩提。随其所乐净佛刹土皆得圆满。
　　尔时具寿舍利子。白佛言世尊。希有如来善说此法。世尊由住不放逸故。获得一切菩提分法。住正修行故得大菩提以大愿殊胜故成就佛刹。
　　佛告舍利子。如是如是如汝所说。由不放逸故得菩提分法。由住正修行故得大菩提。由发殊胜大愿故得净佛刹圆满庄严。舍利子。如我往昔依胜愿故成如是刹。舍利子。我由往不放逸故满其本愿。由正修行故得大菩提。舍利子。若但言说而不修行。尚不能至声闻之地。何况能得无上菩提。是故舍利子。菩萨应当要期真实如说修行。于诸学处应如是学。
　　尔时会中四万菩萨。从座而起合掌向佛。异口同声白言。世尊如佛所说。菩萨学处我当随学。住不放逸成就修行。满其大愿严净佛刹。如是之行我当行之。若诸菩萨随其所愿我当满足。
　　尔时世尊熙怡微笑。时舍利子。白佛言世尊以何因缘现此微笑。佛告舍利子。汝见此诸善男子作师子吼不。舍利子言。唯然已见。佛言舍利子。此诸善男子过百千劫。各于异刹得阿耨多罗三藐三菩提。同号愿庄严。亦如当来师子佛等。其国清净与无量寿如来刹土不增不减。唯除寿量。舍利子言。彼诸如来寿量几何。佛言彼一一佛皆寿十劫。
　　尔时师子勇猛雷音菩萨。即从座起偏袒右肩右膝著地合掌向佛白言。世尊。是文殊师利童真菩萨。诸佛如来常所称赞。是文殊师利。久如当得无上菩提所得佛刹。当复云何。
　　佛告师子勇猛雷音菩萨摩诃萨言。善男子汝当自问文殊师利童真菩萨。师子勇猛雷音菩萨。问文殊师利言。汝于何时当得阿耨多罗三藐三菩提。答言善男子汝何不问我云何住于无上菩提。而乃问我成菩提也。何以故。我于菩提尚犹不住。云何令我证菩提耶。菩提之法不住不证。而我云何有所证住。师子勇猛言。文殊师利。汝岂不为利一切有情证菩提耶。答言不也善男子。何以故。有情不可得故。若有情可得。我当为彼有情证于菩提而住菩提。有情寿命及补特伽罗皆无所有。是故我今不住菩提亦不退转。师子勇猛言。文殊师利。汝岂不住于佛法耶。不也善男子。一切诸法住于佛法。凡所有法无漏无际无相无形。是故佛住于如如。佛所住一切诸法亦复如是。师子勇猛复言。善男子今汝所言。我不住于佛法。我今当问如是之义。应当忍许而为我说。答言善男子于意云何。为色求菩提耶。为色本性。为色如如。为色自性。为色空性。为色远离。为色法性求菩提耶。善男子于意云何。若色是菩提色岂证菩提耶。色本性。色如如。色自性。色空性。色远离。色法性。证菩提耶。答言不也。文殊师利。色不求菩提。菩提无色。本性无色。如如无色。自性无色。空性无色。远离无色。法性无色。而证菩提。乃至广说色法性亦不证菩提。
　　文殊师利言。善男子于意云何。受想行识求菩提耶。善男子。受想行识证菩提耶。乃至识法性证菩提耶。答言不也文殊师利。受想行识不求菩提不证菩提。乃至识法性。不求菩提不证菩提。文殊师利言。善男子于意云何。离于五蕴有我我所施设耶。答言不也。文殊师利言。善男子。云何二法而证菩提。师子勇猛言。文殊师利。初发心菩萨。闻如是语对文殊师利皆生惊怖。以文殊师利此语。便为定量此诸菩萨。而作是言。我不求菩提不证菩提。文殊师利言。善男子。一切诸法无有惊怖。于实际中亦无惊怖。佛为无惊怖者而演说法。若惊怖者彼则生厌。若生厌者彼则离欲。若离欲者彼则解脱。若解脱者则无菩提。若无菩提是则不著。彼若无著是则无去。若无有去是则无来。若无有来则无愿求。若无愿求则无所求。若无所求则不退转。若不退转从何而退从我执退耶。从有情寿命及补特伽罗。若断若常取相分别而生退耶。彼若退转无退转者。云何而退。从空性无相无愿实际及诸佛法退耶。从何佛法而退转耶。谓不离佛法不究竟佛法。无所观无所出入。无所行亦无表示。唯有其名空无生无灭无去无来。远离清净杂染。无尘离尘不平不等。远离作意无尽无执著。无等无非等。是为佛法。善男子。所有佛法此法无法。何以故。其处不可得故。若如是佛法。生者善男子。新发意菩萨。闻此说已心生惊怖。速证菩提。若不惊怖不证菩提。师子勇猛言。文殊师利云何如是密意而说。答言善男子。若惊怖若分别。彼等咸皆证于菩提。如是发心若不发心。为于正觉所求之者。皆证菩提。复次不发心者彼不得菩提。亦不思惟。彼菩提心实无所得。亦不分别。若不分别不证正觉。以何因缘不证正觉。彼不得菩提亦不证菩提。何以故。善男子。虚空界岂证菩提耶。答言不也。文殊师利言。善男子。如来岂不说一切法同虚空耶。答言如是如是。文殊师利言如虚空菩提亦尔。如菩提虚空亦然。虚空菩提无二无别。若菩萨知此平等。则无所知亦无不知。说此法时一万四千苾刍。尽诸有漏心得解脱。十二那庾多苾刍。远尘离垢。于诸法中得法眼净。九万六千有情。昔未曾发无上菩提之心。今皆已发。五万菩萨得无生法忍。
　　尔时师子勇猛雷音菩萨。白文殊师利言。汝发无上菩提心来。为几时耶。文殊师利言止善男子。莫于无生法中而起分别。善男子若有作如是言。我发菩提心我为菩提行。彼等是大邪见者。善男子。我不见彼心为菩提发故。我以心不可见故。是故不为菩提发心。师子勇猛言。文殊师利是何句义。文殊师利言。善男子。若无所见是名平等如向所说。师子勇猛言。文殊师利云何名为平等。善男子。平等者无种种相。由此平等说一切法一味。一味者说一性。说一性者寂静性。则无杂染亦无清净。如是说法不断不常不生不灭。无我无摄受不取不舍。如是说法。说已无所思亦无所分别。善男子于此平等法中。起修行智名为平等。复次善男子。菩萨入于如是法性。不见异不见一名为平等。其平等者离不平等。于不平等中及以平等本来清净。
　　尔时师子勇猛雷音菩萨白佛言世尊。今文殊师利。不肯自说我于无上菩提发心远近。大众皆欲乐闻。佛言善男子。文殊师利是甚深忍者。乃至甚深忍亦不可得。菩提不可得。心亦不可得。以心不可得故。是故不说发心远近。善男子汝应善听。我今当说。文殊师利童真菩萨。久已发于无上菩提之心。善男子过去久远。过七十万阿僧企耶百千殑伽沙劫。彼时有佛。号雷音如来应正等觉明行足善逝世间解无上士调御丈夫天人师佛世尊。出现于世。在于东方去此过七十二那庾多佛刹。有世界名无生。彼雷音如来于中说法。诸声闻众有八十四俱胝那庾多。诸菩萨众二倍过前。善男子。彼时有王名曰虚空七宝具足王。四天下正法理化为法轮王。善男子。彼虚空王。于雷音如来会中。八万四千岁以种种乐具衣服饮食宫殿台观。僮仆给侍一一殊妙。恭敬供养承事雷音如来及诸菩萨声闻大众。其王亲族中宫彩女王子大臣唯务供养。余无所作虽经多岁。初无疲倦过八万四千岁。后其王是时独居无侣。作是思惟。我已积集无量善根。我今回向如是善根欲求何愿。为求帝释为梵王耶。为转轮圣王耶。为求声闻缘觉耶。善男子。彼虚空王作是念已。空中诸天告言。大王止止勿起如是下劣之心。何以故。王之所集福聚甚多。大王应发无上菩提之心。善男子。时虚空王闻是语已。欢喜念言我今于此决定不退。何以故。天知我心而来告我。善男子。
　　尔时虚空王即与八十俱胝那庾多百千有情。往诣雷音如来所。顶礼双足右绕七匝退坐一面。又善男子。彼虚空王向雷音如来合掌说伽他曰。
　　我问最胜法　　唯愿人尊说
　　云何得最胜　　丈夫人中尊
　　对于世尊前　　我以广供养
　　以心无所依　　未曾发回向
　　独处生是念　　一缘系此心
　　已作广大福　　云何而回向
　　为求于释梵　　及以转轮王
　　为求于声闻　　并及于缘觉
　　心中作是念　　诸天告我言
　　若发下劣心　　其福当损坏
　　大王发胜愿　　作诸有情利
　　为度世间故　　应发菩提心
　　我问于遍觉　　诸法自在者
　　云何发是心　　成于等正觉
　　以何获此处　　为我而显示
　　应发菩提念　　等同于牟尼
　　从空闻是语　　故白于如来
　　大王汝当知　　我今次第说
　　诸法属因缘　　乐欲为根本
　　如彼所希愿　　获果亦如是
　　我昔于过去　　亦曾发此心
　　利益诸有情　　发如是胜愿
　　由彼胜愿故　　而获殊胜果
　　我证大菩提　　满足胜希愿
　　大王应勇猛　　当发如是心
　　而行此妙行　　汝必成正觉
　　从佛闻是语　　其王大欢喜
　　而作师子吼　　世间皆振动
　　乃至本初际　　及尽生死边
　　利益诸有情　　我行无边行
　　对于大众前　　我发菩提心
　　誓度诸群生　　皆离于众苦
　　愿从今已后　　若我有染污
　　嗔恚嫉妒心　　并我慢贪爱
　　是欺诳十方　　及现在诸佛
　　从此而已后　　乃至证菩提
　　誓行于梵行　　我舍贪欲罪
　　随佛而修学　　净戒柔和忍
　　不以匆遽心　　速求成正觉
　　我尽未来际　　于一一有情
　　净于佛刹土　　无量不思议
　　称扬彼名号　　普闻十方国
　　我今自授记　　成佛不应疑
　　对于导师前　　我净于意业
　　及净于身业　　乃至于语业
　　悉皆令清净　　不应起不善
　　以我真实行　　得佛利世间
　　由斯诚实言　　地当六种动
　　我若不实语　　四大互迁易
　　以言诚实故　　当有诸音乐
　　空中而自奏　　以我实无矫
　　亦无诸结使　　以斯诚实故
　　愿雨天妙花　　由说不妄语
　　真实惊觉故　　于十方无量
　　俱胝刹振动　　刹那于虚空
　　俱胝音乐奏　　雨妙曼陀花
　　高七迷卢山　　二十俱胝人
　　随彼王而学　　皆出微妙音
　　我等当成佛　　如二十俱胝
　　一切人亦尔　　学王求正觉

　　善男子。彼时虚空王者莫作异观。今文殊师利童真菩萨是也。童真菩萨。当彼之时为虚空王。过七十万阿僧企耶百千殑伽沙劫。最初发于菩提之心。又过六十殑伽沙劫。得无生法忍。从此已后满足十地具足十力。亦满一切如来之地。亦满足一切佛法。亦不曾于一念起如是心。我证无上正等菩提。复次善男子。彼时二十俱胝人同与被王。于雷音如来所发菩提心者。皆已证于无上菩提转不退法轮。为阿僧祇有情而作佛事。作佛事已。以佛涅槃而般涅槃。彼等皆是文殊师利之所劝发。于施戒忍进定及慧悉皆次第承事。彼等诸佛所有教法皆悉护持。余有一佛在此下方。过四十殑伽沙佛土。世界名地佛号地天。寿命无量。今现住世有无量声闻之所围绕。说此文殊师利往昔事。时众中七千有情。皆发无上正等大菩提心。

　　　　大圣文殊师利菩萨佛刹功德庄严经卷中



　　　　大圣文殊师利菩萨佛刹功德庄严经卷下

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　尔时师子勇猛雷音菩萨。白文殊师利言。仁者已满足如来十力及以十地。一切佛法悉皆圆满。何故不证无上菩提。文殊师利言。善男子岂有圆满诸佛法已更证菩提何以故。已圆满故更何所证。师子勇猛复言文殊师利。云何圆满诸佛法耶。答言真如圆满。由真如圆满。故一切佛法圆满。由一切佛法圆满。故虚空圆满。虚空真如。一切佛法无二无别。复次善男子。如汝所言佛法圆满。佛法圆满者。色圆满受想行识圆满。佛法圆满。亦复如是。师子勇猛言。文殊师利云何色圆满。云何受想行识圆满。文殊师利言。善男子汝所见色是常耶。为无常耶。答言不也。文殊师利言。善男子若法不增不减是名圆满。以何因缘知法圆满。转如是智则生分别智。若不转则不分别。亦无所分别亦不增不减。若不增不减则名平等。是故善男子。若见色平等者则是色圆满。若见受想行识平等者则是受想行识圆满。
　　尔时师子勇猛雷音菩萨。白文殊师利言。汝久已得甚深忍。而不起心作如是解。我证菩提。今文殊师利岂不欲觉悟有情而劝发耶。答言善男子。我不曾觉悟有情及以劝发。何以故。有情无所有故。有情远离故。有情无所得故。若菩提可得是则觉悟有情而有劝发。善男子我及菩提有情俱不可得。是故我觉悟有情劝发平等。不令求于无上菩提亦不退转。何以故无所分别。性平等故。了知于行无来无去。名为平等亦名空性句。空性句者则无所求。善男子若如是者。云何言久而获得忍。既无所得。我岂有心证菩提耶。善男子汝见心与智得耶。答言不也。文殊师利言。其心非色无名。乃至菩提以名施设。是菩提及心亦不空名亦不空。师子勇猛言。善男子。莫作如是密意而说。文殊师利言。心无所生我云何得菩提耶。心既不生。云何为现证耶。师子勇猛言。云何名现证。文殊师利言。善男子。随觉一切法思惟平等名为现证。作是随觉无少起想亦不灭想名为现证。如是真如非真如不起分别。名为现证。若住正见于法平等。无所得故。以无所得。不作一不作异不思一不思异名为现证。若于身证一相知一切法。所谓无相。若知一切法无相者。不于身心而有染著名现证得。云何名得。文殊师利言善男子。无所行句是名为得。无所行者不于三界中行三界。言说所不能说。何以故。正法无阿赖耶。亦无所行。故不能言说。
　　复次善男子。无声言说亦无法可得。以无所得是故名得。
　　尔时师子勇猛雷音菩萨。白佛言世尊。善哉愿说文殊师利童真菩萨所得佛刹。佛言善男子。汝当自问文殊师利童真菩萨。时师子勇猛雷音菩萨摩诃萨。白文殊师利言。云何是仁者佛刹庄严。答言善男子。若乐菩提者汝可当问。师子勇猛言。汝岂不乐菩提耶。文殊师利言。不也。善男子。若有乐求则有厌离。若有厌离则有贪爱。若有贪爱则无出离。善男子我为是故。而不忻乐亦无厌离。
　　复次善男子。汝言云何成就佛刹庄严。我不能自赞。何以故。对于如来一切智前。说自佛刹功德庄严。即为菩萨自赞已德。
　　佛告文殊师利。汝可当说自愿佛刹功德庄严。何以故。令诸菩萨从汝闻已。决定成满此之愿故。文殊师利言。我不敢违于如来教命。承佛威力我今说之。
　　尔时文殊师利童真菩萨。从座而起偏袒右肩。右膝著地向佛作礼。而白佛言世尊。我今当说若有求菩提善男子善女人。应当谛听若得闻已。令其满足真实之行由。文殊师利右膝著地之时。于刹那间十方大地殑伽沙数诸佛世界六种震动。文殊师利白佛言。我愿若不于无量俱胝那庾多百千劫积集菩提。我终不证无上正觉。世尊。我以无碍天眼。见于十方乃至无量无边世界所有诸佛。世尊若非是我劝发无上菩提之心。修菩提行劝学施戒忍进禅慧。令彼成就六波罗蜜。我既劝已教授教诫。悉令满足无上正觉。世尊彼时我以无碍天眼。观察十方作佛事已。然后我证无上菩提。
　　尔时众中或有菩萨作是念言。云何文殊师利童真菩萨。见如是等诸佛世尊。是时如来知诸菩萨作是思惟。告师子勇猛雷音菩萨言。善男子譬如有一丈夫。以此三千大千世界。碎如微尘于意云何。彼微尘若算师。算师弟子。算知其数是百是千是俱胝那庾多百千不。不也世尊。佛言善男子。如是文殊师利童真菩萨。以无碍天眼观察十方。一一世界见于如是无量无数诸佛世尊。尔时文殊师利又白佛言。世尊我有如是愿。以殑伽沙数广大世界成一佛刹。其佛刹中墙壁高大。至于有顶无量百千众宝庄严。复以无量妙宝间错钿饰。若不尔者我终不证无上菩提。
　　复次世尊我复有愿。令我刹中菩提之树。其量正等万大千界。彼树光明遍照一切诸佛刹土。
　　复次世尊我复有愿。坐菩提树已。于其中夜成等正觉。乃至般涅槃夜于其中间不起于座。但以化身遍于十方无量无数俱胝那庾多诸佛刹土。为诸有情而演说法。
　　复次世尊我复有愿。今我刹中无有声闻缘觉之名。唯有清净大菩萨众。离一切过及诸惑等。皆是清净梵行之者满此佛刹。其佛刹中无女人名。一切菩萨唯是化生。悉被袈裟结加趺坐。如是菩萨充满其国。唯除如来之所变化。往诣十方为诸有情。随其意乐说三乘法。
　　尔时师子勇猛雷音菩萨。白佛言世尊。文殊师利当来成佛名。字何等。佛言善男子。此文殊师利成佛之时。名为普见。善男子。以何因缘。称彼如来号为普见。善男子。普见如来。普使十方无量阿僧祇俱胝那庾多百千世界中。普令见故名为普见。彼诸有情见彼佛者。决定当得无上菩提。普见如来虽未成佛。若我现在及灭度后。有闻其名亦皆决定。当得阿耨多罗三藐三菩提。唯除已入声闻尼夜摩位及下劣胜解之者。
　　复次文殊师利。白佛言世尊。我复有愿如无量寿如来刹中。以法喜为食。而我刹中菩萨初生起食想时。即便百味饮食盈满于钵。在右手中寻作是念。若未供养十方诸佛。及施贫穷苦恼有情并饿鬼趣于其千岁。乃至不得涕唾食者。若不惠施令其饱足。我终不食于刹那顷。获五神通有大威德。乘空无碍如风不著。即往十方无量无数诸佛刹中。以食供献诸佛世尊并声闻众。及施贫匮苦恼有情并饿鬼趣。令其充满离乎饥渴。即为说法既说法已。于刹那顷还至本土。
　　复次世尊我复有愿。得菩提已于我刹中。若诸菩萨初生之时。所须衣服随其意念。即于手中而出清净沙门所宜衣服。是衣出已便作是念。若不以此宝衣先当供献十方诸佛。而我不应便自受用。才发是念。即时往诣无数世界。以此宝衣奉献诸佛。还复本处然自被擐。
　　复次世尊于我刹中。诸菩萨众所有受用之具。先皆奉献诸佛世尊并声闻众。然自受用。又我刹中远离八难及不善声。愿于我刹中远离众苦。无有毁犯净戒律仪。于色声香味触无不悦意。
　　尔时师子勇猛雷音菩萨。白佛言世尊。而彼世界名号何等。普见如来成佛出现。复在何处。佛言善男子。彼佛世界名如愿圆满积集离尘清净。其佛刹土在此南方娑诃世界亦在其中。
　　复次文殊师利童真菩萨。白佛言我复有愿。于我刹中。积集无量百千众宝无量摩尼互相影现。所有大宝十方刹土之所难得亦未曾见。彼所积集摩尼宝等所有名号。于百千俱胝岁说不能尽。世尊彼世界中菩萨乐见彼刹。而为金者即现于金。乐见银者即现于银。然于见金未曾损减。乐见吠琉璃颇胝迦赤珠玛瑙牟萨罗宝无量诸宝。各随所乐见种种相。并及彼沉水香。多蘖罗香。多摩罗跋香。龙坚香。栴檀香。各随所欲悉皆得见。非彼世界宝相变异。彼佛刹中不假日月星宿摩尼火光之所照见。皆从菩提树。自然出光而作照明。彼诸菩萨意所欲乐。以此光明照彼俱胝那庾多百千世界无有昼夜。以花开合辨其昼夜。随诸菩萨所乐时节即皆应之。亦无寒暑及老病死。若诸菩萨随其所乐欲证菩提。即往余刹于睹史多天。寿尽降生而成正觉。于彼佛刹空中常奏俱胝那庾多百千种乐。虽不现相而闻其声于彼乐中无有贪染相应之声。唯出诸波罗蜜声佛声法声僧声诸菩萨藏法教之声。悉皆得闻。彼中菩萨渴仰于佛随所诸处经行坐立。应念即见普见如来应正等觉坐菩提树。若诸菩萨于法有疑。但见彼佛不待解说。疑网皆断解了法义。
　　尔时会中无量俱胝那庾多百千诸菩萨众。异口同音而说是言。今此世尊名义相称。所谓名号普见如来。若有得闻其名号者。快哉获得殊胜之利。何况得生彼佛刹中。若有得闻如是授记所说法要。及闻文殊师利童真菩萨名号。经于耳者。是则名为面见诸佛说是语已。
　　尔时世尊告诸菩萨言。如是如是如汝所说。善男子。若有受持俱胝那庾多百千如来名号。若复有称文殊师利童真菩萨名者。福多于彼。何况称于普见佛名。何以故。彼俱胝那庾多百千如来。利益有情不及文殊师利。于一劫中所作利益。
　　尔时俱胝那庾多百千。天龙药叉健达嚩阿苏罗蘖路荼紧那罗摩呼罗伽人非人等。同声唱言。那谟文殊师利童真菩萨。那谟普见如来应正等觉。众多天龙说是语已。八十俱胝那庾多百千有情。发无上正等大菩提心。无量有情成熟善根。于无上菩提得不退转。文殊师利复白佛言世尊我复有愿。如我所见十方无量无数俱胝那庾多百千诸佛世尊。而彼诸佛所有佛刹功德庄严行相之类。如是一切皆令置我一佛刹中。唯除而为声闻现化所庄严刹及五浊之世。若我自赞佛刹功德庄严。过尔所殑伽沙劫说不能尽。世尊如我所愿唯佛世尊应正等觉。余不能知。佛言如是如是。文殊师利。如来知见于三世中无有限碍。
　　尔时众中。或有菩萨作如是念。文殊师利所说佛刹功德庄严。与无量寿如来刹土为等不耶。是时世尊如彼菩萨心之所念。即告师子勇猛雷音菩萨言。善男子。譬如丈夫而析一毛。以为百分以一分毛。于大海中取一滴水。善男子彼一毛水多大海水多。师子勇猛白佛言世尊。一毛水少大海水多。佛言善男子。彼丈夫所举一毛端水如无量寿佛刹功德庄严。余大海水如普见如来佛刹功德庄严应如是见。
　　尔时师子勇猛。白佛言世尊。过去现在及以未来。颇有如是佛刹功德庄严已不。佛答言有善男子。东方去此过八十俱胝百千殑伽沙世界。彼有佛刹名愿住高踊。是中有佛号普光常多功德海王如来。今现住彼。佛寿无量无边。复有无量大菩萨众围绕说法。善男子。彼佛刹土功德庄严与普见如来佛刹不增不减。有四菩萨被不退甲胄住如是行。善男子。彼诸菩萨亦当得此普见如来佛刹庄严。师子勇猛言。唯愿说彼菩萨名号及其住处。并说普光常多功德海王如来佛刹。为我示现彼佛菩萨。令诸菩萨取彼佛刹。佛言善男子。汝等谛听我今当说。善男子第一菩萨名光明幢在于东方无忧吉祥如来佛刹。
　　第二菩萨名为智上。在于南方智王如来佛刹。
　　第三菩萨名为寂根。在于西方慧积如来佛刹。
　　第四菩萨名为愿慧。在于北方那罗延如来佛刹。
　　尔时世尊。以神境通现普光常多功德海王如来佛刹。令此大会见彼如来及菩萨众。并其佛刹功德庄严。昔所未见亦未曾闻。不可思议众相成就。彼此世界互得相见。犹观掌中阿摩勒果。彼佛世尊。普光常多功德海王如来身量八万四千逾缮那。金色光明端严照曜如苏迷卢山王。与四万二千逾缮那身量菩萨摩诃萨前后围绕。于无量功德庄严菩萨树下坐师子座。往俱胝那庾多世界。为诸有情而演说法。尔时世尊告诸菩萨言善男子。汝等见彼如来佛刹功德庄严菩萨众不。时诸大众异口同声。白言世尊唯然已见。我等当学此菩萨行。如文殊师利童真菩萨之所修行。我等亦当成就如此庄严佛刹。
　　尔时世尊。熙怡微笑从其面门放种种光。所谓青黄赤白红紫等光。照曜无量无边世界。照已还来绕佛三匝入于佛顶。
　　尔时慈氏菩萨摩诃萨。白佛言世尊。以何因缘现此微笑。佛告慈氏。由现彼佛世界功德庄严。时此大众中八万四千菩萨。见彼佛刹庄严之事。如文殊师利童真佛刹。于彼众中唯有十六正士。而能成就增上意乐。作是愿言如文殊师利国土庄严。愿令我等亦当如是。除十六正士。余无能发如是大愿。乐速疾证无上菩提。所求佛国如无量寿庄严功德。慈氏汝今见不意乐成就菩萨而能作大利益。由增上意乐故发是胜愿。是故得彼佛刹如文殊师利。其诸菩萨少有信心志愿下劣。由羸劣业过六十俱胝那庾多百千劫。然始得满五波罗蜜。尔时光明幢智上寂根愿慧等。四大菩萨从四方来而现于此。各于无量吠琉璃光明楼阁中坐。有俱胝那庾多百千天众围绕。震动诸刹。以种种神通。散俱胝那庾多百千花及奏音乐。是时慈氏菩萨摩诃萨。白佛言世尊。以何因缘于此世界大地震动。四方复有四楼阁现。佛言慈氏是四菩萨。由佛警觉而来亲觐于佛世尊。所言未讫于刹那顷。此四菩萨从楼阁下。往诣佛所头面礼足。绕佛三匝退坐一面。彼菩萨光从四方来普照大众。
　　尔时世尊告诸菩萨言。善男子此四正士住不思议旨趣。汝等于彼正士应发殊胜恭敬之心。当问法要。善男子。汝等当听彼正士愿。彼正士愿者所有菩萨乘。善男子善女人。若有得见彼四菩萨。于无上菩提得不退转。超二十俱胝劫流转生死。具足圆满五波罗蜜。若有女人闻其名者。速得舍离女人之身。是时世尊现彼刹已还摄神力。而彼世界忽然不现。
　　尔时文殊师利。白佛言世尊。一切法如幻。譬如幻师化作幻事。幻而复隐。世尊如是一切法生已复灭。亦无生灭此则平等。世尊若学平等疾证无上正等菩提。
　　尔时智上菩萨。白文殊师利童真菩萨言。云何而证无上菩提。文殊师利言。善男子法无所得亦无所坏。于无无所著于有无所得。智上菩萨言。文殊师利为于有故获于菩提。为于无耶。答言善男子。法本无生。无已有。无今有。无当有。究竟无所得。智上菩萨言文殊师利以何一相而说于法。文殊师利言。善男子云何所说一相法耶。智上菩萨答曰。文殊师利不见蕴及处界。亦非无见亦非有见。于法无分别亦无所分别。又不于法而见积集。亦不于法而见散失。是即名为一相法门。
　　师子勇猛雷音菩萨曰。若于法性不违法性不作种种分别。是凡夫法。是声闻法。是缘觉法。是如来法。入于一相。谓远离相。是即名为一相法门。
　　喜见菩萨曰。若修行真如。而于真如无所思惟。亦不分别此是甚深。是即名为一相法门。
　　无尽辩菩萨曰。诸法皆尽。究竟尽者乃曰无尽。说一切法不可尽者。是即名为一相法门。
　　善思惟菩萨曰。若于思惟入不思惟。彼无所思亦不可得。是即名为一相法门。
　　离尘菩萨曰。若究竟不染。于一切相染无所染。亦不爱不恚不痴。不作一不作异亦非作亦非不作不取不舍。是即名为一相法门。
　　娑蘖罗菩萨曰。若入甚深法难测如大海。而于正法亦不分别。如是住如是说。于自无所思于他无所说。是即名为一相法门。
　　月上童真菩萨曰。若思惟一切有情。平等如月。而亦不思我及有情。如是说者。是即名为一相法门。
　　摧一切忧闇菩萨曰。若遇忧戚而无所忧。而于忧箭亦不疲厌。云何有情起于忧根。所谓于我若有于我住平等者。是即名为一相法门。
　　无所缘菩萨曰。若不缘欲界。不缘色无色界。不缘声闻独觉之法。不缘佛法。如是说者。是即名为一相法门。
　　普见菩萨曰。若说法者应平等说。其平等者所谓空性。不于空性思惟。平等。于平等法亦无所得。如是说者。是即名为一相法门。
　　三轮清净菩萨曰。夫所说法不违三轮。云何为三。于我无所得。于闻不分别。于法无所取。如此名为三轮清净。如是所说者。是即名为一相法门。
　　成就行菩萨曰。若知一切法不著。如是知如是说。亦不说一字。所谓离言说故。若如是说一切法者。是即名为一相法门。
　　深行菩萨曰。若乐瑜伽知一切法则。于诸法而无所见。于彼若说若无说者于法无二。是即名为一相法门。
　　如是无量大威德诸菩萨等。各各以自辩才说一相法。说此一相法门时。七十俱胝菩萨得无生法忍。八万那庾多百千有情发无上正等菩提之心。七千苾刍尽诸有漏心得解脱。九十六那庾多人天得法眼净。
　　尔时师子勇猛雷音菩萨摩诃萨。白佛言世尊。彼普见如来。有几何大菩萨众而为眷属。寿量几何却后几时。文殊师利成等正觉。佛言善男子。如是之义当问文殊师利童真菩萨。
　　尔时师子勇猛雷音菩萨摩诃萨问文殊师利童真菩萨言。汝却后几时当得菩提。文殊师利言善男子。若虚空界而为色相。我乃证于无上菩提。若幻师所幻丈夫证菩提。我乃当证无上菩提。若漏尽阿罗汉证菩提。我乃当证无上菩提。若梦中丈夫若光影若响应。如是变化证菩提。我乃当证无上菩提。若以日光成夜。月光成昼。我乃当证无上菩提。
　　善男子。汝可当问求菩提者。师子勇猛言。文殊师利岂不求菩提耶。答言善男子不也。何以故。文殊师利即是菩提。菩提即是文殊师利。何以故。但有名字名字亦空。文殊师利。乃至菩提名亦远离。无所有空。空者即是菩提。
　　尔时佛告师子勇猛雷音菩萨言。汝颇见闻无量寿如来声闻菩萨诸众会耶。唯然世尊我已见闻。善男子于意云何。答言非是算数思议之所能及。佛言善男子。如摩伽陀国量一婆诃胡麻。取一粒喻无量寿佛国声闻菩萨众会。余况文殊师利童真菩萨得菩提时。菩萨众会应如是知。善男子。如以三千大千世界末为微尘一尘一劫。若比普见如来寿量劫数。百分千分百千俱胝分。乃至算数譬喻所不能及。善男子以算数计校筹量。应知普见如来寿命无量无边。善男子。譬如三千大千世界。析为微尘。或有一丈夫。取一微尘乃至众多微尘。过三千大千世界。乃下一尘。彼之丈夫。如是东行下尽尘数。如是十方一一丈夫。准前下尽彼微尘数。善男子于意云何。彼三千大千世界。是百是千是俱胝那庾多百千。知其量不。答言不也世尊。善男子如是十丈夫。各过三千大千世界。又下微尘。彼一切世界。已下未下尽末为尘。善男子于意云何。岂能算计是百是千是俱胝那庾多百千数不。答言不也世尊。佛言善男子。乃至十方十丈夫。复过三千大千世界。所下微尘及所未下微尘之处。又末为尘。善男子于意云何。岂能算计彼之微尘是百是千是俱胝那庾多百千。乃至仰蘖罗。泯末罗。阿閦婆等。世尊若人闻此算数心则迷乱。彼不可知其数量。佛言善男子。如来悉知彼之微尘是百是千是俱胝那庾多百千。乃至仰蘖罗泯末罗阿閦婆等。善男子。如是如来。悉知复过彼量。
　　尔时慈氏菩萨摩诃萨。白佛言世尊。若有菩萨。求于如是了色之无尽智。宁于无量劫中受泥[黍-禾+利]苦。而是菩萨于如是色大智中终不弃舍。佛言慈氏如是如是如汝所说。岂有于佛无尽大智不起悕望。唯除下劣胜解及懈怠者。说此如来大智之时。一万有情发菩提心。
　　佛告师子勇猛言。善男子如是十方世界微尘。彼十丈夫下微尘数。过如是等微尘数劫。善男子文殊师利童真菩萨。于彼多劫示现行于菩萨之行。何以故。善男子文殊师利不可思议。愿亦不可思议。趣向亦不可思议。证菩提已寿命亦不可思议。菩萨众会亦不可思议。
　　尔时师子勇猛雷音菩萨摩诃萨。白佛言世尊。希有文殊师利发趣甚大。所修行大。所谓文殊师利童真。乃于尔所微尘数劫不生疲倦。文殊师利言。善男子。于意云何。虚空有如是念于昼夜半月月时岁劫百劫千劫俱胝那庾多百千劫不。答言不也文殊师利。何以故。虚空界无分别故。文殊师利言。善男子若如虚空等悟一切法。随悟如是亦不分别无所分别。于彼昼夜半月月时岁等。如先所说无有少想于法起者。善男子如虚空界大火炽然。过无量殑伽沙劫。而虚空界不曾生起。亦不烧坏。何以故。虚空界无自性故。如是善男子。若菩萨知一切法无性亦无热恼疲倦。如虚空不烧不生疲倦及以热恼。而不动摇亦不生不朽不死不迁不起无去无来如是如是。善男子。文殊师利名号亦尔。而不烧坏亦不疲倦亦无热恼亦不动摇不生不朽不死不迁不起无去无来。何以故。名字究竟远离故。说是法时。四大天王释提桓因大梵天王。及余大威德诸天子等。异口同音唱如是言。若诸有情闻此法门获大善利。何况受持读诵。当知不以少善根而能成就。世尊我等于此法门。受持读诵广宣流布。为获持正法故。
　　尔时师子勇猛雷音菩萨。白佛言世尊。善男子善女人。于此法门受持读诵。为他宣说如是法要。佛刹庄严成就发如是心。如文殊师利所得功德。为几许耶。佛言善男子。如来以无障碍眼所见世界。若有菩萨以七宝满此世界。于一一佛奉献供养。乃至尽未来际俱胝劫中舍施。令此菩萨。安住净戒律仪。于一切有情得平等心。若有菩萨于此佛刹功德庄严法门受持读诵。复能发心随文殊师利所学行。于七步功德之聚。比前福聚。百分千分迦罗分百千俱胝分。乃至算数所不能及。
　　尔时文殊师利菩萨。入菩萨平等照曜如幻相三摩地。入已。由文殊师利三摩地故。乃至众会菩萨等。近见十方无量无边诸佛世界。一一佛前皆有文殊师利。说自佛刹功德庄严。众会见已。于文殊师利胜愿三摩地智而生奇特。如文殊师利童真菩萨法王之子。于百千俱胝那庾多愿我等咸见。
　　尔时慈氏菩萨。白佛言世尊。当何名此法门。云何受持。佛告慈氏。今此法门名为诸佛游戏。汝当受持。亦名不思议愿。汝当受持。亦名说佛刹功德庄严。汝当受持。亦名发菩提心令欢喜。汝当奉持。
　　尔时十方无量菩萨众集会者。于佛及法作大供养。雨众天花。头面礼足绕佛三匝。各还本土作是赞言。奇哉世尊奇哉世尊。令我等闻是不思议法。及文殊师利童真菩萨。大师子吼说是法已。殑伽沙数菩萨。于无上菩提得不退转。无量有情成就善根。佛说是经已。文殊师利童真菩萨摩诃萨。师子勇猛雷音菩萨摩诃萨。所有诸大声闻梵释护世。天龙药叉健达嚩阿苏罗蘖路荼紧那罗摩呼罗伽人非人等。皆大欢喜信受奉行。

　　　　大圣文殊师利菩萨佛刹功德庄严经卷下


