No. 2575 宗门无尽灯论序
     
        

    禅道之所要在乎顿已乃石巩之见马祖高亭之见德山。是顿之顿者也。若夫云岩在百丈二十年。胁不着席。单单荷负。后到药山始得卸担。雪峰三到投子。九登洞山。遂投机德山。后被岩头点捡一一。方始得道成道干鳌山。可知顿有迟带有大小。参学者大须仔细。世当浇季。人人个个阴入障重。般若缘薄。才得一知半见。便以为足。傍学得许多言句。未尝足踏着实地。妄自据师位。自瞒瞒人。悲哉。是不不老人之所以有斯论也。提挈宗纲。开示蕴奥。诚所谓雾海之南针者欤。老人戢化。既历年所。门下诸彦相与校考。因欲上梓。灯灯无尽。以余曾亲炙左右。请一言辨其端。谊不可辞。故叙其大纲也如斯。
　　宽政庚申初夏谷旦
    前相国集膺天真撰

宗门无尽灯论序

    若欲见此论。自初至终。一一审细可熟彻。任己所好只以语一编无为是。初辨我宗来由。别有子细。次知信心修行之样子。第三辨小知小见之错。第四须知真实见性只在大疑大信之中。不可加知解分别。时节到来自然现前。这般田地是一论ＨＴ根也。见性一事明之者易。于动静逆顺上彻底受用者难。请到这里切加精彩。不然佛祖言教皆落文字非真活法。真实炼得脚跟。念念相续事事现前时。方好参透言句。第五常试平生受用。专贵正念相续。其行李受用之处。有种种浅深粗细。最难分辨。为知此旨。审细观察佛祖言句。切切须思得其妙处。是谓透关眼。第六佛祖关锁一一透得后。深信有佛祖向上一着子。益修益行莫生退意。此事最不容易。但就己省实。反反覆覆可参得古人难透话头。祖祖传来宗旨秘在斯中。虽然若非明师鍜炼。争得少分相应。第七随其见解浅深。随其受用亲疏。所发力用大有殊异。今之古之同见同行之人道德有别以是也。第八师承一事感荷法恩。设失身命莫孤负之。并历代祖祖之功恩。一一齐等粉骨碎身不足酬。但打出一个两个真正种草。始有报恩分。第九或山隐或市隐。于一切事一切处。但以长养最为第一。莫被牵世尘妄缘。尚见古人亲切之样子。第十流通者。全体修行之始终也。其初因是发心。因是修行。因是求差别妙处。因是成越格生涯。握法窟爪牙。悬夺命神符。无碍圆融。自在神通。入粗入细入真入俗。打出一个两个真正种草。相续儿孙永作照世之大灯明。其余光发及一切。利益无穷。生生世世常以六道四生为我住处。自在解脱自在利益。皆信有此悟后修行越格妙处。而百炼千锻之所致也。如是信解。如是成熟。始可谓一个胡种族矣。予见道成熟之后。于古人差别之妙处。未得自在故。遁居京洛河东之边。日夜苦修百余日。惭愧勇猛之心深透骨髓。修前所愿虽已入手。只为不顾身命用心过度。五脏齐劳大感病患。向后又虽任运养之。容易难治。却被外邪侵。或被世缘恼苦病床者三回。已愈复发。遂及三年。医师拱手曰。此病一旦设使平复。命不可过三五年之间。于是思惟。我命不足惜。只恨未果自利利他之素愿。却虚修前艰苦。终拟肇法师之临刑著论。竟述此论。日夜打坐蒲团。傍置笔砚。随得随笔。仅三十日而成草稿。名之曰宗门无尽灯论。盖取一灯分百千灯。灯灯无尽之义也。从是恬然坐卧任之命数。时觉病日轻微。又经半载自知可生。是以重思。我病不起。以此论呈老师。当请若有可取处永为后人鞭策。若不堪取速付丙丁童。今已病可起则活人现在。何用死葛藤。于是将焚之。未果之间。老师亲赐书。再请见之。室中语话次言及此论。遂对师读一返。老师谓。可以为后学一助。坚制莫焚。是以又藏囊中久矣。兹依信士村林氏半田氏等之恳请。不得已许传写。但文字言句者解脱之根本系缚之根本也。非其人非其时。醍醐变作毒药。乞深察之莫许他见。若违此严制。长非我同志。况我多病未能加校正。是书岂堪为定本。他时再待考勘。可以为定本而已。
    时宽延四年辛未秋九月。不不庵主圆慈。书于武陵浅草无文齐。

宗门无尽灯论品目

卷首
    序
    自序
卷之上
    宗由第一
    信修第二
    现境第三
    实证第四
    透关第五
    向上第六
卷之下
    力用第七
    师承第八
    长养第九
    流通第十
附录
    行持论
品目

宗门无尽灯论序
_
宗门无尽灯论卷之上

　        不不庵主圆慈撰
            

宗由第一

    大觉世尊初生下来周行七步。一手指天一手指地。大狮子吼曰天上天下唯我独尊。咄却露个消息。云门道。我当时若见。一棒打杀与狗子吃却。贵图天下太平。应庵拈云。此便是初生下带来。一星蛊毒子。云门中之便知落处。拈来用得恰好。若恁^8□休去。佛法断灭。终示其榜样出家苦行。再入雪山端坐六年。忽一夜豁然大悟叹曰。奇哉一切众生具有如来智慧德相。又曰。一佛成道观见法界草木国土悉皆成佛。是则是可惜许。其所得法门所证境界。虽非言语所及。且方便结集。是名大方广佛华严经。是根本法轮。一代藏经共所归止。惟有上根者通达。中下之类非其匹偶。是以佛于鹿野园转四谛法轮。次说十二因缘六婆罗门法。是道三乘。只为法门偏枯志行下劣。又说方等弹诃之教。破此窠窟以二乘类比疥癞野干。意要三藏学者回心向大归根本乘。是故有别教大乘。二乘闻失其志。菩萨进究其旨。是故维摩经曰。一切声闻闻是不可思议解脱法门。皆应号泣声震三千大千世界。一切菩萨应大欣庆顶受此法。后来重说般若法门。二乘三藏上下混杂淘汰空法。所谓引小空而归大空。呵偏空而入圆空。破假空而达真空。如是多年。时到功熟忽示圆顿实相法门。直是恶水蓦头洒。三乘五性齐打入一佛乘了也。虽然以信得入非己智分。是故受远记。不说直下即佛。只要与华严同一信修。与涅槃同证入。大哉佛法甚深难极。师是十力调御。弟子是贤圣僧。所说法门岂是浅近哉。提携教示又且微妙。人人悟无漏真性。个个住不退法忍。既是虽恁^8□去。奈何别有向上些子。末后一日在灵山会上拈华示众。百万大众罔措。特有迦叶尊者破颜微笑。佛言。吾有正法眼藏涅槃妙心实相无相法门。附嘱摩诃迦叶。是所以我宗别有生涯也。教外别传复不茍来矣。
    梵王至灵山。以金华献佛。舍身作床座。请为众说法。佛登座拈华。人天皆罔措。有金色头陀独破颜微笑。世尊云。吾有此正法眼藏。附嘱大迦叶。汝当善护持。后来阿难问迦叶尊者曰。佛传金襕外。别传个何法。迦叶召阿难。阿难时应诺。迦叶曰。倒却门前刹竿着。难言下大悟。从是次第传。三商那和修。四优婆□多。第五提多迦。第六弥遮迦。七祖婆须蜜。八佛驮难提。九伏驮蜜多。第十胁尊者。次富那夜奢。次马鸣尊者。次迦毗摩罗。次龙树大士。次迦那提婆。次罗□罗多。次僧伽难提。次迦耶舍多。次鸠摩罗多二十阇夜多。次婆修盘头。次摩拏罗尊。次鹤勒那尊二十四狮子。转以正法眼附婆舍斯多。信衣并法偈薪尽色转鲜。次不如蜜多。次般若多罗。二十有八传至菩提达磨。得得来兹士单传佛心印。嵩少九年室示此衲僧样。二祖可大师三拜依位立。初断臂悟入。后得髓受衣。三祖名僧璨。四祖曰道信。至五祖弘忍南北分顿渐。第六代传衣。以慧能佛事。本不知文字。今不会佛法。南岳有怀让。青原有行思。江西与湖南。儿孙满天下。金鸡一粒粟。震旦无别路。足下出马驹。蹈杀天下人。百丈师表阁。三日耳曾聋。黄檗闻吐舌。江西立宗风。临济金刚王。照用一时行。谁知正法眼瞎驴边灭却。兴化一瓣香。辛苦荫儿孙。南院棒下忍。临机不让师。风穴猫儿狞。养来绝虫行。上树安身法。切忌许外甥。正当说甚^8□。首山拂袖去。汾阳西河狮。举杖逐慈明。所得出常情。锥股继宗风。杨岐^8□栗蓬。白云独提持。一拳黄鹤楼。一踢鹦鹉州。意气添意气。风流也风流。演祖一咬破。百味顿具足。通身出白汗。大立东山风。圜悟看脚下。他独灭我宗。虎丘省数钱。别有爪牙在。ＩＦ庵脑后锤。且喜正脉通。密庵破沙盆。却高妙喜枕。传衣归松源。正路上黑豆。运庵却衣机。端的付虚堂。稽首大应师。东海第一祖。路头再经过。明明日多记。紫野吹毛剑。二十年琢磨截断佛祖。手。却为关山夺。柏树唱贼机。一味弄向上。精炼三十霜。得一个授翁。无因久住相。天下大眼目。夺得苍龙珠。日峰耀古今。宗风逼义天。唱高机弥峻。衡梅结毒果。刻苦尽二妙。正眼和黑豆。恼害四子肠。东阳天然器。冰檗无尽藏。吹起大雅春。云临百花香。门庭孤屹立。愿骨荫儿孙。功甫新条章。切忌落草谈。先照通身铁。辣手经几岁。以安猛烈机。七座破精神。东渐殊履践。日轮升晓天。终日隐庸山。虚空空现半身。憎诸方经可。怨恨责一子。禅门二十四。大半失其传。关山老愚堂。儿孙今堂在。无难三尺剑。斩尽不留身。正受夺劫之。磨砻四十年。密室不通风。抉绝佛祖妙。捉败我鹄林。全身病毒痟。祖门若无汝。宗风好流通。长带累儿孙。忿吓几时休。为断汝斯疑。且联正续师。诸方承嗣旨。我不得而知。问曰。佛在世百万贤圣尚不能会。唯有迦叶破颜微笑。灭后因甚会者多答。自教乘入者智障多故。粘皮着骨不能脱体现成。自禅门入者初不立智境故。才拨转则智境易脱曰。然则何不先示禅门。却说许多教乘^8□答。佛始出世。众生信未熟。况西天有无量外道。各立异论。邪解多途。若不说教乘。恐无人信。是故法华经曰。我即自思惟。若但赞佛乘。众生没在苦不能信是法。破法不信故。堕于三恶道。今禅学者虽不立教乘。先以教为信缘及为修因维摩经曰。只除其病不除其法。正眼看来。五时八教三乘一乘。齐是祖师向上一着子。无汝下觜处。
    问曰。兹有法门。云毗卢舍那神变加持。以秘密表德为旨。师之先作示者显大遮情之理。未审此法如何与禅门比对答。如来自受有三摩地法门。既虽以譬喻言说显示。尚恐众生不会。再以大悲方便示此表相。是故说理则遥超诸法。示事则冥合实相。以法身为教主。所谓自性所具法门是说法相也。轮圆具足境界是谓曼陀罗。此是如来以神变加持力。密表法身德。昔龙树大士至南天铁塔前。加持七粒白芥子打之。塔门豁然开。龙树欲入。四天王拒之。礼拜忏谢终得入门。时金刚手菩萨为之传授。龙树一一忆持不忘。出来结集传至于今。所谓南天者虚明清净义。铁塔者根本无明也。七粒者七觉支。白者清净义。芥子者一念义。加持者观照义。塔门开者三昧发得义。四天王拒之者。四边有欢喜所得心护之故尚隔自性义。礼拜忏谢者放身舍命义。入得者证入义。大日者自性义。密法者自性所具法门故曰自性说。金刚手者后得智义。传授者解了义。忆持不忘者。一得永不失义。出来者。菩萨不住所得境界故。利益众生故。若能于虚明清净心上。向根本无明。以七觉支净念观照。则无明忽破裂自性现前。当是时大起欢喜。执持所得心故。不能见彻自性。得失是非一时放舍。始见彻自性。无量法门焕然满目前。虽然不以后得智解了。不能知佛境差别法故。能解了法门者。皆后得智所致也。一回见彻此法。造次颠沛行住坐卧皆是大道皆是法门。是谓秘密庄严心。非别人境界故。后人不会错着表相。汝若俗得此法。先须见性。不见性而欲得此法。无有是处。显密诸教今我不道全不是。只在途路论佛妙境。于自分上不能证入。法身尚不得。何况法身向上事。是故教乘偏论途路亲疏。禅门顿示途路超过。教乘遥说成佛妙境。禅门直试成佛端的。譬如贫人论富家财宝。虽论得尽妙。不能自用。有何所益。譬如庶人论国王尊贵。虽论得尽妙。依然是庶人已耳。若望国王尊贵。羡富家财宝。不如获得好。当其求时。不顾国王尊贵。不管富家财宝。只向自家论己财宝。试己尊贵。求之辨之。随分增进。是故意虽相似。进修遥别。若以经教修之。多滞教迹。何时得脱体现成。譬如商人守他得利时状而自失时。却不得利。得利无状。以得为贵。譬如将帅守他得功时状而自失时。却不得功。得功无状。以得为贵。不道全无状。只是不死守。先究他底意知其方便。应时观变取舍随宜。我祖宗门下不依教迹。别有意趣。应机接物无碍自在亦复如是。若欲全得富家财宝。先须还自心富家。无尽法藏自然入手。若欲全得国王尊贵。先须谒自心国王。无上尊贵毕竟归身。古来教者间有如是会者。是故从教入者亦不为少。今时一向不然。其所谈者。虽尽极妙穷玄。呵斥二乘谤倒权乘。偏圆显密各争箭锋。点捡将来。二乘果证向未能得。何况菩萨哉。于一佛乘梦何曾见。偏圆显密在什^8□处。如我祖宗门下。又且不然。直超方便辛参苦修。才得旨则显密佛法一时现前。重冲开许多牢关。即来看见经论。如己自说而后摧残般若稠林。踢倒菩提道场。灭向上些子。断佛祖正脉。显密都来是何闲妄想。法身智身亦须倒退三千始得。

信修第二

    华严如来出现品曰。复次佛子。如来智慧无处不至。何以故。无一众生而不具有如来智慧。但以妄想颠倒执着。而不证得。若离妄想。一切智自然智无碍智则得现前。佛子。譬如有大经卷量等三千大千世界。书写三千大千世界中事一切皆尽。所谓书写大铁围山中事。量等大铁围山。书写大地中事。量等大地。书写中千世界中事。量等中千世界。书写小千世界中事。量等小千世界。如是若四天下。若大海。若须弥山。若地天宫殿。若欲界空居天宫殿。若色界宫殿。若无色界宫殿。一一书写其量悉等。此大经卷虽复量等大千世界。而全住在一微尘中。如一微尘。一切微尘皆亦如是。时有一人。智慧明达具足成就清净天眼。见此经卷在微尘内。于诸众生无少利益。即作是念。我当以精进力破彼微尘。出此经卷令得饶益一切众生。作是念已。即起方便破彼微尘。出此经卷令诸众生普得饶益。如一微尘一切微尘应知悉然。佛子。如来智慧亦复如是。无量无碍普能利益一切众生。具足在于众生身中。但诸凡愚妄想执着。不知不觉不得利益。尔时如来以无障碍清净智眼。普观法界一切众生。而作是言。奇哉奇哉。此诸众生云何具有如来智慧。愚痴迷惑不知不见。我当教以圣道。令其永离妄想执着。自于身中得见如来广大智慧与佛无异。即教彼众生修习圣道。令离妄想。离妄想已证得如来无量智慧。利益安乐一切众生。又圆觉了义经曰。善男子一切众生皆证圆觉。逢善知识。依彼所作因地法行。尔时修习。便有顿渐。若遇如来无上菩提正修行路。根无大小。皆成佛果。若欲成此道。先须具大信根。何谓信根。所谓信诸佛心性及无量智慧本来具足。信根无大小。机无智钝。修者即得。信随定力熟有诸现境。错为证悟堕二乘外道部类。信时到功充佛性顿现前。不假知解分别。信虽佛性顿现前。不见宗师。不透重关。错一生了。信虽透破重关通达宗旨。我宗末后向上些子别有生涯。信虽得些子向上一着子。各随履践力用不等。大有子细。信师承一事最有道理。勉继正宗不可孤负。信从脚下去。生生唯此养道一法。信提持向上一着子。流布将来无令断绝。如是生决定心了。可发大誓愿。所谓誓见性不大彻毕竟不休。誓宁可永劫沉沦不生一念退意。誓宁入地狱不受诸方教惑。乃至不认诸现境而堕二乘外道之见。誓见性若彻永可起菩萨行。誓佛祖言教一一不明了不措。誓不彻向上些子不措。誓不等佛祖力用不措。誓错不生卑劣心而辱宗风。誓不挟不实心而贪着人情。誓打出一个两个真正种草令继宗风。以报佛祖恩。及生生世世行菩萨妊。毕竟度尽一切众生。如是发大誓愿了。而以诸佛誓愿作己誓愿。以祖师志行作我志行。通愿别愿任意发起。日日恳祷。时时思惟。譬如风轮能持大地。大愿风轮能持佛地。譬如顺风行舟。法性大海有般若舟航。若非大愿智风。终不能动。汝中路滞在三乘心。堕外道风。不能穷佛祖渊源者。为愿力微劣。华严合论曰。初心上圆满一切诸佛共所乘门。名乘一切智乘。若悲智愿行毫厘不似佛。信心亦不成。何况住佛所住。又曰。若志乐毫厘不似如来所修法身悲智愿行者。不名初发心菩萨故。请学道人先发此心。发大心者。虽发不修。尚成福田。终起当来胜缘。何况进修增长随分得道。是故修行正路以愿为本。愿力深重者。天魔外道所不能动。愿力微劣者。多遇障难。夫愿力者。大悲为本。凡求自利者。皆止小见。譬如商人图己荣者。先夸小财。欲普惠物者。终不以小为足。是故四弘愿行。先以度生为第一誓。而明自性断烦恼本。普学法门起菩萨行。悲智圆满是谓佛道。当知大悲者实成佛基本也。熟见一切众生。舍本逐末贪着诸业。死此生彼轮回诸趣。天上五衰人间八难。饿鬼畜生地狱极苦。试以彼心比况我心看。况又一切众生皆是生生父母世世兄弟也。其于恩爱恰如今日。察之虑之。切须生大悲心。华严普贤行愿品曰。若令众生生欢喜者。则令一切如来欢喜。何以故。诸佛如来以大悲心而为体故。因于众生而起大悲。因于大悲生菩提心。因于菩提心成等正我。譬如旷野沙碛之中有大树王。若根得水枝叶花果悉皆繁茂。生死旷野菩提树王亦复如是。一切众生而为树根。诸佛菩萨而为华果。以大悲水饶益众生。则能成就诸佛菩萨智慧华果。是故大悲如天。普覆一切众生故。大悲如地。悉生一切法门故。大悲能见佛性。为他先明真智故。大悲能透牢关。为他益究深法故。大悲能彻向上。为他别求生涯故。大悲能成力用。为他勉行此道故。大悲能起勇猛。为他常生愤志故。大悲能至不退。为他此心决定故。大悲能成广学。为他普究一切故。大悲能成多闻。为他深推物理故。大悲能成威仪。为他念念不失故。大悲能成福德。为他常起方便故。大悲能灭烦恼。为他舍身命财故。大悲能除憍慢。为他行饶益心故。大悲能离名利。为他皆本实义故。大悲能入法界。为他无所不至故。凡大悲德广大无尽。多劫演说终无有极。以要言之。有大悲愿力者。普能消灭一切业障。普能圆满一切功德。无理不明无道不行。无智不到。无德不成。譬如欲得人心者先爱其子。诸佛菩萨普以众生为子故。是故平等爱众生。则一切诸佛无不感应。若但供养诸佛者。利止一身。佛圆满福智故。终不求他供养。今以大悲供养之。则诸佛深生欢喜。利遍法界。譬如说法。但对一人说与于稠众中普说。其法毕竟不增不减。功德亦然。先与一切众生普令得菩提功。却聚其德以成己愿。彼此相资重重无尽。然虽财施亦有此理。犹如择人施物但悦一人。对众普施虽无己分。各感诚恩中心饱德。是故常以此身口意业一切功德果报。悉与一切众生。共回向无上菩提。当作是念。愿一切众生入佛智见。愿一切众生业障清净。愿一切众生法忍成就。愿一切众生道念猛利。愿一切众生三昧现前。愿一切众生智慧明了。愿一切众生方便自在。愿一切众生悲愿广大。愿一切众生神力无碍。愿一切众生究竟圆满。又常随其闻见之事。当生是心。悲哉一切众生堕于无底生死大坑。我当云何而速勉济。令其得住一切智地。净名经曰。若自有缚能解彼缚。无有是处。是故为度一切众生切求一切智。为求一切智先须见性。不是自身成佛而度众生。为度众生自求成佛。亦复不是为自成佛而度众生。为众生故曾行佛道。是故学者先须舍己。莫着自利。涅槃经曰。发心毕竟二不别。如是二心先心难。自未得度先度他。是故我礼初发心。是故学者先须舍己。莫着自利。夫为己者利止一身。无能度心故。不明无尽法门。无所度人故。不聚无尽法财。是以声闻缘觉为示志行偏枯之义且现羸劣。诸佛菩萨为显福智圆满之理假示相好。后人错谓二乘外道别有种性不在今时。殊不知此是学者智行异名也。心外求佛。名为外道。舍自心道求他道故。错着诸见。名为波旬。闻彼正法却起谤故。始闻佛法先悟空理。是谓声闻。一切归空不求法故。依缘自觉不起悲智。是谓缘觉。逍遥任性独乐道故。渐起悲智自他共利。是谓菩萨乘。又名权大乘。虽有证悟未自在故。于生死海有怖畏故。或爱涅槃或求净土。不能了达力无畏法。于是奋发大勇猛心。明了见彻佛性。普究性中差别法门。如见掌上。而后提持向上些子。获得法窟爪牙。无碍自在度脱一切。生生世世行菩萨行。不尽众生终无退心。是谓一佛乘。又谓实大乘。又谓根本乘最上乘一切智乘。是名究竟真实解脱。是名菩萨摩诃萨。岂不是大丈夫儿之能事哉。若欲成真正之道。切须子细。今时学者才入丛林来自称衲子。随他作处渐发道心。未知出家本志。不究菩萨行愿。不窥古人行履。不信佛祖重关。拍盲参将来说禅说道。意欲他日开大口平吞诸方。名称高远庆快一生耳。由是道行不办。愿行不遂。渐起名利千态万状。若是真正道人。切莫效此弊风。分明识得途路崄难通塞之相。而后发步单刀直入。放舍从前着总省缘事。轻其行李重其道情。不求名利不杂世念。心生欢喜。如登故国路。如入金玉山。如得帝王位。如是念念增进可凝结疑团。即今是什^8□。见者何物。闻者何物。行者何物。坐者何物。一切时一切处。着心看如何。不生有无心。不生是非心。不起分别。不加道理。只如是看。时节到来彼自现前。不假汝智慧分别。才生分别。则还昧本性。永劫勤苦终不能得。若想念纷飞。看这话头。狗子还有佛性也否。州云无。当阳拈起莫作理会。莫作没滋味会。莫作无事会。才生理会。则终不成功。亦复莫生无理会心。有理无理毕竟妄想。但只拈起看之。不是干见解。真正诸佛行道也。语默动静行住坐卧。念念相续切莫忘了。或有忘了亦莫失力。人如学射久久方中。只起长远志慎莫退惰。若舍是法。未审以何法得度。若又不度不免轮回。且道。如彼轮回苦患。何似参禅艰苦如彼妄想戏乐。何似见性欢乐。人王百岁之荣尚为贵矣。何况于无上法王哉。一起大心念念不退。则其功可见。出离生死而不明道者。犹鸟无翼而欲飞。木无根而欲茂。请思之。大慧禅师曰。茍念念不退初心。把自家心识缘世间尘劳底。回来抵在般若上。虽今生打未彻。临命终时定不为恶业所牵流落恶道。来生出头。随我今生愿力。定在般若中现成受用。此是决定底事。无可疑者。何况参究不怠。大法现前如指掌耳。但只得失是非一时放却。脚跟下直下参去。坐是坐时参。行时行时参。卧时卧时参。食时食时参。语时语时参。一切作务时一切作务时参。只如家中所藏珍宝。一旦遗失不如所在。竖寻横觅不得之。则胸中常不平稳。十二时中。四威仪中。密密着眼看。远近是谁面上事。佛性又何所似。所似者汝是谁。或有一般。见如是愿力之论。错谓吾辈无分。争堪遵行。殊不知此是习初信心之方便起初发行之古实。譬如童子初学书。字尚不成。何况巧妙。熟与不熟但在久习。宜依师法随分进学。学道之人誓愿亦然。虽初不堪后必成就。设为业障一旦退惰。若能置之胸间。不久遂归本心。是以根性怠慢。弥可以依此愿。信心浅劣弥可以依此愿。障碍繁多弥可以依此愿。业习深重弥可以依此愿。聪明伶利弥可以依此愿。愚钝蒙昧弥可以依此愿。是见性明了弥可以依此愿。智用自在弥可以依此愿。始从发心终至究竟。皆无不依此愿行力。外读诵之内持念之。日日恳祷时时思惟。不思议薰不思议习。如雾湿衣。如香着物。自然得成佛祖识量。自利利他皆悉圆满而已。

现境第三

    学道之人定力渐熟。则烦恼稍稍微薄。胜相时时现前。是谓善境界。当是时。或生法空见。或生一味平等见。或生现成底见。或生常体即是见。随其定力起种种见。楞严经曰。汝等有学缘觉声闻。今日回心趣大菩提无上妙觉。吾今已说真修行法。汝犹未识修奢摩他毗婆舍那微细魔事。魔境现前。汝不能识。洗心非正。落于邪见。或汝阴魔。或复天魔。或着鬼神。或遭魑魅。心中不明。认贼为子。又复于中得少为足。如第四禅无闻比丘妄言证圣。天报已毕衰相现前。谤阿罗汉身遭后有堕阿鼻狱。又曰。不作圣心。名善境界。若作圣解。受诸群邪。又曰。有一分魔入其心腑。彼经分明说五十种现境。悲哉今时学者多认现境错为证悟。以故魔党不少。后来坐道场。引入许多好人。悉令堕邪见。彼此不知。却谓大好无上道。或以心源湛寂为宗。或以平常无事为宗。或以棒喝为宗。或以不生不灭为宗。或以不立一法为宗。或以佛祖言教为枝叶一齐放掷。或于佛祖言教。强恣情臆说种种道理。或作没滋味会。作陀罗尼会。作棒会。作一喝会。作贼意会。如是之类如麻如粟。皆是错认现境为解者也。终成声闻缘觉外道波旬之道。而自不觉知。圆觉经曰。若诸众生虽求善友。遇邪见者。未得正悟。是则名为外道种性。邪师过谬。非众生咎。惜哉大丈夫儿受圆顶方袍身。立知识高德名。却打入此邪伪部类去。真正参玄上士应如是知。莫受他教惑。不舐如上孤涎。莫使群邪得其便。如彼九十六种外道及魔波旬。各各自谓得无上道。是故道人先须辨魔事。只其所见毫头许有与佛异。皆是外道见解。只审细谛观。莫行容易见。五逆之罪毕竟有免脱期。邪见之报永劫无有出期。恐而可恐邪师说法。一念薰习长灭佛种性。如大慧禅师。书中分明辨是魔境了也。后人何意置而不论。是无真正导师之所致也。悲哉。请奋发决烈心。更进一步。宝处在近。莫滞化城。古人吃许多辛苦方得此道。我独不然哉。无始劫来轮回生死受种种苦。其中间若有些因缘。已合先佛法中出来闻道。只为业障深重。迷至于今。今始闻法非久习得。如以王位顿授庶人。岂其容易。只发大心要到佛祖所证田地。莫得少为足。昔佛在世尚有三乘得果。声闻悟空以为涅槃一向不求一切佛法。缘觉自达法性。以任性无事为究竟。菩萨于所得道兼行六波罗蜜。如是各得果证。能发神通道力。不是真实见性道故。却逢方等弹呵之责。三乘亦有二种之异。一者学得。二者中止。所谓初信三乘之法。随分各各得其果证。是谓学得。或虽信在一乘。中间贪果止不增进。是谓中止。譬如初望郡县到得栖止。或虽志在王都。中间错认郡县以为王都。今以诸佛顶上禅为因参之。信力不足故。却止小见。三乘五性皆是修道之路程也。如人学射意在正的。势力弱者目足不定。箭未至的远落别处。设有那个微妙之道而成就之。毕竟不出三乘得果。是故总摄大见小见一切证道。束收现境门中。但请回首切须子细。设使汝得真实见性。尚有差别关锁。有向上一路。何况不然者邪。古人尝言不经次第一锤打成者。只以成佛本来在一念子方通是理。犹如射的只在一箭。随以后箭而不助之。至其中的。不出一箭而已。今为不能辨的而错认的。却生许多议论。是故欲射其的。先辨邪正。的若不正。虽中非真。大凡其心质直。则本无真伪之名。错至以虚为实。始有是非之论。是彼分案之所以由起也。请到这里切着精彩。莫错生未得已得未证已证之心。设有多少甚深证入。皆是所现境界非真佛法。大慧曰。大悟十八度。小悟不知其数。他已有大心故。不为魔境所推倒。其见圜悟时。且自计云。当终九夏。若同诸方以我为是。我着无禅论。汝看。古人成大器底如是。今时才得一知半解。则悉为大事了毕。其师法者亦印证以为真佛法。又甚者闻他心性说认得为禅。夸自道理不信古人实证说话。是故圜悟禅师曰。者中忽有个出来道本来无向上向下。用参作什^8□只向伊道。我也知。你向鬼窟里作活计。悲哉后人多作道理会云。粗言细语皆归第一义。若恁^8□会。且去作座主。一生赢得多智多解。而今往往道。本无悟处。作个悟门。建立此事。若恁^8□见解。如狮子身中虫自食狮子肉。不见古人道。源不深者流不长。智不大者见不远。若用作建立会。佛法岂到今日。鸣呼古尚如是。今时将何面目哉。请有志者莫效他颦。沩山警策曰。伏望兴决烈之志。开特达之怀。举措看他上流。莫擅随于庸鄙。今生便须决断。想料不由别人。又百丈大智禅师曰。欲知佛性义。当观时节因缘。时节既至。如迷忽悟。如忘忽忆。方省己物。不从他得。学者便把本参话头。切着精彩。他时异日自然现前。譬如边鄙之人始欲到王都。才出中国。则或见驿路坦平。或见馆舍宏丽。或见城郭雄伟。本所未曾见。妄动眼目错生王都想。只寻先达明师。不停半路。直过潼关。入得王都。不着臣殿。不认帝室。亲见龙颜。始为谛当而已。

实证第四

    真正办道上士。密参功积纯工力充。则平生心意识情总不行。痴痴呆呆理尽词穷。和参究底心一时打失。气息亦将绝。是则大道现前之时也。学者宜着精彩。当是时。莫生一念异解。莫生一念退意。放舍身心。一无所求。猛提持本参话头。一任他现境。二乘见现。一任二乘见。外道见现。一任外道见。知是不真亦不敢怖。全身陷坠饱尽其源。切忌起心取舍。只要于中一回放身舍命。时节到来。忽然落节知此消息。是谓崄崖撒手绝后再苏。忽于一念子间识得根源。自性他性众生性。烦恼性菩提性。佛性神性菩萨性。有为性为性毕竟性。有情性非情性。饿鬼性修罗性畜生性。地狱天堂秽土净土。一见见彻不留毫芒。了毕大事透脱生死。岂不快乎。虽然与^8□。为试其所证。参寻决定底大宗师。古人曰。涅槃心易明。差别智难明。莫以无差别智昧差别智。譬如磨鉴明体忽现前能分一切物。粗者粗显。细者细显。青黄赤白好丑大小方圆长短。随应现前。乃至不遗余一微尘一毫头。若当现前时有些不分明处。是无他虽明体现余垢未尽。磨迹尚存隔真体故。是故不生已得心。不生罢休心。为验所得参决明师。古疏山和尚初闻香严道言发非声色前非物。释然领悟。将谓彻底了当。约曰。师兄有住处。来见薪水。后来又闻沩山大安禅师道有句无句如藤倚树。三千里外卖却一领布单。特为此事到沩山者。皆为是也。沩山泥壁次。问曰。有句无句如藤倚树。是和尚语是否。安曰是。山曰。忽然树倒藤枯。名归何处。安放下泥盘呵呵大笑归方丈。山曰。某甲三千里外卖却布单。特为此事而来。和尚为什^8□不为某甲说。安曰。侍者将钱来与者矮阇黎去。他日有独眼龙。为汝点破去在。后到明招举前话。招曰。沩山头正尾正。只是不遇知音。山曰。忽然树倒藤枯。句归何处。招曰更使沩山笑转新。山于言下大悟乃曰沩山元来笑里有刀。遥望礼拜悔过及香严出世。不爽前约。遂往访之。严上堂。僧问。不求诸圣不重己灵时如何。严曰。万机休罢千圣不携。山闻作呕吐声。看他初以香严为此中有人。才及知祖宗门下事。却闻香严语。如贵介公子闻田夫说话。是故学者才得见性。先须参明师除悟中迷。昔时黄龙死心曰。有个迷须得个悟。即得悟了。须识悟中迷迷中悟。须知是即寻明师底好时节。正好修行之消息。白云和尚曰。此事直须悟始得。悟后须遇人始得。你道。已悟了便休。又何必须遇人。若悟了遇人底。临垂手方便之时。着着自有出身之路。不瞎学人眼。若是悟得个干萝卜底。不唯瞎却学人眼。兼自己动便犯锋伤手。今时诸方善知识错瞎学人眼。亦宜哉。虽然若非真正决定底之大宗师。必莫见之。却受教惑妨汝悟门。我初行脚时。见数员宗匠。他所开示不道全不是。只是与古人岩头雪峰大慧虚空辈比对。自有所异。是以胸中常怀疑惑。未全信他。将谓。而今佛法已灭。正知正见者并无一人。不如独向山中且依古人样辛参苦修。自待时节。后来闻先师道信疑相半。自谓。不足以人口头可信。且闻他开示而后决之。及受其教。果而符合从上祖师所示许多言论。欢喜满怀。从是舍身命参决至于今。今时诸方善知识错垂开示瞎却学者眼。为他所得未到古人亲证田地。向上些子何曾梦见。虽不是佛法本来有二有三有浅深粗细。自是学者信力不到。境智不除。余习不灭。是以致使佛法有许多差别。古人尚如是。今人岂不然哉。昔洞山和尚且设五位开示宗要。正位空也。偏位假也。不是道天台观谛。彼观谛者先观空谛破执有见。次观假谛灭滞空心。有无障尽空假见忘。真性现前。是谓中道实相谛。此是能观所观对治法门也。本依真性体用。借虽以立其名。渐假观力知性中一分理故。至中道谛始见一心三观之性故。今此五位法者。为使见性者随究深意而成大眼目大法王质设之。岂其平常法哉。兹所谓空假真性异名也。自性本体廓然清净无物可名。强名谓空。自性体中随差别法无物不现。强名谓假。正中偏者见性端的。虽已见彻势分微故。于差别法尚未了了分明。如彼镜体有余垢而物未审细。又似月下读书字性尚不分明。是故颂曰。正中偏。三更初夜月明前。莫怪相逢不相知。隐隐尚怀旧日嫌。是为虽见真性理未明了。毕竟不出旧时无明之域。是故又设偏中正一位切明此旨。若欲入此偏中正三昧。须参难透话头。偏中正者。见性明了无一切垢。差别妙理无物不现。随差别明根本增明。随根本明差别极明。彼此极明了。则于中亦无影像。是谓偏中正。颂曰。偏中正。失晓老婆逢古镜。分明觌面更无真。休更迷头还认影。学者久在妄见始见真性故。差别未分明。如失晓老婆今对古镜明见诸法。彼此明极亦无影像。理事圆隔性相无碍。是言无真。譬如对镜见面。色相明现不失一故。认镜中影迷为我头。凡认智镜者却迷本体。不是又道诸余智镜。见性明了一切智无碍智现前。此是智镜也。是故智用不明根本未彻。智用明了必堕智镜。须到这里别求出身一路。又莫错道一切不认即是。设使汝到一切不认端的。奈何祖庭尚隔天涯。须于见性理中平生受用之处。切着精彩。密密体取求些道理。莫错生容易心。夫正中来一位者。此是我宗最后向上出身一路也。是故道。无中有路出尘埃。无中者。一切圆满一切成办。求其进修毕竟无得。是谓路头尽处。只要再经过来别有生涯。从前所得尚未出尘埃在。到此一路始出尘埃故。从是已后总不可以言议。只得出身一路。别有生涯者。自当究决。洞山老师只为使汝知有重重深旨。假设名字作许多说。这个尚非洞山本意。何加道理再增他忧。大凡透得正中来者。实以难得一个半个。然今复设兼中至兼中到二位者。诚堪以见悟本大师光前绝后之境界。雪窦颂言垂手却同万仞崖。可谓知言。总而古今宗师作此辨者。未尽这老受用之处故。皆失重重意旨。惜哉。今如立许多名位而指示宗要。虽似未及临济德山。至其引入旨趣。岂有优劣哉。他实为恐后代无主法质而失正脉。密布此要以待有力儿孙。学者先于正中来尽力。他日别有生涯。却来又看兼中至一位为何设之。颂云。两刀交锋不须避。好手还同火里莲。是道除自得妙处底好手。而非余人境界。是故先须到其境界。兼中到一位又是什^8□道理矣。看古人恁^8□垂手方便。使汝不滞见性一理。经中以文殊表见性大智。以普贤表悟后修行。枣柏大士曰。虽有文殊见性大智。若无普贤悟后妙行。毕竟堕二乘见。夫如华严法中。初发心时便成正觉。而后修五十种法门。善财童子在文殊师利童子处以信证入。再于妙峰山顶德云比丘别峰相见处脱体现成。获得忆念一切诸佛境界智慧光明普见法门。从是渐次南行。过一百一十城。参五十三善知识。末后于弥勒弹指顷。顿亡前来诸善知识所得法门。复依弥勒教希欲奉觐文殊。是时文殊遥伸右手。过一百一十由旬。按善财顶曰。善哉善哉善男子。若离信根心劣忧悔。功行不具退失精勤。于一善根心生住着。于少功德便已为足。不能善巧发起行愿。不为善知识之怕摄护。乃至不能了知如是法性。如是理趣。如是法门。如是所行。如是境界若周偏知。若种种知。若尽源底。若解了。若趣入。若解说。若分别。若证知。若获得。皆悉不能。文殊如是宜示善财。善财于言下成就阿僧祇法门。具足无量大智光明。入普贤门。于一念中。悉见三千大千世界微尘数诸善知识。悉皆亲近恭敬承事。受行其教得不忘念智庄严藏解脱。以至入普贤毛孔刹。于一毛孔行一步。过不可说不可说佛刹微尘数世界。与普贤等。诸佛等。刹等。行等。及解脱自在悉皆同等。无二无别。合论曰。五十个波罗蜜。五位中五重炼磨。简其智悲广狭生熟出世入缠逆顺。和会福慧多少胜劣不同。令发心者不住一法及三四五十百千即以为足。故意令进升至于无限广大如法界。故就之设五位看佛恁^8□亲切着明论汝道位。如是皆是悟后真修增进之样子。无方便中之方便。无阶级中之阶级也。洞山五位亦然。临济四料简四宾主皆是悟后样子。今时学者不以此等方便而验所得。却言是何系驴橛。似则似。奈何所见有许多尘沙。是故学者莫滞见性一理而休歇去。

透关第五

    云门大师曰。平地上死人无数。出得荆^8□林者是好手。何谓荆^8□林。古人难透话头也。今时一向堕地。是谓平地上死人。是故难得真正宗师。出曜经曰。智者以慧炼心。犹如□铁。数入百炼则成精金。犹如大海昼夜沸动则成大宝。是故正受老人曰。近世衲子把狗子无佛性话实参纯工者。一个半个无不得透过。才少透过则为自得为自悟高谈大口。是只生死大兆。而裁培己见增长我见。奈何祖庭犹隔天涯。欲到真正安乐田地。转悟转举。转了转参。果见祖师最后因缘。如见掌上。请学者切着眼看。今是什^8□时节。寸阴如寸壁。为验汝所得法门。数持佛经论来审细谛观看。未审我所得与经论所说符合也否。若与经论违背。汝见偏枯而亦浅略。彼自见性眼说出将来。岂有不符合底理哉。能明了发圆满智者。一一分明见得诸佛无量法门。一一分明识得诸佛无量方便。一一智见。一一神通。一一解脱。一一境界。乃至无量差别道理。一一无不明了。三论法相法华涅槃华严阿含方等般若秘密庄严圆融无碍悉能见彻。不依文解义。不依义破文。不以一法而混诸法。不以诸法而违一法。只可以性智解。莫以识神测度。若到这里了了分明。许汝有看经眼。且如圆觉经中四相。此是指出见上尘沙。曰。善男子。其心乃至证于如来毕竟了知清净涅槃。皆是我相。又曰。善男子。其心乃至圆悟涅槃俱是我者。心存少悟备殚证理。皆名人相。又曰。善男子。但诸众生了证了悟。皆为我人。而我人相所不及者存有所了。名众生相。善男子。云何寿命相。谓诸众生心照清净觉所了者。一切业智所不自见。犹如命根。善男子。若心照见一切觉者。皆为尘垢。觉所觉者不离尘故。经中分明指出。汝作^8□生着手脚。汝知见明了者我相本体。能知见地是我舍之。是名人相。我人不及名众生相。诸相消灭超过一切不免寿命。是谓最后一结。不知衲僧家向何处安身立命。今时往往以没意智为禅。不用经论却道。教外别传何用经论。殊不知教外分明教内何妨。教外若不容教。教外亦非真。何以故。镜若明了不择物像。像若不现镜未明了。汝为藏镜尘垢却斥物像。若是大道不作此见。况又经中有甚深意趣。能指出汝许多见障。只为所见不分明。却谤倒如来金言。不能究经中难解玄旨。不是以经论为宗。且以经论为明镜耳。以教照自性。以自性照教。彼此要明了。又经曰。末世众生不了四相。虽经多劫勤苦修道。但名有为。终不能成一切圣果。是故名为正法末世。何以故。认一切我为涅槃故。有证有悟名成就故。此是多少关锁也。错会此文。莫以无证无悟而为是。此经以悟净圆觉为宗。是故曰。末世众生希望成道。无令求悟。唯益多闻增长我见。后来又以四病显示见上病。所谓作止任灭。以所悟心知见受用。是名作病。随其法性任运自然。是名任病。止息诸见。一念不生。是名止病。一切总灭寂静无为。是名灭病。且道作^8□生履践。圭峰错作解曰。今为病者。四中皆无观慧。错观慧岂非作病体。又曰。但以率心偏住一行。不穷善友圆意。乃至但贪单省执一为圆。是以经文总呵为病。若能四皆通达不滞一门。即此四中并皆入道。错错若恁^8□会有何长处。纵使汝能四门通达圆意分明。到这里尚似眼中添^8□如是之经曲被为知解宗徒注破。悉失如来甚深意趣。真净论皆证詈臊臭汉。禾山讥臆说诫参学者。是故欲见古教。莫假注说。注说多灭本文意趣。此是经中难解玄旨。与前头四相把手共行。如涂毒鼓。如大火聚。如金刚王。如狮子乳。学者若欲会如上深意除如上见病。第一莫作胡乱会。只向古人难透话头参取。或曰。怀州牛吃禾。益州马腹胀。或曰。空手把锄头。步行骑水牛。人从桥上过。桥流水不流。是什^8□道理。僧问赵州。万法归一。一归何处。州云。我在青州造一领布衫。重七斤。云门曰。药病相治。尽大地是药。那个是自己。五祖曰。譬如牛过窗棂。头角四蹄都过了。因甚尾巴过不得。疏山寿塔因缘。赵州婆子勘破则。干峰三种病黄檗^8□酒糟汉。如是公案又不为少。只随汝机缘。把得看如何。此等皆是难信难解难透难入。非所以容易可见彻者。如大火聚。近之则燎即面门。似大阿剑。拟之则丧身失命。只当阳提持莫错会去。不是理会境界。不是分别境界。回出常情别通气息。学者借他力渐进路头。则无不得许多气息。忽起错用心为尽源底。或欢喜或休歇。或开大口为他说破。殊不知此是且假话头恩力却装重己见耳。非真意趣。但只增进莫住半路。古人曰。体得底人。口边生白醭。请且杜口密密体取。佛法不是恁^8□道理。今时又有一般。往往以古人公案生容易见。一齐见之曰。铁橛子没滋味。阿呵呵。恰如生盲者问乳。色言似贝作声会。言似雪作冷会。夫铁橛子者。非所以无滋味。无汝下觜处。是谓铁橛子。只向难下觜处。奋发大勇猛心。竖咬横咬。咬咬不止。则忽然一咬咬破。咬破将来。始知此中有无尽法味。是谓铁橛子。后人不会。错作没滋味会。誓如华严一微尘中大经卷。不破微尘而欲求之。无有是处。铁橛子亦然。不咬破而欲求佛法。永劫无得。五祖禅师曰。我到白云门下。□破一个铁酸豏。直得百味具足。若铁橛子而未咬破。则无有一切滋味故。或道没滋味。若没滋味而休去。何时得免生死。恰如抱尘中经卷而不出之。妄称尊贵一生休去。永劫勤苦有何利益。或谓理致机关本是一致。理致显说道理。机关密示道理。只是贼意也。是亦与前头没滋味一状领过。何以故。见性所见境界。是谓理致。只滞见性一理。着皮粘骨。不能彻证佛祖差别妙处。且为救之。拈起许多差别言句冲之。是谓机关。是故五祖曰。若说心说性。便是恶口。或谓。马祖石头以前皆是分明以理开示。马祖石头以后自临济德山下来始设机关。不是从上佛祖玄赜。殊不如从上佛祖多理致者。毕竟皆是途路开示。实非佛祖奥义。汝道。一代藏经岂不是理致哉。禅门何以拈华微笑立教外宗。佛何不以理致付嘱迦叶。只为上古人物质直淳厚开示途路直进玄关。譬如有智者才知路则直还故乡。无智者滞在途中妄生乡想。至其舍途直示根源。虽从上佛祖皆是机关也。所谓拈华微笑刹竿倒却。且道。到这里说个什^8□理致。汝唤作得理致^8□。自是转转相承只传些一着子。如传法偈直是机关。一代藏经有些般说话^8□。如大火聚。如金刚剑。拟议则丧身失命。彼若依文解义。自是平常说话。受法尊者岂不识之。以何为一人传一人底正脉意旨。何况他已悟心得道。末后撞着正传祖师。多年随从始受此法耶。圜悟禅师曰。有祖以来唯务单传直指。不喜滞水拖泥打路布列窠窟钝置人。益释迦老师三百余会。对机设教。立世垂范。大段周遮。是故最后省要接最上机。虽自迦叶二十八世。少示机关多显理致。至于付授之际。靡不直面提持。如倒刹竿。钵水投针。示圆相执赤旛。把明鉴。说如铁橛子传法偈。达磨六宗与外道立义。天下太平。翻转我天尔狗。皆神机迅捷。非拟议思量所测。洎到梁游魏。尤复显言教外别行单传心印。六代传衣所指显著。逮曹溪大鉴。详示说通宗通。历涉既久。具正眼大解脱宗匠。变格通涂俾久滞名相不堕理性言说。放出活卓卓地脱洒自由妙机。遂见行棒行喝。以言遣言。以机夺机。以毒牙毒。以用破用。看古人分明说破。是自中古以来人物邪曲。而滞途程贪果证故。权立关门决断所得。是谓公案。犹如关吏勘核真伪而后许入。不由关门欲入都城。终无是理。若汝一一透得机关分明。从上佛祖所说之理致亦是谛当。不然虽会理致。亦是关外消息。实非佛祖家里消息。是故当知言句大有子细。昔僧问雪峰。古涧寒泉时如何。峰曰。瞪目不见底。曰。饮者如何。峰曰。不从口入。僧举示赵州。州云。不可从鼻孔里入。僧却问。古涧寒泉时如何。州云苦。饮者如何。州云死。雪峰闻得乃曰。赵州古佛。遥望作礼。自此不答话。汝看。雪峰真觉大师绝世宗眼。云门玄沙长庆保福诸公各出其门。然闻赵州答话遥望礼拜。自止答话者何哉。将为没滋味乎。将为贼意乎。汝将为到雪峰田地乎。将又超过雪峰乎。汝若实知这个深旨。自与雪峰把手共行。疏山闻大岭一则说话。遥望拜曰。大岭古佛放光射到此间。莲华峰祥庵主。才闻道君子爱财取之有道。大惊曰。云门儿孙尚在。中夜烧时望云居拜之。汝道。若是没滋味贼意底。谁不道得。今见诸言。会没滋味会白拈贼会无心底。如麻似粟。才问着便喝便棒。或吐言句。或作模样。若使雪峰疏山在今时。朝向东方礼之。暮向南方拜之。终无休时哉。若其恁^8□有人以何为奇。又不可道上古无人今时有人。莫错空过令无所得。明信言句大有意味。切参决云。许多差别若不一一明了。纵使汝眼空宇宙气吞乾坤。皆是依然草附木野孤精魅。是故大灯国师和歌曰。三十余利吾茂狐乃穴尔住无。今马加左留留人茂理利。

向上第六

    兹有向上出身一路。是谓祖师不传一着。是故盘山曰。向上一路千圣不传。学者弄形如猿捉影。或又是谓末后句。浮山曰。末后一句始到牢关。指南之旨不在言诠。从上佛祖的的相承者皆此一着子。衲僧家纵使实究尽玄微透破重关。见彻向上难透因缘。亦却蹉过此些子事。是佛他为悲愿不深重。志气不高迈。惭愧不亲切。疑心不审细。依然在旧窠窟里。是故古如圣一国师。且立理致机关向上三宗切救此弊。中年以来分析言句。各配当之以为情解之资。殊不知汝见性端的皆理致也。佛题多少难解言句皆机关也。于夫向一着。示别有生涯。夫我禅宗所以冠诸宗。正以传此些子。若只见性明了而以为足。何须别立我宗。如彼灵山大众。岂容易哉。皆是重重炼磨。理事性相一切圆成。悟解了知岂可劣汝哉。明知其不可及。彼已如是。因甚唯有加叶尊者破颜微笑。阿难亦侍佛三十年。况于楞严会上契悟极深。然却不会。何参迦叶传此法^8□。今时学者生容易见。不观是等古实。参许多禅。悠悠空过一生。悲哉达磨一宗扫地尽矣。或道达磨门下直指人心见性成佛。岂见性外别有道理耶。是则是可惜许。汝道。达磨门下等是见性一法。因甚却有皮肉骨髓之异。他岂赚人也。百丈初马祖捏住鼻头。分明彻头。因甚复有再参因缘。他示众曰。佛法不是小事。老僧昔被马大师一喝。直得三日耳聋。张无尽在江宁府戒坛院。阅雪窦拈古。至百丈参马祖因缘云。大治精金应无变色。忽投卷曰。审如此言。临济岂得有今日。也有颂曰。马师一喝大雄峰。声入髑髅三日聋。黄檗闻之惊吐舌。江西从是立宗风。后来谓圜悟曰。余固尝恨。雪窦拈提百丈三日耳聋语则曰。大冶精金应无变色。轩知不晓江西正宗矣。悟曰。顷颂之。正与公意同。无尽曰。可得闻乎。悟举曰。竖拂挂拂全机出没。即此离此讲若画一。顶门直下轰霹雳。针出膏盲必死疾。承当一喝聋三日。师子神威恣反掷。百炼精金须失色。无尽喜曰。每惧祖道寖微。今所谓见方袍管夷吾也。幸是别有此些道理。且如临济初于黄檗六十棒下豁然大吾。又即与他眉毛厕结。活炉鞁上放掷身命。百炼千锻二十年。末后半夏登山。住数月乃辞去。黄檗曰。汝破夏来不终夏去。济云。某甲暂来礼拜和尚。檗遂打趁令去。济行敷里疑此事。却回终夏。一日辞黄檗。檗问。什^8□处去。济云。不是河南便归河北。黄檗便打。济约住与一掌。黄檗大笑乃唤侍者。将百文先师禅板几案来。济云。侍者将火来。黄檗云。虽然如是。汝但将去。已后坐却天下舌头去在。且道。这个是何消息。今时往往注解曰。偷心未死。阿呵呵。惹恁^8□空过光阴。他日有悔去。云门曰。山河大地无丝毫过患。犹是转句。直得不见一色。始是半提。更须知有向上全提时节。疏山曰。病僧咸通年以前识得法身边事。咸通年以后识得法身向上事。幸有古人恁^8□榜样。何不子细去。只如雪窦百则颂。一一要以是些子而传儿孙。及一千七百则公案皆是些子消息。就中有亲疏有粗细。有到有未到。以试识得是些子乎未识得乎。是故碧岩集曰。玉将火试。金将石试。剑将毛试。水将杖试。至于衲僧门下。一言一句一机一境。一出一入一挨一拶。要见浅深要见向背。今时或有真正衲子。依古人样大疑言句多年。时到功熟。一旦忽然契悟。以我所得出于古人最后因缘。早谓识得些子。殊不知此是途路消息。如彼赵州狗子话。元来分明提向上事。不是小事。虽然学人先参此话忽入得时。始到门头。是只且假话头恩力入得性地。未全识得甚深意旨。只为众生无始劫来背觉合尘迷习熟彻。出来参决此向上禅所得。皆是路头边事也。是以我不得已分之列之。再三殷勤切示宗要。请有智者密体取看。岩头曰大小德山不会末后句。又曰。噫我当初悔。不向他道末后句。若向他道。天下人不奈雪老何。且道。是什^8□道理。若无些些子细。他岂出此言哉。且莫理会公案以为是。向公案上求之。远而远矣。须是向公案上透脱始得。五祖法演禅师。初参圆照本会尽古今因缘。次见浮山远。远示曰。世尊有密语。迦叶不覆藏。祖乃释然解疑。后参白云。一日上法堂。举僧问南泉摩尼珠话请问。云叱之。祖领悟汗流被体。未几令充磨头。白云一日到磨院。语祖曰。你知一件事^8□。祖曰不知。曰。近日有数人禅客。自庐山来。皆有悟入处。教伊说禅亦说得。下语亦下得。批判古今亦判得。祖曰。和尚如何。云曰。我向彼道。直是未在。祖于此大疑。私自计曰。既悟了。说亦说得。明亦明得。如何却未在。遂参究累日。饮食无味。后七日方谕厥旨。从前宝惜一时放下。走见白云。云为手舞足蹈。祖亦一而已。祖常以此话谓学者曰。吾因慈出得一身白汗。自是明得下载清风。又示众日。某十五年行脚。初参迁和尚得其毛。次于四海参见尊宿得其皮。又到浮山圆鉴老处得其骨。后在白云端和尚处得其髓。方敢承受与人为师。看他吃尽许多艰崄。始堪以称大善知识可贵。临济中兴若不如是。儿孙岂有今日。我今明明向汝道。悟自性亦悟得。明公案亦明得。说禅下语皆合祖宗。批判古今邪正亦判得妙。到这里亦未梦见在。且道。是何道理。参到这里。须有个明白处始得。大应国师参虚堂归时。堂送以偈曰。敲磕门庭细揣磨。路头尽处再经过。明明说与虚堂叟。东海儿孙日转多。且道。是说甚^8□边事。他因甚^8□受日多记。诸人一向不知来处。妄称不可思议。他既敲磕佛祖门庭审细揣磨千转万过。可参底禅悉参尽。可明底法悉明得。可透过底言句悉透过尽。不知今者参个什^8□。求一个参底终不可得。是谓路头尽处。到这里若休去。见何好大应。是故关山国师遗诫曰。宿昔吾大应老祖正元之间。越风波大难地蚤入宋域。遇着虚空老禅于净慈真参实证。末后径山尽其蕴奥。是故得路头再过之称。受儿孙日多之记。单传杨岐正脉于吾朝者。老祖之功也。须知这个大有子细。大灯国师初参佛国。真参纯工。一夕蓦然大悟。夜半扣门呈见解。国曰。这是真正见解也。宜建法幢立宗旨。厥后闻大应手段辛辣。趋京径诣其室往复问答。大应总不许。便问。五祖演示佛眼云。牛过窗棂。头角四蹄全出。尾巴因甚出不得。你试下一转语。看。灯曰。曲心已露。应曰。如何是此曲心。灯云。□天□地。应大笑云。与^8□空过。他日有悔。三日后灯下语云。杓卜听虚声。应云。方得相似。自尔昼参暮请不敢退转。应又示以翠岩眉毛在^8□。云门云关之语。灯下语云。将错就错。应云。是则是你能于关字着精彩。他时须别有生涯。后来忽然打透关字。汗流浃背。急趋方丈下语曰。几乎同路。应大愕云。夜来梦见云门入吾室。你今日透关字。你是云门再来也。灯掩耳而出。翌日呈二偈云。一回透过云关了。南北东西活路通。夕处朝游没宾主。脚头脚底起清风。透过云关无旧路。青天白日是家山。机轮通变难人到。金色头陀拱手还。大应掇笔书其后云。你既明投暗合。吾不如你。吾宗到你大立去。只是二十年长养使人知此证明矣。夫佛国禅师者。佛光爱梦窗恃怙。岂可容易出言许可哉。是大灯已悟得分明。只缺些子事。到大应面前。尚是影像边事。如以牛迹而比大海。似以一毛而措大虚。蚁蝼撼于铁柱。蚊虻弄空里猛风。亦不快乎。谁不求之。我初于江州莲华山头一回分明。后来到阐提窟里。直是开口不得。自是按下云头朝参暮请。一日先师问曰。忽有大力鬼主。从背后出只手。捉汝投焰焰大火坑。汝辈到这里却有出身路^8□。我时不能起去。惭汗满体。自尔才入室。师问曰。却有出身路^8□。我总不能答。我若如汝辈挟容易心。一机一境岂不能答哉。我深尊信从前子细故。终不以一言而自盖覆却。于是行住不安。干窟犹窄。日月犹暗。明年延享甲子春。请退闭关堂。日夜参详。师一日来曰。大丈夫窠窟现前莫恐窠窟。直须穷窟源底。是故道。古人愁死而不活。今人愁活而不死。譬如堕水直到水底。脚跟才彻即能浮出。若恐沉沦妄弄手脚。全身疲劳溺死水中。是谓崄崖撒手把绝后再苏。汝须子细。我闻是语。如吞醍醐。从是工夫大得力弥加鞭策。后阅金刚经数日。忽得般若三昧。至忘身心。又为试之。见普贤行愿品。略知华业法界。次见法华经到寿量品。豁然悟法华三昧。见一代时教如见掌上。走谓师曰。学人久欲阅藏经未成。今日一见见彻了也。师曰。善矣汝得恁^8□庆快。只如陈操尚书登楼话。汝作^8□生会。我以实告。师曰。且呵咛去。又曰。代官人道得如何使尚书喜。我下语数度。皆不契意。次日入室下得一转语。师不觉起打我背二下曰。汝道得始契吾意。虽然汝莫容易去。向后有自知。次日又入室师问曰。疏山寿塔因缘。汝作^8□生。我曰。要将毒手断人命根。师曰。断命根后端的如何。我曰。疏山与匠人共出只手。师曰。未彻在。我时又举赵州婆子勘破话曰。某当时若在向州道。句前勘破。句后勘破。师代州曰。蓦直去。又曰。恁^8□台山婆子被和尚勘破。师遽问曰。汝向何处与婆子相见。我拟议。师捩转面目励声曰。不是不是。次日入室。师见我来。急展手曰。我手何似拂手。我向语下下一转语。师又大赏叹之。我乃曰。师适来问婆子烧庵话。时某蹉过婆子妙手处。如婆子恁^8□道。不妨惊落此僧心魂疑杀天下人。某代庵主有一转语。搊住女子道。我受婆子供养二十年。声未绝师振威一喝。其声彻髓胸痛累日。身心恍惚如在云雾之中。自谓。我悟得分明。因甚如是。定知虽有见性眼禅定力未熟。于是誓欲成禅定。日往月来依然不自在。后来遁居洛水之东。门户杜绝音信不通。朝辛暮苦恰如刑ＳＮ人屈指待日。大弄明珠刹那不放。或得或失正念难相续。悲惧寒胸坐起不安。如是半百日。忽然落节击碎明珠了。露裸裸赤洒洒。实会得下载清风。虽然用处未彻头。再鞭死牛一气相进。切齿握拳不见有身。冻日寒夜汗常湿衣。或睡魔盛时加以针锋。入骨彻髓饮食无味。又过半百日。其间其八九度省处。末后一日彻见先师平生受用。阿呵呵。从前错作得死工夫。和白云好与三十棒。寔知先师恩力广大。若不蒙许多提携教示。岂得有今日哉。一生错死在悟解了知间。今思前事。言言句句血淋漓。可怖可悲。我自是以来念念心无间断。日夜参详未曾休歇。岂以容易心悠悠空过光阴哉。我欲务行此道随分扶起己坠真风。诸兄亦岂无心于我此哉。请到这里具一只眼。以我病多能知他病。随治我病亦谙药性。我病渐治却忧他病。依他有病我病再发。洛浦禅师曰。末后一句始到牢关。诚哉是言。透脱生死提持正印。全是此个时节。唯蹈着上头关^8□子底便谙悉也。我亦如是。只要三千里外有斯里人救我是病。若又不然。一任天下人贬剥。

宗门无尽灯论卷之上_
宗门无尽灯论卷之下

　      不不庵主圆慈撰
          

力用第七

    人有今古。道无古今。人能修道。得道忘人。然则道即是人。不别有人。是故道若与古等。则人亦与古等矣。所以其不与古等者。只为见道不超诣履践不明白也。今既识得向上一着。亦须履践分明。言求正念相续者。只是此个时节也。达磨大师曰。明道者多。行道者少。洞山和尚曰。相续又大难。正受老人曰。正念相续者。万人中难得。昔金刚齐菩萨行道之时。有一魔王。千年中随后求其踪迹。终不能见。又洞山和尚一生住院。土地神欲一瞻礼。终不能得。此是古人正念相续之样子也。虽然若不传向上些子。大好鬼窟里活计。虽已能知向上旨趣。履践不明白。只是抱道底人。尚未能发大用。是以古来虽有多少正知见人。得大机大用底。就中又稀。黄檗禅师曰。马祖下有八十四人。坐道场得马师正眼者止三四人。灵源清禅师常谓学者曰。宗门正人难得。自离晦堂后所见真正宗师。惟东山法兄一人而已。大慧禅师曰。老南下尊宿五祖。只肯晦堂真净二老而已。自余皆不肯他也。又应庵曰。岂不见大隋和尚道。我参七十余员善知识。具大眼目底。秖有一二其他尽具正知见。在今天下具大眼目真善知识。唯法叔老师一人而已。黑漆竹篦掀翻海岳从头打过。虽是死马医。就中要妙。又痴绝和尚云。予三十年在丛林中游。当时具大眼目者。惟老松源一人而已。若又不然。佛法岂到今日哉。须知此中又是一重关锁。然彼上古诸师。各各皆有格外知用。今如是就中择一二者。大有见处而已。今时之师无择法眼故。妄嘲古人。不省己过。错谓吾道胜古人在。可笑。彼黄檗等所指示者且置。虽其余之所称宗匠。岂与今时明师可同日语哉。若使他在今时。道德动世。天下龙象悉立下风。是故当知祖师择人难中之难细中之细。昔沩山问仰山。马祖下八十四人。几人得大机。几人得大用。仰曰。百丈得大机。黄檗得大用。余者只唱导师。看我临济儿孙各有超师之作。终不死在宗师句下。千辛万苦入骨彻髓。一一从自己胸襟流出。将来互出只手扶起真风。是以宗风绵绵不绝。古曰。云门以言句救。临济以机锋救。其实不然。今有云门妙唱若无临济大机。恰如有天子位无将军威。其弊毕竟堕玄微。玄微变作细腻。自大小本以下皆如是。然又有临济大机若无云门妙唱。即似有将军威无天子位。其弊毕竟堕崄奇。崄奇转作粗强。今时诸禅盖不出之。如彼云门临济。皆不如是。已能超出大机妙唱之外。而亦游戏大机妙唱之内。及其弊者。认游戏迹成窠窟故。只我临济自兴化风穴诸祖。傍挟云门提唱。宗风一转佛法日新。依是五祖忍大师乘愿轮来。再开东山法门。唱云门曲提临济剑。犹如车两轮。门风大立。中兴佛祖之正脉。是故致使儿孙不断绝。真净有颂曰。云门临济百花春。一一灵机总有神。总有神祖庭不复春也耶。从是圜悟虎丘应庵密庵相绍出世。力行此道扶起宗风。是故松源临示寂告众云。久参兄弟正路上行者有。只不能用黑豆法。临济之道将泯绝无闻。伤哉。虚堂拈云。鹫峰老师大似倚杖骑马。虽无僵仆之患。未免傍观者丑。咄。大小虚堂中松源毒亦欲害人。果致烦我东海第一祖殃及儿孙。若无正受老人四十年勤苦幸辨别此毒味。后代儿孙噬脐无及。诸兄是何时哉。谁是当其任。请高竖亚顶门一只眼。力行此道。扶起已坠真风。莫令儿孙断绝。只此力用一品最为大要。扶起正宗流通正眼者都在斯中。虽然末后指南尚不在言诠。这里岂可以言议论也。错错只待大力量人一肩担荷扶起正宗。无使祖师真风断绝矣。

师承第八

    自从向上一着堕地以来。不贵师承自悟自见互论邪正。恣己智分不本古人。昔东阳玄策禅师访永嘉玄觉大师。与其剧谈出言暗合诸祖。策云。仁者得法师谁。曰。我听方等经论各有师承。后于维摩经悟佛心宗。未有证明者。策云。威音王已前即得。威音王已后无师自悟。尽是天然外道。又应庵和尚曰。祖师西来特唱此事。秖贵言外领略直下透顶透底。何待禅床角头朝咒暮咒。然后为佛法禅道。正是瞎人眼。又不可舍师承而自求。自求而得。真九十六种眷属也。今时为总不有师承。所见未尽妙。各出己见接人。不觉瞎却学者眼。从是转转相接。一盲引众盲。夫师承之一事最为省要。古人达见性源透许多关。明明了了无一点疑。横行天下大开口商量者。末后撞着此具大眼目底宗师。始知些子向上宗旨。于是投诚参决。终有师承义。荷负法恩造次不忘。是谓法嗣。从上祖师的的相承皆如是。然云门被睦州拶折脚。豁然大悟。却到雪峰嗣法法者。大有故而已。龙牙行脚时。分明具眼。为验他由彔木床上老和尚具眼不具眼。到处先下一锥。翠微临济亦不收拾得。后来于洞水逆流处始回头。识得从前错用工夫。终承嗣洞山。后人不知是事大有子细。却依虚堂普说错道。龙牙受用是真向上意旨。若恁^8□会。洞水逆流又着何处。他既嗣洞山者何哉。殊不知虚堂如是说者。恐汝错会龙牙无眼。欲令汝知雪窦实颂。纵使他明活祖意。又到这里别有生涯。是故又礼龙牙塔颂曰。翠微济北腕头短。洞水逆流方到家。是分明于洞水逆流处始到家山。从前见解未是真家山故。古德承嗣皆如是。今时不知承嗣旨趣。往往错作种种议论。是故无师承者。先须寻觅佛祖的的相承底大宗师。有师承者。究师密旨。已能究了。又莫孤负。昔开圣觉老始受五祖钳锤。后来不本所得。错嗣长芦夫铁脚。一瓣酬他时。胸中忽发痈。不愈竟卒。秀岩初于石门举下大悟。后嗣佛照光。是故胸中常不平称。或笑或哭。提唱多如谣歌。或点开他顶相曰。我被此老和尚点却。是皆失恩义故招此苦报。往往不知师承所本。或逐势位。或堕人情。东行西行恰如矮子见戏。随他上下。或有实证者亦无师承。或虽有师承又非真传。古人曰。佛佛授手。祖祖相传。今时不然。却以师承为住山表示。争得知佛祖相承深旨。大哉我宗。深哉我道。得之难究。究之难尽。究之尽之。其妙难彻。昔泉大道参慈明。明曰。片云横谷口。游人何处来。泉顾视曰。夜来何处火。烧出古人坟。明曰。未在更道。泉作虎声明打一坐具。泉推倒明就坐。明亦作虎声。泉退身笑云。我参八十余员善知识。唯师可以继得临济正宗。可贵古人非唯所得出常情。又却锥股以继正宗。学者茍闻他风。不敢发愧□乎。白云一日室中举云门示众如许大栗子吃得几个。众下语皆不契。问五祖。祖曰。悬羊头卖狗肉。云骇之。五祖尝曰。我参二十年。今方识羞。后灵源闻叹曰。好识羞两字。因作正续铭。遂载铭中。初黄龙杨岐二宗相争。于是清作五祖正续铭。所以推之为正续也。大慧禅师闻应庵金轮提唱。甚喜乃曰。杨岐正脉在此老矣。遂将正传衣并颂寄之。颂曰。坐断金轮第一峰。千妖百怪尽潜踪。近来又得真消息。报道杨岐正脉通。从是以应庵为正脉。看古人往往论正脉。大慧宗杲禅师真绝世宗眼也。虚堂赞曰。前无释迦。后无弥勒。天上人间无两个。然所以其推应庵为正脉者。将何谓哉。虽齐是续佛祖真传。就中正脉又甚奇怪。只知佛法甚深而有此要。先须勤行此道。已恁^8□去尚难得正宗。若又光然。何能扶起我宗。今时师承深旨尚未梦见。岂知此正脉论哉。但真正参玄上士。向这里雪屈矣。


长养第九
    圜悟禅师曰。衲子当痛以死生为事。勤消知风解碍。彻证祖所传付。大因缘。勿好名闻。退步就实。愈潜遁而愈可匿。诸圣天龙将推出人尔。六祖大师传衣得法已了。南遁十五载。南阳忠国师自受心印。居南阳白崖山党子谷四十余祀。不下山道行闻于帝里。南泉憩锡于池阳。自建禅斋。影不出山三十余载。大海法常禅师入梅子真旧隐。食松花衣荷叶。勤苦三十年。风穴和尚日乞村落夜燃松脂。单丁者七年。汾阳和尚以手揶揄曰。我长行粥饭僧。传佛心印非细职也。前后八请。坚卧不应。杨岐破屋二十年。满床撒雪真珠。四祖大师摄心无寐凡六十年。沩山和尚数十年煮橡栗吃。晚年大安来。遂着千五百衲。如慈明和尚。寔祖庭精进幢也。在汾阳不顾河东苦寒。办道刺锥于股不眠。其得力果而为西河狮子王。大灯国师卒受老祖渊粹命长养者二十年。果彰大应远大之高德。关山国师自得大灯道髓。深入浓阳山谷精修多年。昼作细民奴仆。夜入岩房宴坐。其余明师匿此潜彼精进勇猛者不暇枚举。如正受老人。放舍世缘休息万事勤苦四十年。贤侯请不出。衲子责不起。曾当群狼之害乡民。数日窃至处处荼毗葬埋之间。终夜宴坐。彼以怒气嗅着耳鼻。或吹咽喉时。切试正念相续有间断否。皆是为法忘身如是。从上古人一个个无不然。就中有显者有密者。深入山林杜绝尘世。养道之迹动感人心。所谓隐中之显。如南阳懒瓒是也。不择时处。正念相续。见无渗漏者。无人知其踪迹。所谓隐中之密。如赵州普化是也。只随其习气不等业缘各别。或隐山林。或隐市廛。或住丛林。或居独室。是显是密。初无定法。随时应变。如药治病。病治药除。推己及人。是古人出世方便之消息也。是故欲到古人所证境界。切须子细。明得从前多少道理。通达佛祖不传一着。宗旨不失。师承不错。始得长养底端的也。请以此意养道多年。名利不挂怀。财宝不为念。须要扶起佛祖已坠之真风。圜悟曰。古人既得道之后。茅茨石室中。折脚铛内煮野菜根吃过日。且不求名利。放旷随缘垂一转语。且要报佛祖恩传佛心印。衲僧家大事了毕后。长年只是养道一法尔。莫浪好修造强招学者。古人之建寺聚人。非自求而致之。道业已熟。拒之衲子益至。不求精舍日兴。圜悟心要曰。慈明昔辞汾阳。阳祝云。修造自有人。且与佛法为主。自尔五据大刹。不动一椽。唯提振临济正宗。遂得杨岐黄龙翠岩三大士。而子孙遍寰海。果不辜所付授。盖古人择可以荷担之士不轻如此。信严饰壮丽梵苑。未足以奇佛法也。又在灯国师遗诫曰。老僧行脚后。或寺门繁兴。佛阁经卷镂金银。多众闹热。或诵经讽咒长坐不卧。一食卯斋门时行道。纵使虽恁^8□去。以佛祖不传妙道不挂在胸间。忽拨无因果。真风堕地。并是邪魔种族也。老僧去世久矣。不许称儿孙。傥有一人。绵蕝野外。一把茅底折脚铛内煮野菜根吃过日。专一究明己事者。与老僧日日相见。报恩底人也。谁敢轻忽哉。勉旃勉旃。请以斯文为长养警语矣。

流通第十

    传法度生者衲僧本志也。龙树大士云。假使顶戴经尘劫。身为床座遍三千。若不传法度众生。毕竟无能报恩者。又古人云。且吾宗所重者。惟在宗通说通。有向上爪牙。为人解粘去缚。谓传法度生。余皆末事也。今已传向上些子。继已坠宗风者。第一须思报佛祖恩。何谓报恩。所谓提持向上些子。此要接得一个两个宿挟灵骨底。使他继此正宗。流布将来无令佛祖慧日断绝。若或拖泥滞水。打路布列窠窟钝置人。终不当矣。赵州和尚曰。若教老僧随伊根机接人。自有三乘十二分教。接他了也。老僧这里只以本分事接人。若接不得。自是学者根性迟钝。不干老僧事。虚堂和尚曰。岂比今时滥据师席。以实法笼罩来学。以寮舍稳便养育人才。以推衣让食茍图继绍。以递相援引欲盛本宗。苦哉苦哉。正音绝矣。古来尊宿动于剑刀上求人。尚不得一半。何况绳墨之法耶。是故从上祖师具大眼目底。容易不许可人。汝看。如法眼下。当时得人如麻。世其家者我未闻之。临济门下自兴化南院以来。嗣其法者各有一二尔。不是他腕头短不度得人。己得力过人故。不容易许可人。今时如彼以多众闹热寺门繁兴为佛法大幸。实可笑矣。只到其垂手方便机轮通变。须向自力用中求。切莫向别人口头求。岩头曰。他日若欲播扬大教。一一从自己胸襟流出。将来与他盖天盖地去。请如是流通求个种草。传布将来莫令断绝。佛法危如累卵。恐至于灭却去。譬如诸人夜在旷野行。狂风暴雨吹灭提灯。时有一人。只恐灯灭以身左右拥护。余总不顾。佛祖正灯亦复如是。若不使一个两个真正种继此正灯。后代儿孙以何为依止。如彼闇夜旷野之灯。一旦吹灭无可继之。众人失处。遂不能见方所。可不悲哉。夫诸宗方法及禅定解脱智慧辩才见性悟道一切要路。皆有经论史书分明说着。虽无真传。可以自解自到。只如我祖宗门下向上些子。若无师承。毕竟不能尽其妙处。悲哉一旦灭绝宗风不继。天下佛法悉皆坠地。何以故。天地虽广日月无二。国家兴废上归一人。今若佛法衰灭。王者道亦随而危。我见今时之佛法。无得其道。但作国家卫护。所有善根皆成福德故。佛法混乱难闻正法。各出己见是非锋起。如彼持戒苦行。错求功德故。多受人天胜乐。称名念佛者贪求戏乐故。生大福德之家。有诸天净上。有鬼神王净土。有八部众净土。不依正路错求往生者。多不出之。真言天台诸余圣道。各无先达明师故。只著文字不究经意。胜负修罗人我无明却长地狱业。有真修者亦不出异见。如我禅宗。求一个真正者。终不可得。悉堕二乘外道之见。而自不觉知。是故博达君子。各究其宗意引导众生。与其胡乱教人。不如无教。何以故。自错则得。恐引多少好人悉成邪道。实可悲哉。我今如是论者不得已也。只为恐佛法坠地慧日永灭。强生节目令知此消息。于一切众生。我是正法者不论僧俗男女。不择贵贱老少。根无大小。机无智钝。只有大心者。毕竟无不成辨。是故深信此法。切求解脱。随分发步。莫说途路长短。华严合论曰。此经法门付嘱何人者。此经法付嘱夫大心凡夫。经曰。此经法不入余众生手。解云。余众生者。三乘及外道乐着人天及永出世乐者。何以故。此经不许三乘菩萨。具六神通尚自未能闻经生信。何况二乘人天外道。经曰。唯除生如来家法王真子。即大心凡夫能生信证入故生于佛家。不言已生佛家诸大菩萨。常为众生说法。无大心凡夫信证。不名付嘱。不名流通。为无人信无人悟入故。经曰。若无此子。此经当灭。若不如是者。诸大菩萨已生佛家者。已有如是无量佛世界海微尘数故。如来何须念此经当灭。既不念已生佛家大菩萨众。明知。当念大心凡夫。非为已入圣者。当知此经付嘱大心凡夫故。我此正法亦复如是。付嘱一切大心凡夫众生。夫大心者。能信此法是谓大心。不信此法者。纵使具六神通。发大光明。成就无量圣道。毕竟皆是小心众生。不能生佛家故。不能起菩萨行故。经曰。佛子设有菩萨。于无量百千亿那由他劫。行六波罗蜜。修习种种菩提分法。若未闻此如来不思议大威德法门。或时闻已不信不解不顺不入。不得名为真实菩萨。以不能生如来家故。若得闻此如来无量河思议无障无碍智慧法门。闻已信解随顺悟入。当知此人生如来家。随顺一切如来境界。具足一切诸菩萨法。何谓生如来家。差别悟后妙行为父。根本见性大智为母。于中生一念信时。早托如来胎中。从是不论途路长短。发步进修随分参详者。皆十月之消息也。时到功满。是谓满月。当是之时现种种境者。子欲出胎之前表也。学人不着现境。单单参取。一朝豁然现前。是谓生如来家。譬如诞生王子才智力用虽未似父王。种族体相一切尊贵无与父王少异。百官卿相之有才智力用者。亦却不可不尊崇之。如来法王真子亦复如是。智慧辩才解脱神通虽未似佛。明了具足诸佛体相。明了圆满诸佛种性。智慧性辩才性解脱性神通大慈大悲大方便大光明无与佛少异。菩萨罗汉之有解脱神通者。亦却不可不尊崇之。岂不快哉。于彼中间。迷其现境起种种见者。犹如堕胎。终不能成诸佛妙身。只除再归正法信入修证者。何谓起菩萨行。所谓不滞见性一理。以佛祖言教百炼千锻。透破多少牢关。传祖师向上些子。扶起已坠之真风。以提持此一着子。普利益将来。使慧日不断。是谓菩萨行。譬如王子渐学才智力用。绍父王位。普垂教宣。按抚天下。亦使己真子能绍其位。转转相承永利国家。若不如是。虽有种性。却同凡庸。毕竟无益。衲僧若滞见性一理。不起菩萨行。虽有证悟。堪作何用。汝等诸人应如是知。此是决定底之道理。终无可疑者。然则汝能恁^8□修入生如来家。恁^8□修行起菩萨行。虽其信力未足道力未满者。一到这里深生净信者。皆是已在如来胎中。已入胎中。岂有不生之理哉。只除中间堕邪见者。余皆成就佛祖真种性。是故经曰。闻而不信尚成信种。何况深生净信者哉。夫得人身者如爪甲土。失人身者如大地土。今幸得难得人身。何不闻此正法。汝等往往为不恐生死不明因果。悠悠只逐目前境界。不念身后消息。如汝所谓求种种财宝资益自分。不是恐饥寒患。胡为不恐轮回患。如汝所谓设种种方便贪求利养。不是恋尊贵乐。胡为不求解脱乐。鸣呼咄哉。一切众生上自僧道下至尘俗。舍本逐末。总无面目。或被烦恼所役互论好丑。横放纵逸无恶不造。不顾烦恼不过诳身心。或被衣食所役。互论精粗。杀生偷盗无恶不造。不顾衣食不过免饥寒。或被金谷所役。互论得失。妄言绮语无恶不造。不顾金谷不过养自他。或被势位所役。互论尊卑。贪欲嗔恚无恶不造。不顾势位不过治上下。或被文字所役。互论是非。憍慢嫉妒无恶不造。不顾文字不过察古今。或被经法所役。互论浅深。胜负人我无恶不造。不顾经法不过明道德。或被禅门所役。互论邪正。见网教惑无恶不造。不顾禅门不过疑言句。皆是不归根本。错逐前境故。展转如是。终致堕地狱饿鬼畜生。因果历然如影随形。汝但其心质直无邪曲心。佛法有什^8□难。是故楞严经曰。汝今欲研无上菩提真发明性。应当直心詶我所问。十方如来同一道故。出离生死皆以直心。心言直故。如是乃至始终地位中间。永无诸委曲相。只为学人不依直心。妄起分别而不究其深意。是故有个多少之崄处。若以直心发心。以直心事师。以直心见佛祖言教。以直心参禅办道。愚者愚而修。顽者顽而修。小根者小根而修。多病者多病而修。少者少而修。老者老而修。贫富贵贱者贫富贵贱而修。事务繁多者事务繁多而修。以是为是。以非为非。以得为得。以失为失。以到为到。以未到为未到。一切无所覆者。不闻是非之名。不闻得失之名。到者到而实也。未到者未到而实也。然则智慧愚痴烦恼菩提一切真实皆顺正法。不是恁^8□而休去。为不失其时也。以是增进。以是究明。不劳心力。自然彻头。今且以十法示学者用心。请审察之。一者悲愿深重。二者志气高迈。三者识量宽大。四者智鉴高明。五者见道超诣。六者履践明白。七者人情杜绝。八者世念放舍。九者惭愧亲切。十者疑心审细。以此十法常试己心。能信此法。能修此法。一切成办如指掌而已。三世诸佛只以见性成等正觉起菩萨行。是故汝等先须见性。一切众生菩萨声闻。天龙八部人天外道。贵贱老少僧俗男女。无根二根淫男淫女。六根不具一切阐提。乃至异类杂形阿修罗大力鬼。饿鬼畜生地狱众生。能信此法。能修此法。随分增进。随分证入者。我今分明当与授记。今世后世决定成佛。纵使信而不修。尚成佛种。于当来世亦各作佛。闻未信者亦成增上缘。当来必于正法之中深发净信。过去菩萨依是成佛。现在菩萨依是成佛。未来菩萨依佛是成佛。此是诸佛如来真正修行之大路也。尔时有初心菩萨。闻此无尽正灯所说法门。大怀疑惑。来发问曰。见性悟道是真成佛也否。答真成佛也。曰。诸佛皆有神通光明。师已成佛。何不得之。答。我的然得神通光明。曰。何不显现。答。我常显现。汝自不见。譬如盲者不见非日月咎。曰。虽然诸佛已以神通光明开众生信显诸异迹。师何不然。答。有大神通有小神通。有大光明有小光明。我所得者大也。汝所问者小也。大者根本见性所现之大用也。小者枝末养道成熟之余力尔。我宗只指根本不论枝末。根本成熟枝末自现。不得根茎而欲求枝叶华果。无有是处。何况若显异迹惑众生心。却昧本性。各道彼已圣人我辈无分。终不能信自己本来具足神通光明。是故有智者虽有余力亦不用之。夫三十二相八十种好神通光明等。皆非诸佛本体。是借世间有为最极尊胜之相。且使小根众生恋爱。是故转轮圣王有三十二相。诸天外道有神通光明。乃至阿修罗神仙大力鬼老狐老猫之有定力者。皆行此变化成种种熊。譬如一掬之水澄则现物。千里之海动则无影。大凡变化者皆从定力起。罗汉有神通菩萨有神通者。小乘偏修定力故。神通易发。大乘普修智慧方便故。定力难熟。大器晚成。至其成器。故非余乘之境界。日下孤灯果然失照。譬如草木先把最极成熟果来而下地始生萌芽。是故因不异果。果不异因。因若异果。其因非真。果若异因。其果却妄。汝等只论果上果。却住因中因。因尚不成。何况果哉。我宗直辨因中果而修果上因。因已如是。果何不然。请以草木种值之事试察之看如彼二乘上道小乘菩萨。间显神力示异迹者。彼乐小法成小果故。依小定力发小禅力故。以小威德起小教化故。不能成大果。不能测佛智。不能接大根众生。不能流通最上乘法。皆是小根小智小志行。错舍本逐末。纵使得成就神通光明无量道法。非见性故。非真佛法故。非自性所现法门故。是故欲得神通光明。先须见性。譬如良医先治内分而后治外。若先治外不治内者。未拔病根故。虽有奇验终亦发起。须知治外病者必有速效。治内病者不啻无速效。又却发散覆疾故。外病转炽。是以愚者先贪速效。以治外病为贵。是故长年多病。终不能彻真实坚固无病之道。夫病根深则必用良药。病若轻则一包之药亦可治之。是以上古之人天性充实故总而无病。至其有病。亦不假多药。中古以来人根虚弱。才有病则先假良药。或探种种方法。始堪以拔病根。佛法亦然。古者人物淳厚故。以中下法亦可治之。今时不然。个个病根深重故。若非一乘见性差别圆融机关向上之药。外虽似愈内竟不治。世人却道圣道在正法时。像 末之世总无行证者。又甚愚哉。今言虽病甚深不假良药。岂有其理哉。若论行证之难易。不独上乘之法。虽中下法亦难行证。大凡难易在人不在法。犹如药之服与不服。其咎在人又不在药。彼以中下法易行证故为有效验者。且治外病之速效也。不是得真效验。世设药铺卖合药者。其价贱而所言之验又甚奇特。虽然至其治沉痾。岂有共功哉。必假良医方术之妙。然后治之。独于佛法为不然者。将何意哉。只如说言像末之世总无行证。是佛哀末世众生不信正法者。且言之尔。犹言末代狂病深故服药反治得者少。是则是。若随是言。甘守病身不服良药。狂病增炽终不可起。狂者不知狂者且置。若知自己有病。不可不服药也。汝且知有病。先求良药。今时狂者只信狂者之言。却不信不狂者教。亦可怜愍尔。肉身之病设使深重。毕竟不出此生。法身之病自无始来。常在毒海。为六贼被伤害。为五欲被劳役嗔恚之热。贪染之湿。入骨彻髓卒难医治。岂可以平常药治之哉。须求真正药始得。或道病根深故不可以自力而治。且往西方良医之处而当治者。亦是一期方便也。譬如稚子无知不肯服药故。随彼所好且令服之。经曰。十方佛土中。唯有一乘法。无二亦无三。除佛方便说但以假名字引导于众生。然则西方良医之所与。亦是一乘妙乐。此土良医之所赐亦是一乘妙药。彼此齐是一乘之方法。何劳往他方哉。是佛见狂子总不服药。以大慈方便。始收药于四谛十因缘中而令服之。次收六波罗蜜等中劝之。或为韦提希夫人收十六观中。或为小机众生阴收六字往生之中。于是狂者渐得其味。随分服之。各见其功。时见狂者渐本正念。却于方等教中。呵道其药劣故全非真实之功。又赞菩萨别服真药之功。诸子闻之虽各羡之。只着从前味故卒难放舍。是以重设般若法药。齐在其中。诸子不觉。正念增现。各见真药之功。虽然未出方便之法。只以着假药而不求真药。且约空理设方法尔。后来至法华会上。悉舍方便。齐与圆顿微妙见性实相之药。诸人大生叹喜。始知从前错服假药。从是以涅槃醍醐之法药普拔一切病根。身心坚康。终到无病大安乐境界。圆满无碍游戏自在之德。是名华严法界。成办归伏安住自得之相。是名真言秘密。此二经者。齐是神变乘之所摄故。不是如来口说之法。是谓医王善逝能事已毕。且道。如我最后向上教外些子。是明什^8□边事。请到这里别具一只眼。是故我宗参学者。自有一代藏经时节。始闻佛祖言教如聋如哑。如华严会上。参禅工夫。先悟空理生种种见错空究竟。如何含三乘之得果。于是唤作现境。呵之夺之别求实证者。正是方等经典也。再发奋志不择诸见。于所得中深究源底。是即大般若波罗蜜。时到功熟。不求现前。犹如法华一乘之说。尚究性理如见掌上。全似涅槃。明了透得佛祖差别言句。如归华严法界。大事了毕田地稳密。如入秘密庄严。最后向上别有生涯。此是我宗教外别传一着子也。不亦大乎。近来净家未究宗趣者。拍盲以圣道为难行而无功。只以念佛言易行而德胜。嗟呼念佛乎。此是诸佛秘密之方便也。佛为一分下劣众生权设此法。若直示实乘。则信力弱故。心不专精。以故不能成就三昧及成彼深缘。今且推佛力。则信有依处故三昧易成。是以只信念佛者决定往生。不管是非。不交诸念。念念相续。则忽然三昧现前。是谓往生。弥陀如来相好光明一切法门显现目前。极乐国土功德庄严一切胜相充塞天地生一念也个个总观世音。动一身也步步真大势至。二十五种之音乐塞耳。八万四千衣食满座。水鸟树林齐念佛法僧功德。山河大地全露理事智妙用。是谓现生证得上品往生。其信不及者。以念佛力故必生方便佛国。是谓未来往生。只不出中品下品之阶。力期上品往生。随分进修者。其功在了因故。亦成最上果。虽生佛国。与文殊普贤观音势至等俱作法王子。甘作下劣众生。偏贪往生者。其功在因缘故。必成小乘果。设使在佛国。亦为声闻缘觉小乘菩萨。譬如有国在东曰常。在西曰宪。时常国大乱刀兵非常。是以常王深愍众生。普告之曰。汝等诸人我国大乱。不是所以凡庸者可居。今宪国王有大慈悲能育穷民。汝等速往彼士。宪王必垂哀纳衣食丰饶。于是穷民之无志操者。各倡眷属求至彼国。彼国遥隔山海十万亿故。多遇横难。死者不少。于中几个之有深信势力者与得大愿坚舟者。终免诸难仅达彼岸。于时宪王大生哀愍。普施财宝。各与田宅。永令安稳丰乐。彼常国之有志气者。互相谓曰。虽我国乱。不无我君。何效匹夫之志。烦受他君之惠。宁暴尸于城门。终不以己荣耀换仁义道。须是戮力早兴国家。于是催大军举义兵。破敌城杀叛臣。平不平育黎民。尔时常王大喜。各有恩赏。然为诸士之有义有道。待以三公之礼。与以王侯之禄。其尊贵荣耀。岂宪民之所及哉。宪王亦闻其名。却道常王富于忠臣我所不及。而遥羡之。或有来谒。大设礼容。以种种珍味恭敬供养。又如世人颇有志操。自营产业。随分兴家。其无赖者却舍自业。寄身豪家仅保己命。人人本是具足佛性。为法王种为长者子。何生其家自弃其德。悲哉。彼顽陋无智全无善缘者犹可。颇有志气知是非者。何无心于此。法然上人大原问答曰。极乐乐不远。构十万亿刹之西。弥陀在己心。现一座华台之形。又曰。应知言自力他力者。此即强弱义也。又曰。虽有强弱。共是真如力也。又曰。自有相修因直入无相乐果。抑往生见令体达无生理。又曰。往生者即无生也。此义重可思择之。同金刚宝戒章曰。金刚宝戒者。夫本有心性以为大乘戒体。凡戒礼者。众生心是也。又曰。何除自心之外求佛界。又曰。抑念佛两字可知也。念者以无念云念。佛者以心佛云佛。又曰。凡极乐者色之异名也。尚无色而可见。弥陀者心之异名也。何有心而可寻。然极乐与弥陀。实非外境。即在己心。经曰。去此不远。乃至是心是佛诚知圆光大师实非权乘菩萨。是必圆顿不思议大菩萨。深愍末劫沉迷众生。权且现形来度刚强众生。今如一乘见性法门。若无已达大宗师。则必堕外道二乘之见。多成诽谤正法之罪。能闻正法得其道。则超越一切顿登佛地。若逢邪师信邪解者。即堕恶见终无出期。有益有损。可尊可畏。是以有明师之世利益有余。当其无师之时。若无此等方便。沉迷众生以何能结胜缘。像季众生随中下心本谦恭故。设生异见不至大逆。只除诽谤大乘之罪。余皆随成见佛之缘。是所以为中下众生有利益也。譬如方药有良医时虽不足用。至无良医则有所益。虽然凡方药者剂定故。其功难彻。不如良医深知病根。减彼如此。药病相当。是以我宗不取名相。先悟佛心而及佛说。其所设法虽似相违。顺逆用处悉契佛意。唯愿念佛行者。随分各登上品之阶。忘往生见。髓达无性。须究念佛密意普度脱将来。大凡难行易行。诸宗通有二义。方便门中。以念佛为易行。诸余行业心不专精故。实乘门中。以见性为易行。一切佛法皆从是出故。夫三论者以真空为宗。真空者根本性智也。是故当向自心明根本智。根本分明差别自现。如彼镜体明了物像皆现。以是照法相天台华严真言一切法藏八万圣教。则不学而知。不修而达。岂不是易行之道哉。若寻文句逐枝叶而欲明宗意。身根有限。法藏无穷。旷劫勤苦。不能体达三论微密之道。法相者以妙有为宗。妙有者差别妙智也。先向自性欲明差别智。根本智自然不可不现前。以是妙镜照诸余法门。则向上宗要向下修相。一时体达无不明了。不亦快乎。天台者以真空妙有有二法而各堕一偏故。以中道一实相为宗。实相者自性本具总体也。是故极明自性。则超越真空妙有之名域。实相无漏妙智自然现前。圆德一切故云圆。顿成一切故云顿。以是妙智照见一切。岂有不通之理哉。华严者法界为宗。法界者如彼百川归大海。则失一切名齐成海水。华严法中总无余法故。生死涅槃烦恼菩提。一尘一草皆满法体故。理事无碍事事碍性相圆融。是名法界。指心华开发之处。名为法华。指心华敷荣之处。名为华严。法华华严同一理体。只有前后异尔。是故天台教中。本兼二经。先究见性实相之意入其堂奥。则华严法界自然明了。如是知见岂有不到之法哉。亦有余而已。真言者以本不生为宗。法华华严者齐是一念缘起法门故。缘起无生处。是谓本不生。本不生端的却具无盖法门故。所有法门皆属秘密。才涉言谈则皆堕显理。重为令知离言说之法性。或示秘密之相。又金刚界者本不生之智。胎藏界者本不生之理也。真智坚密故名金刚。真理含内故名胎藏。凡言理时皆同显经。且言不生体中本具之理故。总名秘密凡有言说者皆非法身。然以法身为教主者。示彼不生体中本具之法故。名为法身说法。于第二五百年龙树时。始有此法者。正法淳厚之世。不假密说。自然能通密理。正法日衰人根渐下。多滞显理故。是法之所以由起也。此是如来神变加持不思议藏之所摄故。独出四十九年之外。如彼至达磨时。悉堕教迹故。单立教外别行不依经论。皆是随时应机。初无定法。譬如良医虽胸中初不贮一方。随病而设种种方剂。是故佛法本无二法。能究宗意者。无不到无不自在。若以名位强论之。则持戒苦行一切有为善根。犹如始出边鄙之乡。无定慧资又迷山野。有衣食则游观以乐。福力尽则却迫饥寒。人天胜报是不出此。禅定智慧如进道路。若无悲愿又止旅馆。办一日价永劫贫贱。声闻缘觉诸天外道有威神者。是其果也。小乘菩萨虽有悲愿。志气劣故不究路程。如入分国吏官之家。虽有尊贵未是真实。愤然超出如上分位究路程者。如望王都。大乘宗意皆是真王都消息故。三论如城门。法相如城都。法华如宫门。华严如殿堂。真言如藏室。是故一切法理依正报得。且以华严为明了。彼在殿堂显露庄严故。一切宝财诸佛住处。且以真言为谛当。能事已毕齐归藏室故。又能入者以法华为第一。宫门不错自然彻入故。错门头则入他家故。其所入法以秘密为第一。帝王及宝器常在藏室故。物成于显隐于密故。虽然至其宗意总无殊别。譬如人求帝王之所居。先指城门示之。有智者深到城门不谒帝王不已。无智者不知差别故。才到城门卒然休去。大凡因位虽有名别。至其果证无二。譬如百川有异大海无二。一切法流各向根本性海。则齐作一味平等之智水。世界众生皆以大海为依故。是故三论法相不可不彻天台真言。天台真言不可不经三论法相。诸余法门皆亦如是。只恨一切法流向外流故。永不能入诸佛根本萨婆若海。夫如孔老之教神明之道。皆是等觉位中菩萨藏德□光如同人间。任缘教化。自然内助见性一乘法门。外垂世间万古规范。世人以教异名别。错作吴越之隔。是以各生彼此之见。不唯刺害佛法。亦却昧其要旨。使不如彼无智者。悲哉。圣人设教随时不一。只令要人随归根本。上古之人本直心故。才闻指示直达根源。教示虽粗其功有余。末代众生天性失实。虚中求虚。和实灭法。是以佛法细密尚难教化。何况孔老神明之道哉。是故神宫极秘宝其本纪曰。活目入彦五十狭茅天皇即位二十六年丁已冬十一月。新尝会祭夜。神主部物忌八十氏等诏。吾今夜承大神之威命所托宣也神主部物忌等慎无懈。正明闻焉。人乃天下之神物须掌静谧心乃神明之主莫伤心神神乘以祚祷为先。冥加以正直为本任其本誓皆令得大道者。天下和顺日月精明。风雨以时国丰民安。故神人守混沌之始。屏佛法之息。总而神代人心圣而常也。直而正也。地神之末。天下四方人夫等。其心神黑焉。分有无之异名。心走使无有安时。心藏伤而神。散去。神散则身丧。人受天地之灵气不贵灵气之所化。种神明之光胤不信神明之禁令。故沉生死长夜訚。吟根国底国。因兹奉代皇天。西天真人以苦心。诲喻。教令修善。随器授法以来。大神归本位。止托宣给嗟呼其诚如是。上古淳厚之世。人心正直。任其根器易得大道。神人已守混沌之始。何须佛法之息。渐至末代。失其本心。向外驰求迷逐境故。流转生死沉吟恶道。当是时者。自非如来微妙教法。何能得脱生死。又曰。神道则出混沌之界。归混沌之始。三宝则破有无之见佛实相之地。此是神明最上极旨也。今指天地未生一念不生以为混沌。然言出混沌之界而归混沌之始者。将何道理。今时往往至一念不生处者。实以难得。岂有归混沌之始底哉。神人说道守此法者。只名目尔。非得其理。我宗有大心者。放舍世缘休息万事十年二十年。尚难到此道。何况身缠尘劳。心乏禅定。强守此法者哉。诚如神乘既有如是之幽致。然于佛法生容易心。可不悲乎大凡神者心也。心垢灭尽如镜明了。是谓神。是故神乘以镜为表体。心镜本来清净常住寂然。是谓国常立尊。心镜本来圆明无物不现。是谓天照大神。丰受皇大神御镇座本纪曰。发广大慈悲。于自在神力现种种形。随种种心行为方便利益所表。名曰大日灵贵。亦曰天照神。为万物本体度万品。当知神乘佛法同一理体。但是不出见性一法。若能明自性。则先契混沌之理。重于性中研究深旨。渐出其界归混沌始。嗟呼一个始字。辛辣难近傍。神乘学者莫作等间看。又孔孟之教名实兼用广利天下。仁义忠恕者一性之所化。老庄之教破名就实。单究道德。虚无自然者一性之所化是以孔盂未曾以仁义忠恕为道。老庄未曾以虚无自然为道。强名开要路尔。不是所以其为究竟。是故孔子曰。为博学多识乎。吾道一以贯之。老子曰。常无欲以观其妙。常有以欲观其徼。孔孟者能教而治。老庄者能治而教。佛者能教能治。孔孟以老庄而厚。老庄以孔孟而全。二教以佛而彻。佛以二教而助。孔孟化者广矣。老庄化者深矣。佛之化者圆明也。孔老教化智通一世。但利人民未及异生。诸佛智悲广大无边。六道四生无物不利。二世十方无事不通。且虽有广狭偏圆之异。其旨趣者一而已。或指孔老比二乘者。未尽其论在。今以教示且论之。自有偏枯之失。比之小乘亦可。虽然此是言教粗细也。不是他道有其病。彼孔孟之说苦集而立规则近小乘威仪者。且为即世教道也。不知方便却止半途。彼老庄之本灭道而斥一切似有余涅槃者。且为对机治迹也不究圆理必住化城。譬如佛设三乘。虽有深旨。小机众生皆止教迹。是故非道有过。根机之不到也。大珠慧海禅师曰。大量者用之即同。小机者执之即异。总从一性上起用。机见差别成三。迷悟由人。不在教之异同。大凡神明孔老之道。菩萨应世兴化。初无定法。古来至善者即世明道故。不假戒相能得其性。是所以彼有益于古也。后代劣机者系缚难脱故。先舍世累全身入道。譬如人行崄道。负担多者力不足故。因倦不能透过路程。若无重担独脱真卒。直过艰崄能达极处。是故在俗修道。如负重远行。久劳勤苦难得自在。舍世入法。如无担过山。行李轻故易蹈崄路。今道见性门中不论僧俗。只为随分发步也。才得其时便脱负担。若道在俗无妨。是好负担转增系缚永劫困苦。又恐今有重担不发步者。乡路弥远一生空过。如水就下。不防随减。若人不修道心随灭。今日如是生生亦然。不如随分发步入得正路。他日得时脱却负担。逆行顺行无碍自在。是所以佛法有戒有定有慧有舍迥出尘累也。又在俗之有失。设过崄路虽入性智。差别法理必难明了。如夫商人虽有本钱。谋虑不精难得财利。贪家情欲内费道德。名利妄想外破行业。被为是等使役身心。不唯性上谋虑不精。受用过分窃贼在内。却减本分财宝。不能遂发福德运。以是义故。参学之士在家出家莫失其时。今日在俗不得已。故才得时节便当脱。故或有曰悉为僧天下无人者。是蚯蚓悭土地之论。今其天下无有一人不求富贵。天下若悉为富贵人。使谁奴婢使谁黎民。然天下富人日少。贫者益多何哉。凡天下医师常设良药欲治他病。病者未尽。田猎之者日驱禽兽。彼不加少何于佛法独怪之乎。诸佛菩萨发弘誓愿普度众生永住不退。众生界未尽。为彼无边量。是以神明孔老之教。先得见性始为大成。悉究佛法可谓全备矣。乃至世间一切伎术艺能之至其妙者。皆无不依根本性海。迷而不知。逐影劳形。是故一切学者但向自性明之究之。则所有宗要自然现前。若向外求之。犹如穷子舍父逃逝妄求衣食。可不悲乎。譬如多年之病心气疲极脾肾虚损者。虽针灸药亦难奈何。人本无病。内有空处则外邪侵之则始成病根。药治邪气不治心气。邪气除则心气自盛。虽然心气极则邪气弥加。药力难敌故。病不可愈。若向身内自养精神。则心气渐充不受外邪故。亦见药功。犹如国家兴废上归一人。君主正则外人不敢犯。佛法亦然。先向自心深究本性。则业识顿灭佛智现前。一切法门悉无不达。是故不止我宗本于见性。诸余宗要皆须以见性为本。若不依见性欲究其宗意。设使究尽一切佛法。业识依然深故佛智不能现前。精神不养故病恼弥加。佛性不现故业识弥加。药力不胜病力。道力不胜业力。请以治病之法审细谛观。难行易行之道极于此矣。只除不思议解脱菩萨乘大悲愿力来权教小法。或示神力开众生心摄最下机。惊觉信不具辈。且成缘因得度之种。亦是佛法一端而可贵之悲也。我宗惟论凡夫实证不论权者境界。惟拣佛法主君不问诸余事物。凡夫若不证入正法断灭。主君贤明一切皆从我出。是故直提持向上旨接最上机。中下之类闻信之者。各成最上种故。今世后世决定得道。闻而不信者。亦成信种他日必至深信。普不舍三根。等成正真之佛道。何法加之。与其普教天下而期其功。教一帝王贤明则天下众生皆归正法。与其永事帝王而论其道。不如自绍其位。统御天下。随其所往皆为都城。随所居皆为宫殿。藏室亦任意。是谓大丈夫儿能事。如彼诸方。偏着经论妄求净土不究根本者。各成中下种故。生生世世信中下法成中下道。故使生在佛国。不能信最上法。不能成根本道。犹如以果为种则如种生芽。是故道。戒急乘缓者。虽受声闻缘觉身同在佛会。于佛境界如聋如哑。乘急戒缓者。虽受异类杂形之身。见闻信受皆证其道。又三乘菩萨成佛遥在三大阿僧祇劫后。舍本逐末不明自性故。一乘菩萨初发心时便成正觉。见性明了能达一切故。又一切宗要悉假宿福胜缘。见性门中唯在一念生信尔。譬如欲往他国先有多财。欲入他家先求良缘。向自国者不假多财。归自家者不假良缘。一切众生一个无不具有根本佛性大智慧大福德。岂不是最上良缘哉。

行持论

    正念工夫者无上行持也。茍有正念工夫。则不泥行相不拘威仪。即理即事。即坐即行。即是即非。即动即静。即法即非法。即世间。即出世间。只要不失正念工夫。且道。正念工夫端的是什^8□道理。参禅修定是工夫端的。见性悟道是工夫端的。差别关锁是工夫端的。向上一路是工夫端的。三世诸佛但证正念工夫端的。历代祖师传正念工夫端的。五时八教但演说正念开夫端的。古则公案但商略正念工夫端的。有粗有细。有浅有深。有疏有亲。有生有熟。后学初机切须参决。旧能上士切须子细。是以我宗只贵正念工夫。不贵威仪行相。何以故。正念相续则心心无他故。正念相续则处处不异故。正念相续仪相自具。临济所谓不求殊胜殊胜自至者是也。正念相续总忘前境。永嘉所谓见山忘道见道忘山者是也。浇季虚头禅者夸己见不依正念工夫相续不相续。只以仪相为细行。错以放荡为活脱为洒落。悉道。仪相是小乘行持。衲僧门下何拘执行状。于是随分辨得玩好之具。结党求伴放荡不羁。身舍僧仪混于俗相。口斥法话好于难谈。意失工夫事于游观。居则偃卧。行则佯狂。甚者入歌舞门至淫酒肆。掣风掣颠以为向上宗风。苦哉苦哉。设使无犯。见闻之业岂夫空哉。贪爱内催。邪见外显。坏灭法身打失道情。却教坏初心学者。齐令继此弊风。故佛法威德至底而绝。僧道光仪拂地而尽。信心檀越依是退堕。邪见众生依是增长。诽谤正法轻贱高德。玉石俱烧金铁皆烂。我闻昔有魔王。向佛发誓曰。他日入汝家。着汝衣。^8□汝食。学汝道。说汝教。以灭汝法。其言有验已耳。在凡活脱者不是恁^8□道理。古人曰。死尽活人始见活人。欲得活处。须向死处求。所谓正念相续法性现前。不亦以为足。正念相续理事圆融。不亦以为足。正念相续养道成熟。不亦以为足。正念相续超佛越祖。到这里逆顺纵横与夺自在。放行也瓦砾生光。把定也乾坤失色到这里说什^8□粗细深浅。到这里论什^8□生熟亲疏。佛法尚无。何有世间。身心尚忘。何见仪相。参得如是之时节。是谓活脱境界荡荡自在洒洒落落地。是故学者不拘仪相者。为不失正念工夫也。至人无仪相者。正念现前忘仪相也。汝若正念现前念念相续。即动忘动。即静忘静。即境忘境。即心忘心。动与静不二。善与恶不二。苦与乐不二。烦恼与菩提不二。地狱与天堂不二。如是到不二境者。亦无所厌亦无所求。已无所求。何乐之有。然今舍仪相即得。独乐放荡者何哉。经曰。法尚应舍。何况非法。汝已不二。应无所乐。敬有所乐。未是不二。若未不二。须生惭愧。又有何暇任情放心悠悠娱乐。夫能不二者。已于自身无所求。只以度生为求。已于自身无所乐。只以度生为乐。已于自身无所行。只以度生为行。已于自身无所念。只以度生为念。何以故。自身已到不二境界。一切众生未到此境界。故普以大悲幻出方便。所有行业所有言说。皆属众生不属自身。况为自身贪着见闻欲得不二。无有是处。是故智者只依正念工夫之行持。总莫依一切着处。随处不失正念。自然脱体现成。若又现成见无遗缺。求其着处终不可得。到这里又有何好境。动心劳身。出手运步。以堪安道情。错错人人脚跟下有此无上行持。真正参玄上士。请试甄别看。
      文延
参学  文珠  校订
      玄如

宗门无尽灯论卷之下（毕）
刻宗门无尽灯论缘由

      宗门无尽灯论一卷。师久藏巾笥中。秘袭而不使人见。犹似待后世子云者向趋庭日。窃繙此论。读之数次。初中后善述佛祖相承诸家宗趣。诚可谓照世之无尽灯者也。戊甲春京师失火。禅经之板为煨尽矣。时师慨然曰。如禅经者。东土祖师述宗门进修之要。故明教撰正宗记。文宪着护法录。一一论之。然诸家庸流。泥祖师不文字语。以为斯经属他师伪撰。是以吾宗末学咠辈。文字尚不知。况于不立文字禅乎。一人传虚。总以谓伪撰。鸣呼可笑。如彼经晋远法师亲译。同时诸坚笔授。后百年而祖师航海得得来东土。授法二祖以求。至今真风不坠地者。是禅经修养功勋而已乃问曰。今如斯论者。亦非末世利济示诲乎。师何秘袭欤。师曰。止止不须说。非你所及。夫吾天源一滴器器相承。正受老人所漏泄者。广宣流布。在禅经考疏之中。约说细密。述斯论始终之文。你等一一参详看曰。如禅经先已行世。如斯论未行世。请锓诸梓。助同志者禅余采觚之劳欤。师叱曰。妙喜焚碧岩。报恩全存。德山柝佛殿。宗趣犹在。无改言。曰大龟结圣教。三圣集语录。非是广宣流布之力。也夫。斯论也门生往往虽有誊写者。文字颇多差舛矣。隋珠虽贵。不如楚人善。愿垂允诺。师颔焉从是孜孜。校雠数本。五经葛裘。订本以来。壬子春师既戢化。此事亦败矣。丁周期忌辰。于龙山与同门诸老图此事。舆议既成。丁已秋趋京。与二三同友共戮力参考。装成二卷。遂命剞劂氏。雕板以寿不朽。盖要灯灯无尽已矣。
　　宽政庚申三月参学雾隐谨识

宗门无尽灯论卷下
