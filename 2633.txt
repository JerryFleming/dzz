No. 2633
华山院家四十八问答

  　　    
　　　　　　
　　　　　　
　　　　　　

（一）释尊出世本怀在念佛往生可云哉

    答。尔也如来临化偏为常没。常没出离唯在念佛往生故也。序题门云。大悲隐于西化。惊入火宅之门。渐顿各称所宜。随缘皆蒙解脱。然众生障重凡惑无由遍揽遇因韦提致请广开净土要门。显彰别意弘愿（云云略抄）出世元由本怀所趣于斯显乎。然言大悲等者依大经意。经云。如来以无尽大悲矜哀三界。所以出兴于世光阐道教。欲拯群萌惠以真实之利（文）所言真实利者即经宗体。令佛往生净土成佛一实无上大利也。如是文证不遑毛举。如序分义定善义等寻文可见。

（二）圣道净土二门可有一门一乘义乎

    答。尔也即于前义其理自显。不尔本怀宗不成故。二门不会非一乘故。序题门中一代释迦为发遣主。别愿弥陀为来迎尊。二佛成一代更无异路焉。般舟赞序云。释迦如来种种方便发起我等无上信心（无上大利一念信也）种种方便教门非一。但为我等倒见凡夫。若能依教修行。则门门见佛得生净土云云。此释分明成立二门一致宗也。若疑此宗违圣教者。且如法华如说行者即往安乐。及以华严普贤行人专归弥陀。此等大乘皆非佛经乎。当知念佛成佛真宗。诸经顿教之极要也。

（三）净土宗意塞圣道修行欤

    答。此应斟酌随缘摄化各称机故。望佛本心元无二故。

（四）十劫正觉以前不可有念佛往生欤

    答。此有二义。一云念佛往生弥陀本愿。彼佛正觉未成之前。既无所念佛。亦无能念者。故未可有念生人也。二云观念法门所立宗义。三世诸佛皆因念佛成正觉故。念佛往生净土成佛。非直十劫以来事也。但此二义明人俱得。闇者互失。深可思察也。

（五）五劫思惟发愿时欤修行时欤

    答。此有异论今谓修行发大愿时也。但就经文发愿章中。有举辨结。初言超发无上等者标举发愿略叹胜也。次言具足五劫等者。辨其愿相广显胜也。后言具足修满等者。结成前愿亦叹胜也。辨中虽有摄取行。言先举后结直言愿故。验知五劫发愿时也。然言行者愿家之行。愿波罗蜜亦摄行故。如普贤愿名普贤行。若对余度只是愿也。故祖师云。弥陀本国四十八愿。愿愿皆发增上胜因（此指五劫修发大愿）依因起于胜行（此指兆载永劫万行）然有学者依凭诸师。超发等句为发愿位。其心已下为起行位。不许五劫发愿之义。此乃谄附他见不顺祖训。失正义故违经文也。又庄严云。作法苾刍闻佛所说。住一静处独坐思惟。修习功德庄严佛刹（愿波罗蜜定惠等俱故云独坐修习功德）发大誓愿经于五劫诣如来言。如是佛刹功德庄严所行行愿（此亦如言普贤行愿）我念成就（略抄）发大誓愿时经五劫。此文明镜勿异见矣。

（六）弥陀正觉十界统总佛欤

    答。弥陀正觉智海深广。心身无碍遍十方界。无缘慈光摄诸众生。统收十界归一佛界。归佛界处名为极乐。若论化境遍照十方。赞曰。正坐已来经十劫。心缘法界照慈光。蒙光触者尘劳灭。临终见佛往西方。又就三尊光相应有深义云云。然有难言。彼国既无三恶趣女人等事。其主岂是十界轮圆具德佛耶。是人学彼法华真言十界。互具轮圆等义。而未善解故作此难。且如法华三周声闻。成佛国土亦无三恶。如所难者非圆佛耶。又如本门不毁净土。众生见烧佛身常在。众生见灭不见佛土。不毁灵山不摄凡惑。亦非圆实具德佛耶。又如真言教中破地狱咒灭恶趣印。如所难者亦妨十界轮圆义耶。

（七）十方西方净土可有胜劣耶

    答。法体无殊化用有异。但此常同常别二门。随宗所归其义亦异。诸宗所谈且置不论。自宗同别其义何者。诸佛同证无量寿法。其土尽是涅槃安乐。故言法体无殊。有识归之得悟或云。本国他方元无二。悉是涅槃平等法也。然复诸佛三身化用皆立净土。随缘摄化或来秽国度人天等。如是诸佛皆为能赞。本国弥陀为所赞。故于化用差别门中。主伴优劣事相宛然故。云释迦诸佛不舍慈悲。直指西方十万亿刹。国名极乐佛号弥陀。或言欲比十方诸佛国。极乐安身实是精等。又礼赞序中诸佛所证平等是一。若以愿行来收非无因缘。是故释迦及以诸佛。劝向西方为别异耳。此皆体同用别义也。

（八）大经十九二十愿诸行本愿欤将又来迎果遂愿欤

    答。弘誓多门虽四十八。念佛往生以为宗体。其宗正在第十八愿。余愿皆依此愿开立。故云超世别意愿也。就中今此两愿意者。第十九愿于前念佛开作愿门。摄诸行机而愿临终现前为要。第二十愿亦于前宗开回向门。摄诸行机而愿德本果遂为要。如是料简文义历然。然有学者取此两愿。对前念佛往生之愿。别为诸行往生愿者。不顺愿文甚乖释义。如玄义云。四十八愿一一愿言若我成佛十方众生称我名号下至十念若不生者不取正觉。此明愿愿不离念佛往生宗体。定善义云。四十八愿唯明专念名号得生。此显无复诸行往生之愿明矣。又云佛光普照唯摄念佛者。由有亲近增上三缘。若十九愿临终迎接。不依念佛直摄诸行。唯摄念佛宗义不成。良由末学不了愿意。自辱祖宗不孝甚也。又二十愿既言闻名不离念佛在文明镜。故下三辈发愿回向。莫不一向专念为宗。以彼两愿成就故也。

（九）化前序差一代诸经欤

    答。不可言差可言摄也。何以故指王宫起化之前时佛处众。为化前序体故。不可直言差诸经也。但其四句义通一代。故亦可言摄诸经也。其义何者如来临化偏为常没。此经正化其机法故。佛意远待王宫起化。其能待时义亘一代。处众亦尔。然佛在彼能待时处。随分非无应机摄化。二众亦即其所化摄。故亦应言摄诸经也。即前序题标此玄义。从初乃至皆蒙解脱是其文也。若言其文非此化前序玄义者。次然众生障重以下之文。亦非发起序玄义耶。又序分义释化前中住处文云。游城为化在俗之众。游山为化出家之众。亦非化前摄诸经耶。有难法华涅槃等经。谁许观经化前教耶。此难非重义类相摄立前后故。如彼三时五时例也。若尔一代渐顿诸经。皆为今经之方便耶。此未必然凡言序正不必权实。今明化前起化次第。且表难行易行二门。摄利钝机之前后耳。故前序题于化前中。自论渐顿权实教益。起化教中又辨要门弘愿权实。取要言之二藏渐顿判摄诸经。于其顿教菩萨藏中。更开圣道净土二门。故化前顿对起化顿自力他力难易别耳。此约教门佛意无二。如上所立更思可知。

（十）观经九品大经边地同欤异欤

    答。欲论此事先须知彼三辈边地同异义。然依略论初云复有一类不入三辈。后云疑障尽已还同三辈。大阿弥陀清净觉经。俱于中下二辈文中。皆言若有疑悔。生彼边地后生佛国等。验知中下二辈机劣。于中或有疑惑中悔。不住本位退入边胎。障尽还入本位之者。准思观经九品。亦容摄彼疑悔之类。但此经中示观断疑。辨定三心以为正因。约此所开九品正行故。不说其边胎位欤。但说华开迟疾不同。由善恶行强弱轻重。是正行门差别相故。不同疑悔正因障也。故此九品去佛不远。不必同彼边地胎生。赞云。直到弥陀华座边。知是佛前华胎而已。但是一义。未敢定判。经经异说各随所宜。人师异释互据一文故也。

（十一）诸经观经定散同欤异欤

    答。二善法体彼此无别。论其成功三义不同。所谓自力佛力愿力。此义出在欣净五文。开说乃为序正得益。故于玄义定散门中。广开六门显此义意。能请所请显自力义。能说所说显佛力义。能为所为显愿力义。诸经定散即初自力行门所摄。后二他力正为观经所说义利。然其善体元无二三。本来愿力名义功德应知。

（十二）大经本愿念佛观经九品念佛小经七日念佛同欤异欤

    答。三经念佛宗趣一辙。教门施设非无差异。大经本愿先选念佛。直示宗体摄无善机。后开作愿回向二门摄诸善机。故至三辈虽说诸行。通劝一向专念正业。观经教门先开定散逗二善机。后显愿意摄无善机。故十三观及上六品。二善文着念佛义微。至下辈观对无善机。方乃显说弘愿一行。定善义云。四十八愿唯明专念定散文中唯标专念明标两言聊示此异欤。小经念佛舍权直说。即废观经二门权巧。但说大经专念正业。是为顿教一乘极唱。舌相遍覆良有以乎。定善义云。弥陀经中一日七日专念得生十方诸佛证诚不虚。此略唯言异前两经者。佛语自废诸行不俟释义故也。

（十三）念佛行者可发菩提心耶

    答。尤可发之祖训丁宁。但菩提心随宗义别。若依诸教非今所劝。自宗明义应有二门。一正因心所谓三心九品通因。此心亦名无上信心。闻名欢喜一念信心。即具无上功德故也。此心既是念佛信心。故今行者必须发之。二正行心还同四弘上辈别行。此心虽同诸教大心。既与三心正因相应念佛所成。得正行名。故念佛人亦可发之。但此既许简机堪否。于中下辈不必劝发。此是一家楷定宗义。古今诸师曾未措心。但知诸教大心未了念佛一乘义故。故为吾祖后生之者。先须辨知此二门义努力努力。

（十四）念佛往生必依宿习欤

    答。不必然也。若定然者断善阐提应不生故。本愿别意正为常没无善机故。但诸经中叹宿善者。为劝信故约多分故。

（十五）所得无生何位乎

    答。今经无生位分难定。韦提现益忍者准序分义多是十信。若是上辈当益忍者依诸文意多在初住。文皆可见不劳引之。

（十六）韦提得忍序正之间何时哉

    答。凡言得益理在正宗故。言闻佛正说得益。但此观经正说法体。密在序分光台中故。亦有见佛得益密义。虽有此义亦非序分见国时得。随有正宗所说法义。随有见佛得忍义。故此义幽玄多有疑谤。良由不悉定散六义。出在欣净五文故也。若解所说定散二善十六观门。开显光台异方便者。所说法体既在光台。应声佛体何执不在。若执尔时必不见佛。序分义云如来赴请。光变为台影现灵仪。夫人即求生安乐。若为消之。又如和州禅林变相观音所现于欣净缘光台之上图三尊像。铭以我今乐生等文玄会释义。宁不信乎。

（十七）不灭罪可往生乎

    答。灭罪生善出苦升乐。因果法尔必无异论。但言灭罪有尽不尽。往生亦有三辈九品。故不可言不灭尽者应不生也。又正因门横超四流无罪不灭。故云一声称念罪皆除也。依正行门既辨阶降。有尽不尽故云残殃未尽华中合也。

（十八）不称念唯以闻可往生哉

    答。闻名往生经释分明。安心起行作业所归。莫非所闻名愿力也。此中巨细不遑悉之。

（十九）断烦恼可往生欤

    答。灭罪义中其意显毕。但此宗中灭罪断惑。不灭之灭不断之灭。若准诸教论此事者。恐有不了佛智之过。故玄义云。横超断四流愿入弥陀界注论云。不断烦恼得涅槃分。焉可思议。超断不断语异义同。焉可思议。此言诚矣。

（二十）往生时及法灭百岁欤限后五百岁欤

    答。经道灭尽特留百岁。法灭百岁无容异见。但其法灭百岁时分。诸祖皆言末法万年三宝灭尽后百岁也。然有学者不用此说。自定后五百岁时者。未知其意可往寻之。

（二十一）善导者弥陀化身欤释迦再诞欤

    答。诸传皆言弥陀化身。亦有学者自执释迦。依遗教云又如善导导人善道。闻之不行非导过也。为其文证此非定证。见者可知。但以弥陀释迦报化体一。纵有二说亦何妨也。

（二十二）本国舌相此会众见欤不见欤

    答。此有二义。一云见也。舒舌本为断众疑故。群疑论云。观相听言。断疑生信。但经不云令众见者文略而已。然言各于其国等者于犹自也。称赞经云自佛净土。自彼本国所出舌相。覆此三千大千世界。若执本国名三千者。诸佛净土形量不定。岂皆百亿四天下乎。赞曰。为其本国凡圣众。皆舒舌相覆三千者。既自本国所出舌相。通为彼众亦何妨也。二云。不见经不说。故疑论且述一往义势。称赞经云自佛净土。对今文者或可各字其字异译。何必于也。诸经证诚皆为其众见闻获益。今不尔者此经证诚正为未来。故令时众同未来闻。若由面见方断疑者未来不见终不信故。而舒舌相覆三千者。表诚实言印定仪耳。亦是冥加诚护相也。故其舌相纵覆此界。非必欲令时众见欤。

（二十三）除疑心往生欤凡夫难离疑烦恼哉

    答。生由信乐信治不信。不信由疑必须除断。但弘愿机常没凡夫。贪嗔疑见众惑全在。劝此凡惑断疑生信。佛祖善巧永异诸教。故令信知自身现是。烦恼罪障具足凡夫。常没流转自无出离之缘。又令信知彼佛本弘誓愿。本为摄取如是凡愚。但以信心求念。无问罪福多少时节久近。乘佛愿力莫不皆往。故此信心贪嗔疑见。众惑心中即应发得。既发得者便是断疑生信之人也。如是大信既乘佛智愿力起故。机分虽未轻毛位分。志愿还得金刚志名。是名横超断四流者。诸宗岂是同日论乎。

（二十四）所废定散知弥陀因中功德者可为往生行乎

    答。非无其分但废立义学者多昧。今略言之废者废教非全舍行。教者为引定散二机。权说二善各得往生之巧言也。以此巧言引机情已。必当开显密意说斯真要。尔时舍前巧言。唯劝专念名为废立。如法华云正直舍方便但说无上道。然其一向专念之心。辨立三名说为三心。其三心者真实深信心中。回前二行求愿往生。是即本愿至心信乐欲生心中。摄彼诸行回向发愿。何以然者善体本妙净业正因。弥陀因行同一性故。名号具德体无二故。如实回愿安住正念。不离专念正定业故。名为正因亦名正行。亦如法华云汝等所行是菩萨道渐渐修学悉当成佛。故言废教非全舍行。但此诸善虽名定散。既入一向专念宗故。亦不许中诸行往生。往生功在名愿力故。故云定散文中唯标专念名号得生。或云虽说两门之益望佛本愿意在专称等也。

（二十五）能化佛成自力行成佛所化众生何不成自力行哉

    答。三世诸佛皆因念佛往生净土。成等正觉故今宗义往生成佛莫非他力。但其他力既令行人三业清净。四修任运自利利他功德圆满。亦可得名自力成佛。如是自力功由他力故。以他力为宗本也。而诸凡愚不了此义。位居底下心怀贡高。随缘起行拟成净业。三毒杂业染六贼侵夺。故名杂毒之善。亦名虚假之行。道理显然勿异矣。
（二十六）依五戒十善力受人天善处报遇净土教云云。自力行不成者难持五戒十善欤

    答。如是义者谁所立耶。纵有此义亦无过失。所言自力行不成者。净土因行自难成故。又彼戒善受人天报。理实诸佛方便力故。佛名不念善根即灭。论有诚文勿复诤矣。

（二十七）归他力人不可有机募欤

    答。尔也专归他力名一心。故三恶火坑临临欲入。举足救迷立撮即行盖此谓也。

（二十八）归他力愿可为机募欤

    答。不尔若谓我能归他力故可得生者。仍是自力。若谓能归心虽无力。所归名愿强缘力故必得生者。乃是他力之信心也。

（二十九）自力他力念佛可有分别欤

    答。既言自力他力念佛即为分别。但言念佛者归佛之行他力之宗。纵有迷执自力之人。法体常是他力行也。

（三十）摄取光明不照余行者欤

    答。尔也赞云不为余缘光普照唯觅念佛往生人。然有义云。照通诸行摄局念佛。不尔遍照义不成故。应非平等大慈光。故此义甚非违前文故。平等慈光遍照法界不为余缘。唯觅念佛欲令归入一实道故。若言此心不平等者。一乘佛智应非平等。又取遍照言言通诸行者。造恶众生非情草木山河大地。乃至铁城刀林等处。无处不遍。以是欲成平等义者。彼皆慈心所缘境耶。若言然者所立不成。所立直言通诸行故。若言遍照虽亦通于造恶众生乃至刀林。彼无照益置不论者义亦不成。所立义者照通摄局。而今还言照益不通。岂非前后相违失乎。

（三十一）诸行往生者可预摄取光益哉

    答。遍照尚言唯觅念佛。摄益不通不足复论。何况此经定散文中。唯标专念名号得生。既无诸行往生人者。何及论其摄不摄乎。然复有云。照摄俱通诸行往生。即引此经九品来迎。自为明证迷执之甚立违释义。释义取彼九品来迎。即成唯摄念佛义故。执者义成释义便坏。释义成者执义自破。末学依谁为定量耶。然释义者由上所述。本愿别意。释此九品定散行人发三种心。至心信乐发愿回向欲生。为因感圣迎故。文虽似说诸行往生。义意唯标专念得生。祖宗如斯后学违拒。信毁捐益智者察之。

（三十二）摄取光明一照之后虽作罪不可舍欤

    答。摄取不舍金言不虚。谁言照摄而有舍哉。若随作罪光随舍者。不舍慈光摄圣人耶。当知别愿所成心光。正为常没具缚凡夫。善心数退恶法数起。摄护不舍必生净土。既知此意唯可专心念佛慈恩。随犯随忏。何生毛发疑怯者也。赞云。佛恐众生四摩障。未至极乐堕三涂。直心实行佛迎来。我今众等深惭谢盖斯意欤。

（三十三）摄取光明不断照欤念佛之时照欤

    答。准前可知。若执不念时不照者。非直不信不舍金言。亦为毁谤不断光名。自失误他为害甚矣。又念不念起行差别。安心正念无不归时。佛光亦尔常摄不舍。机感似有照不照时也。

（三十四）三心限念佛者欤亘诸行欤

    答。总而言之通诸行法。别而言之在往生行。何以故一切众生所修解行。必须真实深信心中回向发愿方乃克成。故云总说通诸行法。然余诸善非本愿宗自力行故。真心不成深信难发。二心既阙回愿不遂。念佛既是佛智真宗愿力行故心自真实。信亦坚固回愿不虚定得往生。故云别论在往生行。又三心者真实深信念佛心中回向发愿摄诸善故。总说通诸行别论一行也。

（三十五）三心有退不退乎

    答。此有异论各随所见若见此心依自心发。心力劣故谓应退失。若见此心乘佛愿力具。愿力强故谓不应退。例如戒体失不失论。各随所习互有一途。于中今依不退失义。三心既具无行不成愿行既成若不生者无有是处。结释分明可为证。故又礼赞云蒙光触者心不退。故若论暂退亦应有之。

（三十六）三心有浅深乎

    答。此又如前随习异见。但此论议不可偏定。三心既为九品通因。正因法体虽无差别。正行所重岂无浅深。且如真实心中利他真实。回向心中还相回向。中下二辈应未具足。又有要门弘愿三心差异。要门三心观经所说。第三心中摄二善故。名为回向发愿心也。弘愿三心如大经说。至心信乐欲生我国。此第三心直尔趣求不云回愿即其异也。

（三十七）三心以何心为本乎

    答。经云具三必生。释云少一不得。此中何用论本末为。虽然义说应互为本。故诸文中随举一名以为语端。应是举一互相摄也。

（三十八）真实心约所归欤约能归欤

    答。此有异论今者可言义通能所。如菩提心通于依主持业二释。故注论云。佛德如实行者亦得如实功德。然则散善义云一切众生三业解行。必须真实心中作者。必须归佛无上真实功德心中作也。序分义云依下观门专心念佛注想西方念念罪除故清净也即此义焉。若无如是归佛一心自谓强健复募解行以是拟作进道资粮。六贼侵夺失此法财。故云不得外现精进之相内怀虚假等也。

（三十九）二河白道虽烧湿可渡欤将又以不湿烧之隙可渡乎

    答。应有二义。一云渡心是善也。烧湿恶心。一刹那中二心不并。故不烧湿时应渡也。二云水火是恶。白道是善。善恶二心各有现行成就两位。论其现行二心不并。若成种子俱在一念。然凡夫人在具缚地。善心微劣恶心增多。一时烦恼百千间故。况之水火烧湿无休。虽然信顺二尊之意不顾水火二河。念念无遗乘彼愿力之道。须臾即到西岸故。此渡心稍异水火白道之心。可谓虽烧湿无隙。但能专称六字。一念超度到彼岸也。

（四十）不发三心可往生乎

    答。若少一心即不得生。但彼带惑疑生类者解有二义。一云既是边胎非论限也。二云大阿弥陀清净觉经同说。彼人以疑谤故应堕地狱。然佛慈悲为现形像令见净土。心生欢喜口不敢言。悔前疑谤生彼边地。知彼临终亦发三心。但由疑障虽悔未尽。且在边地受残殃也。

（四十一）平生业成人虽作罪可往生哉

    答。此应准前摄取不舍。但可信知佛恩深重。念念称名常忏悔耳。

（四十二）临修业成人发猛利心依无后心念佛欤不然者不可往生欤

    答。若其业成必无后心。摄取不舍神光力故。平生临终时节虽异。业成不虚云云其义同也。

（四十三）平生业成人依临终恶念堕恶道欤

    答。此与前问表里而已。若其业成蒙光摄故。遇缘虽有暂起恶念。最后必当住正念也。但向来解约顺次决定业成。若顺后业及不定业。亦有为他善恶业遮。故业成义宜斟酌之。

（四十四）依平生行得临终正念欤

    答。此尤可有异论欤。但执临终正念必由平生行者其义不然。如下三品一生造恶。直由临终善友开导亦得生故。又有宿习开发机者。亦可自发得生故也。

（四十五）依行者正念预来迎欤依预来迎得行者正念欤

    答。圣意难思不可偏说。显机显应由机愿见应其正念。冥机显应或由来迎发机正念（余句准思）又应声佛应知识声不待行者念声故也（显几冥应冥机冥应）。

（四十六）下品下生念声以何为正乎

    答。若对意念声为本也。若言口念念即声也。何以故口称三昧。别意弘愿宗要故也。

（四十七）不预来迎得往生人可有欤

    答。此应分别若论显应容有其人机类万差故。如群疑论解中下品一义例也。若取冥应无不来迎。普照摄取故散善义中十一门义含此意欤。此亦正因正行二门义也。

（四十八）临终狂乱人犹可往生乎

    答。此宜斟酌临终时分多刹那故。往生时亦有早晚故。或有狂气多时相续。近最后心住正念者。此人命终即得生也。或有狂痛逼最后心。舍命已后住正念者。从中有心亦可得生（群疑论义）但如是人生与不生。非凡所见唯佛知之。故今行者唯可勤心奉法毕命为期。何劳于斯费言思哉。
    正应五年壬辰八月十五日。沙门显意谨记净土宗源者佛智愿海也。深广无涯底二乘非所测。见闻有欢喜一念致不退。是以味道君子不耻下问赐六八之笺。西山愚孙虽非上智献一两之义。唯顺严命不顾后难而已。

四十八问答（终）

