No. 2406 金刚界次第生起

          
　　　　　
　　　　　
　　　　　

    夫以如来设教必有次第。诸经立品非无所以。如今且修真言法。亦有次第。次第之意岂无生起。因私案之备持念要焉。
    房中护净。观念等法是则在前。为除妨障事起明白不更释之。入堂之后先净地者。地若不净何得法验。故先行之。纵虽净地。而身不净何感佛德。故次净身。净身之故身成法器。因次观于遍虚空佛。佛皆住法界定。若不警觉者。恐不定起欤。因次行金刚起。诸尊随之从定而起。故行四礼。四礼虽是礼拜诸尊。而但似礼四佛。故次行普礼。普礼已毕故。次发归命言。虽有归命。而不忏悔。宁致威验。故次忏净。忏净虽毕。而不随喜。恐功德浅。故次随喜。诸佛出世虽为利生。而众生未尽。化缘渐满。将入涅槃故。次劝请。令久住世。其忏悔等功德无边故。次回向法界行者。若无广大愿者。二世悉地必难成满。故次发殊胜心。令一切行者成就悉地。既发广大誓。求大菩提。恐于所修法多障故。次结金刚眼印。金刚眼力既净供物。乃至结界。因次结金刚掌印。令诸众生圆满十度。十度圆满依无结使故。次结金刚缚。令解结使缚。自他既断结使。良堪召无漏智故。次为召入无漏智。故先开心殿之门。既开心殿门故。次召智。既召入无漏智。何令散去。故次闭心殿门。无漏智既入我心。当观我身变成普贤。故次结普贤印。既成普贤菩萨故。次以大悲箭射破厌离菩提之心。虽成普贤而慈悲之容仪魔鬼难伏。故次结降三世忿怒印。既成忿怒王。能为转轮主故。次结莲华三昧契。转轮主宰能破二乘厌离菩提之心故。次结法轮印。既摧二乘之心。今当专求大菩提。故次结大欲印。志求菩提之法。必以成就众生故。次结大乐不空印。虽成就众生。而不灭罪者。自他菩提犹有障碍。故次结召罪印。既召收自他罪。今当摧破其罪故。次结摧罪印。虽摧众罪。而决定业难转。故次结净业障印。业障已灭。身器清净。良能受菩提心戒故。次受戒三业已净。戒法亦具足。乃能入定。故次结入定印。入定之力既感诸佛故。次礼佛。既遇诸佛。岂无愿求。故次请示所行法。佛随其愿示所行处。行者浅智犹不觉之。故次佛授彻心明彻心之力。虽见心月而不分明。因重请佛佛复教之。次有菩提心明。菩提心力虽见心月轮。而未见心莲台故。次示之令心坚固。此普周法界八叶莲华。还从促于行者成身量。成金刚莲华。于时我身变成本尊故。次诵成本尊明。既成佛已故。次五佛加持。加持已讫故。次五佛授灌顶。灌顶已毕故。次授四佛鬘。四佛之鬘既得具足。今当被大誓甲胄故。次被甲。行者成佛已竟。圣众欢喜故。次拍掌。行者虽成佛而亦有供佛之愿。更成金刚萨埵故。次结现智身印。依此印力普贤现前。行者与普贤身一体无二故。次结见智身印。既见普贤。须引入之故。次有四字明。普贤既入我身。与我同体故。次更结普贤印。身成普贤故。次入月轮中。陈三昧耶印。为供诸佛。既成普贤供佛之事何无道场。故次入定建立道场等。乃至观置诸尊随观念力诸尊既有影现故。次作轮坛。轮坛已备故。次将启请振铃警觉诸尊。诸尊既警觉故。次正启请诸尊。应请将入坛里故。次开门。开门已竟故。次重启请令诸尊入坛。诸尊已入坛故。次观佛海会。佛德无量故。次赞叹。赞叹已竟故。次诵四字明。弥以奉引诸尊既坐故。次拍掌令诸尊欢喜。诸尊既来入故。次奉阏伽奉浴。奉浴已竟故。次献座。诸尊坐故。次握杵振铃。护净结界。诸尊既坐故。今当修习诸尊所作事业故。次入羯磨会。一一结印诵明。三十七尊之外既有贤劫十六菩萨。及二十天故。次置其位修习诸尊事业。已竟今当警觉诸尊本誓故。次入三昧耶会。结诸尊三昧耶印。警觉本誓。已竟今当奉供故。次有大供养会。于供物中诸尊加持。故有诸尊印明。又供物庄严种种不同故。有散华等种种印明（未详）上来供具恐不周匝故。次结普供印。供养座物已竟故。次赞咏。赞咏已竟故。次念诵。念诵已毕故。次入定。而增法力。诸尊应请证明良久。今当奉还本宫故。次出定乃至复奉供。奉供已竟故。次奉阏伽以充漱口。诸尊既将还去故。次振铃奉送。持念分限已意故。次解界佛既还去故。次礼拜乃诵奉送偈。既有解界。解界恐魔事发故。次仰四佛加持三昧耶。宝印亦堪护身故。次结宝印（未详）被甲尤是护身之最故。次被甲持念功德无量故。次拍掌欢喜事竟将出堂故。次礼佛四佛归命等事始终岂异。故次修五悔。五悔之中虽有回向。而是总略故。复更别别回向（云云）
    以前生起事。须周捡大仪轨及经委细述之。而今临要途不遑左右。若泄到他见者。恐多诽谤。必勿及他云尔。宽平三年十二月二十八日比丘最圆记。

金刚界次第生起

    延享二乙丑岁十月十四日遍照金刚实灵挍阅
