大正藏 No. 0217 譬喻经
　　唐 义净译


　　1卷


　　佛说譬喻经

　　　　大唐三藏法师义净译
　　如是我闻。一时薄伽梵。在室罗伐城逝多林给孤独园。尔时世尊于大众中。告胜光王曰。大王。我今为王略说譬喻。诸有生死味著过患。王今谛听。善思念之。乃往过去。于无量劫。时有一人。游于旷野为恶象所逐。怖走无依。见一空井。傍有树根。即寻根下。潜身井中。有黑白二鼠。互啮树根。于井四边有四毒蛇。欲螫其人。下有毒龙。心畏龙蛇恐树根断。树根蜂蜜。五滴堕口。树摇蜂散。下螫斯人。野火复来。烧然此树。王曰。是人云何。受无量苦。贪彼少味。尔时世尊告言。大王。旷野者喻于无明长夜旷远。言彼人者。喻于异生。象喻无常。井喻生死。险岸树根喻命。黑白二鼠以喻昼夜。啮树根者。喻念念灭。其四毒蛇。喻于四大。蜜喻五欲。蜂喻邪思。火喻老病。毒龙喻死。是故大王。当知生老病死。甚可怖畏。常应思念。勿被五欲之所吞迫。尔时世尊重说颂曰。
　　旷野无明路　　人走喻凡夫
　　大象比无常　　井喻生死岸
　　树根喻于命　　二鼠昼夜同
　　啮根念念衰　　四蛇同四大
　　蜜滴喻五欲　　蜂螫比邪思
　　火同于老病　　毒龙方死苦
　　智者观斯事　　象可厌生津
　　五欲心无著　　方名解脱人
　　镇处无明海　　常为死王驱
　　宁知恋声色　　不乐离凡夫

　　尔时胜光大王闻佛为说生死过患。得未曾有。深生厌离。合掌恭敬。一心瞻仰。白佛言。世尊。如来大慈。为说如是微妙法义。我今顶戴。佛言。善哉善哉。大王。当如说行。勿为放逸。时胜光王及诸大众。皆悉欢喜。信受奉行。

　　佛说譬喻经


