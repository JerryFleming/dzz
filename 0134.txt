大正藏 No. 0134 佛说长者子六过出家经
　　刘宋 慧简译


　　1卷


　　　　佛说长者子六过出家经

　　　　宋沙门释慧简译
　　闻如是。一时婆伽婆在舍卫城祇树给孤独园。尔时僧伽罗摩长者子。乃至六出家为道便。往至世尊所。头面礼足在一面立。时僧伽罗摩长者子白世尊言。愿世尊听出家学道。时僧伽罗摩得出家学道。时世尊告僧伽罗摩比丘。汝当行二法。云何为二。止观是也。僧伽罗摩比丘白佛言。甚解世尊。甚解如来。世尊告曰。我取要而说。云何言甚解耶。僧伽罗摩白佛言。止者诸结永息。观者世尊。观一切诸法。世尊告曰。善哉善哉。僧伽罗摩。我取要说法能广分别。时僧伽罗摩即从佛受如此教。在闲静处而思惟此义。在闲静处思惟此义已。族姓子剃除须发著三法衣。以信坚固出家学道修无上梵行尽生死原梵行已立所作已办。更不复受母胞胎。时尊者僧伽罗摩便成阿罗汉果。时僧伽罗摩未出家时有妇母在。闻女夫出家。僧伽罗摩长者子乃至七反。于如来所出家学道。更不习欲舍家业仆从。时僧伽罗摩妇母便将女诣僧伽罗摩比丘所。在前默然立再三叹息。便作是语。汝僧伽罗摩。无义无礼不端思惟舍我女。于如来所出家学道。诸有舍卫城王及大臣长者婆罗门刹利。见我女者悉皆迷惑莫知所在。如常怀敬念愿与居止。汝不思惟而弃我女。时尊者僧伽罗摩便说偈言。
　　此外更无要　　此外亦无比
　　此外更无观　　善虑无过此

　　尔时尊者僧伽罗摩妇母。语僧伽罗摩言。我女意有何咎何过。乃使汝捐弃。于如来所出家学道。时尊者僧伽罗摩。便说偈曰。
　　恶口常诽谤　　嫉姤心怀奸
　　嗔恚喜妄语　　如来说大恶

　　尔时尊者僧伽罗摩妇及妇母。从头至足皆悉观。此比丘从足至头亦复悉观。我尊者僧伽罗摩足。便作是言。愿尊者。忏悔我愚痴所为亦不别真。僧伽罗摩言。愿妹常安隐寿命延长。时僧伽罗摩妇便语母言。僧伽罗摩称我为妹。此必不复乐欲。便语僧伽罗摩言。愿尊者僧伽罗摩。忏悔愚痴所为然不别真。僧伽罗摩言。愿妹安隐寿命延长。时僧伽罗摩妇及妇母。头面礼足绕三匝。再三叹息便退去。时尊者阿难。从舍卫城遥见尊者僧伽罗摩妇及妇母。见已便作是语。诸妹见僧伽罗摩不耶。僧伽罗摩妇对曰。见僧伽罗摩亦与言语。然我愿不果。时尊者阿难。默然而行。时尊者阿难还自诣房。收摄衣钵澡手洗足。以尼师檀著肩上诣世尊所。头面礼足在一面坐。须臾退坐以此因缘具白世尊。尔时世尊便说偈曰。
　　腐树求萌芽　　火中求水渧
　　水中而求火　　无欲而求欲

　　尔时世尊告诸比丘。我声闻中第一比丘能降伏魔。所谓僧伽罗摩比丘是。尔时诸比丘闻佛所说。欢喜奉行。

　　佛说长者子六过出家经


