大正藏 No. 1157 香王菩萨陀罗尼咒经
　　唐 义净译


　　1卷


　　香王菩萨陀罗尼咒经一卷

　　　　三藏法师沙门义净译
　　南谟曷喇怛娜怛喇夜(引)也(一)南谟阿离耶跋卢吉羝说啰(引)也(二)菩提萨埵(引)也(三)莫诃萨埵(引)也(四)南谟健陀(引)罗曷啰社(引)也(五)菩提萨埵(引)也(六)莫诃萨埵(引)也(七)伊只[打-丁+致](八)弥只[打-丁+致](九)汉底(丁里反十)曼底(十一)萨婆頞他(上十二)娑(引)弹你(十三)迦利沙般拏(引十四)地钵谜(引十五)钵唎拽叱(十六)莎(引)诃(十七)
　　此陀罗尼先。须志心诵十万遍。然于观世音像前。作四肘方坛。取花等名香供养。夜用净牛苏然灯。莫令断明。其夜半咒师须起。著净洁衣应好庄束。像前诵此陀罗尼一千八遍。至晓须了不得惛睡。其日咒师自有人送钱财等物。更若别求大事。须画香王菩萨于绢帛上其画匠不得过中食。须受八斋戒。其画像法任其大小。身肉皆白面貌端正头戴天冠颈有璎珞。右臂垂下五指皆申施无畏手。其五指端各雨甘露施于五道众生。手下并画黑鬼三五个。左臂屈肘手当左奶。以把莲花。其花从脚下莲华生出其花白红色。足下莲华亦白红色。项背圆光。上有伞盖。五色锦绮以为衣服。两重珠条络于髆上。一赤色一黄色。其像当日须成。不得用皮胶。像前烧香诵十万遍一日一夜不食。先须作一大水方坛讫。然即以栴檀磨之。作十二指小方坛八个。初以三坛。一用供养佛。一用供养法。一用供养僧。第四坛供养阿弥陀佛。第五供养观世音菩萨。第六供养大势至菩萨。第七供养香王菩萨。第八供养诸善神等。皆取好净食果子香华。四边安置。其法随以何月十四十五日作。然取阇帝花(此云豆蔻华)一千八茎。诵一遍掷像身胸上。作法以后每夜半须起。像前常诵一千八遍。至自有人送钱财。其钱财亦不得积聚悭贪。即须用度及施贫乏。此是香王菩萨法。
　　复次有一别行要略法。
　　持咒之法。行者洗浴著新净衣。受八戒斋。结净一如坛法。依次第而布供养散花烧香然灯。从夜半起。在坛内端坐。诵咒一千八遍须瞻卜花一千八茎。诵咒一遍掷一茎花。著菩萨身上。当诵咒之时。不用闻鸟鸣声。用三白食解斋。烧安息香供养。日别滤水香汤洗浴。别著衣裳。大小行来皆须洗净。平旦夜半入坛之时并须嚼杨枝。然后入坛一心诵咒。莫思量外事即见神验光明。见验即休。不见光亦有动相。所行之处大获果报。持咒之法不得破戒。身亦不得近触著女人触著女人者即无验。

　　香王菩萨陀罗尼咒经


