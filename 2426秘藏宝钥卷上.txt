No. 2426 秘藏宝钥卷上

                沙门遍照金刚撰
                
　　　　　　　　　
　　　　　　　　　
　　　　　　　　　

    悠悠悠悠太悠悠  内外缣缃知万轴
    杳杳杳杳太杳杳  道云道云百种道
    书死讽死本何为  不知不知吾不知
    思思思思圣无心  牛头尝草悲病者
    断灾机车愍迷方  三界狂人不知狂
    四生盲者不识盲  生生生生暗生始
    死死死死冥死终

    至如空华眩眼龟毛迷情。谬着实我醉心封执。渴鹿野马奔于尘乡。狂象跳猿荡于识都。遂使十恶快心日夜作。六度逆耳不入心。谤人谤法不顾烧种之辜。耽酒耽色谁觉后身之报。阎魔狱卒构狱断罪。饿鬼禽兽焰口挂体。轮回三界^7□跰四生。大觉慈父观此何默。是故设种种药指种种迷。意在此欤于焉修三纲五常则君臣父子之道有序不乱。习六行四禅则厌下欣上之观胜进得乐。唯蕴遮我八解六通因缘修身空智拔种。无缘起悲唯识遣境则二障伏断四智转得。不生觉心独空虑绝则一静不二无相。观一道于本净观音熙怡。念法界于初心普贤微笑。心外矿垢于此悉尽。曼荼庄严是时渐开。惠眼破无明之昏夜。日月定光现有智之萨埵。五部诸佛擎智印森罗。四种曼荼住法体骈填。阿遮一睨业寿之风定。多击三喝无明之波涸。八供天女起云海于妙供。四波定妃受适悦于法乐。十地不能窥窬。三自不得齿接。秘中之秘觉之又觉。吁吁不知自宝狂迷谓觉非愚而何。考慈切心非教何济。投药在此不服何疗。徒论徒诵医王呵叱。尔乃九种心药拂外尘而遮迷。金刚一宫排内库而授宝。乐不乐得不得自心能为。非哥非杜我心自证而已。求佛萨埵不可不知。摩尼燕石驴乳牛醐。不可不察。不可不可察。住心深浅经论明说具列如后。颂曰。
    归命金刚内外寿离言·垢过·等空·因。
    作迁慢如真乘寂制体^6□光莲呗仁。
    日幢华眼鼓勃驮金宝法业歌舞人。
    捏铸克业威仪等丈夫无碍过刹尘。
    我今蒙诏撰十住顿越三妄入心真。
    褰雾见光无尽宝自他受用日弥新。
    軷祖求伽梵几邮到本床。
    如来明说此十种入金场。
    已听住心数请开彼名相。
    心名后明列讽读悟迷方。
    第一异生羝羊心（凡夫狂醉。不悟吾非。但念淫食。如彼羝羊。）
    第二愚童持斋心（由外因缘。忽思节食。施心萌动。如谷遇缘。）
    第三婴童无畏心（外道生天。暂得苏息。如彼婴儿。犊子随母。）
    第四唯蕴无我心（唯解法有。我人皆遮。羊车三藏。悉摄此句。）
    第五拔业因种心（修身十二。无明拔种。业生已除。无言得果。）
    第六他缘大乘心（无缘起悲。大悲初发。幻影观心。唯识遮境。）
    第七觉心不生心（八不绝戏。一念观空。心原空寂。无相安乐。）
    第八如实一道心（一如本净。境智俱融。知此心性。号曰遮那。）
    第九极无自性心（水无自性。遇风即波。法界非极。蒙警忽进。）
    第十秘密庄严心（显药拂尘。真言开库。秘宝忽陈。万德即证。）

第一异生羝羊心

    异生羝羊心者何。凡夫狂醉不辨善恶。愚童痴暗不信因果之名也。凡夫作种种业感种种果。身相万种而生。故名异生。愚痴无智均彼羝羊之劣弱。故以喻之。夫生非吾好死亦人恶。然犹生之生之轮转六趣。死去死去沉沦三途。生我父母不知生之由来。受生我身亦不悟死之所去。顾过去冥冥不见其首。临未来漠漠不寻其尾。三辰戴顶暗同狗眼。五岳载足迷似羊目。营营日夕系衣食之狱。趁逐远近坠名利之坑。加以磁石吸钢则刚柔驰逐。方诸招水则父子相亲。父子亲亲不知亲之为亲。夫妇相爱不觉爱之为爱。流水相续飞焰相助。徒缚妄想之绳空醉无明之酒。既如梦中之遇还似逆旅之逢。泊如一二从道而展生。万物因土而森罗。自在能生梵天所作未知生人之本谁谈死者之起。遂乃豺狼狻虎咀嚼于毛物。鲸鲵摩谒吞歠于鳞族。金翅食龙罗刹吃人。人畜相吞强弱相啖。况复弓箭亘野猪鹿之户绝种。网罭笼泽鱼鳖之乡灭族。鹰隼飞而鷩鹄流泪敖犬走而狐□断肠。禽兽尽心未饱。厨屋满舌不厌。强窃二盗迷珍财而受戮。和强两奸惑娥眉而杀身。四种口业任舌作斧。三个意过纵心自毒无惭无愧八万之罪尽作。自作教他尘沙之过常为。都不觉知一一罪业招三恶之苦。一一善根登四德之乐。有云。人死归气更不受生。如此之类名断见。有云。人常为人畜常为畜。贵贱常定贫富恒分。如此之类名常见。或持牛狗戒。或投死恒河。如此之类曰邪见。邪见外道其数无量。不知出要祖习妄见。如是等类皆悉羝羊之心也。颂曰。

    凡夫盲善恶  不信有因果
    但见眼前利  何知地狱火
    无羞造十恶  空论有神我
    封着爱三界  谁脱烦恼锁

    问。依何论建立此义。答。大日经。彼经何说经云。秘密主。无始生死愚童凡夫。执着我名我有分别无量我分。秘密主。若彼不观我之自性则我我所生。余复讨有时地等变化。瑜伽我。建立净·不建立无净。乃至声·非声。秘密主。如是等我分。自昔以来分别相应希求顺理解脱。秘密主。愚童凡夫类犹如羝羊。龙猛菩提心论云。谓凡夫执著名闻利养资生之具。务以安身恣行三毒五欲。真言行人诚可厌患诚可弃舍。

第二愚童持斋心

    夫秃树非定秃。遇春则荣花。增冰何必冰。入夏则泮注。谷牙待湿卉果结时。至如戴渊改心周处忠孝。矿石忽珍鱼珠照夜。物无定性人何常恶。遇缘则庸愚庶几大道。顺教则凡夫思齐贤圣。羝羊无自性愚童亦必不愚。是故本觉内薰佛光外射欻尔节食数数檀那。牙种□叶之善相续而生。敷花结实之心探汤不及。五常渐习十善钻仰。言五常者仁义礼智信。仁名不杀等恕己施物。义则不盗等积而能施。礼曰不邪等五礼有序。智是不乱等审决能理。信不妄之称言而必行。能行此五则四序玉烛五才金镜。国行之则天下升平。家行之则路不拾遗。举名显先之妙术保国安身之美风。外号五常内名五戒。名异义融行同益别。断恶修善之基渐脱苦得乐之滥觞。故经云。下品五戒生赡部洲。中品五戒胜身国。上品牛货。上上及无我郁单越。广说之。四洲人民各有王者。王有五种粟散·四轮王。此五种王必乘十善而来御。故仁王经云。十善菩萨发大心。长别三界苦轮海。中下品善粟散王。上品十善铁轮王。习种铜轮二天下。银轮三天性种性。道种坚德转轮王。七宝金轮四天下。今案此文王者及民必行五戒十善得生人中。未有弃此能得。前生修善今生得人。此生不修还坠三途。春种不下秋实何获。善男善女不可不仰不可不仰。十恶十善之报。圣王凡王之治。具如十住心论。颂曰。

    愚童少解贪嗔毒  欻尔思惟持斋美
    种子内熏发善心  牙□相续尚英轨
    五常十善渐修习  粟散轮王仰其旨

    问此住心亦依何经说。答大日经。彼经何说。经云。愚童凡夫或时有一法想生。所谓持斋。彼思惟此少分发起欢喜数数修习。秘密主。是初种子善业发生。复以此为因于六斋日施与父母男女亲戚是第二牙种。复以此施授与非亲识者是第三□种。复以此施与器量高德者是第四叶种。复以此施欢喜授与伎乐人等及献尊宿是第五敷花。复以此施发亲爱心而供养之是第六成果。

第三婴童无畏心

    婴童无畏心者。外道厌人凡夫欣天之心也虽云上生非想下住仙宫。身量四万由旬寿命八万劫。厌下界如疮瘀见人间如蜉蝣。光明蔽日月福报超轮王。然犹比彼大圣劣弱愚朦似此咳儿。脱小分厄缚故无畏。未得涅槃乐故婴童。问闻道淮犬高踏。费龙远飞。并是药力所致师术所为。今此天等依何教就谁师。能得如此自在光明身寿命长远乐。又天有几种请示其名。高问来叩钟谷何默。尝试论之。夫狂毒不自解医王能治。摩尼不自宝工人能营。所谓医王工人岂异人乎。我大师薄伽梵其人也。如来德具万种。一一德即一法门之主也。从彼一一身随机根量说种种法度脱众生。故大日经云。如来应供正遍知得一切智智为无量众生广演分布。随种种趣种种性欲。种种方便道宣说一切智智。或声闻乘道。或缘觉乘道。或大乘道。或五通智道。或愿生天。或生人中及龙夜叉乾闼婆。乃至说生摩□罗伽法（云云）今依此文三乘及人天乘教并皆如来所说。若依教修行者必生天上。问若然者诸外道等所行皆是佛法欤。答。此有二种一合。二违。合者契合如来所说故。违者违乖佛说故。虽云元是佛说。然无始时来展转相承违失本旨。或随自见持牛狗等戒以求生天。如是之类并失本意。问。若是佛说者宜直说佛乘等。何用说天乘等。机根契当故。余药无益故。问。已闻师及教。请示天数。天有三种谓欲·色·无色界是。初欲界有六天。四王·忉利·夜摩·都史·乐变化·他化自在是也。色界有十八。此有四别四禅各别故。初禅有三。梵众梵辅大梵是。二禅有三少光·无量光·极光净是。三禅又三。少净·无量净·遍净是也。第四禅有九天。无云·福生·广果·无想·无烦·无热·善见·善现·色究竟是也。无色界有四。空无边·识无边。无处有处·非想非非想是也。此是二十八种天去海远近身量大小寿命长短等。具如十住心论。恐繁不述。
    问。既闻天名数重请示彼行相。答。诸外道等亦立三宝三学等名。梵天等为觉宝。四吠陀论等为法宝。传授修行者为僧宝。十善等为戒。四禅那即定。此定由六行而得。六行者言苦粗障净妙离是。厌下界作苦粗障想。欣上天作净妙离观。由此观故展转上生。由他主空三昧空惠发生。由此三学得上天妙乐。虽然道非究竟故不能出生死得涅槃。上射非想还坠地狱。譬如箭射虚空力尽即下。是故不可乐求。问。诸外道同修三学生彼二界。证空三昧言亡虑绝。何由不得断烦恼证涅槃。观着二边定带二见故。问。同观非有非无。何堕二边二见乎。系属他主不知因缘中道故。因缘中道其意云何。观因缘有故不堕断边。观自性空故不坠常见。观有空即法界即得中道正观。由此中道正观故早得涅槃。外道邪见人不知此义。是故不得真圆寂。若闻此理即得罗汉。问。护戒生天有几种。生天有四种。一外道如前说。二二乘亦生天上。三大乘菩萨必为十天王故。四应化诸佛菩萨化作天王故。具如十住心论说。颂曰。

    外道发心愿天乐  虔诚持戒觅归依
    不知大觉圆满者  岂悟梵天龙尊非
    六行修观生无色  身心五热徒自叽
    断常空有愿胜住  若遇世尊觉我违

    问。今此住心亦依何经论解说。答。大日经菩提心论。彼经何说。彼经云。秘密主彼护戒生天是第七受用种子。复次秘密主以此心生死流转。于善友所闻如是言此是天大天与一切乐者。虔诚供养一切所愿皆满。所谓自在天·梵天·那罗延天·商羯罗天·自在天子·日天·月天·龙尊等。乃至或天仙·大围陀论师。各各应普供养。彼闻如是心怀庆悦。殷重恭敬随顺修行。秘密主是名愚童异生生死流转无畏依第八婴童心。又云。复次殊胜行随彼所说中殊胜住求解脱惠生。谓常无常空。随顺如是说。秘密主非彼知解空·非空常·断。非有非无俱彼分别无分别。云何分别空。不知诸空非彼能知涅槃。是故应了知空离于断常（解云。外道愿出要种种苦身心。断常空有教如构角求乳。若知因缘空忽尔得解脱）又云。秘密主世间因果及业若生若灭系属他主空三昧生。是名世间三昧道。又云。若诸天世间真言法教道如是勤勇者为利众生故。龙猛菩萨菩提心论云。诸外道等恋其身命或助以药物得仙宫住寿。或复生天以为究竟。真言行人应观彼等。业力若尽未离三界烦恼尚存。宿殃未殄恶念旋起。当彼之时沉沦苦海难可出离。当知。外道之法。亦同幻梦阳焰也。

秘藏宝钥卷第上_

秘藏宝钥卷第中

        　　　  
　　　　　　　　　
　　　　　　　　　
　　　　　　　　　

第四唯蕴无我心

    若夫铅刀终无镆耶之绩。泥蛇岂有应龙之能。燕石滥珠璞鼠名涉。名实相滥由来尚矣。然则胜数谛名梵延佛号。长爪实相犊子绝言。徒劳解脱之智未知涅槃之因。是故大觉世尊说此羊车。拔出三途之极苦解脱八苦之业缚。其为教也。三藏广张四谛普观。三十七品为道助四向四果即人位。言识唯六无七八。告成三生六十劫防非则二百五十。修善即四念八背。半月说罪持犯立显。一夏随意凡圣乍别。秃头割衣铁杖钢盂。行则安徐护虫。坐则低头数息。斯则身之标仪。言杀言收即知净之语。行云回雪即死尸之想。斯乃心口之灰屑。冢间闭目白骨在心。聚落分卫粗饭吐想。树叶遮雨谁愿垩室。粪扫防风何必纨绮。生空三昧知神我之幻影。无生尽智断烦恼之后有。其通也则亏蔽日月颠覆天地。目彻三世身现十八。石壁无碍虚空能飞。其德也则轮王顶接释梵归依。八部供承四众钦仰。遂乃厌五蕴之泡露恶三途之涂炭。欣等持之清凉廓同大虚湛然无为。何其乐乎。尚身智之灰灭。乘之为趣大体如此存法故唯蕴遮人故无我。简持为义故唯。忧国公子问玄关法师曰。今闻声闻乘人及法。既知道妙人天人超释轮六通具足三明圆满。人天所仰福田是凭。理诚可然。所以前来圣帝贤臣。广建伽蓝安置僧人。割万户而鸣钟开千顷而鼎食。凭仰非他。只在镇押国家利济黎元。然今所在僧尼。剃头不剃欲染衣不染心。戒定智慧乏于麟角。非法滥行郁于龙鳞。日夜经营叩头臣妾之覆。朝夕苞苴屈膝仆婕之足。释风因慈陵替。佛道由之毁废。旱涝洊至疫疠年起。天下版荡公私涂炭。职此之由也。不若一切停度绝供。若有罗汉得道者屈身顶敬倾国供给而已。师曰。善哉斯问多有利益。宜子开伶伦之聪耳借颜子之敏心。谛听善思且举一二褰子之迷。夫蟭螟不见大鹏之翼。蝘蜓何知难陀之鳞。蜗角不得冲穹昊之顶。僬侥何能践溟渤之底。生盲不见日月聋騃不闻雷鼓。愚少之分盖如此乎。又夫物有善恶人殊贤愚。贤善者希愚恶者多。骐麟鸾凤禽兽之奇秀者也。摩尼金刚金石之灵异者也。人之挺粹者贤圣。帝之称首者尧舜。后美文母。臣叹元凯。麟凤一见则天下大平。摩刚一目则万物应声。圣君出世四海无为。贤臣辅机一人垂拱。虽然圣君希遇。千载一御。贤佐难得。五百一执。摩尼空闻名。麟凤谁见实。然则不见麟凤不可绝羽毛之族。不得如意不可抛金玉之类。尧舜不再生天下之主何无。元凯不更出率土之臣岂休。孔麟既摧好儒之辈每邦连袂。李牛已西求道之徒每县侧肩。代无扁华医道何不断。时绝羿养武术谁可废。师钟感天丝绮义献应仙龙管。其人既往其术谁得。然犹所以弹指聒耳书札汗目。并皆不得罢为之犹贤。然则罗汉圣果一生难得。是故钝根六十劫利智则三生。修练苦行乃证圣位。虽无向果之贤圣。其道何绝哉。公子曰。贤圣难遇诚其然也。持戒智慧何其未闻思。师曰。时有增减法有正像。增劫之日人皆思十善。减劫之年家好十恶。正法千年内持戒得道者多。像法千载外护禁修德者少。当今时是浊恶人根劣钝。依俙其道。仿□其风。妙道难钻轻毛随风。斯乃苍天西倾群星何东。黄舆震裂草木何静。公子曰。若如还答时根所牵逆流犹难。若然者五浊恶世定无持戒定慧人乎。师曰。何为必其然乎。夫虽圆盖西转日月东流。南斗随运北极不移。冬天尽杀松柏不雕。阴气冻水。潮酒不冰。纣民编户可戮然犹三人称仁。尧户比屋可封。然犹四凶受殛。火曰烧物布鼠游中。水能溺人龙鳖泳内。以此观之。虽云有同者亦有不和者。由此而言。时虽浊滥何无其人乎。公子曰。既知有人其人安在乎。师曰。大方无隅大音希声。大白若辱大直若屈。大成若缺大盈若冲。玄德玄同非圣孰知。知人之病古圣亦难。公子曰。和光同尘仰有前闻。然犹山藏玉而草木茂。岳收剑而光彩冲。寻躅知形见烟悟火。有智有行何必难知。师曰。物无心故现相。人含心故叵辨。公子曰。既闻圣贤不易辨。然犹佛法蠹国僧人蚕食。其益安在乎。师曰。有益无益后更陈答。且举大纲示道俗之损益。今闻子问不思佛法流传。只在忧国家之损益。并忠臣义士诚可然也。夫所以建国设职树君御民。本非为宰天下而供君王屠海内而给臣佐。当以为与天下之父母济万民之涂炭。然则御马之法非镳策不能驭人之道非教令不得。是故垂五常之法导四海之人。五经三史示其正路。金科玉条防其邪逸。若使主上行之则天下无为。黎下遵之则宇内无事。君臣父子之礼有序。上和下睦之义无缺。然今诵诗者无温惠淳和之心。读礼者忘恭俭揖让之志。惩恶劝善春秋所宗。洁静精微周易攸尊。举代披诵谁契孔丘之诫合周公之劝。能诵能言鹦鹉能为。言不行何异猩猩。又夫百工代天九牧驭人。七道五畿之长三百六十之守。县县令尉乡乡里正。家家父子门门百姓。其数无量贵贱无边。然犹行仁义者几何。修忠孝者几许。慎守礼信者有几。不犯律令者几人。并皆上下读文不慎其行。贵贱口是心行悉非。谚曰。擎孝经打母头。盖斯之谓也。不曾愿自己乖越法教。还谈毁他人违犯经法。所谓蔽己臃脚发他肿足者也。如公子所论天下所有百工令长并皆乖法者多。率土所有元元忠孝希闻。三教皆是一人之所弘传。何以释缁违犯吹毛求瑕。儒素邪非含弘不纠。又夫诸寺封户不出一万。僧尼啜粒不过一钵。读经礼佛报国家之恩。观念坐禅答四恩之德。然今俗素衣食。或食万户之侯或费千乘之国。百里之宰三公职。尸坐溪壑硕鼠尾闾。空食人禄徒受人官。八元之美五臣之德。伊尹负鼎公望垂缄。张良三略陈平六奇。如是之功如此之德何以不闻。若责僧尼之一钵何不捡俗素之多费。于是公子忙然无言喟然良久曰。俗官俸禄官位所当。加以星出星入栉风沐雨。日夜在公何以辞让。至如僧尼读经礼佛。堂上宴坐任意修行。何能讽一卷之般若礼一佛之名号。报国家之鸿恩答四恩之广德乎。师曰。公子之言虽似是。然未知妙。夫法名诸佛之师。佛则传法之人。一句妙法亿劫难遇。一佛名字忧昙非喻。是故雪童投身精进剥皮。满界财宝不如一句之法。恒沙身命不比四句之偈。轮王为床喜见烧身。良有以也。称一佛名号消无量重罪。赞一字真言获无边功德。何况一钵粗饭四种恩德何以不酬。公子曰。此言迂诞未足信受。吾师孔李不曾吐言。若诵经为功礼佛为绩。吾亦诵五经三史之文礼周旦孔丘之像。与此何别。又五经之文三藏之字。文字是同诵持何异。师曰。公子之言乍闻似是。熟思天殊。深义乍难信且以譬说之。夫敕诏官符与臣下往来。文字是同功用太别。如敕书一命则天下奉行。施赏施罚百姓喜惧。如来经法亦复如是。菩萨声闻天龙八部何人不信。当知外书如百姓之文。佛经如天子之敕。是故释帝诵之摧修罗之军。阎王跪之礼受持之人。未有诵五经而消罪读三史而拔灾。公子曰。释迦辨而说功德。孔丘谦而不自伐。师曰。莫道斯言。孔甫自称礼西方之圣。李老亦复吐吾师之谈。大圣不妄语谤即堕深坑。公子曰。作十恶五逆者理可填地狱。谤人谤法何由可然。师曰。子未闻疗病之法乎。治身病必资三法。一医人。二方经。三妙药。病人若敬医人信方药至心服饵疾即除愈。病人若骂医人不信方药不服妙药病疾何由得除。如来治众生心病亦复如是。佛如医王教如方经理如妙药。如理思惟犹如服药。依法服药灭罪证果。然今重罪愚人谤人谤法重罪何脱。法资人弘人待法升。人法一体不得别异。是故谤人则法毁法则人。谤人谤法定堕阿鼻狱更无出期。世人不知斯义任舌辄谈不顾深害。宁可日夜作十恶五逆。一言一语不合谤人法。行杀盗者现得衣食之利。谤人法者于我何益。公子曰。谨承示南而自今以后不敢违犯。公子曰。既承不可谤人法。然未委人法有几种。为当有深浅乎。师曰。大而论之有二种。一显教法。二密教法。显教中又二。言一乘三乘别故。一乘者如来他受用身从十地至初地所现报身所说一乘法是也。三乘者应化释迦为二乘及地前菩萨等所说经是也。密教者自性法身大毗卢遮那如来与自眷属自受法乐故所说法是也。所谓真言乘者是也。如是诸经法契当其机根并皆妙药。随其经教菩萨造论人师作疏。末代弟子依斯经论读诵修行。斯乃人法差别也。浅深福罚如十住心论。公子曰。今闻师说已知人法之别。然今造诸论疏者皆破他立自。不成谤法耶。师曰。菩萨用心皆以慈悲为本以利他为先。能住斯心破浅执入深教利益尤广。若挟名利心执浅教破深法不免斯尤。公子曰。既蒙提撕心雾忽消。然犹有心中未决者。何者既承虽无得道者其道不可绝。具戒慧者若辱若昧。然今见世间兆役者众奸盗者多。御代圣皇佐时贤臣。见斯猕猴不能默忍。佛教王法相和如何。师曰。此有二种。一悲门二智门。大悲之门开而无遮。大智之门制而无开。制门如涅槃萨遮等经。悲门如十轮等经。相和与夺坐赃断而已。又人王法律法帝禁戒事异义融。任法控驭利益甚多。枉法随心罪报极重。世人不知斯义。不细王法不访佛法。随爱憎而浮沉任贵贱而轻重。以此驭代后报何免。不可不慎不可不慎。又公子先所谈旱涝疫疠天下版荡僧人之所招者。此亦不然。子未见大道妄吐斯言。今当揽秦镜临子面。若灾由非法之僧尼者。尧代九年之水汤时七载之旱。如是旱涝由谁僧而兴。彼时无僧何必由僧。夏运颠覆殷祚夷灭。周末绝废秦嗣旱亡。并皆祸起三女运随天命。其日无僧岂预佛法。夫灾祸之兴略有三种。一时运。二天罚。三业感。时运者。所谓阳九百六。尧水汤旱当之。是故圣帝出震见机逆备。减劫五浊亦是。天罚者。由教令乖理天即罚之。孝妇不雨之诛忠臣降霜之囚。如是之类是也。业感者。恶业众生同生恶时业感故招如是灾。如是之论具如历代五行志等。及守护国经王法正论经等。子不曾知斯义。横吐狂言理不可当。师曰。有益无益后当陈答者。夫无病则无药有障则有教。妙药悲病而兴佛法愍障而显。是故圣人出世必由慈悲。大慈与乐大悲拔苦。拔苦与乐之本不如防源。防源之基非教不得。疾有轻重药则强弱。障有厚薄教则浅深。增劫病轻轮王御人。减劫障厚如来垂教。五浊恶世众生疾重。三毒郁兴八苦迫身。福德薄少贫病极多。斯即前世恶因之报感。遂乃嗜味者杀生命而填腹。贪财者夺他物而衣食。耽色飞蛾拂炎灭身。好酒猩猩盆边被缚。如是邪见行不可胜计。此生作恶业后当坠三途。三途之苦经劫难免。如来慈父见此极苦说其因果。说恶因果拔其极苦。示善因果授其极果。修其教者略有二种。一出家二在家。出家者剃头染衣比丘比丘尼等是也。在家者戴冠络缨优婆塞优婆夷等是也。上达天子下及凡庶。持五戒十善等归依佛法者皆是也。言菩萨者如是在家人持十善戒修六度行者是也。出家发大心者亦是。断恶故离苦修善故得乐。下从人天上至佛果。皆是断恶修善之所感得。为示斯两趣。大圣设教。佛教既存弘行在人。是故知法者出家传灯。仰道者入道改形。经云。若有国王父母放人民男女等令出家入道所得功德无量无边。有僧尼故佛法不绝佛法存故人皆开眼。眼明而行正道。游正路故至涅槃。加以经法所在诸佛护念诸天守卫。如是利益不可胜计。公子曰。知法弘道者利益灼然。无法非经者何其满国乎。师曰。大山德广禽兽争归药毒杂生。深海道大鱼鳖集泳龙鬼并住。宝珠之边必有恶鬼围绕宝藏之侧定有盗贼窥窬。美女不招好丑之男争逐。医门不召疾病之人投归。腥肉集蚁臭尸聚蝇。圣王不言万国竞归王。巨壑不思千流各朝宗。富人不呼贫人集。智者默之童朦聚。明镜莹净妍蚩之像现之。清水澄湛大小之相影之。大虚无心万有容之。大地无念百草出之。尧子不肖父圣。舜父欲杀子孝。孔子门徒其数三千。达者则七十其余则不注。释尊弟子无量无数。六群天授善星比丘滥行极多。如来在日不得纯善。何况末代之裔乎。然犹如来慈悲三界为父。贤愚善恶何不喁喁。物理如是何足怪乎。虽然变毒为药化铁为金。尧户可封桀民可诛。斯乃时运之所致皇风之所染。迦叶如来明说所由。事见守护国经。文烦不抄要览者阅耳。颂曰。

    建立与无净  虽深未断烦
    空谈内外我  轮转生死樊
    大圣开羊乘  修观得涅槃
    五停四念处  六十三生观
    二百五十戒  持之离八难
    人空无漏火  灭智身心殚
    傥遇如来警  回心菩萨宽

    问。此心亦依何经论建立耶。答。大日经菩提心论。彼经论何说。经云。谓如是解唯蕴无我根境界淹留修行。又云。声闻众住有缘地识生灭除二边。极观察智得不随顺修行因。是名声闻三昧道。又云。若声闻所说真言一一句安布。菩提心论证文与下文心杂举。故不别抄。行相临下可知。

第五拔业因种心

    拔业因种心者。麟角之所证部行之所行。观因缘于十二厌生死乎四五见彼华叶觉四相之无常。住此林落证三昧于无言。业恼株杌犹此而拔。无明种子因之而断。爪犊遥望不近。建声何得窥窬。游泳湛寂之潭优游无为之宫。自然尸罗无授而具。无师智慧自我而获。三十七品不由他悟。蕴处界善不待蓝色。身通度人不用言语。大悲阙无方便不具。但自尽苦证得寂灭。故经云。拔业烦恼株杌无明种子生十二因缘。又云。是中辟支佛复有小差别。谓三昧分异净除于业生。释云。谓十二因缘者。守护国经云。复次善男子。如来于一切静虑解脱等持等至伏灭烦恼生起因缘皆如实知。佛云何知。谓知众生烦恼生起以何因生以何缘生。灭惑清净向因能灭何缘能灭。此中烦恼生因缘者谓不正思惟。以此为其因无明为缘。无明为因行为缘。行为因无明为因识为缘。识为因名色为缘。名色为因六处为缘。六处为因触为缘。触为因受为缘。受为因爱为缘。爱为因取为缘。取为因有为缘。有为因生为缘。生为因老死为缘。烦恼为因业为缘。见为因贪为缘。随眠烦恼为因现行烦恼为缘。此是烦恼生起因缘。云何众生灭诸烦恼所有因缘。有二种因有二种缘。云何为二。一者从他闻种种随顺法声。二者内心起于正念。复次有二种因有二种缘。能令众生清净解脱。谓奢摩他心一境故毗钵舍那能善巧故。复次有二种因有二种缘。不来智故。如来智故复有二种因缘。微细观察无生理故。近解脱故。复有二种因缘。具足行故。智慧解脱现在前故。复有二种因缘。谓尽智故。无生智故。复有二种因缘。随顺觉悟真谛理故随顺获得真谛智故。此是众生除灭烦恼清净因缘。如来悉知。复次善男子烦恼因缘无有数量。解脱因缘亦无有数量。或有烦恼能与解脱以为因缘观实体故。或有解脱能与烦恼以为因缘生执着故。颂曰。

    缘觉鹿车无言说  部行麟角类不同
    因缘十二深观念  修习百劫具神通
    拔业烦恼及种子  灰身灭智如虚空
    湛然久醉卧三昧  蒙警回心一如宫

    问。此住心亦依何经论说耶。答。大日经菩提心论。彼经论何说。经云。缘觉拔业烦恼株杌无明种子生十二因缘。离建立宗等。如是湛寂一切外道所不能知。先佛宣说离一切过。又云。缘觉深观察因果住无言说法不转无言说。于一切法证极灭语言三昧。是为缘觉三昧道。又云。秘密主若住缘觉声闻所说真言摧害于诸过。又云。声闻所说真言一一句安布。是中辟支佛复有少差别。谓三昧分异净除于业生。龙猛菩萨菩提心论云。又二乘之人声闻执四谛法缘觉执十二因缘。知四大五蕴毕竟磨灭。深起厌离破众生执。勤修本法克证其果。趣本涅槃已为究竟。真言行者当观。二乘之人虽破人执犹有法执。但净意识不知其他。久久成果位以灰身灭智趣其涅槃。如太虚空湛然常寂。有定姓者难可发生。要待劫限等满方乃发生。若不定姓者无论劫限。遇缘便回心向大。从化城起以为超三界。谓宿信佛故乃蒙诸佛菩萨加持力而以方便遂发大心。乃从初十信下遍历诸位。经三无数劫难行苦行然得成佛。既知声闻缘觉智慧狭劣亦不可乐。十住论云。若堕声闻地及辟支佛地。若尔者是大衰患。如助道法中说。若堕声闻地及辟支佛地。是名菩萨死。则失一切利。若堕于地狱。不生如是畏。若堕二乘地。即为大怖畏。堕于地狱中。毕竟得至佛。若堕二乘地。毕竟遮佛道。佛自于经中解说如是事。如人贪寿者斩首则大畏。菩萨亦如此。于声闻地及辟支佛地。应生大怖畏。

秘藏宝钥卷第中

秘藏宝钥卷第下

                
　　　　　　　　　
　　　　　　　　　
　　　　　　　　　

第六他缘大乘心

    粤有大士法树号他缘乘。越建爪而高升超声缘而广运二空三性洗自执尘四量四摄济他利行。思惟陀那深细专注幻焰似心。于是芥城竭而还满巨石磷而复生。三种练磨策初心之欲退四弘愿行仰后身之胜果。筑等持城安唯识将。征魔旬仗陈伐烦恼贼帅。整八正军士缚以同事绳。走六通精骑杀以智慧剑。对劳绩以五等爵。册心王以四德都。胜义胜义致太平之化。废诠谈旨扇无事之风。垂拱一真之台无为法界之殿。三大僧祇之庸于是称帝。四智法王之号本无今得。尔乃藏海息七转之波。蕴落断六贼之害。无分正智等真常函。后得权悲遍诸趣类。制三藏法令化三根有情。造十善格式导六趣众生。言乘即三谈识唯八。五性有成不三身即常灭。百亿应化同泛六舟。千叶牟尼等授三驾。缘法界有情故他缘。简声独羊鹿故大名。运自他乎圆性故曰乘。此乃君子之行业菩萨之用心。此北宗大纲盖如此乎。颂曰。

    心海湛然无波浪  识风鼓动为去来
    凡夫眩着幻男女  外道狂执蜃楼台
    不知自心为天狱  岂悟唯心除祸灾
    六度万行三劫习  五十二位一心开
    烦恼所知已断净  菩提涅槃是吾财
    四三点德今具足  不觉外求太悠哉
    言忘虑绝遍法界  沈萍一子尤可哀

    问。此住心亦依何经论建立。答。大日经菩提心论等。彼经等何说。答。大日经云。秘密主大乘行。发无缘乘心法无我性。何以故。如彼往昔如是修行者观察蕴阿赖耶。知自性如幻阳焰影响旋火轮乾闼婆城。龙猛菩萨菩提心论云。又有众生发大乘心行菩萨行。于诸法门无不遍修。复经三阿僧祇劫修六度万行。皆悉具足然证佛果。久远而成斯由所习法教致有次第。问。断二障证四德如此没驮为究竟耶。如是行处未致本源。何以得知。龙猛菩萨说。一切行者断一切恶修一切善。超十地致无上地。圆满三身具足四德。如是行者无明分位非明分位。今依此证文。此住心之佛未致心原。但遮心外之迷无开秘藏之宝。

第七觉心不生心

    夫大虚寥廓含万象越气。巨壑泓澄孕千品爰一水。诚知一为百千之母。空即假有之根。假有非有而有有森罗。绝空非空而空空不住。色不异空建诸法而宛然空。空不异色泯诸相而宛然有。是故色即是空空即是色。诸法亦尔何物不然。似水波之不离。同金庄之不异。不一不二之号立。二谛四中之称显。观空性于无得。越戏论于八不。于时四魔不战面缚三毒不杀自降。生死即涅槃更无阶级。烦恼即菩提莫劳断证。虽然无阶之阶级不坏五十二位。阶级之无阶不碍一念成觉。一念之念经三大而勤自行一道之乘驰三驾而劳化他。悲唯蕴之迷无性。叹他缘之阻境智。心王自在得本性之水。心数客尘息动浊之波。权实二智证圆觉乎一如。真俗两谛得教理乎绝中。悟心性之不生知境智之不异。斯乃南宗之纲领也。故大日尊告秘密主言。秘密主。彼如是舍无我。心主自在觉自心本不生。何以故。秘密主心前后际不可得故。释曰。心主即心王也。以不滞有无故心无挂碍。所为妙业随意能成。故云心主自在。心王自在明即是净菩提心更作一转开明。倍胜于前劫也。心王犹如池水性本清净。心数净除犹如客尘清净。是故证此性净时即能自觉心本不生。何以故。心前后际俱不可得故譬如大海波浪以从缘起故。即是先无后无。而水性不尔。波浪从缘起时水性非是先无。波浪因缘尽时水性非是后无。心王亦复如是。无前后际。以前后际断故。虽复遇境界风随缘起灭。而心性常无生灭。觉此心本不生是渐入阿字门。如是无为生死缘因生坏等义。如胜鬘经宝性佛性论等中广明。谓本不生者兼明不生不灭不断不常不一不异不去不来等。三论家举此八不以为究极中道。故吉藏法师二谛方言佛性等章盛谈此义。颂曰。

    因缘生法本无性  空假中道都不生
    波浪灭生但是水  一心本自湛然澄
    色空不坏智能达  真俗宛然理分明
    八不利刀断戏论  五边面缚自降平
    心通无碍入佛道  从此初门移心亭

    经云。秘密主。彼如是舍无我心主自在觉自心本不生。何以故。秘密主。心前后际不可得故。如是知自心性。是超越二劫瑜只行。菩提心论云。当知一切法空。已悟法本无生心体自如不见身心。住于寂灭平等究竟真实之智令无退失。忘心若起知而勿随。忘若息时心源空寂。问。绝诸戏论寂静无为。如是住心致极底否。那伽罗树那菩萨说。清净本觉从无始来。不观修行非得他力。性德圆满本智具足。亦出四句亦离五边。自然之言不能自然。清净之心不能清净。绝离绝离。如是本处无明边域非明分位。

第八如实一道无为心（又名如实知自心又名空性无境心。）

    若夫孔宣出震旦述五常乎九洲。百会诞华胥开一乘乎三草。于是狂醉黎元住而不进。痴闇黔首往而不归。七十达者颇升其堂。万千罗汉乃信金口。度内五常方圆不合。界外一车大小不入。是故三七观树四十待机。初转四谛方等洗人法之垢秽。后洒一雨圆音沾草木之芽叶。至如入莲华三昧观性德不染。放白毫一光表修成遍照。会三归一赞佛智之深多。指本遮末谈成觉之久远。宝塔腾踊二佛同座。娑界震裂四唱一处赐髻珠献璎珞。利智鹙子疑吾佛之变魔。等觉弥勒怪子年之过父。一实之理吐本怀于此时。无二之道得满足于今日。尔乃羊鹿毙而露牛疾。龙女出而象王迎。二种行处宿身心之室宅。十个如是安止观之宫殿。寂光如来融境智而知见心性。应化诸尊顾行愿而分身随相。寂而能照。照而常寂。似澄水之能鉴。如莹金之影像。湿金即照影。照影即金水。即知境即般若般若即境。故云无境界。即此如实知自心名为菩提。故大日尊告秘密主云。秘密主。云何菩提。谓如实知自心。秘密主。是阿耨多罗三藐三菩提乃至彼法少分无有可得。何以故。虚空相是菩提。无知解者亦无开晓。何以故。菩提无相故。秘密主。诸法无相。谓虚空相。尔时金刚手复白佛言。世尊谁寻求一切智。谁为菩提成正觉者。谁发起彼一切智智。佛言。秘密主自心寻求菩提及一切智。何以故。本性清净故。心不在内不在外。及两中间心不可得。秘密主。如来应正等觉非青非黄。非赤非白非红非紫非水精色。非长非短非圆非方。非明非暗非男非女非不男女。秘密主。心非欲界同性非色界同性非无色界同性。非天龙夜叉乾闼婆阿修罗迦楼罗紧那罗摩□罗伽人非人趣同性。秘密主。心不住眼界不住耳鼻舌身意界。非见非显现。何以故。虚空相心离诸分别无分别。所以者何。性同虚空即同于心。性同于心即同菩提。如是秘密主。心虚空界菩提三种无二。此等悲为根本方便波罗蜜满足。是故秘密主。我说诸法如是。令彼诸菩萨众菩提以清净知识其心。秘密主。若族姓男族姓女。欲识知菩提当如是识知自心。秘密主。云何知自心。谓若分段或显色或形色或境界若色若受想行识。若我若我所若能执若所执。若清净若界若处。乃至一切分段中求不可得。秘密主。此菩萨净菩提心门名初法明道。释曰。谓无相虚空相及非青非黄等言。并是明法身真如一道无为之真理。佛说此名初法明道。智度名入佛道初门。言佛道者指金刚界宫大曼荼罗佛。于诸显教是究竟理智法身。望真言门是则初门。大日尊及龙猛菩萨并是皆明说不须疑惑。又下文云。所谓空性离于根境无相无境界。越诸戏论等同虚空。离有为无为界离诸造作离眼耳鼻舌身意者。亦是明理法身。无畏三藏说。行者住此心时即知释迦牟尼净土不毁。见佛寿量长远本地之身与上行等从地涌出诸菩萨同会一处。修对治道者虽迹邻补处然不识一人。是故此事名秘密。证此理佛亦名常寂光土毗卢遮那。大隋天台山国清寺智者禅师。依此门修止观得法花三昧。即以法花中论智度为所依构一家义。此乘之趣大体如此。颂曰。

    前劫菩萨作戏论  此心正觉亦非真
    无为无相一道净  非有非无不二陈
    心境绝泯常寂土  语言道断遮那宾
    身心也灭大虚等  随类影现变化仁

    问。如是一法界一道真如之理为究竟佛。龙猛菩萨说。一法界心非百非背千是。非中非中背天背天。演水之谈足断而止。审虑之量手亡而住。如是一心无明边域非明分位。

第九极无自性心

    极无自性心。今释此心有二种趣。一显略趣。二秘密趣。显略趣者。夫甚深也者^8□嚧。峻高也者苏迷。广大也者虚空。久远也者芥石。虽然芥石竭磷虚空可量。苏迷十六万^8□嚧八亿那。近而难见我心。细而遍空我佛。我佛难思议我心广亦大。巧艺心迷掷^7□。离律眼盲休见。禹名舌断夸步足刖。声缘识不识萨埵智不知。奇哉之奇绝中之绝其只自心之佛欤。迷自心故六道之波鼓动。悟心原故一大之水澄净。澄净之水影落万像。一心之佛鉴知诸法。众生迷此理轮转不能绝。苍生太狂醉自心不能觉。大觉慈父指其归路。归路五百由旬。此心则都亭。都亭非常舍随缘忽迁移。迁移无定处是故无自性。诸法无自性故去卑取尊。故有真如受熏之极唱。胜义无性之秘告。惊一道于弹指觉无为于未极。等空之心于是始起。寂灭之果果还为因。是因是心望前显教极果。于后秘心初心。初发心时便成正觉宜其然也。初心之佛其德不思议。万德始显一心稍现。证此心时知三种世间即我身。觉十个量等亦我心。卢舍那佛始成道时第二七日与普贤等诸大菩萨等广谈此义。是即所谓花严经也。尔乃苞花藏以为家笼法界为国。七处庄座八会开经。入此海印定观法性圆融。照彼山王机示心佛不异。摄九世于刹那舒一念于多劫。一多相入理事相通。帝网譬其重重锭光喻其隐隐。遂使就觉母以发心归普贤而证果。三生练行百城访友一行行一切一断断一切。虽云初心成觉十信道圆。因果不异经五位而驰车。相性不殊浑十身而同归。斯则花严三昧之大意。故大日如来告秘密主言。所谓空性离于根境无相无境界。越诸戏论等同虚空。离有为无为界离诸造作离眼耳鼻舌身意极无自性心生。善无畏三藏说。此极无自性心一句悉摄花严教尽。所以者何花严大意原始要终明真如法界不守自性随缘之义。杜顺和上依此法门造五教花严三昧法界观等。弟子智俨相续。智俨弟子法藏法师又广五教作旨归纲目及疏。即此花严宗之法门一一义章。颂曰。

    风水龙王一法界  真如生灭归此岑
    轮花能出体大等  器众正觉极甚深
    缘起十玄互主伴  吞流五教海印音
    重重无碍喻帝网  隐隐圆融锭光心
    花严三昧一切行  果会十尊诸刹临
    虽入此宫初发佛  五相成身可追寻

    经云。离有为无为界离诸造作离眼耳鼻舌身意极无自性心生。等虚空无边一切佛法依此相续生秘密主如是初心佛说成佛因。于业烦恼解脱而业烦恼具依。金刚顶经说。薄伽梵大菩提心普贤大菩萨住一切如来心。时如来满此佛世界犹如胡麻。尔时一切如来云集。于一切义成就菩萨坐菩提场。往诣示现受用身。咸作是言。善男子云何证无上正等觉菩提。不知一切如来真实忍诸苦行。时一切义成就菩萨。由一切如来警觉。即从阿娑婆那伽三摩地起。礼一切如来白言。世尊如来教示我。云何修行。云何是真实。如是说已。一切如来异口同音告彼菩萨言。善男子当住观察自三摩地。以自性成就真言自恣而诵。守护国经云。尔时释迦牟尼佛言。秘密主。我于无量无数劫中修集如是波罗蜜多。至最后身六年苦行。不得阿耨多罗三藐三菩提成毗卢遮那。坐道场时无量化佛犹如油麻遍满虚空。诸佛同声而告我言。善男子云何求成等正觉。我白佛言。我是凡夫未知求处。唯愿慈悲为我解说。是时佛同告我言。善男子谛听当为汝说。汝今宜应当于鼻端想月轮。于月轮中作唵字观。作是观已于后夜分得成阿耨多罗三藐三菩提。善男子十方世界如恒河沙三世诸佛。不于月轮作唵字观得成佛者无有是处。何以故。唵字即是一切法门。亦是八万四千法门宝炬关锁。唵字即是毗卢遮那之真身。唵字即是一切陀罗尼母。从此能生一切如来。从如来生一切菩萨。从菩萨生一切众生。乃至生少分所有善根此。龙猛菩提心论云。夫迷途之法从妄想生。乃至展转成无量无边烦恼轮回六趣。若觉悟已妄想止除种种法灭。故无有自性。复次诸佛慈悲从真起用救摄众生。应病与药施诸法门。随其烦恼对治迷津。遇筏达于彼岸法已应舍无自性故。乃至妄若息时心源空寂。万德斯具妙用无穷。但具此心者能转法轮自他俱利。又云。性净本觉三世间中皆悉不离熏习彼三而为一觉。庄严一大法身之果。是故名为因熏习镜。云何名为三种世间。一者众生世间二者器世间。三者智正觉世间。众生世间者谓异生性界。器世间者谓所依止土。智正觉世间者谓佛菩萨。是名为三。此中镜者谓轮多梨花镜。如取轮多梨花安置一处同集诸物。由此花熏一切诸物皆悉明净。又明净物花中现前皆悉无余。一切诸物中彼花现前亦复无余。因熏习镜亦复如是。熏一切法为清净觉令悉平等。
    问。如是一心本法至极住心。龙猛菩萨说。三自一心法。一不能一假能入一。心不能心假能入心。实非我名而曰于我。亦非自唱而契于自。如我立名而非实我。如自得唱非实自。玄玄又玄远远又远。如是胜处无明边域非明分位。

第十秘密庄严心

    九种住心无自性  转深转妙皆是因
    真言密教法身说  秘密金刚最胜真
    五相五智法界体  四曼四印此心陈
    刹尘渤驮吾心佛  海滴金莲亦我身
    一一字门含万像  一一刀金皆现神
    万德自性轮圆足  一生得证庄严仁

    经云。复次秘密主。真言门修行菩萨行诸菩萨。无理无数百千俱胝那庾多劫积集无量功德智慧。具修诸行无量智慧方便皆悉成就。解云。此叹初入真言菩萨功德。又云。尔时毗卢遮那世尊。入于一切如来一体速疾力三昧。说自证法界体性三昧言。我觉本不生。出过语言道。诸过得解脱。远离于因缘。知空等虚空。如实相智生。已离一切暗。第一实无垢。解云。此颂文约义广言淳心深。非面难说。又有百字轮十二字等真言观法三摩地门。及金刚界三十七尊四智印三摩地。即是大日如来极秘密三昧。文广不能具述。
    又龙猛菩提心论云。第三言三摩地者。真言行人如是观已。云何能证无上菩提。当知法尔应住普贤大菩提心。一切众生本有萨埵。为贪嗔痴烦恼之所缚故。诸佛大悲以善巧智说此甚深秘密瑜伽。令修行者于内心中观日月轮。由作此观照见本心。湛然清净犹如满月光遍虚空无分别。亦名无觉了。亦名净法界。亦名实相般若波罗蜜海。能含种种无量珍宝三摩地。犹满月洁白分明。何者为一切有情悉含普贤之心。我见自心形如月轮。何故以月轮为喻。为满月圆明体则与菩提心相类。凡月轮有一十六分。喻瑜伽中金刚萨埵至金刚拳有十六大菩萨者。于三十七尊中。五方佛位各表一智也。东方阿□佛由成大圆镜智。亦名金刚智也。南方宝生佛由成平等性智。亦名灌顶智也。西方阿弥陀佛由成妙观察智。亦名莲花智。亦名转法智。北方不空成就佛由成成所作智。亦名羯磨智也。中方毗卢遮那佛由成法界智为本。已上四佛智出生四波罗蜜菩萨焉。四菩萨即金宝法业也。三世一切诸贤圣生成养育之母。于是印成法界体性中流出四佛也。四方如来各摄四菩萨。东方阿□佛摄四菩萨。金刚萨埵。金刚王。金刚爱。金刚善哉。为四菩萨也。南方宝生佛摄四菩萨。金刚宝。金刚光。金刚幢。金刚笑。为四菩萨也。西方阿弥陀佛摄菩萨。金刚法。金刚利。金刚因。金刚语。为四菩萨也。北方不空成就佛摄四菩萨。金刚业。金刚护。金刚牙。金刚拳。为四菩萨也。四方佛各四菩萨为十六大菩萨也。于三十七尊中。除五佛四波罗蜜及后四摄八供养。但取十六大菩萨为四方佛所摄也。又摩诃般若经中。内空至无性自性亦有十六义。一切有情于心质中有一分净性众行皆备。其体极微妙皎然明白。乃至轮回六趣亦不变易。如月十六分之一。凡月其一分明相。若当合宿之际。但为日光夺其明性。所以不现。后起月初日日渐加至十五日圆满无碍。所以观行者。初以阿字发起本心之中分明。只渐令洁白分明证无生智。夫阿字者一切诸法本不生义（准毗卢舍那经疏。释阿字具有五义一者阿字（短声）是菩提心。二阿字（引声）是菩提行。三暗字（短声）是证菩提义。四恶字（短声）是般涅槃义。五恶字（引声）是具足方便智义。又将阿字配解法花经中开示悟入四字也。开字者开佛知见双开菩提心。如初阿字。是菩提心义也。示字者示佛知见。如第二阿字。是菩提行义也。悟字者悟佛知见。如第三暗字。是证菩提义也。入字者入佛知见。如第四恶字。是般涅槃义。总而言之具足成就第五恶字。是方便善巧智圆满义也）。即赞阿字是菩提心义颂曰。

    八叶白莲一肘间  炳现阿字素光色
    禅智俱入金刚缚  召入如来寂静智

    夫会阿字者皆是决定观之。当观圆明净识。若才见者则名见真胜义谛。若常见者则入菩萨初地。若转渐增长则廓周法界量等虚空。卷舒自在当具一切智。凡修习瑜伽观行人。当须具修三密行证悟五相成身义也。所言三密者。一身密者。如结契印召请圣众是也。二语密者如密诵真言令文句了了分明无谬误也。三意密者如住瑜伽相应白净月圆满观菩提心也。次明五相成身者。一是通达心。二是成菩提心。三是金刚心。四是金刚身。五是证无上菩提获金刚坚固身也。然此五相具备方成本尊身也。其圆明普贤身也。亦是普贤心也。与十方诸佛同之。亦乃三世修行证有前后。及达悟已无去来今。凡人心如合莲华佛心如满月。此观若成。十方国土若净若秽。六道含识三乘行位。及三世国土成坏众生业差别。菩萨因地行相三世诸佛悉于中现。证本尊身满足普贤一切行愿。故大毗卢舍那经云。如是真实心故佛所宣说。问。前言二乘之人有法执故不得成佛。今复令修菩提心三摩地者云何差别。答。二乘之人有法执故久久证理沈空滞寂。限以劫数然发大心。又乘散善门中经无数劫。是故足可厌离不可依止。今真言行人既破人法上执。虽能正见真实之智。或为无始间隔未能证于如来一切智智。故欲求妙道修持次第从凡入佛位者。即此三摩地者能达诸佛自性悟诸佛法身。证法界体性智成大毗卢舍那佛自性身受用身变化身等流身。为行人未证故理宜修之。故大毗卢舍那经云。悉地从心生。如金刚顶瑜伽经说。一切义成就菩萨初坐金刚座取证无上道。遂蒙诸佛授此心地然能证果。凡今之人若心决定如教修行。不起于座三摩地现前。应是成就本尊之身。故大毗卢舍那经供养法次第云。若无势力广增益住法但观菩提心。佛说此中具万行满足净白纯净法也。此菩提心能包藏一切诸佛功德法故。若修证出现则为一切导师。若归本则是密严国土。不起于座能成一切佛事。赞菩提心曰。

    若人求佛慧  通达菩提心
    父母所生身  速证大觉位

    问。已闻颂词请说其义。答。真言教法一一声字一一言名。一一句义一一成立。各具无边义历劫难穷尽。又一一字具三义。所谓声字实。又具二义字相字义是。一一句具浅略深秘二义。帅尔难谈。若如实说者小机致疑生谤。定为一阐提无间之人。是故应化如来秘而不谈传法菩萨置而不论。意在此乎。故金刚顶经说。此毗卢舍那三摩地法。向未灌顶者不得说一字。若本尊仪轨真言。纵令虽同法行者不得辄说。若说者现前中夭招殃。后堕无间狱（云云）谨承劝诫不敢违越。重请示说初颂文。云九种住心无自性。转深转妙皆是因者。此二句遮前所说九种心皆非至极佛果。言九种者异生羝羊心乃至极无自性心是也。就中初一举凡夫一向行恶行不修微少善。次一显人乘。次一表天乘。即是外道。下厌下界上欣生天。愿乐解脱遂堕地狱。已上三心皆是世间心未名出世。第四唯蕴已后名得圣果。出世心中唯蕴拔业是小乘教。他缘以后大乘心。大乘前二菩萨乘后二佛乘。如此乘乘自乘得佛名望后作戏论。前前皆不住故名无自性。后后悉不果故皆是因转转相望各各深妙所以深妙。真言密教法身说者。此一句显真言教主。极无自性以外七教皆是他受用应化佛所说。真言密教两部秘藏。是法身大毗卢舍那如来与自眷属四种法身。住金刚法界宫及真言宫殿等。自受法乐故所演说。十八会指归等其文分明不更引诚证。秘密金刚最胜真者。此一句示真言乘教超于诸乘究竟真实也。

秘藏宝钥卷第下

建保六年八月三五未克书（于高野山金刚峰寺如形书写毕）
心莲院信严_

