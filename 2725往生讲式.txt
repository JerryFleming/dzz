No. 2725 往生讲式
    先西壁安阿弥陀迎接像
    次备香华等传供
    歌颂曰
    一切诸菩萨    各齐天妙华
    宝香无价衣    供养无量佛
    咸然奏天乐    畅发和雅音
    歌叹最胜尊    供养无量佛
    若人散乱心    乃至以一华
    供养于画像    渐见无数佛
    次着座    次法用    次表白
    谨敬一代教主释迦如来。极乐化主弥陀种觉。十方证明恒沙诸佛。称赞净土阿弥陀经。法界缘起权实圣教。观音势至地藏龙树等诸大菩萨。身子目连迦叶阿难等诸贤圣众。总始自极乐界会九品莲台清净大海众。乃至尽虚空遍法界三宝愿海令惊启白。弟子某。希生东隅幸闻西教。亿劫一遇如一眼龟。然非宿因今何视听。悲喜填胸泪浮双眼。于焉禅林春朝华色自增观念。孤山秋暮声才为知识。夫厌秽土欣净土。非此时又何时乎。因之迎每月十五日修一座七门讲。乞愿三宝愿海垂哀愍。弟子所愿令得成就。讲演之趣盖在于斯矣
    次神分    次劝请
    今此讲演略有七门
    一发菩提心门    二忏悔业障门
    三随喜善根门    四念佛往生门
    五赞叹极乐门    六因圆果满门
    七回向功德门
    第一发菩提心者。欲往净土必发道心。人非木石好自发心。夫欲发菩提心者须观流来生死。所谓想像。无始以来轮回六趣备受诸苦。或咽焦热大焦热之炎。或闭红莲大红莲之水。或沈饿鬼饥馑之愁。或值畜生残害之悲。人间八苦天上五衰。总轮回之间受如是苦几。只由是为一旦名利恣作众罪也。今度若不厌当来亦可悲。而求名利者今生犹不安。严寒凌水日夜经营。炎天拭汗东西驰走。适有一复少一。付有忧付无忧。身心劬劳无有安时。何况朝开荣华。暮随无常之风。宵玩朗月曙隐别离之云。一生是风前之烛。万事皆春夜之梦。岂只安然眠床上乎。无常忽至何得逃焉。主君不资亲眤不替。消北邙露之暮徒送野外。升东岱云之朝空谤亡室。然狱卒将去之道流泪独行。魔王呵责之庭屈膝孤悲。衰哉。再归三途之故乡重受恶趣之苦果。不如早厌一生之名利偏期菩提之妙果。若得自厌悲他未厌。今求净土只为众生。是为菩提心初之初。今一念菩提心之宝珠已击第八赖耶之衣裹。斯实长夜之明珠净土之玄轨也。抑一华开者天下皆春。一发心者法界悉道。身虽人身心同佛心。既发难发之道心。盍往易往之净土。弥陀本愿云。十方众生发菩提心欲生我国。临命终时不现其人前不取正觉（文）是故终焉之暮欲预弥陀引接。各发坚固道心赞叹菩提心礼拜弥陀佛矣
    歌颂曰
    菩萨于生死    最初发心时
    一向求菩提    坚固不可动
    彼一念功德    深广无涯际
    如来分别说    穷劫不能尽
    愿共诸众生往生安乐国
    次礼拜
    南无西方极乐化主大慈大悲阿弥陀佛（三十礼念）
    第二忏悔业障者。前发菩提心。次忏悔业障。夫人之在世谁畏罪业。不知后世恣作众罪尤愚也。安乐集引经云。人经一日一夜有八亿四千万念。一念起恶得一生恶身。十念发恶受十生恶身。乃至千万亿念复尔（云云）如是一日恶念之报受尽尚难。况一生之间恶业乎。何况无始已来恶业乎。悲哉。未来无穷生死出离何时乎。幸今值大乘忏悔法。始自无始罪障。皆悉可忏悔。但业障年深忏悔日浅。各三业运诚修事理忏悔。先事忏悔者。五体投地遍身流汗。发露涕泣忏悔罪障也。次理忏悔者。一切业障皆妄想生。自性空也。自性空故本不生也。作此观时。妄想梦觉生死本无。众罪露消轮回爰绝。顿证菩提道无如斯观门。但事理忏悔不堪者。一心念弥陀佛。一念之间能灭八十亿劫生死之罪。何况念念乎。是故常念弥陀者。恒修忏悔之人也。今以此等忏悔力。始自弟子罪障。乃至一切有情业障皆悉忏悔。仍各发勇猛忏悔心。忏悔罪障礼拜弥陀佛矣
    歌颂曰
    一切业障海    皆从妄想生
    若欲忏悔者    端坐思实相
    众罪如霜露    慧日能消除
    是故应至心    忏悔六情根
    愿共诸众生往生安乐国（二反）
    次礼拜
    南无西方极乐化主大慈大悲阿弥陀佛（三十礼念）
    第三随喜善根者。既忏悔罪障。次随喜善根。谓无始已来应离之生死不离虽悲。无量亿劫难遇之圣教得遇是喜。适遇佛教必由宿善。若宿福薄者。佛法流布之世尚不得生。何况辄得受持读诵乎。故念佛三昧经云。若有善男子善女人闻此念佛三昧名者。当知彼人非唯二三四五如来所种诸善根。已于无量阿僧祗尔许如来所种诸善根。而获闻此三昧王名字。何况受持读诵如法修行（略钞）我等思往昔结缘。宿善如恒沙。妄轻自身心不怯弱。值甚难值之教。信极难信之法。自非久殖胜因。何由忽值此缘。愚哉。具恒沙宿善之身。被拘一旦名利。又还三途之旧里。更经多百千劫积善余庆幸得人身。若如教修行若如法随喜。现身何不发三昧哉。临终何不见如来哉。其时欢喜几。是故始自弟子宿善。乃至一切有情有漏无漏善根皆悉随喜。仍各以广大随喜心赞叹善根礼拜弥陀佛矣
    歌颂曰
    若人无善本    不得闻此经
    清净有戒者    乃获闻正法
    曾更见世尊    则能信此事
    谦敬闻奉行    踊跃大欢喜
    愿共诸众生往生安乐国（二反）
    次礼拜
    南无西方极乐化主大慈大悲阿弥陀佛（三十礼念）
    第四念佛往生者。凡兹讲之兴。志在此门。事是至要。行者留意。先彼极乐中有九品差别。且说下品云。或人具作十恶五逆。临命终时遇善知识具足十念。即得往生（略钞）余净土中未生此等罪人。又弥陀如来在四十八愿。第十八愿云。十方众生至信乐欲生我国乃至十念。若不生者不取正觉（云云）余诸佛中未发如是悲愿。设佛无十念愿。土生五逆者谁绝望乎。设土无五逆者。佛在十念愿盖系恃乎。是以非极乐者何欣净土。非本愿者谁生极乐。夫佛果旷海虽是一味。因位悲愿弥陀尚胜。一子慈悲虽实平等。摄取光明照念佛者。非唯以光摄取。亦忝与圣众共来摩顶乎。爰知。我等厚结缘于弥陀深悲愿于我等。静思往昔结缘之厚心念念在恃。倩思大悲誓愿之深泪连连不留。实四十八大愿并为众生。僧祗劫苦行偏为我等也。何弥陀发难发之愿引接我等。何我等遇难遇之愿不念弥陀。速抛万事一心称念。悲愿是深。引接何疑。抑一生终有限。长别此界时想像。弥陀如来紫磨黄金之庄严与圣众俱来。黄金色映彻苍天皆黄。白毫光赫奕国土普明。始见此事时欢喜泪几。南无西方极乐化主阿弥陀佛。本愿不误必垂引接。南无九品莲台清净大海众。与如来共定为来迎。仍各凝决定往生想。赞叹本愿礼拜弥陀佛矣
    歌颂曰
    其佛本愿力    闻名欲往生
    皆悉到彼国    自致不退转
    愿我临欲命终时    尽除一切诸障碍
    面见彼佛阿弥陀    则得往生安乐国
    南无西方极乐化主大慈大悲阿弥陀佛（三十礼念）
    第五赞叹极乐者。前明圣众来迎。次长别裟婆初生极乐其时想像。琉璃地宝树行列影光赫奕。七宝池连华开敷馨香芬烈。树下天人圣众游光映华色。池畔凫雁鸳鸯啭声和浪音。又宫殿万万楼阁重重。凤甍连黄金鸳瓦并琉璃。宝幢照地旛盖翻天。山水影叠疑颇梨之壁画。华幢像写误璃璃之枢华。上珠帘璎珞垂露随风乱转。排金扉异香先薰沉檀交芳。台布昔闻忍辱之宝衣。帐垂古求解脱之璎珞。又并宝座。又重宝衣。庄严镂七宝光曜莹鸾镜。箫笛琴箜篌奏乐于云上。琶琶铙铜□枪曲于阶下。苦无常音大悲之泪先落。空非我调实相之理渐显。加之徐步琉璃之地金绳界道。渐过栴檀之林落华失路。行功德池滨波唱苦空。至乐音树下风调常乐。从宫殿至宫殿。从林池至林池。或有说法集会之处。或有坐禅入定之处。或有伎乐歌咏之处。或有神通游戏之处。宫殿楼阁过过不尽。界道林池行行无际。实净土庄严见见长今哉。心犹驻者黄金树林之暮色。泪不留者上品莲台之晓乐。凡见色闻声皆见佛闻法之因缘。闻香尝味。是发心修行之方便也。如是经历。遂诣大宝宫殿始拜弥陀如来。妙觉高贵体殊珍。佛果圆满相是新。面轮端正秋月出云。白毫赫奕春日添光。青莲眦鲜现慈悲相。丹菓唇严含爱敬相。凡厥一一相海绕金山王体。莫不无量光照十方世界。尊相荡荡威德巍巍。圣众如星列赞满月之尊容。诸天如云集奏微妙之音乐。昔才传闻弥陀如来名号。今亲拜见八万四千相好。岂图。空床独念佛夜。今列中会忽预巨益矣。加之往返游行十方世界。初成道佛请转法轮。入涅槃佛请久住世。得益预记亦复如是。仍各住极大欢喜心。赞叹极乐礼拜弥陀佛矣
    歌颂曰
    观彼世界相    胜过三界道
    究竟如虚空    广大无边际
    面善圆净如满月     威光犹如千日月
    声如天鼓俱翅罗     故我顶礼弥陀尊
    南无西方极乐化主大慈大悲阿弥陀佛（三十礼念）
    第六因圆果满者。前明自行成就往生极乐。次明利他圆满证得菩提。谓奉仕弥陀证不退位。请佛加被先来此界。导结缘者访无缘者。或为慈念鞠育之父母。或为至孝钟爱之男女。或为春风秋月之良友。或为飞华落叶之同行。断金契深。芝兰谈芳。然昔在娑婆报谢尚难。今生净土济度何烦。夫掉宏誓船普济四生之波浪。脂慈悲车同越五道之险阻。况大智翼者遥翔法性之空。大悲羽者镇布生死之泥。如是大悲般若常所辅翼。十地究竟万行圆满。等觉梦一觉。彼岸无所不至。是则本觉如来。四智镜明。三身月圆。抑此等大事是谁力乎。只是由弥陀愿力往生极乐之广大恩德也。仍各发深固信心。赞叹因果功德礼拜弥陀如来矣
    歌颂曰
    三僧祗耶大劫中    具修百千诸苦行
    功德圆满遍法界    十地究竟证三身
    南无西方极乐化主大慈大悲阿弥陀佛（三十礼念）
    第七回向功德者。若人修善根。不用回向其善微少。设虽小善。回向法界众生即成无边功德。如小云遍大虚。设虽一善回向菩提涅槃。亦成无尽功德。如一雨降大海。回向功德诚以莫大哉。空含万像海纳百川。净土之业爰以为足矣。仰愿极乐化主弥陀佛。九品莲台清净众。大恩教主释迦尊。十方护念诸善逝。并青莲眦知见弟子丹诚。依一座讲演成就二世大愿。谓生死有终。今生为秽土之终。菩提有始。后世为净土之始。凡依七门功德暂叹往生极乐。各五体投地拜弥陀如来
    歌颂曰
    依此诸功德    愿于命终时
    得见弥陀佛    无边功德身
    我及余信者    既见彼佛已
    愿得无垢眼    证无上菩提
    夫往生讲演七门大旨大略如此。抑我等从无始以来流转生死。干今不知出离方法。过去无量诸佛利益已漏。现在十方诸佛教化未预。哀哉犹为常没凡夫。可耻可耻。可悲可悲。幸今遇释尊之遗教勤修往生极乐之业。出离要道何事如之。是岂非大师释尊之广大恩德乎。依之今日结众各以至诚心礼拜赞叹释迦大师。弥得成就往生净土之业矣
    歌颂曰
    敬礼天人大觉尊    恒沙福智皆圆满
    因圆果满成正觉    住寿凝然无去来
    南无大恩教主释迦牟尼如来
    回向
    愿以此功德    平等施一切
    同发菩提心    往生安乐国
    往生讲式（终）
    
