大正藏 No. 1360 六门陀罗尼经
　　唐 玄奘译


　　1卷


　　　　六门陀罗尼经

　　　　大唐三藏法师玄奘奉　诏译
　　如是我闻。一时薄伽梵。在净居天上依空而住众妙七宝庄严道场。与无央数菩萨众俱。尔时世尊告诸菩萨。善男子若欲利益安乐众生。汝当受此六门陀罗尼法。谓我流转于生死中诸所受苦。勿令众生同受斯苦。诸有所受富贵世乐。愿诸众生同受斯乐。我所作恶若未先悔终不发言称无上法。我诸所有众魔之业若未先觉。终不举心缘无上法。我诸所有波罗蜜多所摄。一切世及出世广大善根。愿诸众生皆当速证无上智果。我证解脱亦愿众生皆得解脱。勿令住著生死涅槃。陀罗尼曰。
　　忏谜忏谜(莫闭反)　羼谛羼谛　跋迭丽跋迭丽　稣跋迭丽稣跋迭丽　谛誓谛誓战迭丽战迭丽　战迭逻伐底(丁履反)低殊伐底　达磨伐底　萨缚结隶铄　毗输达你　萨缚阿剌托　莎达你　末诺僧输达你莎诃
　　若有清信善男子善女人。能于日夜六时。读诵如是六门陀罗尼者。此人所有一切业障皆悉消灭。疾悟阿耨多罗三藐三菩提。时薄伽梵说是经已。一切菩萨摩诃萨及诸天众。闻佛所说皆大欢喜信受奉行。

　　六门陀罗尼经


