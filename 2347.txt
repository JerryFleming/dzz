No. 2347 戒律传来记上卷（并序）


　　沙门小僧都传灯大法师位丰安奉敕撰

　　原夫。真理无言。因言明无说之说。法身无相。假相识无形之形。是以栖遑大千演无问之雅说。幽来尘劫现有体之妙相。自调御应机法雄利见。五衍之轨连轸俱兴。十二之教分镳并存焉。虽复部帙区分数满八万。而至拔苦与乐理归一揆。唯此戒律者证涅槃之要衢。赴菩提之基本也。譬犹浮海绝流凭楫棹而利涉。寻冥向远待辕轮而得臻。然则尸罗也渡苦海之轻舟。毗尼也到彼岸之绝乘。是知镇国护家是戒为首。种因招果是律居先。寔乃如来之密藏。诸圣之胎孕矣。戒坚持不坠万善随生。戒违犯无防百行即叛。故律云。毗尼住世正法久住。毗尼不住正法随灭。因斯言之。法之住灭既在戒律。又云。此教唯被大僧非沙弥闻。唯听王览而禁凡闻。窃见斯文。玄览之闲实足一思者也。伏惟陛下自天诞德。应实箓以君临。出震登期。转金轮以驭寓。游神襟于禅寂。分睿思于释流。岩廊之边时有经行之地。御窗之下自作知意之山。遂使反慧日于向昏挑炬法于将灭。万民因其蒙祐。四生以之作娱。爰诏八宗之学者俾上每门之义旨。盖以。万机之余披览易寻。千岁之后董恩不朽也。丰安昔从师资业。早入招提寺。心钦草系身介木叉。老而念之。但耄及矣。谬奉明诏敢事撰集。伏恐识谢佃象。才非茍僧鹤。用蠡酌海还溺其波澜。戴□谈天不辨其云雾。略记世尊灭后师师永传之元由。凡圣出世流布汉倭之年纪。以居篇首。勒成三卷。名曰戒律传来宗旨问答。云尔。戒法传来。四门分别。一佛传西域。二凡圣流汉。三百济传倭。四唐传日本。
　　初言佛传西域者。问。佛在世时。始此律教授谁弟子。答。授优婆离一人。次后次第相承。又古来云迦叶。阿难。商那和须。末田知。优婆□多。此五人灭后百年内。次第相传。虽尔而今详五师但为众主。非诵律藏之人。问。尔谁诵律藏。答。依善见论者有五人。次第诵律藏。问。其五人者何。答。优婆离。驮写拘。苏那拘。悉伽符。目犍连子帝须。此五人次第阎浮利地。持律不断。优婆离从金口闻。驮写拘从优婆离闻。苏那拘从驮写拘闻。悉伽符从苏那拘闻。目犍连子从悉伽符闻。又从此已后付摩哂陀。此即阿育王之子也。摩哂陀付阿栗吒。阿栗吒付帝须达多。次伽罗须末那。次地伽那。次须末那。次伽罗须那。次昙无德。次帝须。次提婆。次须末那。次专那伽。次昙无婆离。次企摩。次优婆帝须。次法回。次阿婆耶。次提婆。次私婆。合二十四人。如此诸律师皆阿罗汉。师师相承。至今不绝。又僧祇律云。佛授优婆离。优婆离授娑婆罗。娑婆罗授树提陀娑。乃至最后尊者道力。彼律合有二十七人。如是贤人次第相传不绝。问。佛灭后经几年。此教分耶。答。依大集经言。灭后百余年后。律教分五部。一昙无德部。二萨婆多部。三弥沙塞部。四迦叶遗部。五婆苏富罗部。又依舍利弗问经。文殊问经。三千威仪经。遗教经。宗轮论等。佛灭后百年后。四众共议依大天五事不同分为两部。一大众部。二上座部。其四众。谓一龙象众（律师众也）二边鄙众（大天众也）三多闻众（经师众也）四大德众（论师众也）次后此第二百年。大众部中出三部。一一说部。二说出世部。三鸡胤部。次后此第二百年大众部中复出一部。名多闻部。次后此第二百年。更出一部。名说假部。次第二百年满时。分出三部。一制多山部。二西山住部。三北山住部。并本为九部。次后第三百年。分为二部。一说一切有部。亦名说因部。二即本上座部。亦转名雪山部。次后此第三百年。从说一切有部出一部。亦名犊子部。次后第三百年。从犊子部出四部。一法上部。二贤胄部。三正量部。四密林山部。次后此第三百年。从说一切有部。亦出一部。亦名化地部。次后此第三百年。从化地部出一部。名法藏部。至三百年末。从说一切有部出一部。名饮光部。亦名善哉部。至第四百年初。从一切有部亦出一部。名经量部。亦名说转部。并本为十一部。
　　问。此二十部中。四分律当何部耶。答。此四分律当法藏部。问。依何文言尔。答。依舍利佛问经。三千威仪经。遗教经。宗轮论。此四说而言尔。
　　二言凡圣流汉者。问。此律教谁始传汉地。答。善见论云。付诸大德诸国流传。亦摩诃勒弃多曾至汉地流行律教。又师子国等各有别人流行。问。流行汉地者。九代中何时耶。答。后汉明帝庄永平元年戊午岁即位。至永平五年。夜梦丈六金人。至十年丁卯之岁。有西域僧迦叶摩腾。游化至于汉地。又至十一年岁次戊辰。复有竺法兰来至此土。此土人请曰。我欲知师法出家受戒。即与剃发。披着缦条。与受三归五戒。准萨婆多论。佛成道八年止三归。兴羯磨受。中国十人。边方五众。由此摩腾止有二人。不得十一年。至丁未之岁永康元年。从前明帝戊辰之岁至此丁未。总一百年。唯用三归五戒共相传受。桓帝既崩。第十一灵帝闳立。戊申即位。自建宁年已后。北天竺有五沙门。支法领。支。竺法护。竺道生。支楼谶等五人来到此土。与大僧受戒即五人受也。自尔已来。始有戒法相传。其时大律未到此土。支法领口诵戒本一卷。羯磨本一卷。在此流行。今时古羯磨戒本者是并出昙无德部。自尔已后。复迳五十五年。至魏文帝丕（曹操子也）黄初三年岁次壬寅。有中天竺沙门昙摩诃罗（或云柯罗）此云法时。游至许昌（黄初二年改许县为许昌）。其人幼而聪敏。质像怀伟。寻读一览文义悉通。善四韦陀妙五明论。图纤运变靡所不说。自谓。在世无过。乃入僧坊。遇见法胜毗昙。殷勤寻省。莫知旨趣。乃深叹曰。佛法深妙。因即出家。诵大小乘经及诸毗尼。来至许昌。观魏僧众全无律范。自来之后。又迳二十八年。兼前五十五年合八十三年。至魏废帝齐王芳嘉平二年岁次庚午。于雒阳更集梵僧。以羯磨法与大僧重更受戒。准用十僧。并翻僧祇戒本一卷。又安息国沙门昙谛亦善律学。出昙无德羯磨以用受戒。此重受之由。如迈法师译经图记。即是大僧受戒之由也。次明尼众者。灵帝之后。亦从大僧求受大戒。支法领语曰。依如佛教。唯开边地五人大僧受戒。不开尼众。尼众泣泪而退。又从灵帝已后。迳五十三年。至当末魏初。东天竺国有二比丘尼到长安。见此土尼众。问曰。汝边受大戒。尼众答曰。我至大僧所受三归五戒。二尼叹曰。边地比丘尼未有具戒。遂还中国化得十五人。三人在雪山冻死。二人堕黑涧死。届至此土唯有十人。自尔已前。尼悉赴京与受具足。后到吴地与彼尼众受戒。自尔已来尼众始有戒法相传。受戒竟后。三人命终。唯七人在来。迳十七年。思忆本乡。即附南海商人而还本国。一去已来更不委耳。此初受戒。但在魏初。未许定是何年月日。又从魏初黄初元年庚子岁。后计有二百一十一年。至宋第二文帝义隆元嘉七年岁次庚午。有罽宾沙门求那跋摩。此言功德铠。即其国王之少子。至于杨州译善戒等经。又复有师子国尼八人。来至宋地云。此地未曾有尼。何得二众受戒。功德铠云。尼无本法者得戒。而僧有罪。寻佛制意。先令作本法者。政欲生其善心为受戒方便。论其得戒。法出大僧。但使羯磨法成自然得戒。今详。魏初尼已受戒。而功德铠即西域人。不练根由。而言无本法也。当时尼众苦求更受。功德铠云。善哉随喜。且令西尼学语。更往西国。请尼令足十数。而功德铠虽先许尼重受大戒。但译比丘尼羯磨一卷。译经图记云四分羯磨一卷是也。而受戒未事遂而终。俄然遂至元嘉十年岁次癸酉。有印度沙门僧伽跋摩。此云众铠。戒德清峻。道俗敬异。自流沙至杨州。复有师子国尼铁索罗等三人至京。足前十数。便请众铠为师。于坛上与尼重受大戒。齐末梁初。钟山定林寺僧祐律师记云。最初为影福寺慧果。净音。僧要。智景等二十三人受戒。自后不能繁记。自尔已来。将为善受。问。有何证验知得戒耶。答。南山律师记云。昔魏文帝三年。内作无遮大会。文帝问曰。此僧尼得戒原由云何可知。诸大德悉皆不答。于时即有比丘。请向西国部得戒所由。到北天竺遇见一罗汉。启问曰。振旦僧尼受得戒不。答曰。我小圣不知得不。又语比丘曰。汝且住此。吾今为汝往问弥勒得不来报。于是即入禅定向兜率卒天。问曰。我是小圣。不知边地为得戒不。故来问尊。弥勒答言。边地得戒遂请证验。即取金花而愿言。若边地僧尼得戒者愿金花入罗汉手。若不得者金花莫入。愿讫。金花即入掌中一尺影现。奇征既尔。内怀欢喜。弥勒语曰。汝下至振旦比丘所。亦当发愿。若使振旦僧尼得戒不虚。唯愿金花入比丘手。当即发愿已讫以手案花。花入比丘掌中一尺影现。瑞应既尔。欲来还国。遂有迦毗罗神。现身语曰。道路县远多诸崄难。弟子送师令达彼国。未至之间。魏文帝殿前。先有金花空中影现。文帝问大史曰。何变怪也。大史答曰。西国有佛法来此。于时不盈月。比丘掌中有化。来到之日。空里金花即灭不现。当发汉境总有十八人。或有慕圣情深。即往彼方。或有逢难命谢。正有一身。从其大苑　博寻旧迹。来达秦。今详。魏文帝三年。内作无遮大会者。若是前魏文帝。即是黄初三年壬寅之岁。计其年月稍不相当。且如唐静迈法师翻译图记云。沙门释智严。凉州人也。弱冠出家。纳衣宴坐。分卫自资。于时晋安帝义熙十三年灭后秦伐姚泓还（泓是姚长孙也。八月为东晋刘裕所檎于建康即斩之）始兴公王恢从驾游观山川。见严禅思即请还都。然严先西得经梵本未译。后至晋末宗兴（东晋大刘裕以晋恭帝元兴二年十月晋禅。改为宋朝也）至宋文帝元嘉四年（此从义熙十三年。至元嘉四年。合十一年）岁次丁卯。于所都枳园寺译普曜经等合三十六卷。然严未出家前曾受五戒。有所亏犯。后受大戒疑不得戒。遂泛海至印度咨问罗汉。罗汉不决。为请弥勒。弥勒答云得戒。严甚喜焉。若据前魏黄初三年壬寅之岁。至宋文帝元嘉四年丁卯之岁智严翻译之时。当二百六年。岂容有人二百余岁。若言后魏道武皇帝创都此代皇始三年岁次戊戌。于时彼未敬信佛法。谁复诘问得戒根由。况复皇始之与黄初。文帝武帝并皆有异。何得戒证。故知南山错记也。今详。此是后秦姚兴谥文桓帝。皇初三年岁次景申（皇初字与前魏曹氏黄初字不同也）至元嘉四年合三十二年也。义准智严创往西域犹应少年。往返迁延更迳三十二载。即与译经图记相符会也。宜勘秦魏史传。问。智严法师初在秦朝。何得宋代翻译。今详。后秦为宋刘裕所灭。所以智严从秦入宋。又出家之道游化诸方。故无伤也（当元嘉年严翻时。总有六国。一西秦。二夏国。三北凉。四化燕。五后魏。六宋国也）此中总计大僧初受戒。从汉灵帝戍申已来至今大周长安三年岁次癸卯。当五百三十六年已还。大僧第二重受戒。从魏芳帝嘉平二年庚午已来至今大周长安三年岁次癸卯。总计四百五十四年。比丘最初受戒。从前魏黄初元年岁庚子至今大周长安三年岁次癸卯。当四百八十四年已还。比丘尼第二重受戒。从宋元嘉十年癸本已来至大周今长安三年岁次癸卯。当二百七十一年中间。至周武帝灭佛法。有灵祐法师等十人藏在勒摩提将军家。大隋创兴。才得九人。与人受具戒也。
　　第三百济传日本者。谓百济许智部所述年代记云。从矶城岛宫御宇天国推开广庭天皇元年庚申始于十三年岁次壬申。百济国圣明王始奉佛法表赞功德。苏我稻目宿祢大臣奏云。随敕可尊三宝。而弓削守屋大连。中臣镰子连等。邪见不从。然后从庚申始至于辛卯。合三十二年。矶城岛天皇崩也。次壬辰年。他田宫御宇。渟名仓太琼天皇即位。同年四月。以苏我马子宿祢为大臣。从此年始至于十四年乙巳。即弓削大连烧佛殿并佛像等。取烧余佛像流弃于难波堀江。秋八月。太琼天皇崩也。日本记云。庚寅年烧堂舍佛像。而流于难波堀江。然则从庚寅年至乙巳年。所经岁次合十六年。是和会难。次从乙巳年至于甲寅合经十年。即他由天皇后。丰御食炊屋姬天皇以甲寅年诏皇太子上宫厩户丰聪耳皇子。苏我马子宿祢为大臣。更令兴隆三宝。始作飞鸟大寺。此年皇子年二十二岁也。从矶城岛天皇即位元年法外十三年岁欠壬申始至于法内天长七年岁次庚戌。合二百七十八年。佛法兴隆于倭国。唯论其中兴废者。谓从广庭天皇即位十三年壬申至高野天皇即位天平胜宝六年甲午并一百十年。戒法不精严。亦倭地皆悉无不受戒处。渐渐寻佛意趣。不坛场地亦不结界地不得行大法。由此而言。彼时受者不依佛教。恐不得戒。
　　第四明大唐师所传者。谓于中有二。一述传戒法。次建招提寺。初述传戒法者。谓鉴真大和尚入界始建坛场而传戒法。伏惟住持之德。沙门大唐杨州江阳县人龙兴寺之大德也。俗性淳于氏。齐大夫之苗裔。禀姓秀于人伦。而彼行犹由圣法。戒珠净莹。利他心深。于诸州中而唯独为化主。至于大唐开元二十一年。沙门生年三十六也。大唐万岁通天二年生。淮南之内净持戒律者。唯沙门独秀无伦。道俗归心。天下五百余州仰为受戒之大师。讲说之闲修造古寺八十余处。供养十方众僧其数无量。缝纳袈裟一千领布袈裟二千领供送五台山众僧。设无遮之大会。躬调药物以治病患。饥者施食。寒者给衣。凡经行之所无不蒙赖也。沙门前后度人立坛授戒其数无量。各在一方传法于世。其事敏多不可具载。时沙门在杨州大明寺。为众僧讲律。其先所造石塼浮图忽然放光。又现菩萨三目六臂。自称般若仙。以为讲说之灵验也。种种变现其事繁广。不可具述。于是唐留学问僧荣睿普照在都承闻灵验远振。即至杨州。大明寺顶礼和尚足下。具述意曰。佛法东流日本国。虽有其法而无传法之人。愿大和尚上游东兴化。即大和尚唱弟子僧祥彦等二十一人。仍买岭南军船一只。雇得船人十二口。备辨干粮。载经像并杂随身物。道俗工匠水手等都有八十五人。天宝二载十二月。举帆东下。到明州界狼沟浦遭恶风浪。船被打破。人物飘没。唯大和尚独在浮草上。端座不动。有五色物扶和尚。左右渐牵至岸。又同船人三分存一。大和尚遥见欲入水救之。忽然空中有声云。莫入水。俄尔恶风便息。二十余人着岸免死。次亦立坛授戒。敕赐度人。其数亦多。天宝十二戴岁次癸巳十月十五日壬午。日本国大使特进藤原朝臣清河。副使光禄卿伴宿祢古满。副使秘书临吉备朝臣真吉备。及留学生衡尉卿安倍朝臣朝衡等同至龙兴寺。礼拜白大和尚云。弟子早知和尚向日本国将欲传戒。今亲奉面顶礼欢喜。弟子等今录和尚尊名上奏。将向日本国。亦不难也。但主上教崇道士。欲遣东国流转其法。然弟子等不崇其法。方便奏停。更劝请大和尚。以天宝十二载十一月二十九日戌时从龙兴寺出至江头乘船。下至苏州黄泗浦同随者杨州白塔寺法进大德等。道俗总有二十四人。将如来舍利经像律论琉章。随身衣钵等寄载二船。十二月十五日壬子。四船同发。其三个船皆飘回破损。唯大和尚所乘第二船。虽遭恶风平安着萨磨国。此亦和尚之所拥护也。经海十二日。即二十六日辛卯入太宰府。天平胜宝六年岁次甲午二月四日入京和尚上年五十六。速使安宿王。于罗城门外慰劳。引入东大寺安置。五日唐道璇律师。菩提僧正。及诸寺大德禅师等。来相慰问。六日大臣大纳言宰相已下官司二百余人。共来礼拜问讯。后更敕使从四位上吉备朝臣真吉备来宣敕旨慰劳曰。大德和尚远涉沧波投此国。诚副朕意。喜慰无喻。朕造此东大寺经年。欲立戒坛。充僧受戒。自有此心日夜不忘。今和尚远来传流戒法。冥契朕心。自今以后。授戒传法。一任和尚弘通也。便请大和尚及法进沙门相随徒众等入内安置。太上天皇先请大和尚。亲对受菩萨之净戒也。仍拜和尚为释门大僧正。其法进沙门为律师也。仍即为济和尚旅疲。以奈良城右京五条二坊内新田部亲王家。四个町地并房舍。及备前国水田一百町。以永施与大和尚。用为宿院及供料则饰造堂舍。号称招提安置佛像经教。设无遮之供以资供十方众僧。用期于来际坛场。饰造东大招提二寺。授戒无宝字二年中。更有别敕加大和尚之号诏天僧尼。皆归大和尚习学戒法也。自尔以来。以僧二百五十戒尼五百戒授与此土出家之类。住持佛法镇护国家。然后彼授戒仪戒迄至今时经数年。而尚为一道。无别异矣。渐　惟和尚住持。当契于佛意趣。从小而入大。于大唐日本二朝而其流法唯一。亦更无别岐。谁人与竞之。住持之迹兼于来叶。引接之悲及于草木。岂唯有现在之利。亦复该当后之益。夫以。先后圣人以佛戒流布于阎浮界。七众侣各虽受持尚未显师资之尊号。亦未明所传之境界。故薄录之。戒法传来略其如此。

戒律传来记上卷

是记者吾祖过海大师法孙丰安大德。天长七年奉敕所造也。盖以此时令诸宗各上其宗要。于是法相护命撰研神章五卷。三论玄睿大义钞四卷。天台义真制宗义集一卷。华严普机作一乘开心论六卷。真言空海着十住心论十卷（并）秘藏宝钥三卷。律宗则造此记各以奉进。予尝索此书久（矣）偶得之于宇智郡五条町。喜悦无比。然原本三卷而今现存者唯上卷一本耳。深可惜也。虽然此卷明记本宗传来本寺戒坛建立及僧尼授戒规范事。最是无上宝典。不可不尊重也。今年加修理奉纳于唐招提寺宝藏。以期末代弘律龟鉴而已。
明治三十七年辰八月九日。
　　唐招提寺应量坊住持兴律沙门智海
