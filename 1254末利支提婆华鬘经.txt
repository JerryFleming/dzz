大正藏 No. 1254 末利支提婆华鬘经
　　唐 不空译


　　1卷


　　　　末利支提婆华鬘经

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　如是我闻。一时佛在舍卫国祇树给孤独园。与大阿罗汉二百五十人俱。复有无量大菩萨众。弥勒菩萨曼殊室利菩萨观世音菩萨而为上首。及末利支等诸天龙神八部前后围绕。
　　尔时舍利子即从座起遍袒右肩。右膝著地合掌而白佛言。世尊。未来末世众生作何法得脱诸难。佛告舍利子谛听谛听。我今为汝说于此事。尔时众会欢喜踊跃重复劝请。时佛世尊即说此言。有天名末利支。常在日前行。日不见彼彼能见日即说咒曰。
　　南谟佛陀耶　　南谟达摩耶
　　南谟僧伽耶

　　怛你也(二合)他阿啰迦摩斯末迦摩斯阿豆摩斯支婆罗摩斯安达檀那摩斯摩利支波罗摩斯那漠率都羝娑嚩(二合引)贺
　　王难中覆护我。贼难行路难失路旷野。昼日夜中水难火难。罗刹难茶鸡支你鬼难中毒药难。佛语真实法语真实僧实语。天实语仙人实语覆护我咒曰。
　　怛你也(二合反)他阿罗拘利阿罗拘利吉利的羝勒叉勒叉我某甲萨婆婆油(上)钵陀罗菩提婆伽夜栖(斯亚反)裨(毗)馺婆贺
　　佛言若有人欲行此法者。一切法中此法最胜。若人欲得供养末利支天者。应用金若银若赤铜若白檀若紫檀。应作末利支天形像。其造像法。一似天女形。身长大小一寸二寸三寸乃至一肘。其中最胜者一寸二寸为好。其作像又须得最好手博士。遣受八戒斋日日洗浴。著净白衣作之。其价直之者随博士语索不得违。作此像已。若苾刍欲行远道。于袈裟片中裹著彼像。若持五戒优婆塞。于头髻中盛著彼像。大小便时离身放著。不得共身上屏大小便利。
　　次说印及坛法。
　　交叉二小指二无名指。在掌中右押左。二头指直竖头相著。二中指各[打-丁+必]在二头指背上头相拄著。二大指并竖缚二头指侧。大指来去。此是身姥陀罗尼印准前身印。各屈二中指上节。头向大指垂甲相背。又屈二大指上节。头向掌中。此是头顶印。
　　若比丘比丘尼。袈裟中裹前像。若俗人头髻中著像。即作此头印以案像上。二十一遍诵咒行于道路。准前身印唯开二头指头二分许。即是护身印用之护身法。
　　左手大指头押无名指第一节文。以余四指把拳即是欢喜印。若作此印诵咒向王臣边者。即前人欢喜左手屈臂牵向于前。以头指已下四指把拳。复以大指押头指甲上。次开掌中作孔。以右手申掌。从左手上向。手掌磨之到于孔上。即以右掌覆盖指孔上。心里作之。左手掌是末利支心。右手掌是末利支身。于左手掌心中。我身随在末利支天藏我身著。末利支在我顶上护于我身。此是末利支印。口中数数诵咒者即得大验。行者不得吃饭。唯食大麦乳酪酥菜等。若不堪忍者自乞饭吃。不得吃于众僧之食。如是满足十万遍即得验也。于净洁道场中安末利支像。已行者日日洗浴。若不洗浴洗手漱口入道场。作身印唤末利支。安置已种种供养。日日诵咒一百八遍或一千八遍。如是乃至满十万遍讫。然后于好处所料理于地。拔去恶物树根瓦砾毛骨等已。坚筑于地使平坦之。其作坛日者腊月十五日。以五色作之。中心著末利支座。座上画著华座并像。式即东面安使者。名婆多罗室利夜。北面安使者。名计室你。南面安使者。名摩利你。然后咒师唤之安置。以香华饮食八槃灯十六盏。种种供养已。咒师在西门面向东坐。诵咒一千八遍。种种供养讫然后发遣之。更有别法日月蚀日。作此坛法者大得验也。
　　若人欲东西远行在路者。先作水坛。唤末利支安置已。取粳米华和酥。咒一遍一烧满一千八遍并诵咒。随所欲去处趣者得大验。
　　又更一法七日之中日日作水坛。唤末利支安置。复著火炉然谷木树火。于此柴火中。咒烧粳米乌麻一百八遍并诵咒。日三时时别一百八遍。乃至七日作此法讫。向王臣边者前人散走他。
　　又更一法若欲论议。依前法火烧梨枝一百八段。一段一尺并咒七日。作此法者得大论师也。
　　又法依前法火烧酥一百八遍并咒者。一切禽兽毒虫不得侵害。
　　又法若人欲得见末利支者。依前法以谷树柴然火。取天木二十一段。以酥蜜酪涂之。火烧并咒日日。唯吃粳米饭乳酥三种。不得食余物。七日之中日日倍胜种种供养。如是七日作此法时。第七日中末利支身现。入道场问行者言。汝欲求何法。是时行者随意答之。时末利支听许归去即知得验。一切诸天亦皆欢喜。
　　又法七日之中每日三时。火烧茴香草白菖蒲白芥子三种。并咒讫向罗阇边去者前人欢喜。
　　又法欲向官人边去者。依前法火烧白芥子。日日三时时别一百八遍并咒。七日之中唯食粳米乳酪三种。不得食余物。如是七日讫向官人边去者前人欢喜。
　　又法依前法。火烧阿末罗梨叶一百八遍并咒。如是七日治一切鬼病则得验。
　　又法依前法。取大麦好捣(勿使末)以蜜和作团。大如李子一百八个。七日之中行者初日全不吃食。余六日任意得食。日日火烧所团大麦并咒。作上欢喜印如是尽烧一百八团讫。以水灭火后附其烟上薰两手掌。诵咒二十一遍。愿云使我之手作一切法种种得验者。即一切得验前人欢喜。
　　又法若人热病。取好青草拟口。诵咒二十一遍。以摩病者五十四遍并咒者即差。
　　又法日日一遍诵咒。遍作大护身。三遍作大结界。五遍诵咒者所爱之人任意即得。六遍诵咒结界。夜入冢墓一切无畏。
　　又法若欲远行。先于私房七遍火烧薰陆之香并咒讫。著道行之时数数诵咒行者。路中贼难鬼难等皆不得近也。
　　又法依前法。白月八日于净室中。取好香花与粳米饭少少。火烧一千八遍。行法之人一日不食。著净洁之衣作此法者。前人尊重恭敬供养。
　　又法取牛粪未落地时。以器承取莫著别处。即用和水作水坛。坛中心著佛像或佛舍利。复取母犊并黄牛乳作酥。盛著金钵中。以右手无名指搅之。于酥并咒。其酥之上火若出者。即知得大聪明诵千偈。若火不出唯烟与暖者。即知得可聪明。若不得烟暖。自身伏地拟口于酥器边。以右手无名指为[槎-工+目]吃酥。即得少少聪明。
　　又法于城东门外。好料理地作四肘坛。取坏砖五个。中心著一四面各一。又以四水罐盛水。以柳枝塞口。于四面砖上著之。又取紫檀摩研水中。即以其水洒于坛上。以赤花供养于坛。复以胡捻支四枚。各著四水罐边。复以五色线绕坛四面。于坛四面之外。以种种花香饮食。泮与诸鬼。于坛四门敷青草座。咒师著好净衣结跏趺坐于青草上。唤摩利支及诸使者安置。种种供养。咒师手把青草诵咒。以草从自头向脚摩之一百八遍。咒师手作字末利支身印。印中把青草向自顶著。遣一弟子将坛上四水罐。一一灌于咒师顶上竟。然后咒师著好净衣作护身印。念佛礼佛礼摩利支讫。取龙树花与龙脑香。及酥合香三种。七日之中咒师唯食粳米牛乳粥。不得食余物。日日咒于上三种药一百八遍。乃至第七日。将彼药安自顶上右肩左肩心上咽上额上者。得验。此语不问有别法用。
　　又法依前。若人患痔病。取黑线作咒索。病者头东脚西卧于床上。以索系病者腰。又以引索系其床脚。并咒二十一遍者痔病即差。若人患颈治法。准上唯改前系腰。系其颈上为异。
　　又法取江水两边泥土。以作一百鬼形像。其中鬼王名曰毗那夜迦。此鬼王头者作象头形。其余诸鬼头各各别作诸禽兽形。其身手脚总作人形。大小长短四指或八指许作之。取紫檀木以于水研之。用以其水和泥。于地作坛。以五色土。于坛之上作座处。中心一座北面二座。南面二座东面二座。于中心座上著于鬼王像。其余六座上总分著九十九鬼像。以诸香花及燃七盏。酥灯饮食等种种供养。并取安悉香和酥。火烧用以供养。咒师于西门坐面向东。诵末利支咒七遍。以种种色线咒二十一遍。然后取坛三面诸鬼像。聚就于中心鬼王边一处著之。以其七色线。总缚著彼鬼像讫。取犊子粪一百八团。一一火烧并咒。烧一一团时一诵咒。馺婆(二合引)诃(引)于前先唱云缚一切鬼。然后唱云馺婆(二合引)诃(引)如是尽一百八团竟。别处掘地深至人腰作孔。将彼所缚诸鬼像著于孔中。以诸香花种种饮食供养彼鬼。然后以上塞于孔上。坚筑以地平复。其鬼永不得出。若彼咒师业病临死之时。心中作意解放彼鬼。彼鬼得脱。若作此法者即得末利支大验。一切咒验。
　　又法一生之中日日唯食粳米乳粥。数数诵咒得大聪明。四姓之中得婆罗门大爱念。若火烧酥酪乳者。刹帝利爱念。若火烧大麦乳酪者。毗舍爱念。若火烧乌麻滓者。首陀爱念。
　　又法若人鬼病口全不语者。咒水二十一遍泮之即语。
　　又法鬼病口合不语。以袈裟角咒二十一遍。打之即语。
　　又法手捻于灰。咒之七遍散四方结界。又法以泥作弹丸十个各掷十方作大结界。
　　又法若妇人难产。咒乌麻油七遍。以摩脐上即得易产。
　　又法若共他论议得胜时。被他相憎嗔一只相言。
　　又共他斗诤。被他相言枷锁官边。问罪是非之时。取白菖蒲咒二十一遍。系著右臂。复以左手作欢喜印并咒之。即得大胜之理。若数诵咒种种得验。
　　又法若人被毒虫螫者。咒师取五色线作咒索二十一结。以系自右手臂上讫。向彼螫人边去。取柳枝咒之。数数以手摩彼人即差。
　　若人被恶毒蛇所螫临死之时。咒师以自手掬取水。漱口七遍诵咒。以其水泮于病者二十一遍竟即差。
　　又若人身生恶疮者。和泥涂于疮上二十一遍并咒即差。
　　又若畜生遇时气病者。于城正中央然谷树火。以牛乳火烧并咒即差。夜里应作此法。其明日午时还烧谷树火。取白芥子油与白芥子相和。火烧一千八遍并咒即差。
　　又法取俱噜陀木一千八段(此木相状似菩提树)一一火烧并咒各一遍者。一切鸠槃荼药叉等鬼神皆悉欢喜。
　　若火烧冬菰少少一千八遍者。一切魍魉悉皆欢喜。
　　若取冢墓之上树木一千八段。与乌麻相和火烧并咒一千八遍者。一切大恶鬼神欢喜。
　　又法若取菩提树枝一千八段。一一涂酥火烧一千八遍并咒者。四大天王欢喜爱念。
　　又法若人癫病者。咒师取一切五谷相和。以手掬取咒之火烧一千八遍者。鬼神欢喜即得治病。
　　若取安悉香捣之为丸。涂酥火烧一千八遍并咒者。摩醯首罗及傍边天一切欢喜。
　　若依以前法作坛。种种供养。坛中心著佛像或佛舍利。取喝啰迦沙弥陀木(此是苦练树之别名)三千八段。酥酪蜜中涂之。一一火烧各一段一咒。如是尽三千八段。作此法者造四重五逆罪灭而得验。
　　若行者依前法作水坛讫从白月八日至十五日。日日取紫姜木一千八段。涂酥火烧并咒者。末利支即来入道场遂其所愿。尔时行者眼见末利支身得大验。
　　若一日不食作此法种种供养者。得末利支大验。
　　又若欲得钱财者。黑月十四日至十五日两日之中。每日三时取乌麻粳米及粳米花三种。火烧并咒者即得钱财。
　　又法若欲得缚魔者。七日之中日日取苦练树枝。一名菩提树。一千八段。一一涂于白芥子之油中火烧者。即得缚。若咒师或俗人行此咒法时。官府知之捉得者。被枷锁缚时。数数诵此咒缚永不得。
　　若人相嗔取乌麻油滓与粳米糠相和。火烧一千八遍并咒者。即得前人嗔欢喜。若取乌麻火烧一千八遍者。前人爱念欢喜。
　　又法若欲得钱财者。七日之中日日取石榴草茎。长六指一千八段。一一火烧并咒者。即得钱财。
　　又法欲向他人处索所爱物者。取白菖蒲咒之一千八遍。系自臂上乞之无所不得。
　　又法二十一日日日三时。取安悉香捣之为丸一千八丸。用涂酥酪蜜中。一一火烧并咒。向王百官边去者前人欢喜爱念。若欲得作纲维者。七日之中日日三时。取众名香捣之为丸一千八丸。一一涂酥火烧并咒者。即得纲维。又法若行者洗浴入道场作水坛等种种供养。唤末利支安置。如是满十万遍。作此法讫然后口云结界(莫手作印)。随行者所愿皆得成就。一切难事易得办之。然破他人作法之事。
　　尔时末利支白佛言。世尊我有别法。今欲说者用好紫檀木广三指长三寸。其木一面刻作末利支形。作女天。其像左右各刻。作两末利支侍者。亦作女形。复以别紫檀木作盖盖之。作此像已。欲行远道。将于此像不离自身。隐藏著之莫令听人知。日日数数诵咒。
　　若有所愿欲作水坛。坛中心安像。唤末利支安置。以种种供养。复取莲华一百八个以供养之。其供养法。手取一一莲华咒之用以供养。复以乌麻粳米火烧一千八遍并咒讫。把像种种得验(此语应知)上件诸法皆作水坛等。种种供养始得验之。末利支说此法竟。与诸天龙八部礼佛而退。
　　怛侄他阿罗居隶阿罗居隶吉利帝底萨婆伽罗醯鼻(毗簸反)萨菩乌波涂瑟[齒*齊]鼻(反同前)萨婆伊底廋乌波达啰髀鼻(反同前)勒叉勒叉莫么(某甲)耶写莎嚩(二合引)诃(引)
　　有一本云。作天像法。其像二手。左一手屈臂向上平横。当左乳前把拳。拳中把拂。形如讲法师高座上所把形。于其拂中作西国万字文形。亦如佛像胸上字。字四曲内各作日形。一一著之著四个日形。其拂上作焰形。右一手申臂及指垂下。其作像法。画像一种无别。其像身长一寸二寸乃至一肘。
　　怛侄他阿罗拘梨阿罗拘梨鸡利底跢萨嚩(去)伽啰醯鼻(比可反)萨菩钵跢罗髀鼻(同上反)萨婆伊都廋钵跢啰鞞弊曷勒叉曷勒叉么么(某甲)夜写莎嚩(二合引)诃(引此一咒欲以挍言)
　　以后别此咒缚贼。
　　曼殊室利菩萨说咒曰。
　　归命同千转头。
　　那冒曼殊室利曳矩摩罗菩多夜怛侄他醯利底瑟吒(上二合)怛婆羯罗(上)趺途徙摩遮罗(上二合)莎嚩(二合引)贺
　　又若在道行逢贼时。咒手大母指急把指。遇贼无难。若咒衣袂或衣衿。左綟七遍急把诵咒而过。
　　除睡咒
　　怛侄他伊底弥底只底比迦那膻底波陀耻莎嚩(二合引)贺(引)
　　若人坐中多睡时。于佛前至心诵七遍便少无也。
　　毗沙门咒曰。
　　那谟裴铄啰皤拏写摩诃曷啰阇写施鞞娑婆(二合引)呵(引)施皤跋趺犁娑婆诃
　　若咒净油七遍若二七遍。用涂卧所。乞财物等得如所愿。
　　咒一切贼法
　　补鲁那补鲁那主噜诃主噜诃萨写娑婆(二合引)诃
　　更有咒缚贼咒。
　　伽吒加吒僧伽吒我今为加吒终不为解加吒
　　又若被贼。烧香诵咒。若有疑者并称名。若不知者但当面诵咒咒之。贼即自缚自道盗物。得已然后解放大验也。

　　　　末利支提婆花鬘经


