No.2599
禅戒诀

    　　  
　　　　　
　　　　　
　　　　　

其一

    古德曰。菩萨戒禅门一大事。灵山少林嫡嫡相承。而诸家皆传持焉。独禅家为一大事者。虽同是此戒。及其传为禅戒。直入毗卢性海。单提毗卢心印。戒坛仪则授受样子。高出于诸家之所施设。非思议分别之所能及。是其所以称一大事。宜哉自非入室亲子不能了知焉。然元朝以来中华禅林。盖似失其仪则。又于此土是寝衰。而惟永平门下只有血脉受得坛法不行。血脉相传绵绵不绝是有告朔饩羊而其礼不具。喜其得叹其废。兹有我先师月老和尚。乘愿力出勉回古道。又得仪则遗法而重起羯磨。寻羯磨坠绪而张皇幽眇。予受其统至今弘演者。乃我门之孔幸也。信焉者知是佛祖命根命脉。不信焉者认为朱墨合成底一枚故纸耳。耆婆医之见草木尽是灵药。而常人见为间草木。释摩男之取瓦砾无非金宝。而常人取为片瓦砾。今此血脉是佛祖屋里灵药金宝。而见为间草木取为片瓦砾者。匪其人也。非其机也。叶县归省禅师曰。宗师血脉。或凡或圣。龙树马鸣。天堂地狱。镬汤炉炭。牛头狱卒。森罗万象。日月星辰。他方此土。有情无情。以手画一画曰。俱入此宗。此宗门中亦能杀人亦能活人。杀人须得杀人刀。活人须得活人句。是他叶县发明血脉说得无余。今若有人问山僧。作^8□生是杀人刀活人句。只指血脉顶上一圆相道。秖这是杀也。全机现活也。全机现都来不出此一圈中。此一圈中所谓俱入此宗。是以不问淫男淫女。发一念信力。则齐付此血脉。令其结缘于此宗门中。又岂不博大殊胜功德聚哉。此宗门中。空知空见。信为能入。则无机不收。无物不容。梵网经曰。一切有心者。皆应摄佛戒。佛言如是不可不信。又大灌顶神咒经曰。三十六神护受三归人。二十五神护持五戒人。况此大戒乃佛乃祖天神地祇同所护念。其谁不珍敬。切莫生轻忽。

其二

    夫诸佛大化三无漏学。而戒学居其首。戒波罗蜜非但一种。有优婆塞五戒。有沙弥十戒。有比丘二百五十戒。有菩萨五十八戒。有道共定共毗尼母论之三语受戒等。而或是大通智胜佛之十六王子各各出家。以菩萨沙弥圆成佛果。我迦文大圣其第十六子也。曹溪六祖以优婆塞身寓法性寺时。印宗法师为薙其发。令寺主智光律师授具足戒。祖是多生善知识。一切戒法自然具足。然应印宗所告成化门式。药山下有高沙弥。具大力量。一生以菩萨沙弥举扬宗乘。或复有行业纯一毗尼具足者。或有单持菩萨戒者。如是受持间亦虽有之。禅家室内佛祖所嫡传十六事条。洞济一辙禅戒仪矣。所谓达磨大师所传一乘戒也。宋末荣西和尚入宋。受法于黄龙派下虚庵敞。并传其禅戒。护国论元亨释书等所载分明也。释书荣西传云。先是在万年日。敞语曰。菩萨戒禅门一大事也。汝航海来问禅于我。因而付之。及应器坐具宝瓶□杖白拂。其图迦文已下二十八祖达磨以来至虚庵。嫡嫡相承不括横枝。五十三世系连明核。又西云。我禅门者非特今始有之。昔睿山传教大师尝制内证佛法相承血脉一卷。其初乃我达磨西来之禅法也。西之后我道元和尚入宋。受法于天童长翁净。又传其禅戒。与西所传一般也。法灯国师年谱中所谓。受菩萨戒于深草佛法上人。乃天童所传戒仪者是也。然荣西所传被于后昆今犹存焉。永平门下递代相承。至经于乱世。则如其血脉虽系联。而坛仪不行。幸得天童传来戒仪之旧本。而永平大乘大慈三处室内戒本合而一律。且自余大小古刹亦皆在焉。其授受之作法。甚是希有不可思议者也。盖据梵网经·璎珞经所说。则单受持菩萨戒为成戒学。大贤戒品宗要云。如契经言。于乘缓者乃名为缓。于戒缓者不名为缓。菩萨摩诃萨于此大乘心不懈慢。是名奉戒。非但我禅依此义。教乘宗主传教大师入唐受学。正传天台宗脉。傍承翛然（嗣马祖一住天台山禅林寺）法戒。归朝以后回其法眼。特立日本唯大乘山。愿开菩萨圆顿大戒坛。大师寂后。敕免坛仪建焉。详见于大师所撰显戒论。其徒光定所述一心戒文。一心戒文曰。凡佛戒有二。一者大乘大僧戒。制十重四十八轻以为大僧戒。二者小乘大僧戒。制二百五十等戒以为大僧戒。又佛受戒有二。一者大乘戒。依普贤经请三师等。请释迦牟尼佛为菩萨戒和尚。请文殊师利菩萨为菩萨戒羯摩阿阇梨。请弥勒菩萨为菩萨戒教授阿阇梨。请十方一切诸佛为菩萨戒证师。请十方一切诸菩萨为同学等侣。请现世一传戒师以为现前师。若无传戒师。至心忏悔。必得好相于佛像前。自誓受戒。自誓受者。梵网戒经·璎珞本业经所说也。二者小乘戒。依小乘律请现前十师白四羯磨。请清净持律大德十人为三师七证。若阙一人则不得戒。今天台年分学生并回心向大初修行者不受此戒。除其久修行。除久修行者。如佛为久修行者许一分学外道阿笈摩等书。此说见善戒经第十卷也。又曰。法华经列二种菩萨。文殊菩萨弥勒菩萨等皆出家菩萨。跋陀婆罗等五百菩萨皆是在家菩萨。列二种人以为一类数。不入比丘类。以为其大数。又曰最澄云。闻如来制戒随机不同。众生发心大小亦别。文殊头卢上座位别。一师十师羯磨全异。又曰。如本业经言。有受一分戒名一分菩萨。乃至二分三分四分十分名具足戒。又曰。护命僧都云。大唐无菩萨僧。亦无别受菩萨僧。有通受菩萨僧。约大乘而无剃除鬓发。约小乘而有剃除鬓发。有历小乘而受菩萨戒僧。无不历小乘而受菩萨戒僧。有历小乘而受菩萨戒僧。无此别受菩萨僧。最澄云。僧都不披一切经。亦不披一切论疏。故云无别受菩萨僧而有通受菩萨僧。诸法无行经喜根名比丘菩萨者。法华经常不轻名比丘菩萨者。具如显戒论。又曰。传戒师师相承事者。从南天竺至于日本。南天竺王第三王子菩提达磨。一乘戒受优婆掘至于汉地云云。上来所说达磨大师一乘戒。传教大师圆顿戒。共是但受菩萨三聚羯磨五十八戒之大僧戒也。一分二分乃至十分。随分菩萨随机护持。易护持而功德多。纵误犯十重。或通忏悔。或听更受。菩萨五戒威仪经云。比丘犯四重。更无受路。菩萨虽犯。脱可更受。本业璎珞经云。菩萨戒有受法而无舍法。有犯不失尽未来际。然比丘一犯无受路。则彼小乘戒难护持而功德少。毗婆娑论所谓。铜钱积上置一金钱。铜钱虽多。得一金钱犹生欣尚者也。如菩萨戒之学处。经论有明文。不可不知。摄大乘论释第二十八卷。世亲菩萨释增上戒学胜相胜证曰。云何知菩萨学处与声闻差别。言品类差别者。声闻唯有一守护戒无摄善法戒及利益众生戒。共不共学处戒者。于中性罪谓杀生等为共。掘地断草等制罪是不共。此后学处于声闻有罪。菩萨无罪。如声闻于夏中行是犯。菩萨见有众生利益事不去是犯。又论曰。甚深差别者。菩萨以如是等方便善巧行杀生等十种恶业。然不得罪生无量福。证阿耨多罗三藐三菩提乃至或为国王显示种种逼恼众生事。以是成立众生于律行中云云。同第三十八卷论曰。共不共学处殊胜者。谓诸菩萨一切性罪不现行故。与声闻共相似。遮罪有现行故。与彼不共。于学处有声闻犯菩萨不犯。有菩萨犯声闻不犯。菩萨具有身语心戒。声闻唯有身语二戒。是故菩萨心亦有犯。非诸声闻。以要言之。一切饶益有情无罪。身语意业菩萨一切皆应现行皆应修学。如是应知说名为共不共殊胜。菩萨戒品宗要云。如瑜伽说。善权方便为利他故。于诸性罪少分现行。而无所犯反生功德。又如契经言。菩萨知以破戒因缘令人受持爱乐大乘。则得破戒。菩萨尔时应作此念。我宁一劫若减一劫堕无间狱受此罪报。要令是人不退菩提。文殊白佛言为此毁戒堕阿鼻狱。无有是处。佛赞善哉。瑜伽亦同。又如契经言。有而犯者胜无而一犯。有犯名菩萨。无犯名外道。若不领此旨。则或不能无差路也。须知菩萨声闻功德差别非同日论。佛说摩诃衍宝严经云。譬如有小摩尼真珠胜于水精如须弥山。菩萨如是。初发道心出过一切声闻之上。六度集经云。犹浊水满海不如甘露之一升也。吾门从上宗师。虽教外无位活作用。尽是心菩萨心也。今日参玄徒。随分践其迹。则岂其心声闻心者耶。切须护持菩萨甘露摩尼戒。莫枉执持声闻海水水精戒。至祷至祷。

东林完戒普说（附）

    师竖拂云。黄面老子一代所说结集流传。总名为经律论三藏。其文广博层层在大藏中者可见矣。三藏所诠是戒定慧。谓之三无漏学也。凡佛弟子所修者。戒定慧实法。而其所学者。经律论文言也。如文言纵不得涉猎。如实法不可不研究。故涅槃经中告大众。今以正法付嘱国王大臣乃至四部之众。应当劝励诸学人等令得增上戒定慧。若有不学是三品法懈怠破戒毁正法者。国王大臣四部之众应当苦治。又言。若于僧中有破戒者。不应以披袈裟因缘恭敬礼拜。是故如中华梁武帝告高僧智藏曰。比见僧尼多未训习。白衣僧正不解律科。以俗法治之伤于过重。弟子暇日欲自为白衣僧正依律立法。此虽是师之事。然佛亦付嘱国王。如此土推古天皇有诏责僧曰。夫道人犯法。何以诲俗人。朕闻以僧入为三宝。断欲恚愚教人化世。以是为宝。若无此功。则游民国贼。为世有何所益。非佛徒非法师。不知其所可贵。故自今已后任僧正僧都应捡挍僧尼。乃以观勒僧为僧正司僧事。并以鞍部德积为僧都令副司。即日命官人阿昙连为鸣为法头令扱僧。夫官人之司僧事。中华有祠部官。有宣政院事。此土有法头。法头今所谓寺社奉行是也。上从都城下至郡县。壹是皆以有我辈无不有此奉行。可谓不忘灵山付嘱。且祈法门政治如彼梁武言。若夫不学三品法辈。不畏伤于过重。却幸其宽宥律。而阳食荤酒阴溺色贪。作樗蒲围棋等无义戏。而身住大小寺院。偷安过日。破戒无惭者。亦往往而有焉。谁有智者得不叹息。不见梵网经中如来实语者言。若佛子信心出家受佛正戒。故起心毁犯圣戒者。不得受一切檀越供养。亦不得国王地上行。不得饮国王水。五千大鬼常遮其前。鬼言大贼。若入房舍城邑宅中。鬼复扫其脚迹。一切众生眼不欲见。犯戒之人。畜生无异。木头无异。又言。师子身中虫自食师子肉。又于楞严会上诫后来弟子言。云何贼人假我衣服裨贩如来造种种业。圣言如是。彻骨透髓。不可不畏。不可不思。国王大臣若知上来佛制及推古诏制。必命奉行可苦治之。尔时云何得行国王地得饮国王水哉。信心檀越若知之。则虽一丝一粒不可施与。尔时云何得衣食免饥寒哉。纵然檀信知而施之。佛有明诲曰。宁以热铁罗网千重周匝缠身。终不以破戒之身受于信心檀越一切衣服。宁以此口吞热铁丸及大流猛火经百千劫。终不以破戒之口食信心檀越百味饮食。呜呼明诲如是。而不信佛不畏鬼。拨无因果昧却正因。恃奉行檀信之宽宥信仰安然大言。误己误人。不亦悲伤乎。庐山东林卍庵颜禅师曰。今后生旭进。戒律不持。定慧不习。道德不修。专以博学强辩摇动流俗。率之莫返。既至今日卍庵所谓博学强辩者。万中无一。只内抱名利外现殊胜。专以曲学妄辩摇动痴人玷辱法门。率之莫返。怨哉怨哉。山僧偶寓此东林。如普州人送贼。虽兼身在其中。心潜伤时弊。耿耿或不寝。今幸有大机大心珍敬尊重菩萨大戒。乞传焉者乞受之者。僧尼士女五十八员。自然契当重轻戒数。异口同念倾诚祈请。忽忘老懒见义不拒。终启建心地戒坛。亲授与金刚宝戒。乃付正传血脉焉。夫虽同一菩萨戒。及传为禅戒。迥非诸家之所测量。称宗门一大事。实有所以也。室内戒坛直从毗卢性海涌现。而授受仪则最是希有难思议者也。且其护持际。如第一快意杀生戒中。祖师之斩猫斩蛇斩蚓。是其慈愍护生之出于常情能了菩萨心地者所为。而如第十毁谤三宝戒中。维摩之毁佛毁法毁僧。是亦信顺三宝之出于常情非拘持犯轨辙者所为也。乃至中间一一戒中。或有如是类。不一而足。肉眼所见虽似不守律仪。法眼所照毫亦不违律仪。盖是摄善法益有情之所寓。而自非其具真正见者。争能了如是护持相乎。是故古来我门嗣法人外。不许学人分上开坛授戒。为利养故为名闻故恶求弟子。是戒经中之所制。不可不慎。纵使是嗣法人。其法腊德义未兼备。则又不可容易启建坛仪。时节因缘逼不得已。而后处师位代佛扬化者。是为得其宗。三学之中以戒为首定慧次焉。所谓持戒为平地。禅定为屋宅。能生智慧光。次第得明照。定慧力庄严。万行为具足。乃至成佛道。悉犹戒为本。宜哉言也。譬如灸病。其初一壮虽是甚热不易堪忍。若言除之灸二三壮。决无是处。法有三学。亦复如是。戒如炙有初壮。定慧如二三壮。若不由此序。亦岂得平治烦恼重病乎。受戒不易。持戒最难。如带浮囊。损微尘计不免沉溺。如握茅草。若不紧急必伤其手。如护德瓶莫存憍慢。如调狂象莫放铁钩。如是能受持至无受持相。是所谓不取正戒相。亦无邪念心。是名清净戒。诸佛所称赞者。其不尔乎。其尔也。我今老婆心切。不觉叨叨繁絮如是。若有人问我。戒是师资相传。卢舍那佛受何人戒。只对他道。床角麟粼木上座。又问。木上座受何人戒。又对道。未曾辜负老僧。诸人还信得^8□。其或未然。且听我偈。圆陀陀地是真空。授受分明无始终。昨夜金乌飞入海。今朝依旧一轮红。

禅戒诀
