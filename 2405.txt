No. 2405 秘密坛都法大阿阇梨常念诵生起一卷

          
　　　　　
　　　　　
　　　　　

    胎藏界供养方便会（供养会也）终至赞时（三身略赞。次本尊赞）次赞叹毕当正念诵。就此有二种念诵。一者总念诵。二者别念诵也。一总念诵者。三部四重十三大会诸尊之印契真言也。经此总念诵亦有二。一者表道场所得实得实本内证三菩提果印明（谓布字八印中台等印真言也。此十三大会中初会也）二者表自受法乐并最后所现权□印明（谓从遍智印至世天诸尊印契真言也。此次十二大会也）今见轨文。布字八印等印真言者虽有最后。且私案义作次第生起故。不依轨文次第矣。故初先标获得内证实得三菩提果竟后。次示垂外现权□之用。故依此义便且先用标内证菩提果印明等耳（问。轨文何布字八印等置最后耶。答。秘中之秘故后授之。故最后置之耳云云）初四处轮布字。次大真言王。次八印。次大日根本成身印真言等。约此有二种。
    一成大悲坛都法传法阿阇梨身印真言（无所不至印真言也。四字明也口授）此印标阿阇梨身器量。谓觉悟秘密无碍身器。其量等于大虚空界。所含容多也。故安然大和尚云。摄大仪轨成三菩提品中。初以无所不至印真言。为根本印真言。是彼经中大悲胎藏坛传法印真言也（云云）义释云。解此三昧耶秘密曼荼罗。入诸教之中诸坛得自在（云云）
    二成都法秘密坛传法大日阿阇梨身印真言（瑜只经八字印真言也。口授）安然大和尚云。今准义释。五种三昧中第四三昧耶中。虽得大悲胎藏传法灌顶。而若不入第五三昧耶中秘密曼荼罗。而得传法灌顶。则秘密智不生（云云）（此印真言成四智心品。谓觉悟心中本有金刚萨埵也口授）次都法大日阿阇梨身变为成佛母为他传法。先成金刚萨埵身印真言（瑜只经金刚萨埵□地心品印明也）付此金刚萨埵有三种矣。慈觉大师口传云。金刚萨埵有二种。又有三种。一者啰字。二者鍐字。三者阿字也。胎藏界观啰字三角赤。从此啰字。出生五百诸尊给。金刚界观鍐字圆白。从此鍐字出生百八尊给。两界成阿字萨埵事后可决之（云云）金刚萨埵者。我无始本觉心也。此心无过去无现在。先此心莲台上观佛。次其上观金刚萨埵。若胎藏界。若金刚界。若明王。若天等。于此金刚萨埵上观其种字。我成彼尊彼天等观念。此极秘密也（此印真言觉悟四智即法界智。法界智即一切智智也。又为他传法也）次都法大萨埵大阿阇梨身变成佛母身。传法阿阇梨三部深密一时顿证印真言（佛眼印真言也。口授）安然大和尚云。金刚萨埵印真言。佛眼印真言。金刚胎藏两部都法（云云）次三身印真言（口授。私云。彼三种悉地者。三身。三部。佛顶耳云云）次尊胜佛顶三种悉地印真言（口授）次百光遍照王印真言（智光圆满内外明彻也）已上成胎藏界内证大菩提最极究竟之都法大阿阇梨身毕。即是道场所得实本实证也。
    次具万德故。方便业用内起自受法乐会外现利他权□耳。谓始自遍知印。终至世天。十二大会诸尊印真言也。于是中第一重唯佛与佛自受法乐境界也。余皆是正最后所现利他权□也。又于此权□化现中。第二重他受用报身仪式也。第三重应化等流身仪式也。已上总念诵竟矣。
    二别念诵者。别念一尊为本尊也。若作深秘释者。行者即本尊也。此本尊普遍三部四重海会。现一一之身竟。次正为能化如来。当转法轮之义也。是诸佛说法利生道机嘉会之时也。就此亦有二。一者三部四重诸尊之中以本缘尊可为本尊（投华之时得尊也。或以意乐尊为本尊也）二者依秘密坛都法大阿阇梨行法者。五百诸尊互为主伴。但以最初正等觉尊可为本尊故也。觉超僧都云。约此别念诵有二意。若浅略释上来普念诸会诸尊。今别点一佛。以为本尊。满□遍。未成就故先加持珠也。若深秘释前已成佛毕。次当转法轮。故三旋转珠。先表三转。次正念诵表法轮之体也（云云）次正念诵。先转珠法。次入定（入我我入观念具在口传）次出定念诵（虽云出定。寂照俱时故。常与三摩地相应（云云）先大日（更问）次萨埵（此□或可有一字真言之次上）次佛眼。次三身说法。次三种悉地。次本尊。次正法轮身。次教令轮身。次一字真言（已上）一一真言□遍皆三密相应。不可违本教之旨（云云）就此念诵大分有二。一者初修习时世间有相念诵如世间成就品说。约此有意支念诵法。先持诵法。具支念诵法。作成就法。行者委寻此等旨趣。可作有相念诵之法耳（云云）二者已惯习时。出世无相念诵如悉地出现品说。又世出世持诵品即说世出世念诵。然出世无相行初心所未堪也。故先当作有相念诵。若不依彼法终不得成就（具言可见本教文耳）次珠置本处入定（入字轮观也。具在口传云云）已下作法等如常（云云）

金刚界生起

    初成身会印明（大圆镜智成理智法身观也）次羯磨会。诸尊印明（成所作智修习诸尊事业）次三昧耶会诸尊印明（平等性智警觉诸尊本誓）次大供养会。诸尊印明（供养奉仕于供物中诸尊加持。故有诸尊印明）次金刚拳大印等四印明（空海和尚云四印会也）安然大和尚云。非供养。非念诵。自灌顶法也。或为具足四种曼荼罗故（云云）或人云。此总供养也（云云）次轨云。众会眷属自围绕。住于圆寂大镜智（云云。空海和尚云。已上二句一印会也）次奉坛上五供养（依对受记事供置此云云）次普供养。次赞（三身略赞次本尊赞）次供养赞叹竟正念诵。付此正念诵有二。一者总念诵。二别念诵也。一总念诵者。是总法也。总成五部都法大日阿阇梨也。今约此金刚界大法虽无明文。准胎藏界二坛之意。此界亦可有二种坛传法阿阇梨印真言也其二种坛者。一者成都法传法大日阿阇梨身印明。约此有二种。先标自证大菩提果印明三昧耶会大日印真言也。次成他受用报身印明。羯磨会大日印真言也。口授。安然大和尚云。大日尊羯磨印是他受用报身印也。若为弟子传法之时。此印为正。授职之时。先授自证。故用法身之印。赴机之时。当用化他。故作他受之印（云云）又云。此印（三昧耶会印也）是佛部成身印而为此界都法传法者。准瞿醯经。若于佛部得灌顶者。即三部中得阿阇梨（云云）二者成都法秘密坛传法大日阿阇梨身印真言（瑜只经。摄一切如来大阿阇梨位品印真言是也。口授）安然大和尚云。今准义释五种三昧中第四三昧耶中。虽得大悲胎藏传法灌顶。而若不入第五三昧耶中秘密曼荼罗。而得传法灌顶。则秘密智不生（云云）此萨埵印成能照决断分明四智。谓觉悟心中本有金刚萨埵也。
    次都法大日阿阇梨身变为成佛母为他传法。先成金刚萨埵大阿阇梨身印明（金刚萨埵□地心品印真言也。口授）此佛母印觉悟四智即法界智。法会智即一切智智也。又为化他传法也。次都法大萨埵阿阇梨身变成佛母身。传法大阿阇梨。五部深密一时齐证印真言（佛眼印也。口授）安然大和尚云。此中初摄一切如来大阿阇梨行位印真言。是金刚胎藏都法大阿阇梨。究竟满足受职之法。次金刚萨埵菩提心印真言。是金刚胎藏都法大日阿阇梨变为成佛母为他传法。先成金刚萨埵。次佛母印真言。是金刚界都法大阿阇梨。变萨埵身成佛母身。五部深密一时齐证。及为弟子传授五部大教之法。次八字印真言。是胎藏界都法大日阿阇梨如前先成萨埵。次成佛母。三部深密一时顿证。及为弟子传授三部大教之法（云云）次三身说法印真言（口授）次三种悉地印真言（口授）已上成金刚界内证五部三十七智外现。五部三十七尊都法大阿阇梨身竟。已上总念诵明成佛仪式观竟。
    二别念诵者。别念一佛为本尊也。若作深秘释者。前既成佛毕。次三十七尊中随一尊为能说教主。当转法轮之义也。约此本尊义可有二。一者三十七尊中以有缘尊可为本尊（投华之时得佛也）或以意乐尊可为本尊。二者依秘密坛都法大阿阇梨行法者。三十七尊互为主伴。但以最初正觉尊可为本尊也。安然大和尚云。随要一尊印明。别念诵法指归金刚界品六中。以第五四印曼荼罗具二十一尊。如上四曼荼罗中。所求悉地于此像前求成就故。别可作大日四印四摄·十二供尊·二十一尊曼荼罗作成就法。如大日者。余尊亦尔。又彼义释秘密坛中。说最初正等觉大曼荼罗中。随要若以宝幢安中台时。则以大日安宝幢位。若菩萨安中台时。则以大日安宝幢侧。随安左右。若以阎王安中台时。则移八叶安中院。随安傍边（云云）今亦准之。都法大阿阇梨。为自他愿修要法。随取一尊安中台时。准彼修此。以三十七尊互为主伴（云云）次正念诵。先转珠法。次入定（入我我入观也。具在口传）次出定念诵（虽云出定。寂照俱时故。常与三摩地相应云云）先大日（更问）次萨埵（此□或可有一字真言之次上）次佛眼。次三身说法。次三种悉地。次本尊。次正法轮身。次教令轮身。次一字真言。已上一一真言□遍皆三密相应。不可违本教之旨（云云）具如胎藏。次珠置本处入定（入字轮观也。具在口传）已下作法等如常（云云）问。抑此供养念诵法。深位大士瑜伽三摩地修行方轨。养育本净无垢大菩提心之方便。令开敷果位众德三密胜缘。自然流入萨般若海之行法也。非凡夫所堪。若凡夫修此法者。恐谓己均佛。可起慢心。如何。答。凡显密行者修行方轨。无不寻佛菩萨之□。但付凡夫机根浅深异。佛说教浅略深秘分。各从宿殖因缘。发菩提心。初门显密各别也。故纵令虽凡夫机犹禀秘教。趣三摩地菩提心。尚超显教十地境界。成自受用身自性所成内眷属耶。故初心凡夫观道难成。散乱之心难止息之时。发坚固信心。唯一向志求一切智智大菩提果。常本尊身与己身观法体一如不二。凭我三密修行功德力。本尊加持力。法界薰力。可致自身已成佛之观念。此观令修行功自然薰妄心。任运不借断除。忽断迷速登地住期。直至道场极果也。故真言行者直以极佛境界为初门。即生证大觉位行法也。愿者初心行者住此观昼夜四时精勤。即身证十六三昧哉。努力努力。忽迷即身成佛旨。勿起未得谓得未证谓证慢心矣（云云）

秘密坛都法大阿阇梨常念诵生起一卷

    秘教玄旨含文理。义深文隔。多易迷。悲哉。初入法水徒。□知海水不知底。是以为练自愚心。或为便同学知识。依师传或先德义。恐恐注记此生起。许于传法灌顶人。不许初学及他门。自今已后我门徒。不越佛制纳函底。归命胎藏大日尊。金刚界会密严主。内证外现佛菩萨。不违本誓。垂愍念。

于时长治二乙酉年九月二十日
            金刚记之
元历二乙已岁四月四日。于西山往生院本房。以中道房阿阇梨本写讫。阿阇梨云。此本秘密之法两部行法大概不过之。可秘藏也。
弘长三癸亥年十月七日
        遍照金刚公澄亲王写
（延享二乙丑九月四日）
此本失记主名请以异本补焉
　　　　　　　　        遍照金刚实灵挍阅

