No. 2557 铁舟和尚阎浮集



道号
碧潭

    平若镜兮青似蓝。澄然不许老龙蟠。波心夜夜一轮月。谁肯再三捞摝看。
远浦
    此处无由问谢郎。芦花两岸水微茫。西山去入腾王阁。一幅归帆带夕阳。
古岩
    混沌未分先一着。崄如峭壁滑如苔。空生犹堕色尘境。狼藉天华雪作堆。
陋巷
    黄金富贵贱如土。荜户蓬门乐未穷。浮世是非都不管。乾坤挂在一瓢中。
绝照
    东平打破沩山钟。犹堕色空明暗中。见见见时见离见。大洋海底日方红。
惠林
    般若根从心地哉。六尘荡尽觉花开。森森凉荫三千界。不许寻枝摘叶来。
廓然
    分明相对言无圣。不契梁王事可怜。一句寥寥超百亿。恰如开户睹青天。
勇翁
    一片义情铁石坚。雄兵百万敌他难。虽然到老无筋力。千古功名重似山。
牧牛
    耕尽田园独自行。绿杨阴里角峥嵘。待他忽地生儿去。手把金鞭贺太平。
破暗
    手擎日月运神通。犹堕黑山鬼窟中。开得顶门些子眼。等闲照彻太虚空。
绝学
    截断平生闲路布。更无一字入思量。禅道文章元不会。寥寥终日座柴床。
    禅不参兮书不读。从来任运贵天真。一灵心性是非外。谁识无为闲道人。
玉真
    一片昆岗绝玷瑕。分明疑着太^8□讹。连城高价天然在。不许时人谩琢磨。
月村
    灵山话与曹溪指。问着分明隔水涯。非境非光人不会。一声款乃起谁家。
悟庵
    一从打破自家底。惊得虚空笑满腮。寂寞门庭春已老。衔花百鸟不曾来。
大道
    直如弦又平如砥。疑着分明转步难。己眼豁开天地阔。一条活路透长安。
兰谷
    九畹幽芳不带尘。白云影里几回春。花开洞洞年年在。还忆湘江千古人。
孝外
    脱出千生爱欲尘。更无一物恼精神。长空万古风和月。父母元来非我亲。
石桥
    一自横身万仞崖。最坚顽处滑如苔。度驴度马寻常事。那个众生吃□来。
无印
      二三四七相传底。犹堕语言文字间。昨夜虚空落大地。难将踪迹与人看。
无功
    曾把白银成屋壁。名高盖代不须论。空床梦断天方晓。自觉平生错用勋。
独峰
    巍然突出众山外。万丈岚光泼泼月浓。绝顶由来难进步。不知跳入藕丝中。
湛然
    性天空阔清如水。心月孤圆内外明。缘去缘来诸佛祖。无风起浪可怜生。
无谈
    千言万语不能说。有口从来只可缄。若问工夫绵密处。目前露柱是同参。
铁门
    规模铸就泼天户。八字打开须好看。饶有邠州分畔客。当头透得一关难。
了庵
    放下身心忘万缘。工夫犹堕断常边。一从打破自家底。壁倒篱坍也可怜。
无等
    把断玄关绝主宾。觉场花绽不于春。三贤十圣共空尽。闹市何须待个人。
绝愚
    一生担板最痴顽。禅道文章共不干。几度唤驴成马去。佛来也是救他难。
孤峰
    一苇横空势不群。等闲折额崄奇分。尽情座断通玄顶。从此无由见德云。
浦山
    高梦万岳未为奇。独步十洲犹是痴。芦叶一茎吹到岸。等闲载得五须弥。
天关
    乌兔曾为两扇功。等闲锁断大虚空。直饶穷得上忉利。要路玄关又一重。
自得
    任性逍遥最合怀。才存毫发隔大涯。山河大地百千法。尽在胸襟流出来。
古涧
    冷然一派从何起。沦着分明自劫初。怪得雪峰瞪目后。千寻瀑沫洒青虚。
绝岩
    万仞断崖云半笼。风磨雨洗自玲珑。色尘都尽空生老。异草灵花路不通。
明室
    古菱高挂座当轩。智解相忘真入门。一点清光如白日。几人吹角作黄昏。
廓然
    胡僧相对梁王问。呼圣为凡数若麻。万里无云天吃棒。如何着得眼中花。
芳岩
    拶得拈花微笑处。逐香认色谩相求。一从撮手悬崖后。洗荡春风吹未休。
雪窗
    风搅玉尘未放晴。普通年远事重生。庭前不见斋腰客。只得空床一夜明。
兰室
    一丛不作百花邻。满屋光风雪后春。偏爱国香来不绝。灵均已往有谁纫。
古心
    日用堂堂无向背。略论自性不相同。须知七佛已前事。一任三星绕月宫。
不疑
    荡尽生涯气似王。知君识浪未曾忘。忽然开豁顶门眼。见得桃花也断肠。
月山
    光吞万象绝多程。论著依然大崄生。识取通霄那一路。古今孤影亦孤明。
玑叟
    百斛摩尼光烂璨。鲸吞海水露珊瑚。一槌击碎不相觅。更有如来藏里珠。
杰叟
    历尽玄微得旨归。等闲注破未为奇。不须白发逞豪气。端的还他英特儿。
白岩
    飞泉脉脉落苍崖。八面玲珑雪作堆。全无定力空生老。引得天花满地来。
一宗
    教外别传消息子。差之毫末涉离微。神光当日礼三拜。犹落吾家第二机。
雪庵
    风搅长空糁玉尘。开窗大一堆银。庭前不见齐腰客。忆得少林千载人。
花岩
    座断悬崖气似王。何妨五叶又联芳。单传直指辉今古。百鸟不来春昼长。
海珠
    一颗摩尼人不识。及于寻觅起波澜。长鲸吞尽沧溟水。露出十三花藏寒。
斧山
    快刃全提浑不顾。跻攀崄路几多难。等闲斫倒一株树。撼动须弥百亿寒
独山
    奇分崄布千峰外。突出依前插太虚。尽送绝巅攀不得。藕丝窍里纳无余。
远山
    岚光洒黛碧巑岏。多少行人到顶难。将谓云程千万里。等闲收在一眸间。
太山
    云遮雾拥插青空。五岳七金尽让雄。形势弥天无可极。不知纳在寸毫中。
月岩
    玲珑推出光明藏。认着依前堕崄崖。座立高起千百仞。从教兔子夜怀胎。
言外
    既是我宗无语句。百千三昧一时休。从来不连娘生舌。坐看山高水自流。
松皋
    蛟虬影动雪霜枝。正是登临舒啸时。一道清凉人不荐。不怜老鹤共相随。
云章
    空中一片钉钉着。开得眼来文彩生。出没卷舒难写处。风吹古篆影纵横。
古禅
    尽情参取劫空事。水绿山青不覆藏。缫绝平生闲露布。萧然独座一藜床。
的传
    啐喙相投尚滞谷。单提独弄又迷封。更知棒下无生忍。临济正宗从此通。
泽庵
    一两新生雱霈声。薝头滴滴又分明。大家从此沾恩去。特地恩量到镜清。
瑞珠
    一颗圆光非内外。璨然耀古亦辉今。等闲收在如来藏。莫向骊龙颔下寻。
彻翁
    一见桃花曾未悟。豁开己眼始承当。老来不说者般事。付与儿孙作商量。
秋溪
    西风飒飒水声急。劈箭机中曾不迷。日夜滔滔宣此义。岂将黄叶止儿啼。
不传
    四七二三绍续底。及于举着没来由。豁开一只顶门眼。始识从前向外求。
玉林
    昆山种子冷冰雪。一树婆娑几度秋。叶底枝头和氏璧。连城之价有谁酬。
大功
    白刃曾从挨赤身。更无小见恼精神。国清只唱太平曲。奏凯须还得胜人。
道庵
    从来此事属无心。日用何曾向外寻。绝学须凭真实处。檐头两滴价千金。遁庵
    万法从来尽底休。藏身无迹敢风流。包含天地一茆屋。直到如今不出头。
义山
    忠信难忘泰岳横。疑情一片太高生。等闲踏断通玄路。百亿须弥如砥平。
梅林
    联芳五叶几多难。树树春风霜雪寒。抖擞肝肠曾止渴。至今三十六牙酸。
实庵
    脱尽皮腐始见真。十方世界露全身。寂寥门户今犹古。未以虚头说与人。
石心
    雨洗风磨似等闲。雕成佛也自相谩。直饶说得到玄妙。肯不点头方是顽。
实翁
    闻儿俱忘尚是尘。皮腐脱尽亦非真。谆还朴返廓蕴老。不说虚头误却人。
云山
    初从肤寸露全威。折额分明势崄巇。莫谓脚跟浮逼逼。等闲吞却五须弥。
愿海
    无量劫发大悲心。清净弥漫着刀深。只为众生离度尽。随波逐浪古来今。
朴庵
    净尽丝毫干剥剥。从来论实不论虚。自家只得淳风大。一任时人与我疏。
竹屋
    斜曲森森玉立时。南阳用处使人疑。谁知壁倒篱坍后。一节分明不得欺。
云叟
    出没卷舒肤寸中。为霖为雨觅无踪。老来不得从龙意。座断千峰与万峰。
天香
    空中花是月中桂。风遂清芬遍九垓。忆得黔南黄太史。晦堂门里脱身来。
闲室
    埋没生涯独掩关。天回地转不相干。静中消息无人问。应与白云分半间。
日休
    寸阴过隙急于箭。几度纷然逐妄尘。罢却胸中闲骨董。今年贫胜昔年贫。
翠岩
    苍崖万仞高寒处。聚碧堆青黛色新。只觉清风生八面。天花动地是何人。
竹屋
    一节从来无可移。此心只有此君知。清风撼动茆檐外。何异香严大彻时。
雷谷
    一声铁鼓乾坤外。裂破千山与万山。呼得应时消息别。电光影里转头看。
如庵
    万法都卢归一法。本来面目露堂堂。还怜千古牛头老。百鸟不含花自香。
不传
    灵山密印少林诀。掘地分明一处埋。己眼豁开顶门上。岂从千圣付将来。
大意
    西来一句古犹今。赵老舌头古佛心。我也不知端的处。庭前柏树绿森森。
东航
    运出神通震旦人。钉椿摇橹没疏亲。胡僧踏着一茎苇。直到而今迷要津。
菊隐
    透得三玄三要句。年年篱下见黄花。渊明去后无消息。门掩西风秋日斜。
少林
    一树旃檀种不多。森沈郁密影娑婆。胡僧面壁九年后。争奈参天荆棘何。
日庵
    忆得当年眼未开。孤灯影里立生涯。金乌飞上栏干外。颓座柴床笑满腮。大机
    一从透得祖师关。捩转面皮禅指间。只觉清风生八极。尺长寸短不相干。
    眼盖干气如电。那吒八臂奈他何。有时拈得德山棒。千里闻风也倒戈。
龙溪
    峥嵘头角逞全威。通变无非劈箭机。蟠处不知深与浅。是谁颔下抉珠归。
大方
    打破虚空无向背。东西南北路纵横。一条榔标乾坤阔。只觉清风脚下生。
立庵
    万论穷尽到幽微。妙处由来知者稀。撒手独行千圣外。从教明月照岩扉。
月庵
    青天无滓地无埃。千里清光入箔来。冷淡家风今又古。自知兔子夜怀胎。
立翁
    叉手当胸会也^8□。转身依位事如何。未移一步知端的。佛法元来亦不多。
翠庵
    绿竹绕檐松当关。把茆盖却屋三间。丈夫不厌东西客。送往迎来几岁寒。
无外
    脚底掀翻四大海。眼光灿破十方空。休言此土西天远。李白桃红一样风。
慈翁
    情义俱忘愿心坚。精进为幢般若船。业海茫茫难度尽。老来无力曲肱眠。
孤月
    桂影婆娑辉古。光吞万象碧沉沉。瞥然鉴觉相忘处。吐出寒山一片心。
芝岩
    一种灵苗世所稀。凡花野草不曾知。天生万仞悬崖上。作瑞为祥自在时。
无义
    禅本相存似不存。早知曾吃阿爷拳。胡僧当日错开口。圣谛从来岂廓然。
玉岩
    不须乞价到连城。万仞悬崖浑是琼。三献何人遭刖足。两余只看线苔生。
即庵
    非心非佛无味谈。一回猛省亦何参。座来只觉青春永。花落岩前鸟不含。
指庵
    要路玄关到不难。善财错走百城间。机前一着无人问。门掩青萝白日闲。
松庵
    千年操守岁寒心。 蜜叶繁枝古又今。昨夜屋头风激浪。肃然听作老龙吟。
无畏
    精进为幢智慧铠。施门广大越寻常。豁开双眼光如电。不怕诸方孟八即。
松隐
    冲开碧落绿森森。只觉云深少赏音。入海泥牛无处问。向谁说与岁寒心。
月海
    万里水天明皎皎。一轮玉兔浴波澜。夜深拂尽珊瑚树。照彻十三花藏寒。
象初
    廓彻森萝独露身。才论卦子亦非真。要知太极未兆事。南斗依然对北辰。
佐夫
    运筹帷幄事如何。辅国忠心不可磨。四海如今归正化。从教唱起太平歌。
月溪
    冰轮如镜天如水。千浪万波光影中。杓柄短长人不识。夜深舀出广寒宫。
孤舟
    雪覆千山月半规。一篙撑破碧琉璃。乾坤犹在蓑衣上。独钓寒江人未知。
云岫
    卷舒出没太虚间。逐雨从龙不得闲。特地清风轻一拂。千山泼黛乌知还。
古范
    不论先哲旧风规。困则眠兮寒则衣。妙用神通如此耳。难将样子示来机。
南岭
    直自阎浮树下看。巍巍高插太虚间。老卢当日担柴后。多少行人攀崄难。鲁峰
    一篑功从洙泗高。上头有路自峣崤。仲尼只解泰山大。那识须弥在寸毫。
桂轮
    一种元从月窟分。黄金遍界落纷纷。欲圆山谷当年话。留得清香特地闻。
自天
    万法由来归一法。如如何敢隔丝毫。乾坤日月胸襟里。三十三重不在高。
海元
    一滴本从何处起。滔天万丈激波澜。长鲸吞却珊瑚树。露出十三花藏寒。
月潭
    剔起眉毛好正观。秋天无滓水无澜。银蟾影落碧波底。特地何妨挥摝看。
竺庵
    一回传得佛心宗。更与西天事一同。休道胡言教不会。松涛激起小扃风。
东云
    悠然一片自扶桑。出没从来不可量。昨夜三更行雨去。大千沙界转清凉。
溪翁
    妙用无穷劈箭机。不须开口说玄微。起波平地南泉老。放出牯牛曾未归。
瑞庵
    握土成金未为奇。破家散宅丈夫儿。见渠竖起拳头处。却胜麒麟生角时。
    把茆盘结大如斗。众角虽多足一麟。此外别无奇特事。庭前落花欲回春。
    古人德化及今人。犹若太平产凤麟。诸葛子云皆属袂。异禽灵草四檐春。
天中
    伟哉正位地偏处。才定封疆三十三。万里无云须吃棒。虚空因甚口喃喃。
阳谷
    一夜东风特地吹。蒲团曲几暖回迟。日轮当午睡方赴。黄鸟啼迁乔木枝。
太虚
    含容法界百千匝。正体圆明说向谁。古往今来空豁豁。座看日月绕须弥。
铁树
    一种谁言得自邠。浑纲打就重千钧。工夫不借阳和力。五叶花开劫外春。
中和
    礼乐怡怡化万民。也知夷夏不相亲。争如上国惠风里。花柳依前二月春。
立庵
    象骨低头岂作劳。从来构屋不须高。看他随处建宗底。尽十方空一把茆。
一关
    抹过玄路百千匝。还坠吾家第二门。击碎上头金锁子。不妨特地立乾坤。
中心
    不在西兮不在东。寥寥只若太虚空。须知座断乾坤处。一任三星绕月宫。
节庵
    大丈夫儿趣不群。义高何必策功勋。家贫犹见岁寒事。松有贞心竹有文。
天位
    当机不让空为座。日月照临何足论。喝散白云眼如电。三贤十圣入无门。
天心
    自性廓然绝点瑕。分明疑着被云遮。棒头敲落一轮月。尽十方空眼里花。
方外
    一微尘里无边刹。拟欲参寻路转赊。掷大千于他国土。不移寸步早还家。
龙渊
    无尘滓处见全威。才触波澜星电飞。蟠屈不知深与浅。是谁颔下得珠归。
玉洲
    四面湛然曾不动。冰壸万丈发光辉。夜深谁入苍龙窟。抉提骊珠一颗归。
丹山
    掩奇潜胜耸青空。休问灵砂九转功。到顶更知天地阔。凤栖何必碧梧桐。
恕庵
    唯之一字使人钝。及累孔门语路生。此道迥存忠义外。为怜松竹绕薝楹。
菊溪
    篱落黄花吹晚香。秋深无奈祖庭荒。晋人往矣如流水。至竟难论杓柄长。
藏岩
    玲珑八面削如玉。两洗莓苔自作文。还怪空生蹲座后。天花狼藉乱纷纷。
益山
    谁知为道到无损。一篑功成万仞高。于此不妨利人去。认危踏崄莫徒劳。
玉田
    铁牛耕破昆岗后。大地分明掌样平。者里全无闲种草。白圭寸寸价连城。
无材
    满肚文章尽底休。更将樗散不为羞。高谈雄辩非吾事。自阅寥寥天地秋。
花翁
    鹫岭分来只一枝。传芳谁识在当时。而今老倒还痴钝。狠藉春风几度吹。
玉岩
    万仞昆岗锁绿苔。玲珑八面座堆堆。雕文加玷空生老。狼藉天花遍九垓。
松屋
    虬动龙蟠千万枝。为怜临济手栽时。雪霜中有岁寒操。入我门来自可知。
海翁
    到着一沤未发前。从教白浪拍青天。老来不受鱼龙变。自靠珊瑚看月圆。
偈颂
天龙寺十境韵
普明阁
    四面栏干万壑间。圆通门户本无关。思惟若入三摩地。救苦度生似等闲。
绝唱溪
  只因妙语不干舌。流水声声落耳边。劈箭机中能荐取。黄函赤轴不须宣。
灵庇庙
    至化千年护释宫。兆民承庆仰威风。为言我没伏神术。还愧杖藜投此中。
曹源池
    山带夕阳天倒沈。龙嘘潭底一泓深。追思法眼接人处。万丈风波一寸心。
拈花岭
    群芳朵朵万林红。一会何曾异鹫峰。今代更无微笑客。大家烈座咏春风。
度月桥
    山挟溪流声湱湱。一条略杓卧平波。冰轮影落晓霜上。人自广寒宫里过。
万松洞
    虚籁声寒霜雪干。虬枝错落缘垂门。日长不见烂柯客。牧笛声中忆李源。
三级岩
    苍崖崄与禹门同。路在洪波深处通。云锁龙门鱼不化。盲龟跛鳖舞秋风。
龙门亭
    云嶂岚山似烈拳。滩头流水激长川。苍龙不现清波上。赤叶纷纷落日前。
龟顶塔
    山号灵龟千载吉。河名大井万年祥。浮图百尺绝巅上。一望都城象气彰。
山翁首座韵
    破蒲团上结跏趺。万岳松风夜阗阗。一个无为闲道人。逃禅韬光十载识。
    暂却妄尘三尺剑。顶门有眼今古明。若知佛法无多子。堪向山中乐道情。
    寤寐谁言元恒一。等闲开口知端的。争似同行木上人。靠着壁边长七尺。
    非心非佛宗如城。捱得通身到五更。忆着祖翁千古意。又因闲事长无明。
凞藏主立春韵
    腊月正当二十八。霭然和气一时新。黄牛背上牧童笛。吹起人间万古春。
送具维那
    袖里金槌振价声。何须特地向人呈。山河大地一团铁。休说善财奔百去城。
试笔韵
    开窗新贺太平年。满目春风叉霭然。门外红尘千百万。更无一事到林边。
自叹
    野僧白发不知季。那识区区日月迁。名利是非忘却了。荷衣松食只随缘。
瓶梅
    昨夜春风特地斜。一枝初放两三花。等闲插在古铜里。缅忆孤山处士家。
假山水韵
    从来不挂买山钱。谁信壸中别有天。满目嚣尘非我事。松根石上看云眠。
    岭上松从岩畔秀。竹边泉自石间流。目前恰是蓬莱境。六月山中冷似秋。
寄三首座种兰
    兰蕙同芳映竹楹。团蒲静座石根清。黄金富贵寻常事。一种风光异世情。
偶作寄春屋首座
    欲居岩谷送残年。世事纷纷在目前。争似灵龟峰下寺。看山看水看云眠。
彻首座韵
    一曲调高弹者寡。等闲下指没来由。清风鼓动三千里。独许知音自点头。
东涧桥
    扬下斧斤功已成。玉虹横处要人行。脚头更有东西路。莫陷虚空万丈坑。
挽淡路太守雪林居士
    治国曾扬四海声。城中活捉几雄兵。等闲唱起太平曲。直入无生国里行。
题玉涧西堂行卷
    百匝千里佛祖关。等闲打透几多难。是他三寸舌头上。激起滔天万丈澜。
次韵赠峰禅人
    风前话别共清寥。且喜高谊越物标。千高故人若相问。老来无计赤条条。
    望断故乡天一涯。夷犹湖海鬓如丝。凭君缅忆曾游处。荒草深埋旧宅基。
依韵赠麟上人
    择友寻师用处亲。草鞋踏破几多人。棋山老子腕头恶。三十乌藤打凤麟。
顺首座省母韵
    娑婆世界几回还。万劫无明一寸肝。裂破多生烦恼缚。凛然长剑倚空寒。
    才出头来有许多。因何不脱旧时窠。若随憎爱攀法境。岂异长松带碧萝。
重阳韵
    黄花有意两番香。白首自羞居洛阳。篱落晚风秋已老。对山无语座柴床。
峰堂韵
    攀尽畸岖上半天。洛阳城在脚头边。故人已去骑仙鹤。且有青山似昔年。
清溪首座开炉韵
    不学诸方浩浩禅。新开炉鞁拥寒烟。千斤麻衲浑身暖。安乐窝中伸脚眠。
悼学禅人韵
    生死还同六月霜。悲风吹雨满茅堂。须知脱却臭皮处。剑树刀山正觉场。
悼雪村和尚
    毗岚吹倒法幢摧。万象森罗尽举哀。遍界不藏身后相。前村梅白雪中开。
谢扇子
    热杀阇梨时节子。使人堕在火坑中。今朝偶得云门扇。动着分明万里风。
悼驯侍者
    侍者早知生灭迷。涅槃城里路头齐。今朝我也不须哭。水落层崖雪涨溪。
寄光书记
    风雨萧萧易得愁。满林黄叶祖庭秋。梦魂飞入故人榻。默座团蒲无恙不。
寄侍者韵
    万里鲸波一念间。故人又向故乡还。他时若又化龙去。只在国师门里看。
    轻袍短策久游唐。今日难寻旧日郎。白发老僧禅榻下。天寒谁补破衣裳。
    尽情参得大唐禅。一法何曾有两边。七尺乌藤轻靠壁。分明楚地又吴天。
    自知万法本来空。那管人情各不同。从此临川川上客。眼高不怕见苍龙。
    昔年挂锡鹫峰下。何日扁舟别海南。回望中华千万里。与谁此地打乡谈。
寄干峰和尚
    一另尊颜三四岁。更无塞雁渡青空。高谈在耳难忘却。随处何妨仰道风。
一上人灯笼韵
    从空放下一条绳。眼彻云山千万层。光未发前如荐取。何妨特地见燃灯。
败蕉韵
    新开一袟语音同。恨切萝窗雨滴中。吹散客乡十年梦。秋风影里又成空。
师大泷寺
    大师当日舍身处。绝顶高寒耸半空。脚下沧波千万里。座看东畔日东红。
题首座韵
    独向炉边看妙偈。山中寂寞野僧家。谁知天老地荒处。现出优昙一朵花。
雪韵
    风糁玉尘天地冬。白乾坤外更无峰。普通年事今犹在。谁识头陀座老松。
    万里东风糁玉尘。是谁隐几唱阳春。山僧不座冷冰境。缅忆普通年远人。
寒夜寄适庵首座
    月照千峰明似昼。金声落枕故人吟。衲衣不怕霜威重。起卷□帘座夜深。
冬日寄三首座
    寒威凛凛衲衣薄。枯木堂中端座时。欲问道人真寂寞。更无一物可相持。
听松
    毗岚吹动岁寒标。激起海涛千尺声。一曲调高尘境外。心闻不似耳闻情。
画猿
    一别冷泉情未忘。几回叫落五更霜。今宵还忆曾游地。铁打心肝又断肠。
    攀萝扪崄寻常事。撒手崄崖也是闲。抱子不归青嶂里。夹山千古被他瞒。
访显首座不遇
    行尽平原三四里。携筇来访故人居。禅余无事游何处。岁晚天寒体健无。
影现池
    清如碧玉平如镜。寂静湛然万丈深。谁识圆通真面目。从教月影落波心。
富士图
    绝巅六月雪漫漫。势压南阎浮界山。逼塞虚空无第二。因何写在一毫端。
胜庵藏司韵
    十年不见异乡秋。攀到江南第几州。鞋杖未忘吴楚路。懒将白发老山丘。
    阅尽家山四载秋。归心多在古杭州。天荒地老无人识。西子湖边一比丘。
寄净居寺长老
    诸方门户寂寥甚。常忆净居一味禅。契阔在心深似海。不将鸩羽落鱼渊。
    彼此本无千里隔。黄金铸就故人心。虽然不踏净居地。日夜何妨闻法音。
贺东福请客
    忆昔三平侍大颠。客来恼得主人眠。秋风吹转千年梦。慧日峰头八月天。
园西堂述怀韵
    一刹那间梦幻身。青山相对卧云根。聪明智慧非吾事。白昼何妨闭却门。
嚼菊
    霜后黄花送断秋。自甘臭味可消愁。渊明若解饿夫意。千载风流一代休。
西山见红叶
    昨夜乾坤霜已下。万林锦晒夕阳红。秋光满目元无隔。谁厌东山岭上松。
病菊
    残菊愁眠败砌间。不堪惆怅见南山。如何寂寂东篱下。消得松窗白日闲。
达磨忌韵
    座久成劳少室冬。寒猿叫落最高峰。神光若是断肠客。三拜未施呈笑容。
十月雪
    雪打寒窗天已冬。一炉黄叶满林枫。嵩山千古斋腰恨。举着分明绝异同。
枯禅首座病人送乐韵
    幻身幻病若何治。错在母胎未出时。不得菩提树上药。茫茫业识竟离医。
寄梅韵
    怪得孤根暖独回。一枝的皪为谁排。不须折寄陇头客。白首道人归去来。
移梅韵
    万木凋零春意少。岁寒心事不如梅。今宵和月移来也。□影横窗知几回。
    一树梅邻安乐窝。小窗日夜着愁多。梦寒不到孤山寺。无柰暗香浮动何。
    独座无人雪屋傍。谁家朋友似参商。五更月冷小窗枕。添得梅花一段香。
    书断江南无雁雏。谁邻云外道人孤。梅花不择清贫地。玉骨冰肌与我臞。
水中盐味
    水中盐味色胶青。一颗摩尼今古明。举首向南看北斗。营营生死几时惺。
饮惺味
    阳关调入肺肝清。醉倒瞿昙呼不醒。只有赵州柏树子。枝枝叶叶古今青。
山居
    昨夜虚空落大地。鲸吞沧海露珊瑚。此身不堕龙蛇窟。莫把闲名上祖图。
    古今只有葛藤禅。绊倒平人知几千。若是少林真的子。挥空血刃髑髅前。
    有口不吞三世佛。任他日月自消磨。单传直指无人问。世人浮华知几多。
    门掩西风不许开。更无俗客踏苍苔。破窗残月毳袍上。照见寒炉一夜灰。
    彤云吹雪白皑皑。暖气新回三个柴。谁道神光依位立。胡胡僧千古不西来。
    热则乘凉寒向火。不将一事污心田。惜哉好个吹毛剑。不遇知音三十年。
灵江山居韵
    万钱难买沃州山。埋却一生方是闲。叹息楚吴水孽事。沈升多在爱憎间。
    分袂天涯不可寻。余生寥落恨难禁。苍颜白发愧相会。枯木寒灰一寸心。
    前峰吐月可中庭。雪意侵衣雁影横。湖上故人皆俊逸。相逢谁是说无生。
    动静还收一理中。尘情不似道情浓。纸衾捱到五更刻。柘叶桑枝舞北风。
    浮世豪华懒作邻。碧芙蓉下有谁亲。眼中不上野狐辈。池上凤毛能几人。
    招隐年深少见君。半窗分与岭头云。山中寂历无人问。不忍松涛午夜闻。
    雨余西崦翠成堆。因枕高眠绝点埃。黄鸟唤惊南国梦。一双睡眼对山开。
    蒲龛静座不攀缘。素发萧萧气似天。佛法未曾怕烂却。吾宗已灭瞎驴边。
    人物煎熬自晋唐。可怜逝水去忙忙。狼烟遮日少青眼。千载门风谁肯当。
    自笑一生真旅泊。还知世外有斯憎。金刚幢下寂寥甚。何日高挑照世灯。
山居
    抖擞人间名利埃。神袍静衲座青苔。西窗落日秋将晚。坠叶纷纷下石台。
    松根闲倚听飞泉。撩乱伽梨搭瘦肩。樵径云埋千仞崄。更无俗客到林边。
    老杉古桧策红霞。盘石垂萝小径斜。猿鹤不来山寂寞。风吹桂子满茆家。
    翠窦无人快道情。烧柴炉上穗烟生。世间饶有连城璧。难换山中松石清。
    藤床蕙帐静无尘。松食草庐容此身。贝叶翻来春日永。寥寥祖道有谁亲。
    满目岚光薄雾中。千寻瀑沫界遥空。灵禽啼破午窗梦。一鼎松涛万壑风。
    千里春光入座时。高低树色映霜眉。萝龛闲座我余事。又引烟锄耕缘归。
    万法由来只一源。更将何不入吟魂。挈衣欲濯小溪上。山带斜阳岳影昏。
    床头短葛作眠少。日点半檐初见勋。埋没此生闲便得。百年富贵是浮云。
    那伽座久日当午。开得眼来山已青。少室门风人不会。白头道士读黄庭。
寒夜即事春屋首座韵
    半窗明月挂松萝。案上楞伽读数科。静衲禅袍知足矣。道人用处不消多。
    魔强法弱竟难扶。一榻萧然只自吁。换骨灵方今古在。目前谁识现成铺。
    典几蒲团眠未就。夜深老鼠踏翻油。红尘不涴道人耳。泉自千岩万壑流。
    十载江山眠底明。寒灯对到五更清。频频休举同参句。落叶敲扃作雨声。
与欢贞上人
    超方行脚要贞实。须透祖师那一关。此语分明好记取。少年不学受人瞒。
与欢珠侍者
    无心相见无心别。未要天涯寻我来。镇海明珠元属汝。等闲收得补陀回。
寄东陵和上
    一别六朝城畔寺。十年不见带书鸿。慈航初到扶桑国。多谢西南万里风。
    新丰古曲绝消息。千古赏音招不来。继弦犹有鸾胶续。须向天龙震法雷。
    把茅深住乱云间。茗鼎竹床终日闲。地老天荒青眼少。开窗遥南礼瑞龙山。
    一别秋风已白头。九重城里再难游。近来无计访尊宿。独向青山死便休。
贺典座韵
    典得衣盂供养他。满堂禅衲莫相夸。家风若似寒山子。不择残羹与菜滓。
    淡饭□茶与道亲。雪山肥腻未为珍。天龙今打者般供。放筋忘恩有几人。
和侍者雕印
    璧山篆出太虚空。点划分明字字红。锦上添花何不可。毗卢正印在其中。
庭梅
    清格相邻僧舍傍。几回吹恨笛声长。一从冻损吟身后。不向风前逐色香。
    庭梅一树影横斜。况是深山道者家。积雪千寻埋不死。枝头新见两三花。
愿上人韵
    是非名利树头风。慕道遥思少室峰。佛法何曾有彼我。胸中山岳许多重。
首座韵
    脱口伽陀越梵唐。眉间白刃冷如霜。山中莫怪寂寥甚。彼此须薰定慧香。
罗汉树韵
    一种灵根空劫外。阿那含也不须通。百千万亿闲枝叶。尽在声闻掌握中。
晏书记韵
    古寺秋深无一事。乐闲共座白云间。联联华偈金难换。吟到目前千万山。
    收得大山归一笔。心空及第未为难。国师更有医睛法。知是何时吟得安。
    震起丛林千古声。黄龙旧话最关情。今朝头肉重生也。日入扶桑夜半明。
芭蕉韵
    雨打芭蕉叶上声。声声滴尽道人情。虽然暗座集云下。眼照吴山楚水明。
麟侍者
    特来访我屋三间。踏崄攀高似等闲。走向诸方成甚事。暖金冶有集云山。
次此山和尚韵送轮上人
    又从旧路过关津。几日更离生死轮。是处青山皆可住。闲花如锦草为茵。
送一庵维那之京
    树树西风秋正中。俄然犹下集云峰。等闲抛却金锤处。梦破九重城里钟。
和中秋韵
    浑是寻常三五月。不须回首望云端。顶门眼活乾坤外。莫把清光一样看。
    谁言光境相忘去。不觉眼中一翳生。我也更无如是见。从教月影入帘明。
送海翁书记行
    凤凰无是不栖榛。来宿山中知几晨。一翼远飞帝乡外。青松修竹为谁新。
    晓携金锡又何知。千里秋风木叶辞。未下集云前一句。不须提起扣宗师。
和黄梅过方外韵
    音书欲问故人家。客路如天雁着沙。惭愧我居千载后。黄梅枝上又生花。
和道圣喝食韵
    梅窗话别座宵分。月照龟峰雁逐群。老我还怜年少客。山中见玉不如君。
送独翁书记行
    □杖斜悬一彩毫。吟游东海路迢迢。不如归座五峰顶。衲被蒙头独听潮。
    恩波如海几时干。错在胞胎未具前。五逆儿无消罪念。恶因缘是好因缘。
送茶石室和尚
    掘指金刚幢下客。举扬大法只斯人。相逢未话当年事。先送江南第一春。
五耳峰
    势压扶桑千万峰。一双耳朵白云中。虚空开口与伊说。听得分明不着聋。
寄璋维那
    青山叠叠水重重。有客来从石室中。伶利衲僧机似电。金锤拈向集云峰。
瑞光新建众寮号绝学
    接得集云多少众。三间茆屋暖如春。看经不在明窗下。开眼更须绝学人。
和夜座韵
    座也禅兮行也禅。寒时向火困时眠。家山有路无人荐。月落松窗半夜天。
和山居韵
    道人用处不如闲。岂入是非名利间。莫爱目前机境好。青青突出万重山。
佛成道
    子夜逾城何所成。六年痴座祸重生。我今不学瞿昙老。一见明星同昔平。
    一见明星成大事。瞿昙今日出岩间。瑞光还喜无长处。六载耕闲不下山。
    鱼在渊兮鸟在窠。六年痴座事如何。自知一见明星后。眼里生花有许多。
寄石室和尚
    靠杖龙门万仞崄。雷音何日又得新。虽然未上五峰顶。天下谁欺明眼人。
    吴山楚水再难游。两地更无渡海舟。寄语凤凰台上客。天寒岁晚有愁不。
雪
    虚空扑落白漫漫。铁树花开顷刻间。大地撮来无寸土。几人忘却屋头山。
    瑞雪纷纷正月晨。太平气象一时新。思量少室安心处。彻骨寒来彻骨贫。
和勋上人韵
    轻袍短策好参禅。莫向荒村度岁华。临济三遭黄檗棒。声名藉藉至今传。
    特来何敢立孤筇。归去再参万寿翁。山浅难藏龙象客。须知灌口没洋铜。
碧玉池
    鞋杖不游南北岐。袈裟斜挂照清池。山中自有拾枯友。煮烟松风也太奇。
牡丹
    元是洛阳城里花。可怜绽向野僧家。空庭不见猫儿睡。蝶戏蜂游山日斜。
下床打臂
    欲下禅床便吃交。方知平地若山高。等闲ＤＣ折虚空臂。死活都来只一毫。
   1耐大悲千手多。山僧一臂不如他。虽然托钵浑无力。争奈饥来吃饭何。
重押韵送首座
    眉间挂剑斗牛交。自让人天眼目高。座稳海珠堂里夜。胸中休有一纤毫。
硳藏主
    龙蛇混杂不论交。是处何分低与高。更有掌中珠一颗。大辉天地细纤毫。
硳维那
    来作集云下交。清松修竹与秋高。桶^8□声响三千界。惊起须弥入寸毫。
同韵送愿无畏
    绝学都无浮世交。团蒲独座脊梁高。顶门自豁摩醯眼。千里何须察兔毫。
和愿上人韵
    山中九夏已过半。一道神光今古周。出格伽陀空佛祖。使人特地也低头。
谢惠拂子
    多谢龟毛杷柄长。等闲拈起挂禅床。看他大用现前处。三世如来自放光。
    拈得龟毛寄我来。雄峰机用又奇哉。诸方漆桶千百个。今日无由震法雷。
送幸侍者之临川
    远来访我病中禅。共话国师三会缘。今日重寻行履处。月明谁上合同船。
寄临川玉峰和尚
    古佛放光千载后。五湖衲子竞纷纷。利生接物普贤境。情与无情闻未闻。
    矍铄高凌七十秋。机吞佛祖势何休。近来见说门风崄。一喝临川水逆流。
和雨夜韵
    雨滴檐头熟睡无。无涯病客一身孤。相逢欲话少林旨。又恐虚名上祖图。
和移草花韵
    闲花野草满庭秋。移向篱边独自愁。林下更无微笑客。逐香认色未曾休。
和分清亭韵
    树影分清万境闲。一池水迸自岩间。祖庭秋老看无厌。黄叶青苔尽满山。
    翠萝深锁一亭闲。碧树千章四顾闻。沦有茗兮□有水。道人活计不如山。
和清溪和上韵
    一掩萝龛万事饶。青山白发自寥寥。千金难买故人语。竹机焚香搭七条。
和雪韵
    六花飞舞眼难磨。无奈神光断臂何。事代儿孙机活脱。竹炉添炭吃茶多。
因雪
    薄衲蒙头眼似眉。长空风雪正披披。掩扉向火人无数。谁到庭前立片时。
送了上人礼五台
    生铁铸成三转语。集云关里拨难开。赤身挨刃知何日。自把乌藤上五台。
答持知客韵
    寻常一笑惯逢场。何日相离枯木堂。欲举文殊无著问。人人脑后有灵光。
    煮烂临川暖似春。风前验尽几家人。相逢只喜吃茶去。莫把醍醐恼客神。
送荣上人之相阳
    老来不得故乡愁。卧在烟萝万事休。林下道人若相问。烦君须是一低头。
送愿上人之圆应
    昼明夜暗共相知。彼此从来无合离。携杖青游圆应寺。海珠堂里梦归时。
初秋偶作
    暑气炎炎曾未退。枕头早听碧梧声。目前正是清凉界。知有几人离火坑。
和临川清溪和上韵
    出世如今那劫佛。转凡为圣计何深。普贤合掌证明去。须是一音千万金。
游生石庙
    巨灵不下斧斤手。劈破云根作殿台。我见唤醒慈氏梦。开门何必待当来。
礼雪村和上塔
    旧盟如铁未曾灰。恨不将身一处埋。何事金华溪畔水。长年更作哭声来。
寄崇福在此山
    昔日纷纷满里尘。一回抖搂更无痕。虽然倒枕钁头卧。梦里独敲如是轩。
    飞钵岩中一道人。别来忘却帝都春。遥知木隐老和尚。再见难期抱病身。
因西芳水獭事
    西芳水獭如牛大。大小鲤鱼遭活吞。欲见倾湫倒嶽势。更无一个上龙门。
送密上人之大元
    自己明明无可加。船舷未跨路千差。游州猎县了何日。那处春山不带花。
送易惠二侍者入宋
    人离乡贱物离贵。途路何如稳在家。玉殿金门吴楚境。眼中添得几重花。
    大唐日本元无二。只在当人一念间。不言须行万里外。浙西是水浙东山。
芍药
    朵朵红苞映夕阳。牡丹与汝是同芳。庭前不见笑花客。一任时人逐色香。
寄桐谷愚仲书记
    山中十月北风吹。火冷灰寒彼此知。特送芋头三十个。为看紫诏入云时。
    桐谷高居在咫尺。几回携锡欲移鞋。黄沙瓶下烧红叶。要与故人同茗杯。
寄杖林灵江长老
    山山黄落知情少。万仞河原再难登。今日草鞋轻不着。怕惊狮子定中僧。
次天龙放牛韵送泰侍者行
    一片旃檀轻似毛。登山渡水不相劳。清香遍满三千界。尽在灵龟手段高。
赠黄独灵江长老
    病骨支离难动步。上方去此路迢迢。只将黄独两三个。赠向山中谢寂寥。
    地僻曾无缁素交。柴门偶喜故人敲。病身何日归平愈。更入犬山同把茅。
硳印昌桂岩西堂韵
    吴楚同游此一翁。三千里外又相逢。山中寂寞献无物。惟有庭前竹与松。
中秋寄松山长老
    独有师兄超物外。机锋不减老南泉。而今座断松山顶。行道更须七佛前。
送白免皮与杖林长老
    白似雪兮软似绵。平生捣药结谁缘。山深只怕多寒气。送与师兄一觉眠。
    煮烂春风独自吃。不知几日话绸缪。一间茅屋乾坤阔。象驾何妨免径游。
    前辈凋零不可寻。同参遗老贵于金。山中夜半关门座。多谢梦魂游杖林。
池边种柏
    千载灵根霜雪干。赵州我狗子又重生。月明夜半卷帘座。翠影横波水一泓。
温泉即事
    满眼典尘病客愁。碧梧叶落不堪秋。温泉浴罢浑无事。独恶青蝇来上头。
    荆扉半掩觉凄凉。六甲山头秋日黄。倚杖□门多是躄。还怜千里不赍粮。
悼鹭
    雪为羽翼玉为丛。几度窥鱼藕沼中。今日鸥盟何处理。参云漠漠满青空。
访灵江宿法常住院
    野僧来宿法常住。月照灵江禅榻明。晓磬唤醒邻寺梦。一窗推向九重城。
和篱菊韵
    三径就荒重九后。东篱犹见傲霜英。庭前若许白衣客。恐使清香解世情。
    秋风篱落晓霜重。向晚有谁□落英。从一盘桓彭泽下。闲花野草不关情。
送小师易禅人
    当头一着须参彻。饥饭困眠何日聊。放下多年闲骨董。通身更要赤条条。
次拆心宗国师移竹韵成四首荣枯木用韵
    僻地移来数十竿。漪漪淇澳座中看。不知当日漫天网。几度罗笼五色鸾。
    引风筛月送窗间。应与梅兄开笑颜。曲曲斜斜霜雪自干。知多福古猷还。
    香严倘识有今日。节目分明与谁决。一曲调高和者稀。惟有庭前风与月。
    一击忘知也是闲。几人到此隔重关。葛坡杖子多通变。搅得临川浪似山。
种芦
    池边新插数茎芦。汀渚纵横入一壸。叶叶战风和万里。不知身在洞庭湖。
和及书记惠团扇韵
    空岩清座藤萝下。五月山房有恙无。雨后溪云欲作盖。应携宝扇到灵区。
病起
    病入膏盲几日休。朝朝暮暮只增愁。倒肠一吐死中活。直得通身白汗流。
新架竹桥。
    此君自发度生心。高节横身断岸滨。南北往来驴也马。脚头开眼几多人。
木鹭
    玉为嘴也雪成衣。月下风前映碧池。争识鱼从脚头过。见人终日不曾飞。
悼琳上人
    不哭君亡哭我在。山中松月与谁论。可怜尽障一丛竹。朝暮令人添泪痕。
瓶梧桐
    峄阳一树也奇哉。不用作雕爨下材。折向海珠堂里佛。夜深恐引凤凰来。
寄禅光及书记
    一庵高枕邻桐谷。煮水衣云欲乐闲。楚花吴雪未谈尽。又逐业风归旧山。
和素中侍者韵
    龟阜道人来扣扉。满天柳絮散漫飞。色空忘了无能境。彼此相逢机合机。
悼宰上人
    自性本无生灭遮。棣吟入耳即生嗟。百骸溃散空床在。只见香风吹萎花。
寄三会龙湫和上
    痴拙从来绝旧交。白云共座半间茅。世情不异行棋法。轮与师兄一着高。
谢惠笔
    百亿须弥元不动。是谁杀免到中山。若将一字为君写。大海还须彻底干。
寄远友
    多福深居千里云。十年踪迹不相闻。当初同步一条路。把手何曾胡乱分。
赞水牛
    前村一抹淡烟外。有个龙钟水牯牛。三尺儿童骑得稳。不知月在柳梢头。
挽小师昌纹禅人
    双履西归踪迹空。今朝谁信事相同。联芳五叶依然在。狼藉梅花绽雪中。
挽鸭韵
    浮沉池上一双鸭。归隐如人与我狎。飞入黄泉难返魂。死生何异云开谷。
和东陵和尚韵
    片言寄我重如山。老病何期呼吸间。契阔未忘三十岁。莫将一事等闲看。
不传首座梅韵
    最喜元正在帝乡。寒梅可改去年香。破颜不异人天眼。五叶联芳自是长。
寄永源寂室和尚
    地秘天得主人。断桥流水渺无尘。闲收双脚不随敕。眠向青山又一伸。
纪春梦寄默庵
    同随巾履入西山。还愧得闲未得闲。满树樱桃花糁雪。觉来午梦片时间。
寄悆藏主
    大法而今悬一发。师门无计照昏冲。天龙昨夜忽开口。吐出如来藏里珠。
和瑞岩寺瀑布韵
    穿过千山万峣中。纷纷飞雪洒长空。岩间宴座无炎暑。要向青天驾玉龙。
浓州明白庵五境
照碧轩
    一杨萧然何所照。目前绿水与青山。茆薝不着尘埃客。留得白云分半间。
蟠龙池
    老本怪岩抱梵宫。一泓水自崄崖通。高谈恐触清波上。惊起碧潭深处龙。
座禅岩
    百尺盘陀拔地危。座来崄处自平夷。山中露下千松晓。湿却伽梨曾不知。
来雨瀑
    风卷溪云度翠微。幽崖邃窦雨霏霏。豁开户牖无人到。座见岩流作雪飞。
望月亭
    卧结前峰拳作枕。婆娑桂影入窗来。松风吹破半宵梦。人自广寒宫里回。
广绍寺结夏因病堂中免座
    安居禁足有何功。自惯诸方大脱空。虽我与君无作息。不将鸩羽乱鱼龙。
贺瑞光众寮新造观音像
    雕琢功成菩萨形。悲心一点度人情。思惟更入三摩地。月在集云峰顶明。
豫之温泉离垢庵
    温水古今门户开。淘淘澡得几人来。法身若是本清净。不去一尘功大哉。
和等持寺
    帝土风光贵久荣。别来千里不闻名。片言寄我多怀抱。收作黄金落地声。
和挽马韵
    欲执征鞍巡九天。老来悔不着金鞭。此生何及支公去。自对营司泪若泉。
显首座送冬瓜种
    今朝喜见故人书。闻道冬瓜一点无。他日知音相见处。赵州东壁挂葫芦。
挽兔子
    投入笼中与我期。平生三窟不曾知。幽魂今夜去何处。月里嫦娥皱断眉。
七言八句
偶题天龙寺
    龟背千年负梵宫。嵯峨楼殿势凌空。天兼月影落潭底。风带钟声过岭东。山鹿听经眠径草。野僧观瀑倚庭松。长桥西去人如织。幽谷神房有路通。
题西芳寺
    逍遥物外见逢莱。此地更无半点埃。桥下移舟惊鸟去。水中抛饭养鱼来。嶂峦叠叠笼烟雾。花木森森围殿台。韦偃王维难下笔。分明图画是天开。
峰堂韵
    杖锡重登万仞巅。老杉古柏翠参天。白云拥岭山愈静。黄叶满庭秋又迁。蓬户荜门僧舍下。金车玉马帝城边。一声戎笛人何在。拂壁新题古殿前。
秋日游高尾韵
    远入深山不惮疲。秋风落叶满毫庭时。百年末朽仙童志。此地新添野客悲。樵斧声惊孤鹤去。竹篱影倒一溪危。何时重座僧床树。长与浮云流水期。
谢具维那访
    尘外人稀喜会君。微风一曲人南薰。囊中锦绣洁于玉。座上谈论淡似云。岛影有无当槛见。磬声寂历倚栏闻。拾枯多沦建溪茗细雨蒙蒙日又曛。
侍者省师韵
    会却布毛吹起旨。天源正脉错流传。百年难得过师智。千里还怜养子缘。玩水游山非学道。瞻风拨草再参禅。遥知物外为人处。打破虚空只一拳。
送悦堂首座住补陀韵
    宝陀一路最难寻。踏着衣前荆棘林。千里电雷今日事。十年水孽半生心。作家炉鞁如天阔。乃祖门风岂陆沈。已是觉翁真的子。不妨随处阐玄旨。
镜中像笑而不笑
    几回死又几回生。生死悠悠如敌城。更到法身无变易。方知心月自圆明。维摩室内谁能辨。鹙子神通未是灵。可惜座禅木佛者。磨砖作镜竟难成。
枯禅首座夜座韵
    天涯孤客共谁邻。独座蒲轮绝点尘。排闼观山真有乐。卓锥无地未愁贫。腊梅影动罗浮月。夜雪声寒少室春。家国兴亡非我事。一寻枯木道人身。
病起
    老病由来不用医。更无良药可相携。拟时已是随生死。觉了何曾有悟迷。木马嘶风芳草渡。泥牛吼月缘杨堤。真如法界非他自。日出东方夜落西。
悦堂首座韵
    百万魔军斗自疲。当年血溅梵天时。象王蹴蹋狐踪绝。狮子嚬呻百兽悲。且喜丛林千载后。谁知祖道一丝危。击金钟又挝涂毒。开发群蒙可期。
寄此山和尚住真如
    三十年来游大唐。归为日本法中王。诃梨勒果得时熟。优钵罗花遍界香。鹫岭宗风方漏泄。少林密印自敷杨。虽然未入真如境。藉藉住声满洛阳。
因乱韵
    上世淳风未易通。是非锋起几朝空。百年富贵有时尽。万里江山依旧雄。国破吴王千古战。道存颜子一瓢中。人间尽是塞翁马。卧看金乌又出东。
送云侍者归洛
    襟怀磊落凛如冰。方识殊方有此僧。渡水登山千里路。寻禅访道一条藤。昏衢去作光明种。逆境高辉无尽灯。金凤不栖枳^8□里。归故国起宗乘。
谢记室冬至秉拂
    拈起皇龙千载旨。峥嵘头角更凭谁。奇哉玉转珠回句。正是阳长阴剥时。捏聚冰河当发焰。放开石笋又抽枝。座中机辩浑无滞。截断群生万古疑。
圆西堂韵
    话别春风岁月深。吴天楚地境难寻。一宵相见理前事。千里方知有赏音。建立法幢全超古。举杨宗旨岂嫌今。欲将孤梦到京洛。雪打寒窗不得禁。
秋日寄胜庵藏主
    满目秋风落叶多。山中寂寞竟如何。一轩松结岁寒友。千里月明安乐窝。向日未融头上雪。烹茶频退睡中魔。当年惯踏六桥路。独对岚山笑又歌。
春屋首座韵
    林下相逢话十年。惊人咳唾响琅然。秋风雁叫碧云晚。夜雨龙嘘翠窦天。衲折烟痕眠未就。炉烧山色兴无边。肩舆明日凌云去。争奈山中一宿缘。
    话别龟峰不记年。和人风度尚依然。戒珠独耀照千里。名翼座飞遍九天。满肚文章仁义表。一襟英气斗牛边。片言寄我斧头重。多谢法门千载缘。
示参禅者
    参禅何用走诸方。正好山中竖脊梁。若解虚空谈实相。直饶瓦砾放毫光。功名未遂头先白。日月难留鬓已黄。此道元来无贵贱。不妨绍续少林芳。
秋日懔古韵
    道人用处自风流。钓月耕云护一丘。冷座松根空翠湿。清游岩下暮钟幽。满阶黄叶已无梦。几夜青灯自照愁。去此西芳精舍远。白头遥忆旧时秋。
持藏主韵
    掌内摩尼光璨烂。灵龟山里早惊群。只将寂寞堪论道。别去寒温不可闻。伏枥惊骀全在我。辽天俊鹘自凭君。青岚碧霭集云下。喜见京城一片云。
古岩藏主韵
    一颗摩尼非内外。丛林千载见芳猷。词源倒泻龙门水。心月高悬龟阜秋。谁骑骅骝游净域。我烧榾柮抱沙瓯。老来不得酬佳句。听雪轩中耸玉楼。
倪书记韵
    山中偶见风流客。相对不谈今古非。戒月无云元阗寂。惠灯照世自清辉。不付嵩岭千年旨。岂见黄梅半夜衣。久病浑忘湖海事。回岩枯木掩柴扉。
挽圭知客韵
    泣向黄昏三唤名。寂而不答夜灯明。欲传少室荒凉道。岂料九原窀穸盟。云锡皂衣谁愿我。雪颅青眼独吞声。结交最是临川友。一曲哀歌动挽情。
送仁地侍者归东关
    千里独行湖海身。纸衾藜杖岂劳神。囊中文字明如日。掌内乾坤清绝尘。岸浪梦回顺关岛晓。岳云吟极筥根春。同君欲访旧交友。老向天涯懒问津。
持上人韵
    古人千载有遗音。破竹新看贞操心。万里风烟湖上恨。数篇锦绣囊中吟。花埋门外行樵径。云稳溪边啼鸟林。佳客又归师子窟。春风台树绿阴深。
次格侍者韵兼圭默庵和尚
    恨我献无鹦鹉赋。知君笔下玉生光。梅花吹入胡茄曲。棣树应同伐木章。ＤＭ案置经妨世味。瓦瓶湘茗酌天浆。笑谈幸是金刚窟。浩渺江湖不可航。
盆芦
    谁道山中无好韵。一盆芦苇慰凄凉。秋风吹老丛丛折。春水回时寸寸长。渔父放船迷七泽。雁皱叫月误三湘。惜之久矣爱为宝。不许胡僧独自航。
送偆侍者之太元
    撩起乌藤问要津。通方禅者贵天真。梅花隔岸孤山寺。柳色藏舟霅水春。莫向江涯寻祖塔。更登衡岳展炊巾。支那兴尽归来日。说法须惊阖国人。
送济知客游宋
    此处丛林不肯住。翩然无奈别离何。策游身毒神州寺。杯泛扶桑沧海波。去国心坚犹卓荦。参方眼正岂消磨。他时须了南询事。ＡＬ内春风价几多。
送安侍者之东关
    路入东关任意游。近江远浦一扁舟。驽骀伏枥千年恨。香象截流万古猷。富岳雪消非故国。巨岩春暖访良俦。相阳丛席我无分。送别几回搔白头。
麟侍者还乡韵
    龙象交驰尚是嚣。超方逸士贵莫髦。竹园夜座多标客。松露晚征滴毳袍。日落西山乡国远。风生南岛客帆高。圆通门户无今古。海岸依前万丈涛。
吴中与灵江别
    漂泊吴中话别离。水云投合定何时。昔年不具顶门眼。今日新座颔下眉。三十乌藤便领去。万千诸佛岂相欺。尽情绍续凤台旨。且喜失桑出一枝。
病中书怀
    山拥寒云屋绝邻。北风浙浙病增频。眼看兵革叹危世。梦入鸿蒙共付身。竹不禁持犹直节。梅无次第自知春。我长你短各奔逐。机事相忘有几人。
送惠侍者之甲州
    犀牛看破欲何之。八月西风落叶时。千里布巾多访祖。十年草履秖随师。士峰入眼雪盘错。远水染衣涛陆离。躝轹诸方回首日。老僧白发不应期。
送辅侍者之大元
    晚木萧萧辞竹扉。秋风轻卷一麻衣。只知佛法无南北。谁管人情有是非。鲸海饶为千里隔。云涛不碍片帆飞。吾宗近日陵迟甚。猎县游洲便早归。
送处侍者还乡省亲
    芦洲南去雁咬咬。露滴庭梧玉宇高。逆旅异乡愁浩渺。回头故国路峣崤。一天风月入诗卷。万里江山落纸袍。秖学洞山须脱却。莫随憎爱逐尘劳。
送挥侍者归丹后
    风入庭梧秋索索。行人南北乱离多。须知陈迹皇都在。无奈浮萍身世何。丹岭崎岖过鸟道。天桥缥渺渡鲸波。只将纸袄抄来底。说向乡人子细歌。
寄中岩和尚再住建仁
    欲听提激伴清标。无奈山中竟寂寥。十地上人留不住。千光古佛复相招。宝坊何异给孤独。玉辇多过第五桥。法雨普苏诸草木。再教妙喜在元朝。
送建侍者
    谈论且喜道情长。风骨照人玉有光。猎县游洲三事衲。登山临水一诗囊。曾将明月来岩寺。又伴浮云入帝乡。他日化龙焦尾去。我宗何肯到荒凉。
悼雁
    开池种苇养之久。岂料狐狸咬杀渠。怨在平生难避缴。别于今日不衔书。鶢鶋为友间暇少。鹦鹉有言容止疏。愿作西方池上鸟。绿衣习羽可迎余。
月夜访大幢庵次韵
    月照太湖星下机。烟江叠嶂忆玄晖。独敌竹户魂将断。人卧藜床梦未飞。自惯吴儿歌白苎。岂同湓客湿青衣。是信巧夺玉堂手。矫矫龙蛇纸上挥。
雪中夜座
    六出声中瑞气佳。座来冷落野僧家。只闻裂竹独悬烛。懒折枯松自煮茶。夜色侵衣肌起粟。晓光入幌目生花。吟魂不入玉掌手。梦断海南鳌店赊。
送惠观侍者
    忆君清庙朱弦器。何事今朝欲远离。虽着木绵归故国。曾观玉佩照京师。雪消北岳春来早。云扫东山日出迟。谁道太平不见象。凤鸾犹慕碧梧枝。
题指月庵
    海山孤僻见人稀。为有旧交来扣扉。一榻高眠诸岛列。双瞳远送片帆飞。兽炉烟绝僧犹定。鹭渚潮生渔独归。千里封疆难画出。风前长忆谢玄晖。
清溪首座韵
    江湖岁晚知音少。云外常怀僧一尊。难把杖鞋游帝域。还怜雁字落烟村。法雷只要开蒙昧。惠剑何妨破敌军。雪后千山无恙否。满炉黄叶浑身温。
无垢庵雪村和尚韵
    无垢千年笔迹新。近来谁此续芳尘。庵中自驻缁衣客。山下未容白马人。百沸汤泉能愈病。九还炼药竟非真。医王不厌登山屐。再浴长期二月春。
广上人归乡
    天涯还喜故乡人。况是温泉寂寞滨。一笑谈论都似旧。十年契阔未为亲。浮云流水别离客。落叶秋风老病身。远望东关千万里。津山高处独沾巾。
送春侍者行
    千里参方未倒戈。犀牛扇破事如何。龙盂带雨谁家宿。虎策随风何处过。沧海茫茫连白鸟。远山矗矗拥青螺。集云惟有一轮月。担入临川照薜萝。
送陵上人之东关
    古寺秋深岩桂飘。出门海国路迢迢。轻舟晚渡远江浪。积雪寒冲富岳朝。拨草瞻风虽得志。昵交择友要全超。此行不具脚头眼。他日归来打你腰。
送远上人之四州
    万木乱零秋气肃。莫愁古寺雨联绵。一寻杖是天涯伴。百衲衣为到处禅。寒月叫残千里雁。晓波辗出四州船。此行自谓省亲去。何日相忘憎爱缘。
送欢登侍者
    学道参禅要丈夫。贪观何事自区区。光阴如箭实堪惜。大法悬^7□谁肯扶。万里风高持虎策。千岩水冷洗龙盂。他时若约集云下。东挈西提莫负吾。
送芝岩之新山
    远别真如来访我。万年风景又重生。千山落叶座中色。一涧寒泉梦里声。竹榻茗杯松井寺。龙萧凤管洛阳城。此行又向新山去。为问西湖旧日盟。
重寄月海居士
    老去莫愁双鬓斑。猛精直透祖师关。结巾成马理元在。驱石化羊术岂难。独许净名曾杜口。恐知王母作何颜。相逢不举西来意。庭上槠根千载盘。
送昌伊禅得之四州
    八月秋风雁背寒。游方莫苦衲衣单。肩头虽好担藤杖。脚下何曾透祖关。千里若能开已眼。四州未必在家山。工夫教你要真实。百载光阴指一弹。
送欢寿禅者行
    雪后千峰怯晓寒。参禅有法不须叹。蒲花当座眠能熟。松叶无粮饥可□。铁锡春游官路远。布巾晓展祖灯残。师资义重归来日。白发头陀见你难。
石室和尚送条知客韵
    破□何日验人去。只有随身杖一条。集阜独游春寂寂。田斋曾座夜寥寥。电飞雷厉禅居句。月白风清石室谣。六翮凌云留不得。越山迢递海天遥。
璞侍者韵
    山深地僻少嚣尘。莫笑野窗猿鹤邻。帝土游车芳草上。岩中古寺落梅春。白云无定犹过岫。黄鸟有心似驻人。游子欲行偏惜别。后期难计病中身。
格侍者韵
    逍遥物外道林师。瀹茗烧枯趣最奇。花落空山春已暮。鸟啼幽谷更留谁。传芳只恨野狐类。烈焰还他狮子儿。块座松窗我老矣。不知后会是何时。
向侍者韵
    别来常忆二尊师。偶尔敲门颇自奇。寂寂荆扉都在我。联联花偈更凭谁。相逢不举同风句。妙用何妨跨灶儿。纸袄千斤禅是宝。要看瞥转一机时。
春屋首座寄中岩西堂韵
    突屹青龙大有祥。龟峰自是映春光。弹马尘土眼犹白。开发人天鬓已黄。法席十年居帝域。词源万丈激相阳。更知妙喜儿孙在。且得水云过上方。
岁暮病中书怀
    夜雪萧萧欲没庵。梅花隔岸不堪探。梦残故国肠回九。病卧空山牙落三。与道有邻贫最好。传宗无友老还惭。虽然天地多治乱。祖席千年暮岭南。
暮年叹世
    山头暮雪已埋林。兀座棱棱到夜深。补衲灯前鹑影连。烧柴炉底蚓声沈。藜床不换黄金榻。锦袄何如白纸衾。苦矣世间归浊恶。我无闲口说安心。
春屋首座寄此山和尚韵
    正宗振起八纮广。怪得天龙法窟开。一劫灰随列腊尽。千年寺逐古风回。神灵奏乐珊瑚殿。仙女献花玛瑙台。四海文明春万国。不妨更祝圣人来。
送明倡禅人列
    孤筇寻入集云深。鸥鹭盟残理断金。寺静浑稀尘俗至。君来偶慰道人心。半宵明月松无籁。一曲高歌泪沾襟。又抱琵琶相别去。不知何处扣知音。
送仪禅人赴太元
    乌兔奔驰急似流。灵区胜境更须游。泛杯越漠三千里。飞锡穿云四百州。吴苑春来同故国。楚山雪霁上高楼。巍巍万仞龙门在。兴尽天涯归即休。
送游山僧
    病身未得遣幽怀。老朽难期逐杖鞋。更入深云攀崄否。还疑微雨湿衣来。岳灵捧足苍崖际。海若负囊白浪堆。一日盘桓唯寂寞。山只何处有三杯。
题菅生寺
    古王去此见遗踪。梵宇仙壸一洞中。更避暑岩藏壑雪。绝无人屋有松风。藕函传世经犹在。铁锡历年僧已空。拊髀欲歌招隐意。债谁呼起采芝翁。
    圆通应现有灵踪。桧柏松杉指点中。泉下千峰岩背雨。霜寒六月屋头风。金文未绝咒声在。玉辇已归王气空。回首偶然看白发。更疑有个炼丹翁。
题岩屋寺
    白云深锁梵王城。日暮唯听吹贝声。佛立岩间经路崄。龙嘘潭底使人惊。十年贪胜多惆怅。千里探奇有此行。老去已消闲妄想。重来何日送残生。
    攀尽崎岖入化城。云深犹听法螺声。心游洞里仙房洁。眼见空中圣形惊。林鸟朝啼知客至。山夔夜吼绝人行。他时来此浑无事。松食茶荷过一生。
春日病中馆于元胜寺
    樵斧丁丁午梦惊。三春欲暮病差生。云将山色入眸远。风卷溪声洗耳清。紫陌红尘非我宅。茑萝消壁胜皇城。老来还觉光阴少。岂向人间贪利名。
访行禅人山居
    截断利名三尺绳。何年来此寄乌藤。浮岚积翠半间屋。枯木寒灰一个僧。野狖昼临岩罅水。山精夜点壁巴灯。如斯座到无心地。菩萨声闻是汝朋。
分清亭秋晚
    白发野僧忘所思。小亭独倚与谁期。蛩鸣莎砌知秋老。人绝岩房觉地卑。风卷浮云过远嶂。天兼明月落清池。茗杯香合东林寺。座对炉峰政此时。
初秋述怀
    柴床独座寺深幽。孤陋生涯一夏休。白发欺人非昔日。碧梧坠砌亦新秋。云埋苔径少僧过。月照松萝有鹤留。梦到吴中心未老。看山高卧洞庭舟。
五言八句
登飞钵岩
    绝顶崄如栈。扪萝终日登。昔时飞钵客。今日把茅僧。眼底水千里。脚头山万层。嗒然盘礴晚。猿子挂垂藤。
题石耳峰
    石耳最高寒。峨峨路几盘。林凌飞鸟外。云聚乱山间。矫首觉天近凝眸知海宽。老来脚无力。此地亦难攀。
题明白庵
    幽哉明白境。地僻启仙居。山带频伽鸟。池藏摩竭鱼。童敲岩罅磬。僧诵佛前书。三月温水后。重来访竹庐。
题石岩寺琳公房
    杖黎是我俦。此日作同游。万木叶零乱。千岩水逆流。鹤归松坞晚。僧座竹房秋。兴尽便归去。溪云凝远眸。
倪书记韵
    屋挂苍崖腹。独来百念轻。岚云如海远。松籁似涛声。竹影与僧伴。月痕入幌清。携杖又分去。山前雨欲晴。
古岩侍者新年立春遇雪韵
    又见元正节。打牛人贺辰。雪晴龟阜晓。日暖凤城春。松秀与梅耸。僧臞共鹤亲。如何名利境。不缚一禅身。
题依阿弥陀佛庵
    一庵如斗大。寥落易忘怀。荷叶蛙跳上。藤花猿戏来。云归笼碧岫。泉细迸青苔。邻寺钟声动。梦从净土回。
送光侍者之洛
    振锡下南明。既知世太平。我居深草里。君向洛阳城。眉宇观山碧。布帆渡海轻。龙门重上日。千里怒雷轰。
歌
瑞光安乐歌
    一住瑞光四五岁。动静随分得自在。菩提烦恼本来空。对境何曾生憎爱。行时闲住时闲。息妄求真谁捏怪。潜形幽谷死即休。有何习定与禁戒。六年痴座花空落。九年面壁雪盈尺。芦芽穿膝似等闲。游梁历魏何标格。道人生涯无此事。观水观山为真乐。困则眠饥则□。那管岁月堂堂迫。煮有鹤黎饮有泉。刀耕火种未寂寞。腰带黄金不为奇。眼看白云只可怿。是非不到薛萝下。柴门独掩绝亲戚。也不语也不默。终日阒然所作。盘桓溪上水冷冷。逍遥松下风索索。末法比丘不知羞。求名求利夺禅席。龙象交驰数如麻。世间谁肯辨真璧。伯逃叔隐不可厌。周争汉战有何益。我此岩栖匪待时。林深不受人轻薄。吴越一去今不游。老来千里难回策。故人不见沧海遥。凝眸呻吟天地窄。玉殿珠楼何处无。不如瑞光安乐宅。
牧石歌
    老夫胜游赤松间。岚气霭然皆是山。地拆天分路百转。溪水索络响潺湲。老树倒生猿猱叫。颠崖崩豁毛发寒。稍拂烟霏渡双涧。阴岳有雪夕阳残。海上九华曾不见。还疑行到武陵关。黄昏听钟如有寺。朱甍隐映云盘盘。逢僧教我见太守。忱忱广厦多衣冠。太守立言包元化。胸吞八极宇宙宽。平生所藏好奇古。 蜀土墨竹剑池兰。庭柯满眼石如玉。拔俗千丈谁可攀。亲戚在傍来穰穰。篪兮损兮咏凤鸾。谁谓太守忧国者。拥护宗乘志无端。太守生活如僧舍。寅起焚香礼佛颜。禅悦为食法为性。五鼎之昧岂可□。此地若是白莲社。十八高贤当作观。我也久结方外友。杖履年年不相悭。如今天道明如镜。为问禄位长平安。
    铁舟济公禅师。有集曰阎浮。久闻其名。未阅其书。幸藏于洛北兴圣禅寺。借之于伯英长老。令祖会待者写抄之。自力校雠。以为我家之珍。又怕有乌焉马之误。庶后之览者。订正焉。
　　宝永五年龙舍己丑腊月二十四日。
    宝陀喦主祖缘谨记。

铁舟和尚阎浮集
_

