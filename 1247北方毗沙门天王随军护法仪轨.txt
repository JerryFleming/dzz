大正藏 No. 1247 北方毗沙门天王随军护法仪轨
　　唐 不空译


　　1卷


　　北方毗沙门天王随军护法仪轨

　　　　特进试鸿胪卿大兴善寺三藏沙门大广智不空奉　诏译
　　尔时那吒太子。手捧戟。以恶眼见四方白佛言。我是北方天王吠室罗摩那罗阇第三王子其第二之孙。我祖父天王。及我那吒同共每日三度。白佛言。我护持佛法。欲摄缚恶人或起不善之心。我昼夜守护国王大臣及百官僚。相与杀害打陵。如是之辈者。我等那吒以金刚杖刺其眼及其心。若为比丘比丘尼优婆塞优婆夷起不善心及杀害心者。亦以金刚棒打其头。尔时毗沙门孙那吒。白佛言世尊。我为未来诸不善众生。降伏摄缚皆悉灭散故。亦护持国界故。说自心暴恶真言。唯愿世尊听许。我说佛言善哉善哉那吒天王。汝为降伏一切国王大臣百寮杀凌者。亦法佛相违者。为降伏故恣汝意说真言曰。
　　唵地舍那吠室罗(二合)摩拏野摩贺罗惹野药迦洒(二合)地婆哆那谟婆誐缚帝摩多罗跋驮你娑嚩(二合)贺(引)
　　若行者受持此咒者。先须像。于彩色中并不得和胶。于白[疊*毛]上画一毗沙门神其孙那吒天神七宝庄严。左手令执口齿。右手诧腰上令执三戟槊。其神足下作一药叉女住趺坐。并作青黑色少赤加。若诵此咒时。就好地勿使有秽恶。种种花烧香供养。行者上下衣服并须一清。一厕行时当护身。黑月十五夜起首。对像前诵咒满三十万遍讫。然后取香泥供养尊像。若相违叛逆国王大臣百寮。有不善之心起者。以松叶护摩。七日之内。嚩日罗底瑟鬃(说云以金刚槌打其头及心文)。
　　若有人比丘比丘尼犯者。以苦练木护摩。七日内殄灭。
　　又法犯国王人有。以佉陀罗木上设都嚧名字书。三角火中数数令出入。口诵上咒心想设都嚧。降伏。
　　又法富单那。及一切鬼王来伺其便者。以金刚木护摩。不过七日殄灭。又不善怨贼来凌杀时。以心印诵上咒一七遍自殄灭不敢来。
　　又法欲降伏怨人暴恶之人。以苦练木护摩。又苦木之汁煮出。黄土和作设都嚧形。胸上书姓名七设都嚧。七日之中投火中。数数诵咒作印无疑灭。
　　又法四辈人。于七珍起不善之心。或不撰父母兄弟姊妹六亲眷属。依法柏木护摩。一切珍财自来。
　　又法妻子奴婢车乘。及六畜生依法柏木护摩。一切六畜自来。
　　又欲胜一切诸人及恶怨人。以松木作三戟槊。数数打坛底。其坛底设都嚧之形置三。数数打数数绝。
　　又法阿修罗窟门。当以三戟槊打。当自口开。
　　又法以胡粉和塭护摩。领天供四万人。必来自国兵敌。及他国兵。一时殄灭。
　　心印者。二手内缚。二小二空出来去(善恶一切用)。
　　昔五国大乱。有八个月经月行多法遂无法验。行此法降伏五国五万军自平安故。是名随军护法。

　　毗沙门天随军护法仪轨


