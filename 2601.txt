No.2601
佛祖正传禅戒钞序




    先于西天结经东地翻译前。自如来正法迦叶相传以降。二十八代次第相承。至于少林大师。以其所传之法。假名曰正法眼藏涅槃妙心。曰一大事因缘。曰威音那畔最大事。即是名之禅。号之戒。所以禅戒之称由设也。此故教家之所谓戒定。名同趣异。源一流别。而其别也。毫厘有差天地悬隔。其一也。离经一字却同魔说。岂经而已。乾坤之内宇宙之外。森罗万象羽毛鳞介。皆悉莫非个禅戒之所现成。此故非庸流之所辄管蠡。盖唯佛与佛之究尽。唯祖与祖之授受也乎。永平高祖入宋。受之天童之室。归而光济扶桑二十余年。其际横说竖说。门人怀奘禅师录名教授戒文。经豪禅师与梵网合钞。欲教后昆易解。劳攘至极。自尔以来。洞宗繁衍华裔。建法幢于永平派下者殆二万五千余院。各各室内单传此戒文与戒脉。师资付受。且授与徒弟檀越等来也尚矣。虽然三百年来法仪弛滥。虽幸得元禄复古之公命。而非无余衅。多则失坠戒文。止传授戒脉公然称之得戒。所以如此戒钞亦虽间有之。而诸人见之如路傍之矿。徒作等闲之看。终以永成宗门之滞货。四百六十年来空供蠹餐而已。可惜。悲夫。岂非大亏耶。当于此时。回天之力将属之何人耶。前于此大乘舟老人。生于法轮^6□轲之际。中兴戒光既微。些子显此戒之锋铓曰。众生受戒合诸佛。诸佛应机合众生。生佛混然无内外。刹那前后自圆成。虽有寻称戒师开戒会者。至其说戒则堕教家之途辙。如此戒文则于教授道场仅诵口一返耳。恰如祭鸡鶋似惧真龙。余隐于参之深山多年。偶访古寺于幽谷。夜话之序寺主以一卷书授余。阅之则所谓经豪梵网钞也。山庵闲暇读之百遍。粗得窥一隙之明。遂撰取教授戒文钞傍加教意。持犯并照。祖意教意语月指月。胡饼菜饼用刷用匙。用为自眼刮膜之金篦子者也。丙子冬。不图□出于上之宝积。戊寅夏。有要开戒及听此戒说者。粤以窃命剞劂氏镂梓以代誊写。为授与入室真子。非必熙流布。若浪与干将莫耶于稚子之不知运用者。不免剪手刖足之患。非敢吝云尔。

于时

    宝历八岁次戊寅孟夏佛诞生日。敕住永平现上野州宝积禅寺万仞叟道坦敬题。

或问

    或问。洞门今嗣法与传戒格别授受。古亦有例耶。答。洞上室内有嗣法仪规传戒仪规二本隔日授受者。佛祖正传也。又传教大师昔日于本师道邃之室受法与受戒格别授受。见于天台血脉谱。
    问。传戒或有据于本师者。或有依于别师者。如何。答。上古有由。有间据于别师或他派者。盖无定法乎。如永平一派。则由本山关寺之严令。有室内不易之定规。不可不知焉。室中传法式文云。行满五日黄昏授戒（传戒也）行满六日三更传法矣。由是则嗣法传戒共本师一室之相承也。且永平派下三物传法。亦两本山关三寺天下一统之宪令。而三物中血脉者。传戒之系谱也。大凡嗣法于洞门者。无有一而不带此三物者。若再传戒别师。则非违宪令与本师。抑亦如不知所自带之三物如何。但亏仪规于本师。重依于他师补其亏。盖不得止乎。
    问。禅戒仪范者。师资面授之式也。有广授僧俗耶。答。师资面授者。所以本授众生。所谓百千恒沙佛戒。何有一戒而隔于众生之法耶。大般若三百九十六卷云。修行净戒波罗蜜多。不为己身。不为余事。为欲利诸有情。
    问。永平家传之戒者。纯一大乘实教戒也。所公之引权实杂出。何耶。曰。经毫禅师盗戒之钞云。据干实教。则有迷实相不盗之理而盗之咎。据于权教。则有以妄法之妄思实盗之咎。是皆重罪。非远三宝境界。又生生世世趣贫道。又不酤酒戒钞云。一一戒可有邪正权实心地矣。盖由是等钞傍引权教耳。

规约

    一。剞劂既毕。韫椟藏板。虽印板调卷时。固秘不许出于室外焉。
    一。不许市□书林卖买焉。
    一。不许未受戒僧浪授与焉。但除一宗耆宿传戒长老等之请本焉。
　　一。不许开戒会外乱设讲筵。但除布萨等时说戒焉。
    一。不许江湖会中僧俗队里讲谈并放在案头辄触他见焉。
    一。从是十五年后毁板焉。

序（终）
佛祖正传禅戒钞

        洞上沙门万仞敬辑


   教授戒文云。夫诸佛大戒诸佛之所护持也。有佛佛相授。有祖祖相传。受戒超越于三际。证契联绵于古今。我大师释迦牟尼佛陀付授摩诃迦叶。迦叶付阿难陀。乃至嫡嫡相授既（几世）到堂头和尚。今将付授报佛祖深恩为人天眼目。盖嗣续佛祖慧命者也（此段无钞）。
    （大般若经四百九十二卷云。如虚空前后中际皆不可得。大乘亦尔。前后中际皆不可得。又云。超越三世故名大乘。三百六十六卷云。虽行净戒。而不欣求戒所得果。谓不贪求由戒所得诸可爱境。亦不耽着由戒所得生死胜报。但救护无救护者。及欲解脱未解脱者故。修行净戒波罗蜜多○梵网经云。于学于无学勿生分别想。是名第一道。又云。不取正戒相。亦无邪念心。是名清净戒○洞山大师云。拟心是犯戒。得味是破斋。）
三归依
    教授戒文云。应归依佛法僧。三宝有三种功德。所谓一体三宝。现前三宝。住持三宝也。阿耨多罗三藐三菩提称为佛宝。清净离尘乃法宝。和合功德是僧宝也。是名一体三宝。现前证菩提名佛宝。佛所证是法宝。学佛法乃僧宝也。是名现前三宝。化天上化人间或现虚空或现尘中。乃佛宝。或转贝叶或转海藏化物化生。是法宝。度一切苦脱三界苦。乃僧宝也。是名住持三宝。归依佛法僧时。称得诸佛大戒。称佛为师。不师余道（此段亦无钞。故出忏悔钞。）
   （优婆塞戒经云。长者善生白佛言。先说有来乞戒者。先教三归后施与戒云何。佛言。为破诸苦断烦恼受于无上寂灭之乐。以此因缘先受归依○希有校量功德经云。若三千大千世界满中如来如稻麻竹苇。若人四事供养满二万岁。诸佛灭后各起宝塔。复以香华种种供养。其福虽多。不如有人以淳净心归依佛法僧三宝所得功德○像法决疑经云。佛言。善男子。何故未来世中一切俗人轻贱三宝。正以比丘比丘尼不如法故。身披法服经理俗缘。或复市肆贩卖自活。乃至。或作画师工巧之业。或占相男女种种吉凶。饮酒醉乱歌舞作乐。或围棋六博。或有比丘谄曲说法以求人意。或诵咒术以治他病。乃至或行针炙种种汤药以求衣食。以此因缘令诸俗人不生敬重○菩提心戒义云。略文。阿耨多罗三藐三菩提略曰无上正真道。即称之曰佛。其体本来清净名曰法。法界众生常在此清净法中不相离名僧。是曰一体常住三宝○会元曰。三祖僧璨大师。为居士时谒二祖曰。弟子身缠风恙。和尚忏罪。祖曰。将罪来。与汝忏。士良久曰。觅罪了不可得。祖曰。我为汝忏罪竟。宜依佛法僧住。曰。见和尚已知是僧。未审何名佛法。祖曰。是心是佛。是心是法。法佛无二。僧宝亦然。）

三聚戒

    摄律仪戒。教授戒文云。诸佛法律所窟宅也。诸佛法律所根源也。
　　摄善法戒。又云。三藐三菩提法。能行所行之道也。
    摄众生戒。又云。超凡越圣度自度他也。
    经豪钞云。三聚净戒皆是阿耨多罗三藐三菩提。又云。一实相功德三度说之心得。
    （智度论云。三世诸佛皆以诸法宝相为师○佛藏经云。见诸法实相名为见佛。何等名为诸法实相。所谓诸法毕竟空无所有○璎珞经云。为诸菩萨结一切戒根本。所谓三受门。）

第一不杀生戒

    戒文云。生命不杀。佛种增长。可续佛慧命。莫杀生命也。
    （大般若经三百八十六卷云。汝等复应审谛观察。何法名生欲断其命。复何缘故而断彼命。乃至。如是一切自性皆空。四百二十三卷云。净戒波罗蜜多不生不灭。非净戒波罗蜜多○持地经云。杀生罪令众生堕三恶道。若生人中。得二种果报。一短命。二多病。又云。苦众生故。地狱苦切己。无慈恻故。生畜生。贪着肉味故。为饿鬼○菩萨所问经云。一切恶法皆从贪嗔痴起。为皮肉钱财故断生命等。是名依贪起。或以嗔心杀害怨家等。是名依嗔起。或有人言杀蛇蝎等以生众生苦恼故虽杀无咎等。是名依痴起。）

第二不偷盗戒

    戒文云。心境如如。解脱门开也。
    （大般若经三百八十六卷云。何法名为所不与物欲取其物。复何缘故而取彼物。乃至。布施及戒果俱不可得○方等经云。五逆四重我亦能救。盗僧物者不能救○观佛三昧经云。盗僧鬘物者。过杀八万四千父母等罪○地藏十轮经云。佛言。偷盗之罪种贫穷业因缘。死入地狱○楞严经云。偷心不除。尘不可出。纵有多智禅定现前。如不断偷。必落邪道○智度论云。憍梵钵提试看一粒谷生熟不还本主。犯于业道。尚五百世为牛。乃至成罗汉已。犹自□食○宝梁经云。宁自啖身肉。终不杂用三宝之物作衣服饮食○律钞云。舍宇什物树木田园仆畜米麦等物。以体局当处不通余界但得受用不通分卖故。重言住。又云。略文。十方现前亡僧轻物。现前僧得分。是伐园林竹木用。盗僧物罪也○宗镜录云。随州僧道明。借常住柴一束洋汤洗足。忘直不返而死。足燃一年。同房僧玄绪。或时见化寺道明语玄○人天宝鉴云。湖南云盖山智禅师夜坐丈室。忽闻焦灼气枷锁声。即而见之。有荷火枷者。火焰起灭不停。枷尾倚于门阃。智惊问曰。汝为为谁苦至斯极耶。荷枷者对曰。前住当山中颙也。不合互将檀越供众物造僧堂。故受此苦。智曰。作何方便可免。颙曰。望为估直僧堂填设僧供可免尔。智以己资如其言。为偿之。一夕梦颙谢曰。赖师力获免地狱苦生人天中。三生后得为僧○法苑珠林云。齐柏寺释弘明。在会稽山阴云门寺读法华。有小儿来闻法华。明问。汝何人。儿曰。我是昔日沙弥。有时盗帐下僧食。依此业因今受于圊中堕畜生。上人愿以方便令脱此苦因。明即说法。儿领解去○六平广记云。隋并州孟县竹永通。借寺家粟六十石终伪不返。寺僧大嗔誓言。永通死愿作寺家牛。他日寺牛产一黄犊。足有白毛文。渐经数日成竹永通三字。邻里远乡闻是竞见日日数千人。永通子以粟百石赎此牛。造一屋。养如生时）。

第三不淫欲戒

    戒文云。三轮清净无所希望。诸佛同道者也。
    （大般若经七十二卷云。三轮清净。一者不执我能持戒。二者不着所护有情。三者不着戒及戒果。是为菩萨摩诃萨受持戒时三轮清净。又云。以何回向何处回向。三轮清净无所希望。持此善根。与诸有情平等共有回向无上正等菩提○圆觉经云。一切诸法皆真如相。无男女相。无自他相。无犯无持。名真持戒○正法念经云。天中大系缚。无过于女色。女人缚诸天将至二恶道○宝积经云。女人地狱使。能断佛种子。外面似菩萨。内心如夜叉。一见于女人。能失眼功德。纵虽见大蛇。不可见女人○缁门宝藏集引功德圆满经云。佛言。末世淫欲炽盛。日夜犯小童。外相似僧。内心如外道。虽男女各别。所爱业因一也○法华经云。不与小女处女寡女等共语。又云。不乐畜年少弟子沙弥小儿。又言。亦不分别是男是女○正法念经云。淫比丘尼及童子。一切恶业受苦相○又云。画妇女眼尚不欲观○涅槃经云。见女人时嘲调言语戏笑。成淫欲法。毁破净戒。又云。闻壁外钏声皆污戒。若心生爱着。成就欲法。毁破净戒○真伪沙门经云。比丘有二法随镬汤。一者念欲爱心喜交结知友云云。污清净尼僧者。死堕铁窟地狱。百万刀轮一时来下斩截其身○七佛经云。护僧伽蓝有十八神神名文略寺既有神护。不得□怠。恐招现报○法苑珠林云。犯佛弟子净戒人。然后不得五戒八戒具足戒。又引冥详记云。安陈安居乃至奸弟子。师资义着。是犹父子相淫无异。详刑。安居活话之。）

第四不妄语戒

　　戒文云。法轮本转无剩无缺。甘露一润得真得实也。
　　（正法念经偈云。口毒割众生。命终堕地狱乃至常憎嫉他人。与诸众生恶。方便恼乱他。因是入地狱。又云。阎罗王责疏罪人说偈曰。实语得安乐。实语得涅槃。妄语生苦果。今来在此受。若不舍妄语。则得一切苦乃至妄语言说者是地狱因缘○持地经云。妄语之罪亦令众生生三恶道。若生人中。得二种果报。一者被诽谤。二者为人所诳。又云。依不实语使人受苦。故堕地狱。欺妄乖人诚信。故受畜生报。欺贪人财。故为饿鬼○优婆塞戒经云。乐妄语人。所言虽实不信受。若生人中。口不具足。虽说正语。人不乐闻○智度论云。呵多比丘虽行法施。以妄语故。死入地狱。又云。往昔有王。名曰婆薮。出家作仙。居家婆罗罗门与出家仙论议。婆罗门言。天祠中应杀生啖肉。出家人曰。不应天祠中杀生啖肉。共诤不止。出家人曰。婆薮之语为证。于是诸婆罗门诣薮所语曰。汝当助我。明日论议时。婆薮曰。天祠中杀生啖肉得生天。由此妄语故。生身陷入地狱○瑜伽经云。虽诸菩萨为自命难亦不正知说妄语。然为救脱彼有情故。知而思择故说妄语○法华经药草喻品云。为大众说甘露净法。其法一味。解脱涅槃。又云。一味之水。草木丛林随分受润○摄大乘论云。恒河大海皆水而已。此中无火。而鬼见猛火。天见琉璃。鱼想栖宅。）

第五不酤酒戒

　　戒文云。未将来莫教侵。正是大明也。
　　（梵网经云。一切酒不得酤乃至若自身手过酒器。与人饮酒。五百世无手○善恶所起经云。饮酒三十六过。一资财散失。二现多疾病。三因兴斗诤。四增长杀害。五增长嗔恚。六多不遂意。七智慧渐寡。八福德不胜。九福德转减。十显露秘密。十一事业不成。十二多增忧苦。十三诸根闇昧。十四毁辱父母。十五不敬沙门。十六不信婆罗门。十七不尊敬佛。十八不敬僧法。十九亲近恶友。二十舍离善友。二十一弃舍饮食。二十二形不隐密。二十三淫欲炽盛。二十四众人不悦。二十五多增语笑。二十六父母不喜。二十七眷属嫌弃。二十八受持非法。二十九远离正法。三十不敬贤善。三十一违犯过非。三十二远离圆寂。三十三颠狂转增。三十四身心散乱。三十五作恶放逸。三十六身谢命终堕大地狱○五道经云。为人喜饮酒醉犯三十六失者。死入地狱。堕沸屎泥梨中。后生猩猩兽中○谷响集引淮南兵略云。猩猩知人姓字。）
　　（此知往也。醉以擒身。此不知来。）

第六不过说戒

　　戒文云。于佛法中同道同法同证同行也。莫教说过。莫令乱道。
　　（法华经云。不说他人好恶和短乃至亦不称名赞叹其美。又亦不生怨嫌之心○日藏经中。初中后夜减省睡眠。精进坐禅。诵经修道。背舍生死向涅槃路。不称他短。不说己长。古人颂曰。莫说他人短与长。说来说去自招殃。若能闭口深藏舌。便是安身第一方○智度论云。自法爱染故。毁破他人法。虽持戒行人。不脱地狱苦○大乘方便经云。阿难白佛言。今晨见众德王菩萨。与一女人同一床座。阿难说此语已。大地六种震动。菩萨于大众中上虚空○多罗树语阿难曰。何有犯罪能住空耶。可以此事问于世尊。云何犯罪法。云何非法。其时阿难忧愁向佛悔过○梵网疏云。说法次而论过。或教诫门人。不作说过意。不犯。又说和尚阿阇梨住持传法人过失。以减众生信心故。重罪。又对国王大臣说僧过。则令彼舍信破坏三宝。又对外道恶人求僧过者说。则增彼邪见诽谤佛法。）

第七不自赞毁他戒

　　戒文云。乃佛乃祖证尽空证大地。或现大身空无内外。或现法身地无寸土。
　　（大般若经五百二十卷云。若菩萨摩诃萨。自恃名姓众所知识。轻蔑诸余修善菩萨。常赞己德毁呰他过。实无不退转菩萨摩诃萨诸行状相。而谓实有。起诸烦恼。自赞毁他言。汝等无菩萨名姓。唯我独有菩萨名姓乃至尔时恶魔便作是念。今是菩萨令我国土宫殿不空。增益地狱傍生鬼界。是时恶魔助其神力令转增益威势辩才。由此多人信受其语。因斯劝发同彼邪见○梵网疏云。如扇提罗五人。四人在林间坐。一人于聚落唱曰。林下有罗汉。遂大得供养。后堕地狱受众苦。出已为人举本施主作。）
　　（担轝持秽器人）

第八不悭法财戒

　　戒文云。一句一偈万象百草也。一法一证诸佛诸祖也。从来未曾悭也。
　　（大般若经三百八十卷云。说布施及净戒果俱不可得。令知布施及净戒果自性俱空乃至能于其中不生执着。由不执着。心无散乱。无散乱故。能发妙慧。由此妙慧。永断随眠及诸缠。已入无余依涅槃○分别业报经云。常乐修智慧。而不修布施。所生常聪明。贫窭无财产。唯乐行布施。不修智慧。所生得大财。愚暗无智见。慧施二俱修。所生具财智。二俱不修者。长夜处贫暗○善生经云。有三事。施已不得胜妙乐。一者先多发心则少与。二者选择恶物持以施人。三者既施已生悔恨。）

第九不嗔恚戒

　　戒文云。非退非进。非实非虚。有光明云海。有庄严云海。
　　（大集经云。一念嗔起。一切魔得便。又云。一念嗔烧俱低劫善○善恶因果经云。嗔恚之罪亦令众生堕地狱饿鬼畜生。若生人中。得二种果报。一者常为他人求其长短。二者常为他所恼害○智度论云。阿难世世忍辱除嗔。以是困缘故。生便端正○五道经云。为人丑陋者嗔恚故○大方广宝筐经云。未除嗔火而得智火。亦无有是处○辍耕录云。杭州杨镇一凶徒。素不孝于父母。尤凌虐其妻。有子三岁。爱惜甚至。妻常抱负。偶失手□损其头。泣而谓姑曰。夫归必将欧死。不若溺水之为幸。姑曰。汝第无忧。但云是我之误。我却避小姑处俟其嗔息而还。至晚夫妇。见儿头径捽妻欲杀之。妻曰。非吾过也。婆□之耳。惧汝怒已往小姑家去。遂释之。次日持刀寻母。中途藏刀石下。却到妹家。好言诱母至石边。忿躁骂詈取刀杀母。竟失刀所在。唯见巨蛇介道。畏怯退缩。不觉双足陷地中。须臾即没至膝。七窍流血声罪自咎。母急扶抱。无计可施。走报于妇。妇掘地。随掘陷。啖以饮食。三日而死。观者日数千人。莫不称快○华严经云。譬如娑竭罗龙王。欲现龙王大自在力饶益众生咸令欢喜。从四天乃至他化自在天处及于地上。于一切处所雨不同。于化乐天雨大摩尼宝。名为放大光明。于夜摩天雨大名华。名为种种庄严具。犹如以诸佛一心法门逐众生见时有别。）

第十不谤三宝戒　　

　　戒文云。现身演法。世间津梁。德归萨婆若海。不可称量。顶戴奉勤也。
　　（地狱经云。有众生。蹇吃喑哑口不能言。若有所说。闭目举手乃不言了。何罪所致。佛言。以前世时坐诽谤三宝轻毁圣道论他好恶求人短长强诬良善憎嫉贤人○百缘经云。长者妇重孕生九子。而初孕一子在胎内不生。母老后谓曰。我死胎内子犹存。割我腹可出之。后遂如其言。一儿头白。乃谓曰。我前身骂詈众僧。依其报处胎内六十年。受大苦恼○大集经云。国王骂詈打缚犯戒僧。其罪多于出万亿佛身血。堕阿鼻狱。）

佛祖正传禅戒钞（尾）
