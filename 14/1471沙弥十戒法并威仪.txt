大正藏 No. 1471 沙弥十戒法并威仪
　　失译


　　1卷


　　　　沙弥十戒法并威仪序

　　夫乾坤覆载。以人为贵。立身处世。以礼仪之。本君臣父子非礼不立。防邪止奸非礼不禁。和国崇婚非礼不定。逊悌乡邑。非礼不通。师徒朋友非礼不敬。吊丧问疾非礼不行。昔先贤垂范。永以为轨则。丧祭之仪世务之急。是以信行之机旦夕之要。今世浮游。或轻或重。或深或浅。不谐法则。以致讥论。

　　　　沙弥十戒法并威仪一卷

　　　　失译附东晋录
　　佛语舍利弗。汝去度罗睺罗出家。舍利弗言。我当云何度。佛教言。我罗睺罗。归依佛归依法归依僧(如是三说)我某甲。归依佛竟归依法竟归依僧竟(如是三说)尽形寿不杀生。尽形寿不盗。尽形寿不邪淫。尽形寿不妄语。尽形寿不饮酒佛婆伽婆出家。我某甲因和上某甲。随佛出家(如是三说)佛婆伽婆出家。舍俗服著袈裟。我某甲。因和上某甲。随佛出家。舍俗服著袈裟。
　　尽形寿不杀生持沙弥戒。
　　尽形寿不盗持沙弥戒。
　　尽形寿不淫持沙弥戒。
　　尽形寿不妄语持沙弥戒。
　　尽形寿不饮酒持沙弥戒。
　　尽形寿不著香华鬘不香涂身持沙弥戒。
　　尽形寿不歌舞倡妓不往观听持沙弥戒。
　　尽形寿不坐高广大床持沙弥戒。
　　尽形寿不非时食持沙弥戒。
　　尽形寿不捉持生像金银宝物持沙弥戒。
　　汝今已受沙弥十戒竟。当尽形寿顶戴奉持。终身不得犯。应供养三宝。和上阿阇梨一切如法教。不得违逆。上中下坐心常恭敬。勤求方便坐禅诵经学问劝助作福。闭三恶道开涅槃门。于比丘法中增长正业。得四道果沙弥之戒。尽形寿不得残杀伤害人物。当念所生及师友恩。精进行道欲度父母。慎无愠讼。推直于人。引曲向己。蠉飞蠕动蚑行之类。无所克伤。施恩济乏使其得安。心念为人。言无及杀。见杀不食。闻声不食。疑杀不食。若见杀时当起慈心。誓吾得道国无杀者。草木不用慎无毁伤。有犯斯戒非沙弥也。
　　沙弥之戒。尽形寿不得偷盗。圭合铢两一无欺人。心存于义口不教取。贩卖仆使奴婢。借赁僮客。或有惠施一不得取。无服饰珍玩高床帏帐。衣趣蔽形无以文彩。食趣支命不得嗜味。无得贮畜谷粮。藏积秽宝人与不受。受则不留转济穷乏。常为人说不贪之德。宁就断手不取非财。有犯斯戒非沙弥也。
　　沙弥之戒。尽形寿不得取妇畜养继嗣。防远女色禁闭六情。莫睹美色。目不瞻眄。心无念淫。口无言调。华香脂粉无以近身。好声邪色一无视听。宁破骨碎心焚烧身体不得为淫。虽淫侄而生垢秽。不如贞洁而死。有犯斯戒非沙弥也。
　　沙弥之戒。尽形寿诚信为本。不得两舌恶骂妄言绮语。前誉后毁证人入罪。徐言持政无宣人短。为人说法思合议理。见有诤者两说和善。夫士处世斧在口中。所以斩身由其恶言。不慎言者非沙弥也。
　　沙弥之戒。尽形寿不得饮酒。无得尝酒。无得嗅酒。亦无粥酒。无以酒饮人。无饮药酒。无止酒舍。酒为毒水众失之原。残贤毁圣招致祸殃。四等枯朽去福就罪。靡不由之。宁饮洋铜。慎无犯酒。有犯斯戒非沙弥也。
　　沙弥之戒。尽形寿。不得习弄兵仗手执利器。畜养六畜笼系飞鸟。车舆骑乘快心恣意。驰骋游猎弹射禽兽。无得放火焚烧山林伤害众生。无得破决湖池堰塞泒渎。钩钓鱼网残害水性。有犯斯戒非沙弥也。
　　沙弥之戒。尽形寿不得习弄棋局摴蒲博塞。诤于胜负弄舞调戏。吟咏歌音手执乐器。琴瑟箜篌筝笛竽笙。以乱道意。无得垦掘山泽耕犁田亩。修治园圃种殖五谷。船车贾作于市贩买。与百姓诤利。有犯斯戒非沙弥也。
　　沙弥之戒。尽形寿。不得学习奇技巫医蛊道。时日卜筮占相吉凶。仰观历数推步盈虚。日月薄蚀星宿变怪。山崩地动风雨旱涝。岁熟不熟有疫无疫。一不得知不得论说。国家政事平量优劣。出军行师攻伐胜负。有犯斯戒非沙弥也。
　　沙弥之戒。尽形寿。男女有别居。不同寺迹不相寻。无同船车俱载。逢无道谈。若持异物无察视之。远嫌避疑。无书疏往来。假借裁割浣濯衣服及所乞求。彼若惠己亦不宜受。若欲往时必须耆年。慎无独行。无止坐宿。有犯斯戒非沙弥也。
　　沙弥之戒。尽形寿。非贤不友。非圣不宗。不孝之子。屠儿猎者。偷盗嗜酒之徒。志趣邪僻。履行凶险。不得交游往来之艺浊亏损道行。法服应器常与身俱。非时不食。非法不言。食则无语卧则无谈。精勤思义温故知新。坐则禅思。起则讽诵。戒行如是真佛弟子(说戒已竟次说威仪)。
　　已受沙弥十戒。为贤者道人。次教之当用。渐渐稍从小起。当知威仪施行所应。当知和上几岁三师名字。当教识知初受戒时岁日月数。当知事和上有几事。亦当知随事阿阇梨有几事。亦当知给杨枝澡水有几事。亦当知授袈裟摄袈裟及持钵有几事亦当知捉锡杖持履有几事。与和上阿阇梨俱应请时。若至国王家时。若至迦罗越家时。若至婆罗门家时。若连坐饭时。若别坐饭时。若俱入城乞食时。若俱还时。至故处时。若日晚时。若止水边饭时。若道边时。若树下饭时。若自先去住相待时。若合钵食时。若转贸钵时。若俱共对饭时。若前后饭时。若饭已澡漱时。若澡钵去时。各当具知有几事。当知给众僧作直日时。各当知有几事。年满二十欲受具足戒时。皆悉当知设为贤者。比丘所问不具对者。不应与受具足戒。何以故。作沙弥乃不知沙弥事所应施行。沙门事大难作甚微妙。贤者沙弥。卿且去熟学当悉闻知。乃应授与具足戒。所以卿不知沙弥法者。但未谛知身苦故。不伏意耳。而反欲受具足戒。今授卿具足戒者。人谓佛法易行沙门易作。不知佛道至妙。罪福运行法律交互。以是数日之中相之。是故当先问。设能具对能如法者。三师易得耳师教沙弥有五事。一者当敬大沙门。二者不得呼大沙门名字。三者大沙门说戒经时不得盗听。四者不得求大沙门长短。五者大沙门误失时。不得转行说。是为沙弥威仪。
　　又教沙弥有五事。一者不得屏处骂大沙门。二者不得轻易大沙门于前戏笑。效其语言形相行步。三者见大沙门过。即当起住若读诵经。若饭时若作众事。不应得起。四者行与大沙门相逢。当下道止住避之。五者若调戏时。若见大沙门即当止谢言不及。是为施行所应尔。
　　沙弥事和上有十事。一者当早起。二者欲入户当先三弹指。三者具杨枝澡水。四者当授袈裟却授履。五者当扫地益澡水。六者当襞被[木*尤]拂拭床席。七者师出未还不得舍房中去。师还当逆取袈裟内襞之。八者若有过和上阿阇梨教诫。不得还逆语。九者当低头受师语去。当思念行之。十者出户当还牵户闭之。是为事和上法。教沙弥事阿阇梨有五事。一者视阿阇梨。一切当如视我。二者不得调戏。三者设呵骂汝。不得还语。四者若使汝出不净器。不得唾恶怒。五者暮当按摩之。是为事阿阇梨法也。
　　事阿阇梨法。沙弥事师。当早起具杨枝澡水。有六事。一者断杨枝当随度数。二者当破头。三者当洗使令净。四者当易故宿水。五者当净澡军持。六者当满中水。持入不得使有污湔有声。是为具杨枝澡水法。
　　授袈裟有四事。一者当徐徐一手排一手捉下授之。二者当次视上下。三者当止住持师衣已。四者当上著师肩上。是为授袈裟法。
　　摄袈裟有四事。一者当视上下。二者不得使著地。三者当著安常处。四者覆上。是为摄袈裟法。
　　持钵有四事。一者当洗令净。二者拭令燥。三者带令坚。四者不得使有声。是为持钵法。
　　持锡杖有四事。一者取拭去生垢。二者不得著地使有声。三者师出户乃当授。四者师出还当受取。若俱行若入众若礼佛。亦当取持。是为持锡杖法。
　　持履有四事。一者当先抖擞之。二者当视次比之。三者当澡手。不得便持袈裟。四者师坐当取次比之。是为持履法。
　　若俱应请连坐饭时。有四事。一者坐当离师六尺。二者当视师达嚫竟乃应授钵。三者不得先师食饭。四者师饭已当起取钵自近。是为连坐饭时法也。
　　别坐饭时有四事。一者当立住师边。二者师教食去乃当坐去。三者头面著地作礼。四者食饭不得倨坐。上戏饭已当至师边住。师教还坐乃应坐。是为别坐饭时法也。
　　入城乞食时有四事。一者当持师钵。二者当随师后。不得以足蹈师影。三者于城外当取钵授师。四者入城欲别行当报师。是为行乞食时法。
　　俱行还至故处有四事。一者当先徐开户出坐具敷之。二者澡师手已乃却自澡。三者当授师钵自却叉手住。四者当豫具澡豆手巾等。是为还归饭时法。
　　过水边饭时有四事。一者当求净地。二者当求草作坐。三者当取水澡师手已还自洗手。已乃却授师钵。四者师教使饭。当作礼却坐。是为水边饭时法。
　　止阴树下饭时法。有四事。一者当持钵挂著树上采取叶作坐。二者取水澡师手。设不得水。取净草授与师。三者还取钵授师四者当豫具净草澡师钵已。却以草熟拭钵乃去。是为树下饭时法。
　　道中相待有三事。一者持钵著净地作礼如事说。二者当视日早晚。可疾还归若道止。三者当取师钵。并持随师后去。是为道中相待时法。
　　合钵饭时有二事。一者若师钵中无酪酥浆。当自取所得钵饭授师。若师不取。旦当却住。二者徐取师钵中半饭。出著净地树叶上。却自取钵中半饭。著师钵中却住。是为合钵饭时法。
　　转贸钵饭时有三事。一者若师钵中得美膳者。自得不如者便当授师。二者师欲贸钵当让不受。三者师坚呼贸钵当取再餐。便当拭钵还授师。是为贸钵饭时法。
　　对饭时有三事。一者当授师钵乃却坐饭。二者当数视师所欲得。即当起取与。三者食不得大疾亦不得后竟以起。当复问欲得何等。师言持去乃当取去。是为对饭时法。
　　前后饭时有三事。一者授师钵具已。当却至屏处住。听师呼声即当应之。二者当豫取澡水著一边。三者师饭毕当澡师手却住。师教去饭。乃当作礼去饭。是为前后饭时法。
　　饭已澡钵有三事。一者澡漱已。当先取师钵澡。令净已著树叶上。二者却自澡钵已。亦著树叶上。先取师钵已手摩令净。燥内著囊中付师。三者还自取钵拭令燥。亦内著囊中带之止住。是为燥钵时法。
　　澡钵去时法有三事。一者师言我今欲过某许贤者某自先归。二者头面著地作礼便去。三者独还去。不得过余聚落中戏笑。直归故处诵经。是为澡钵去时法。
　　沙弥入众有五事。一者当明学。二者当习事。三者当给众。四者当授大沙门物。五者欲受大戒时。三师易得耳。
　　复有五事。一者当礼佛。二者当礼比丘僧。三者当问讯上下坐。四者当留上座坐处。五者不得诤坐处。
　　复有五事。一者不得于坐上遥相呼语笑。二者不得数起出。三者若众中呼沙弥某甲。即当起应。四者当随众僧命。五者摩摩帝呼有所作。当还白师。是名入众时法用。
　　沙弥作直日有五事。一者当惜众僧物。二者不得当道作事。三者作事未讫。不得中起舍去。四者若和上阿阇梨呼不得便往。应当报摩摩帝。五者当随摩摩帝教令不得违戾。是为作直日法。
　　择菜有五事。一者当却根。二者当齐头。三者不得使有青黄合。四者洗菜。当三易水令净。已当三振去水。五者作事毕竟。当扫处令净。
　　复有五事。一者不得私取众僧物。二者若有所欲取。当报摩摩帝。三者尽力作众僧事。四者当扫除食堂中。乃却布席空案。五者当朝暮扫除舍后。益水弃灰土。
　　汲水有十事。一者手不净。不得便用汲水。当先澡手。二者不得大投罐井中使有声。三者当徐徐下罐。不得大挑击左右著使有声。四者不得使绳头还入井中使有声。五者不得持履覆井栏上。六者不得持罐水著入釜中。七者不得持罐置地。八者当洗澡器令净。九者举水入当徐徐行。十者著屏处不得妨人道中。
　　澡釜有五事。一者当澡釜缘口上。二者当澡釜缘里三者当洗腰腹。四者澡里底。五者当三易水。
　　吹灶有五事。一者不得蹲吹火。二者不得然生薪。三者不得倒然湿薪。四者不得然腐薪。五者不得以热汤浇火灭。
　　扫地有五事。一者当顺行。二者洒地不得有厚薄三者不得有污湔四壁。四者不得蹈湿地坏。五者扫已即当自撮草粪弃之。
　　比丘僧饭时沙弥扫地。有五事。一者常却行。二者不得挑手持。三者过六人土作聚。四者悉扫令遍为善。五者即当自手扫除持出弃之。
　　持水澡罐泻水。有五事。一者一手持上。一手持下。不得转易二者当近左面坚持直视前。三者当视人手浇下水。不得多不得少。正当投人手中。四者下水当去人手四寸。不得高不得下。当相视水多少。设水少不足一人。当益水不得住人手。五者以澡手还著袈裟如法。
　　持当盘有五事。一者不得曳盘使有声。二者当两手坚持左面。三者当随人手高下。不得左右顾视。四者澡盘中水满当出弃之。不得浇人前地。五者已当过澡手还著袈裟如法。
　　持手巾有五事。一者当左手持下头右手持上头授人。二者去坐二尺。不得倚人膝。三者持手巾。不得随障人口。四者人拭手未放巾不得引去。以下竟当持付主若著故处。五者已当澡手还著袈裟如法。
　　布履有五事。一者当先抖擞去中所有。二者当从上座起。三者当从澡盘后示主令自识。四者不得持左著右。皆当下意沙弥。五者已竟当还澡手著袈裟如法。
　　沙弥澡钵有七事。一者钵中有余饭。不得便取弃之。二者欲弃中饭当著净地。三者当用澡豆若草叶。四者澡钵不得于净地当人道中。五者澡钵当使下有枝。六者当更益净水。不得远弃污湔人。七者欲弃钵中水。当去地四寸。不得使有高下。
　　拭钵有五事。一者当更澡手拭令燥。二者当持净手巾著膝上。三者当拭里使燥。四者手已拭表。不复得拭里。五者钵已燥。即当持净手巾并覆。著囊中安常处。
　　行会饭时教沙弥持钵。有五事。一者不得置地。二者不得累使有声。三者不得持杨枝著钵中。四者人来授案。不得持钵榰著人案上。五者不得从人后授钵。当正从前亦不行众中。视师饭已当起取钵还坐。是为持钵法。
　　为师遣行答谢人。有七事。一者当直往二者当直还。三者当识师所语。亦当识人报语。四者不得妄有所过。五者若所索不得止留宿。六者不得调譺。七者出行当有法则。
　　沙弥给比丘僧使未竟。不得妄入大沙门户。有三事得入。一者若和上阿阇梨暂使往。二者若倩有所取。三者欲往问经应得入。
　　欲入门户有七事。一者当三弹指乃得入。二者不得当人道住坐若障火光。三者不得妄语他事。四者当叉手如法说。五者若教坐不得交脚。六者不得调譺。七者不得障人先。欲出户当向户出。回面向户却行而出。不得背去。
　　独使沙弥远出行当教上头。有三事。一者彼人问卿和上名何等。便报言字某甲。二者复问卿和上作沙门来几岁。便报言若干岁。三者复问卿和上是何许人。便报言某郡县人。设复问卿阿阇梨名何等人。便报言字某甲。复问卿阿阇梨年几许。便报言年若干。复问卿阿阇梨是何许人。便报言是某国县人。若复问贤者名何等字。便报言字某甲。复问卿作沙弥已来几时。便报言若干岁若干月若干日若干时。是为知和上阿阇梨亦自知时名字岁日月数。
　　入浴室有五事。一者低头入。二者入当避上座处。三者上座读经时不得狂语。四者不得以水互相浇。五者不得以水浇火灭。
　　复有五事。一者不得调譺。二者不得破中瓫[央/瓦]。三者用水不得大费。四者不得潘中澡豆麻油。五者当疾出去不得止中浣衣。
　　沙弥至舍后行有十事。一者欲大小便即当行。二者行不得左右顾视。三者至当三弹指。四者不得迫促中人使出。五者已至上复三弹指。六者不得大咽。七者不得低头视阴。八者不得弄上灰土。九者不得持水浇壁。十者已还当澡手。未澡手不应持物。
　　复有五事。一者不得正唾前壁。二者不得左右顾视望。三者不得持草画壁地。四者不得持火[火*曹]画地及壁。五者不得久固圊厕上。当自下去。设当逢人不得为作礼。当避道去。
　　说沙弥威仪式竟。
　　沙弥七十二威仪。总有十四事。
　　师与语有二事。一者不得报语。二者不得自理。
　　沙弥为师作礼有十事。一者师头前有盘不应作礼。二者师坐禅不应作礼。三者师经行不应作礼。四者师食不应作礼。五者师说经不应作礼。六者与师相逢左面不应作礼。七者师梳齿不应作礼。八者欲入户。作礼应弹指三返。师不应应去。九者不得离师七步。十者师户开应作礼。早起入户有五事。一者整理衣被。二者出瓯。三者扫地。四者问经五者与物。襞三衣有五事。一者不得当前。二者当于左面。三者当识衣表里。四者不得倒襞。五者当置常处。随师行有五事。一者不得过历人家。二者不得止住道与人共语。三者不得左右顾视。四者当低头随师后。五者到檀越家。当住一面师教应坐。
　　给师所须有五事。一者当得杨枝。二者当得澡豆。三者不得宿水。四者当更汲。五者手巾用应浣净。沙弥洗有五事。一者不得向塔。二者不得向和上。三者不得向阿阇梨。四者当于屏处。五者当自取水。不得取他人成事水。暮入户有五事。一者当扫除床。二者当理衣被。三者当内瓯。四者当然灯。五者教卧应去出者当背向。牵户闭。沙弥从师受经。有五事。一者整衣服。二者当叉手作礼。三者不得前却。四者两足当齐。五者当小偻。沙弥授师三衣。有五事。一者当洗手。二者当与安陀卫。三者当与忧多罗僧。四者当与僧伽梨。五者当与手巾。沙弥洗钵有五事。一者当得牛粪灰。二者当得澡豆。三者去地七寸。四者不得有声三易水欲捐水不得洒地。五者当令燥。沙弥扫地有五事。一者不得背师。二者不得逆扫。三者当令净。四者不得有迹。五者当即时弃却。沙弥随师至檀越家。有五事。一者当持钵。二者当持手巾。三者当搏户。四者到檀越家索净水洗钵。五者师坐捉手巾钵授与师。乃应还自坐。沙弥入浴室。有五事。一者不得先师入。二者不得在坐前。三者师未获水不得动。四者设欲揩背先当拟之。五者浴已当先取可著衣。沙弥礼节威仪又朝晡。问讯礼敬。有十三事。一者当早起澡漱。二者当整顿衣服。三者问讯起居。四者师若在内欲进之法。当先脱头上所著物及足所著物。五者不得蹑迹。六者当住外立三弹指呼前乃进入。七者当头面著地稽首为礼。八者若命令坐三让乃坐。九者坐必端严。十者有问即对应声分明。十一者无云即默。十二者事必宜退稽首如初。十三者欲出户时。当回身还向去。沙弥又持师澡罐。有十五事。一者净洗澡瓶。二者当有常处。三者当令净水满器。四者不得宿水。五者豫具杨枝。六者治杨枝当令如法。七者澡瓶去膝一尺。八者执澡瓶。当左手持上右手捧下。九者泻水调适当得其多少。十者不得令有声。十一者手巾必有常处。十二者持巾左执其手巾右以授师。十三者弃不净水当有常处。十四者无令浇濽净地。十五者用巾已当复常处。又洒扫拂拭床有八事。一者常向于尊。二者不得背。三者洒地当轻手裁水多少。四者用粪箕当以自向。五者弃粪当有常处。六者扫拭床席。七者襞衣被[木*尤]。八者扫拭床不令有声。又持师食有十四事。一者当具净巾。二者所欲进食皆当两手捧下。三者当直进。四者跪以授师。五者不得道中与人言笑。六者进食不得有声。七者凡所进饮食当适其寒温。八者匙[木*著]当令净洁。九者若有所益必令调均。十者住必有常处。十一者宜端严。十二者食毕敛器务令徐徐。十三者随次所举。十四者扫洒澡器一如常法。又取法衣及履。有十事。一者当左执其上右执其下。二者当跪以授师。三者当襞袈裟。不得以口衔之。四者不得振令有声。五者还复其常处。六者以巾覆上。七者取履当先抖擞之。八者不得使有大声。九者著地当令端正。十者还当复其常处。若取应器及澡瓶。有八事。一者先摩拭令净。二者当两手捧其下。三者跪取师钵。四者洗当用皂荚豆末。五者毕令于手中澡。六者有急事当行宜著日中。七者若向火令其燥。八者毕令复其常处。若取锡杖有七事。一者当扫拭令净。二者不得下拄地。三者不得以有所指拟。四者无使有声。五者当两手捧之。六者当跪以授师。七者毕还复常处。又侍师沐浴剃头朝当著法衣。有十二事。一者务当恭敬执所宜作。二者随时寒温。三者拂除浴室。四者具净汤水。五者当先具皂荚澡豆及麻油。六者豫取净手巾。七者寒具炉火。八者当端住于外无令人入。九者若去发必令有常处。十者若曝法衣当待干燥。十一者急事行当有所付。不得使忘去。十二者执事必宜复其常处。又持香赋花有七事。一者当净拭香炉。二者当舍去宿花。三者当裁火多少。四者赋香花从上座始。五者赋香时手相离五寸。六者执香炉无以自薰。七者毕竟当著常处。又然灯有八事。一者去故炷。二者梳洗灯炉令净。三者当调适盛油。四者求净炷。五者不令欲尽数往益之。六者朝当早起视护。七者油未尽当扶出余炷聚著倚处别然令尽。八者毕竟徐还著本处。若行采花及取杨枝。有九事。一者有主问其主。二者无主当咒愿山泽树神。三者取花及杨枝。不得拔其根株。四者于道路当直往还。五者不得慢惰语戏。六者设为人所犯。慎无与人交通。七者低头内自克责。勿令有恨心。八者若欲赋花当于上座始。九者当去萎花。凡所施行不得自用。有十八事。一者出入行来当先白师。二者若欲宿行当先白师。三者若作新法衣当先白师。四者若欲著新法衣。当先白师从受。五者若欲浣法衣裳当先白师。六者若欲剃头先当白师。七者若疾病服药当先白师。八者若作众僧事当先白师去。九者若欲私有具纸笔之辈当先白师。十者若讽起经呗当先白师。十一者若人以物惠施。先白师已受取。十二者己物惠施人。当先白师。师听然后与。十三者人从己假借。一一当先白师。师听然后有与。十四者己欲从人假借。皆当白师。师听得去。十五者欲白之仪先整衣服稽首为礼。十六者若其听或不听。皆当恭敬稽首作礼。十七者陈所欲知。十八者不得有恨意有所应辞报。又从师行先后还。有十六事。一者当整衣服。二者识所言趣常报应答。随持锡杖手巾之辈。三者寻师后。四者无蹑其影。五者无锡杖戏其前。六者不得道中与人语。七者不得恶师有过。八者师若遣还有所取当寻其来道。九者即当如其教行。十者慎无淹留。十一者师若使住为檀越说经。即当稽首承受节度。十二者暮当早还。十三者慎无留宿。十四者还到请礼问事先整衣服。十五者当五体投地稽首作礼。十六者礼师自如常法。若独行送死问疾。有九事。一者当主人门。当相进退之仪。有异座当坐。设无异座不宜杂坐。二者当视其座席无犯宜忌端坐。三者人若欲问经当宜知时。四者慎无为非时之说。五者主人设食。虽非时法会之食。无令失其仪轨。六者宜还及日。七者无犯夜行。八者若逼暮疾风雨临时制宜。九者还毕如旧。若于道路与师相逢。有六事。一者当先整衣服。二者当脱革屣。三者礼师当稽首足下。四者身寻师后。五者师若自别去当稽首承受节度。六者虽不与师相随。所行礼节必令如常。若众僧食饭时。十六事。一者闻揵稚声即当整衣服。二者当务脱革往住塔下。三者住必端严。四者若从师后到便位住。慎勿言笑有所及。五者若上人说经咒愿。皆当恭敬慎无失仪。六者欲食之初。当先瞻望上下。七者食无众人前食止无后众。八者无诃食好恶。九者不得大餐小餐。十者慎无大咽。十一者不得大挠刮钵中。十二者不得[木*著]叩案上。十三者不得求益。十四者不得以食私所与若摘与狗。十五者有来益食不得言不用。十六者说已饱当以手让却之。又众僧说经。有十三事。若法会说经在温室及清凉室若浴室。一者当整理衣服。二者当平视直进。三者无得道中与人语笑。四者以次礼所尊。五者却入偶坐席。六者上座说经及位便坐。七者坐必端严。八者慎无乱语。九者无大欬唾。十者无唾净地违礼律。十一者若次应说经即当说。十二者为众人所差上高座。当先审所举措慎莫失仪。十三者若坐中有失义。当遏恶扬善。慎无苟且现之过。又众僧说经十三事。若番次直日朝晡行礼。一者闻揵稚声豫具香火。二者赋香如旧。三者整所宜次四者净拂床席。五者扫洒如法。六者若法会出所领分明付授檀越诸宜用。七者事毕领受毕令如初。八者门钥相付。早关晚开一以为常。九者若有异宾当师边听所须当付。十者若有宾宿皆当整衣服住其常位。十一者有即对应声分明。十二者住必端严无令失仪。十三者若欲暂出辄者。令人自代无令处空重呼。又直日所领知后十事。若为直日宜轨所修。其有众事功夫。一者起塔。二者讲堂设僧诸事。三者若作佛像常早起忧识事。四者当选所宜。用错斧锯必使常处。五者若所画朱彩胶墨豫具所得。无令临时有乏。六者毕宜选录复有常处(经本元少七者)八者数所领受。分明付授无令差趺。九者居有所市求。皆问于摩摩帝。十者出用令余宣陈列令有本末。又独行分卫十六事。若行分卫。一者务与人俱。二者若无人俱当知所可行处。三者应器常在左胁。四者带应器之宜出时当以外向。五者以食来还当以内向。六者到人门户宜审举措。七者家无男子慎无入门。八者若欲坐当先瞻视座席。九者设座有刀兵不应坐。十者设有宝物不应坐。十一者若设有妇女衣被严具之辈不应坐。都无此者然有及坐。十二者主人设食。十三所食者便当咒愿。十四者不得问食好丑。十五者不先食说经。十六者虽欲说经。当知所应说时不宜说时。又市所求有九事。一者当低头直往直还。二者若睹异物慎无察视。三者无诤贵贱。四者无坐女肆。五者若为人所犯方便避之。勿从求直。六者卖买若于诚谛送直。无言来取致及反覆。七者已许某甲物。虽复更贱。无舍彼取此令主有恨。八者若见四辈人有卖买贱直。不令己任如当言法不得尔。九者慎无保任致愆负。又到比丘尼寺中有九事。若师使到比丘尼寺中。一者当与俱。二者绕塔作礼一如常法。三者若有异座讫无异座不得坐。四者疾病欲问经。当说所宜说。五者不得为非时之说。六者不得反人之非。七者若坐以珍异衣服巾履施惠一不得受。八者若还不得说其好丑。九者余人不得言但用供养某。又讲经诵法有八事。一者必令详审所见不同。或左右各有所习。二者慎无专知据言此是彼非。三者同学变诤务令和解无令颇。四者众事役劳。慎无自代显己之功。五者大沙门说戒慎无瞩之。六者知己有过犯于众人。即当言悔与共和解。七者师若问言。某说卿有过。即当如事道之。八者无得隐蔽以成愆负。有论语有十事。常昼夜三时诵经行道。一者整衣服。二者若经行必令有常处。三者当于中。四者讲堂中。五者或于塔下。六者亦饭堂中。七者不得蹑革屣。八者不得木履。九者不得持杖。十者慎无卧诵经。又诵经行有十事。房室中常法。一者寝息各异不相涉入。二者受经句读。三者论经义。四者问讯疾病。五者或为便往。六者不得说不急之事。七者不得示人之非。八者不得转相评论。九者借取与必分明。十者无违期约以失道信。

　　沙弥十戒法并威仪一卷

　　五德者。一者发心离俗。怀佩道故。二者毁其形好。应法服故。三者永割亲爱。无适莫故。四者委弃身命。遵崇道故。五者志求大乘。为度人故。十数者。一者一切众生皆依饮食而存。二者名色。三者三受。四者四谛。五者五阴。六者六入。七者七觉分。八者八正道。九者九众生居。十者十一切入。

