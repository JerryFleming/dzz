大正藏 No. 1339 大方等陀罗尼经
　　北凉 法众译


　　4卷


第0章 　　　　大方等陀罗尼经初分卷第一

　　　　北凉沙门法众于高昌郡译
　　如是我闻。一时佛在舍卫国祇陀林中。与五百大弟子俱。尔时文殊师利法王子。从王舍城与九十二亿菩萨摩诃萨众俱。其名曰文殊师利法王子。慈王法王子。大目法王子梵音法王子。妙色法王子栴檀林法王子。师子吼音法王子。妙声法王子。妙色形貌法王子。种种庄严法王子。释幢法王子顶生法王子。如是等九十二亿。到祇陀林中见佛世尊。绕佛三匝头面礼足却住一面。劝请世尊转于法轮。大王波斯匿将五百王子。其名曰干提罗王子长生王子。真如法王子法形王子。如是等五百王子。到祇陀林中绕佛三匝。头面礼足却住一面。劝请世尊转于法轮。舍卫城中郁伽恒佉优婆塞。将六百优婆塞。其名曰郁伽帝优婆塞妙声优婆塞。诸相庄严优婆塞好严心优婆塞。须达多优婆塞。如是等六百优婆塞。到祇陀林中绕佛三匝。头面礼足却住一面。劝请世尊转于法轮。复有五百笃信优婆夷。其名曰毗舍佉优婆夷空妙相优婆夷。华异妓女优婆夷骞那罗优婆夷。禅提伽优婆夷摩诃男优婆夷。如是等五百优婆夷。到祇陀林中绕佛三匝。头面礼足却住一面。劝请世尊转于法轮复有郁伽长者子与五百长者子俱。其名曰须达多长者子胪如达多长者子。栴檀林长者子妙色形貌长者子。如是等五百长者子。到祇陀林中绕佛三匝。头面礼足却住一面。劝请世尊转于法轮。尔时文殊师利。即从座起偏袒右肩。右膝著地合掌恭敬。目不暂舍而白佛言。世尊如来前后所说诸陀罗尼。门一切世间为最。又正法中为最。又诸天中为最。众生于此以最胜法。入诸陀罗尼门观佛境界。世尊以慈悲力为无量无边众生故。敷演解说陀罗尼名字。佛告文殊师利。善哉善哉善男子。汝为无量苦恼众生故。请问陀罗尼门。善男子汝今谛听。吾当为汝略说诸陀罗尼名字。善男子。有陀罗尼名摩诃袒持。有陀罗尼名摩诃离婆帝。有陀罗尼名宝幢。有陀罗尼名宝焰。有陀罗尼名宝盖。有陀罗尼名金刚盖。有陀罗尼名金刚曜。有陀罗尼名诸色庄严。有陀罗尼名金刚色身。有陀罗尼名重庄严。有陀罗尼名跋睺陀罗。有陀罗尼名毗伽陀罗。有陀罗尼名水光。有陀罗尼名三昧。有陀罗尼名华聚。有陀罗尼名决定。有陀罗尼名常住。有陀罗尼名众华香。有陀罗尼名种种光明。善男子如是陀罗尼者。有九十二亿恒河沙门。一一陀罗尼复有九十二亿恒河沙门。如是次第智者应三品而说。说此诸陀罗尼名时。文殊师利所将九十二亿菩萨住无生法忍。六百优婆塞住辟支佛心。五百优婆夷远尘离垢得法眼净。五百长者子发三菩提心。波斯匿王所将诸王子等。于如来前求索出家。佛告诸王子善哉善哉。能于我法中求索出家今正是时。佛告诸王子善来比丘。时诸王子须发自落法服著身。即成沙门戒行具足。尔时世尊为诸比丘说诸四谛法。时诸比丘具足三明及六神通。时诸比丘劝请世尊转于法轮。尔时世尊默然印可。便入诸陀罗尼门放大光明。照于东方无量亿千那由他三千大千世界由乾陀罗山后。放此光已有无量亿千那由他夜叉。南西北方及以四维。下至迦陀难世界上至接识。十方世界亦复如是。各有无量亿千那由他夜叉之众。睹斯光已。即时寻光来诣娑婆世界。到祇陀林中。见释迦牟尼如来入诸陀罗尼门。及见文殊师利法王子在佛左右。欲请世尊转于法轮。尔时无量亿千那由他夜叉之众。及文殊师利诸菩萨摩诃萨。及五百大弟子优婆塞优婆夷居士居士子。各各从佛入诸陀罗尼门。尔时众中有一比丘名曰雷音。即从座起往至林中入禅三昧。时虚空中有诸魔众。尔时众中有一魔王名曰袒荼罗。于虚空中作是思惟。向者释迦牟尼佛。与无量大众前后围绕。而为说法获大善利。今此比丘复入禅定三昧。我若不坏此比丘善根因缘。此比丘必当于贤劫。成阿耨多罗三藐三菩提。成一切智获大善利。我今将诸眷属。坏彼比丘善根因缘。尔时魔王即将九十二亿眷属。往到祇陀林中。掩蔽此比丘善根因缘。尔时雷音比丘。甚大愁戚大声叫言。南无十方三世无量诸佛。南无十方三世无量诸法。南无十方少分足人。如是唱已。尔时十方诸佛同声唱言。当以何法救彼比丘。尔时宝王佛举手而言。是菩萨众中颇有菩萨。能救彼比丘苦不。尔时众中有一菩萨名曰华聚。即从座起偏袒右肩。右膝著地合掌向佛。而白佛言当以何法敕彼袒荼罗。尔时佛告华聚菩萨摩诃萨。汝不知耶我以诸佛秘法敕彼袒荼罗。尔时佛告华聚菩萨摩诃萨。我当以摩诃袒持陀罗尼章句。伏此波旬增彼比丘善根。汝今谛听当为汝说诸佛秘法。华聚白佛言唯然世尊愿乐欲闻如是妙法。佛告华聚我今语汝。莫妄宣传如是妙法。当以神明为证。何以故名为神明。善男子如是当有十二梦王。见此一王者乃可为说。尔时世尊即说陀罗尼章句。
　　南无啒啒绖写(一)嚏提易勤(二)那伽耶弥(三)莎呵(四)多绖咃(一)蒲耆禀婆(二)郁波多毗耶(三)蒲耆禀婆(四)劣破罗(五)阿[少/兔]那多绖咃(六)阿[少/兔]那多绖咃(七)复得究追(八)蒲耆禀婆(九)莎诃(十)
　　说此法时。有八万四千菩萨住少分足地。有二十六万比丘住辟支佛地。复有三万四千比丘尼得阿罗汉果。有七万优婆塞发阿耨多罗三藐三菩提心。有五百优婆夷远尘离垢得法眼净。尔时华聚菩萨即赞佛言。
　　世尊身色如金山　　犹如日光照世间
　　能拔一切诸苦恼　　我今稽首大法王
　　世尊身相如大山　　大慈无量护一切
　　我等受教成种智　　除去悭贪离诸著
　　世主法王甚希有　　如是妙法复过是
　　难见难闻亦难遇　　若有睹者成正觉
　　世尊法力力中力　　过于三界睹众生
　　若有众生至心听　　无有一人不得道
　　既谓明者成正觉　　度诸众生无边际
　　独至道场为天师　　然后说法究竟乐

　　是时华聚菩萨。既赞佛已忽然不现。即往西方娑婆世界到祇陀林中。见雷音比丘为九十二亿天魔波旬所蔽。尔时华聚菩萨语袒荼罗言。汝今云何欲坏此比丘善根因缘耶。
　　世尊威力甚无量　　能坏一切诸外道
　　能破一切诸恶贼　　能立一切诸善法

　　尔时魔王闻此语已。甚大恐怖心惊毛竖。即时报言。
　　吾为世王　于世自在　能坏一切　诸善智慧
　　尔时华聚菩萨报魔王言。
　　世尊智慧如虚空　　能盖一切诸恶法
　　我当伏汝如频婆　　汝若不信今当知

　　尔时华聚菩萨语雷音言。汝今善听当为汝说伏诸恶趣。我当伏此波旬。汝今因此当得证知诸佛方便。尔时华聚菩萨即说陀罗尼章句。
　　南无啒啒绖写(一)嚏提易勤(二)那伽耶弥(三)莎呵(四)
　　说此法时有六百魔王。礼菩萨足恭敬合掌。白菩萨言有陀罗尼名曰自誓。我等欲立如是陀罗尼唯愿听许。华聚言小住袒荼罗说时未至。尔时华聚复说陀罗尼言。
　　哆侄咃(一)蒱耆禀婆(二)郁波多毗耶(三)蒲耆禀婆(四)劣破罗(五)阿[少/兔]那多侄咃(六)阿[少/兔]那多侄咃(七)复得究追(八)蒲耆禀婆(九)莎呵(十)
　　说是法时有六百万魔王波旬。同[口*睪]而叫此何苦哉。受苦如是当云何离如是等苦。尔时华聚即告魔王言。汝若欲离如是苦者。可发阿耨多罗三藐三菩提心。唯然大士我等发三菩提心。华聚言善哉善哉时诸魔王即说陀罗尼言。
　　南无摩诃浮陀卑(一)南无摩诃离婆浮陀卑(二)南无华聚陀罗尼(三)毗舍阇室牧(四)郁伽林(五)檀吒林(六)穷伽林(七)恒伽噤(八)阿隶(九)那隶(十)那罗隶(十一)莎呵(十二)
　　尔时华聚赞魔王言。善哉善哉佛子。乃能受持摩诃袒持陀。罗尼章句。当大利益无量魔众。尔时魔王欢喜踊跃。即脱身上劫波育衣以用供养。尔时诸衣积如须弥。以用供养华聚菩萨摩诃萨。既供养已复白华聚。我等十二大王。当受持是摩诃袒持陀罗尼章句。复富供养受持经者。如是人等若遭苦厄。应当称我十二神王。尔时华聚告魔王言。其名云何。魔王言王名袒荼罗王名斤持罗。王名茂持罗王名乾基罗。王名多林罗王名波林罗。王名檀林罗王名禅多林罗。王名穷伽林罗王名迦林罗。王名穷伽林罗王名波林罗。如是等王各各唱言。我等当受持读诵陀罗尼经摄救行者。令其坚固三菩提心令获善利。尔时华聚赞魔王言。善哉善哉汝等今日发大勇猛。汝能受持拥护陀罗尼典及以行者。不久当得成等正觉。时诸魔王欢喜踊跃得未曾有。即从座起礼菩萨足。前后围绕欢喜奉行陀罗尼典。尔时雷音即从座起。合掌恭敬白华聚言。善哉众法聚士。持此大方等陀罗尼来以救我。令我增寿法中生心。譬如死者死已还生。我今亦复如是。汝今即是法中雄猛是诸法母。令我坚固法心生身。华聚言我非是诸法母。如是陀罗尼。乃可为母亦可为父。汝当受持此陀罗尼。尔时雷音白华聚言。我向来时世尊。与无量大众前后围绕而为说法。尔时华聚问雷音言其名云何。答曰名释迦牟尼。慈悲普覆无量众生如汝无异也。大慈无量亦逾于汝。救摄一切地狱之厄与无量乐。我等二人可共至彼。供养世尊当获善利。作是语时。时虚空中有八十二亿忉利诸天作天妓乐烧香散华供养华聚。尔时虚空众中。有一天王名摩诃伽赖奢。告诸天众此二大士欲兴大法。我等往彼可得正闻诸佛甘露。时二大士即从座起整衣服已与诸魔众及诸天人涉路而去。尔时诸天即从二人往诣只桓。尔时世尊遥闻天乐。从禅定起告阿难言。往至外听此为何声。尔时阿难奉世尊教即往外听。见有二人与无量大众前后围绕。犹如金山来诣只桓。尔时阿难还只桓中。长跪合掌而白佛言。外有二人身如金山。微妙无比喻如日光。能照一切内外明彻。尔时阿难所言未讫。华聚菩萨放大光明。普照十方无量世界靡不周遍。睹斯光者无不解脱。尔时华聚默自思惟以何为证。作是念已。尔时婆萸从地狱出。将九十二亿诸罪人辈寻光来诣娑婆世界。十方世界各将九十二亿诸罪人辈亦复如是。寻光来至娑婆世界。尔时无量无边大众。前后围绕到只桓中。见释迦牟尼佛。及以见此二大贤士在佛左右。尔时舍利弗。见是大众心中有疑五百大弟子及诸大众心各有疑。尔时舍利弗知众心疑自亦未了。即从座起偏袒右肩。右膝著地而白佛言。世尊如是大众从何方来。忽然到此只桓林中。世尊如是菩萨昔所未见而今见之。如是天人昔所未见而今见之。如是魔王昔所未见而今见之。如是罪人昔所未见而今见之。如是菩萨天人魔王地狱之人。今从何方忽来到此。尔时世尊默然不答。尔时文殊师利语舍利弗言。善男子如是大众。我今当说汝今谛听。是菩萨者名曰华聚了达方便。从东方来来诣佛所。是诸天等即是此界忉利诸天来到佛所。是诸魔众即是此界诸魔众也。是诸罪人第一首者名曰婆萸。汝今当知世尊未出世时。此人造不善行入于地狱经历受苦。汝不见耶此华聚菩萨摩诃萨放大悲光。因此光明得从阿鼻大地狱出而来至此。舍利弗言此婆萸仙人。久闻佛说作不善行入于地狱。云何今说婆萸仙人。出于地狱得值如来至真等正觉。及与他方诸罪众生来诣此间。况婆萸耶。佛说一人作不善行。令众多人出于地狱。此事难信是义云何。文殊师利唯愿少说。可得令我离诸疑惑。佛告舍利弗。善哉善哉善问是事。谛听谛听当为汝说。舍利弗言唯然世尊愿乐欲闻。佛告舍利弗。善男子莫作是说。如是大众皆有因缘。来诣我所略有三事。第一众者。非思议菩萨众。欲令我说大方等陀罗尼故。欲令我显未曾有方便故。故来蔽此雷音比丘。雷音比丘善根因缘。我今当说汝等谛听。舍利弗言唯然世尊愿乐欲闻。善男子第二众者。华聚菩萨及忉利天。所以来诣我所。欲显此陀罗尼威神力故又欲显扬十方诸佛神通力故。以是因缘来诣我所。善男子第三众者。为欲破一切众生定受果报故。如是诸众以是因缘来诣我所。善男子莫作是说。婆萸仙人是地狱人也。何以故汝今谛听而以当知善男子婆者言天。萸者言慧。故言婆萸。如是天慧之人云何究竟受地狱苦终无是事。复次善男子婆者言广萸者言通。广通一切法者云何究竟入于地狱终无是事。复次善男子婆者言高萸者言妙。于一切方便中此人高妙。高妙之人云何究竟受地狱苦终无是事。复次善男子婆者言离萸者言断。离断一切诸苦恼者。云何当受地狱苦也终无是事。复次善男子婆者言善萸者言知。如是善知一切法者。云何当受地狱苦耶终无是事。复次善男子婆者言刚萸者言柔。刚柔之人云何究竟受地狱苦终无是事。复次善男子婆者言慈萸者言悲。如是慈悲者云何究竟受地狱苦终无是事。复次善男子婆者言力萸者言善。力善之人云何究竟受地狱苦终无是事。复次善男子婆者言神萸者言通。神通之人云何究竟入于地狱经历受苦终无是事。复次善男子婆者言相萸者言好。有相好者云何究竟入于地狱终无是事。复次善男子婆者言总萸者言便。总持方便者云何入于地狱究竟受苦。舍利弗此事众多吾今略说。说有十事婆萸因缘。若当广说二字名号。此义众多穷劫不尽。善男子莫作是说。婆萸仙人而在地狱究竟受苦。善男子作是说者。则为谤此上陀罗尼。及谤金刚色身。乃至谤彼宝王如来。及谤此华聚菩萨摩诃萨。及谤十方三世诸佛。是人必入地狱无疑。何以故谤上陀罗尼故。谤一切诸佛故。必入地狱而无疑也。善男子莫作是说。婆萸仙人而在地狱。尔时舍利弗白佛言。世尊曾闻佛说婆萸仙人。入于地狱终无出期。所以敢发如斯问耳。世尊婆萸仙人。何时入于地狱愿佛解说。善男子我昔在于兜率天上。此婆萸仙人在阎浮提。与六百二十万估客为作商主。将诸人等入海采宝。往到海所乘彼海舶。渐渐深入而取珍宝。得诸宝已载以海舶欲还本国。于其中路值摩竭鱼难。水波之难大风之难。又值夜叉之难。如是六百二十万人。即时各许摩醯首啰天人各一生。尔时诸人便离四难还到本国。到本国已即各牵一羊欲往天祠。尔时婆萸默作是念。我今云何作众商主。教诸商人作不善事。我今当设方便济是羊命。即化作二人。一者古出家沙门二者在家婆罗门。时婆罗门于众人中作是唱言。天主与六百二十万人欲往天祠。尔时沙门于其中路。遥见此婆罗门。沙门问言汝与是大众欲往何方。在家人言我欲往天祠而求大利。沙门言吾观汝等。欲得大衰云何大利。如是次第诤讼不止。尔时众人问婆罗门言。此是何人形貌如是。婆罗门言。此名古时沙门。诸人问言沙门何言。婆罗门言彼作是说。杀生祀天当得大罪。众人语婆罗门言。此痴沙门何用是言。速往天祠当得大利。尔时婆罗门言。我等大师今在天祠。无事不达可共请问。
　　尔时诸人可言善哉。沙门与婆罗门及诸人等。前后围绕到大仙所。尔时沙门问大仙言。杀生祀天当得生天入地狱乎。大仙答言何痴沙门。杀生祀天而堕地狱。沙门答言不堕耶。婆萸言不也。沙门言若不堕者汝当证知。尔时婆萸即时陷身入阿鼻地狱。尔时诸人见是事已。呜呼祸哉有如是事。大仙聪智今已磨灭入于地狱。况复我等而得不入于地狱耶。尔时众人各放诸羊退走四方。到诸山中推觅诸仙。既得仙已而受仙法。二十一年各各命终生阎浮提。我于尔时从兜率天。下生阎浮提白净王家。尔时六百二十万人。生舍卫国得受人身。汝不知耶。我于昔时始到舍卫国。所降伏六百二十万人。令其出家发三菩提心。岂异人乎。即往昔估客是也善男子婆萸仙人有如是威神之力。化如是诸人来至我所。云何言是地狱人耶。复次善男子婆萸仙人入地狱已。至于十方大地狱中。化诸极苦众生等令发善心。发善心已求出地狱。华聚菩萨从东方来。至此娑婆世界放大光明。是诸罪人寻光来至娑婆世界得值于我。因本善心故来至我所。尔时文殊师利。赞婆萸仙人言。善哉善哉大士有大方便。能化如是受苦众生来至我所。不久当离一切诸患。尔时五百大弟子远离疑惑欢喜奉行。
　　尔时雷音即从座起。偏袒右肩右膝著地。叉手合掌而白佛言。世尊我向往至林中每自思惟。世尊往昔难行苦行。入诸禅定修大悲心。得悲心已救诸众生。令出三有而得涅槃。我今亦应入诸禅定。应修慈悲四无量心。亦应远离诸烦恼贼。亦应远离一切世间诸难。作是念已欲入陀罗尼门。此众魔王来覆蔽我。如是思惟令我不得正念。嗥吼而叫叫已未久。时华聚菩萨忽来我所。我亦不觉如是菩萨。来到我所降魔怨已。我即忽然顾视四方。见华聚菩萨在我前立。复见十方诸佛。各乘七宝莲华在虚空中。见诸魔王叉手合掌。恭敬围绕华聚菩萨。我于尔时谓是魔王。闻空中声而谓我言。汝今云何不知恭敬如是大士。雷音言我闻此语已。即从座起顶礼足下。欲视其目见虚空中有诸天王。以种种名华而以供养。尔时诸天即以种种名华持以与我。我得华已即以供养华聚菩萨摩诃萨。我即白言只桓有佛名释迦牟尼。我等二人可共供养而得大利。闻此语已答言善哉善哉。即从座起与此二众来至佛所。世尊此事众多我今略说世尊证知。唯愿世尊数演解说。此菩萨所来方土。有何因缘来已救我。尔时佛告雷音。善男子如是菩萨者。汝往昔善知识也。供养十方恒沙诸佛。于诸佛所了达方便。深入诸陀罗尼门。能深观察诸佛境界。知众生性根之利钝。善男子东方有佛名曰宝王。世界名众香。离此世界二十万亿佛土。此菩萨而从彼方来至此间。欲令我显往昔大方便故。汝今谛听当为汝说。善男子过去有佛。名栴檀华如来无所著至真等正觉。彼佛去世甚大久远不可思议。我于彼时如汝无异。复次善男子。时有一菩萨名曰上首。作一乞士入城乞食。时有一比丘名曰恒伽。谓乞士言汝从何来。答言吾从真实中来。恒伽问言何谓为实。曰寂灭相故名为真实。曰寂灭相中有所求耶。上首答言无有所求。曰无所求者当何用求。上首答言无所求中吾故求之。曰无所求中何用求为。答言有所求者一切皆空。得者亦空著者亦空。实者亦空来者亦空。语者亦空问者亦空。寂灭涅槃亦复皆空。一切虚空分界亦复皆空。吾为如是次第空法而求真实。恒伽曰实何用求汝言一切万法亦复皆空何用求为。答曰以空空故为实。问曰菩萨今当于何而求实法。答言当于六波罗蜜中求。问曰何谓为六。所谓檀波罗蜜尸波罗蜜。羼提波罗蜜毗梨耶波罗蜜。禅波罗蜜般若波罗蜜。上首说已。尔时恒伽欢喜踊跃。即时头面敬礼上首足下而便问言。当以何食供养此人。上首答言当以须陀味供养此人。尔时恒伽即诣都市而自唱言。吾欲卖身谁欲须者。尔时众中有一居士名毗奴律。即来问言吾欲买之汝索何等。恒伽报言索须陀那罗。曰当索几枚。恒伽报言欲须五枚。尔时居士即数五钱。买此道人以充供使。尔时恒伽白大家言。我身属汝假我七日。欲供养上首比丘。尔时居士告恒伽言。吾当将汝示于宅舍放汝令还。尔时恒伽见舍宅已涉路而还。见此上首乞食未得。即将上首到都市中买百味饮食。既买食已。将到一寺寺名四王。设施种种床座种种香花供养上首。复设种种饮食而以供养。或以种种妙供而供养之。尔时上首告恒伽言。善男子今正是时。汝今谛听当为汝说。一切诸佛受行实法。尔时上首广为恒伽说受行实法。应受如是陀罗尼章句。
　　哆侄咃(一)蒲耆禀婆(二)郁波多毗耶(三)蒲耆禀婆(四)劣破罗(五)阿[少/兔]那哆侄咃(六)阿[少/兔]那哆侄咃(七)蒲得究追(八)蒲耆禀婆(九)莎呵(十)南无啒啒侄写(一)嚏提易勤(二)那伽耶弥(三)莎呵(四)南无摩诃浮陀卑(一)南无摩诃离婆浮陀卑(二)南无华聚陀罗尼(三)毗舍阇室牧(四)郁伽林(五)袒吒林(六)穷伽林(七)恒伽噤(八)阿隶那隶那罗隶(九)莎诃(十)
　　尔时恒伽欢喜踊跃而问之言。云何奉持诸佛实法。尔时上首告恒伽言。若有善男子善女人愿欲闻者。汝当梦中住其人前。当现汝身。是人若见汝身。汝当教行如是实法。问言当云何行耶。答恒伽言若欲行时。七日长斋日三时洗浴著净洁衣。座佛形像作五色盖。诵此章句百二十遍绕百二十匝。如是作已却坐思惟。思惟讫已复更诵此章句。如是七日。尔时恒伽即问上首当用何日。善男子要用月八日十五日行此法。时若众生犯五逆罪。身有白癞若不除差无有是处。若优婆塞犯三自归至于六重。若不还生无有是处。若菩萨二十四戒沙弥十戒。式叉沙弥尼戒。比丘戒比丘尼戒。如是诸戒若犯一一诸戒当一心忏悔。若不还生无有是处除不至心。复次善男子尔时上首。广为恒伽说二十四重戒名。若有菩萨。饥饿众生来诣其所求饮食卧具。不随意者名犯第一重戒。若有菩萨淫欲无度不择禽兽者。是名犯第二重戒。若有菩萨见有比丘畜于妻子随意说过者。是名犯第三重戒。若有菩萨若见有人忧愁不乐欲自丧身。更以已意增他嗔恚败他命根。犹若有人以火悉烧一切物者。是名犯第四重戒。若有菩萨出于精舍到于旷路。得值财宝随意取者。是名犯第五重戒。若有菩萨见他嗔恚欲害他命。更以美言赞他嗔恚者。是名犯第六重戒。若有菩萨见他嗔恚。若闻嗔恚欲烧僧坊。若不尽心谏彼恶人者。是名犯第七重戒。若有菩萨若见有人若闻有人犯于重罪。若是菩萨应密呼彼人来。诣其所。我有良药溉汝戒根能令还生。彼若不来汝应三呼若不至三。是名犯第八重戒。若有菩萨闻见有人犯于五逆。应往彼所作如是言。此非正法汝非梵行莫作是行。若不尔者。是名犯第九重戒。若有菩萨见闻他人欲兴大善事。更起嗔恚坏他善慧者。是名犯第十重戒。若有菩萨见有他人耽饮嗜酒。当以已情往呵他人。除自因缘此非梵行。是名犯第十一重戒。若有菩萨见闻有人淫他妇女。往他正夫所作如是言。此人犯汝汝可睹之者。是名犯第十二重戒。若有菩萨视他怨家作怨家想者。是名犯第十三重戒。若有菩萨见他视怨如赤子想。往彼人所作如是言。善哉善哉何能视此人如赤子此非吉相。是名犯第十四重戒。若有菩萨见他聚斗。往至其所佐助气力挝打诸人者。是名犯第十五重戒。若有菩萨见有他人伏匿之事。发舒诽说语诸四辈。彼人不喜使他嗔恚者是名犯第十六重戒。若有菩萨见闻他善事都不得言者。是名犯第十七重戒。若有菩萨行于旷路。见有他人营诸塔庙。若复有人营诸精舍。若不佐助者。是名犯第十八重戒。若有菩萨见闻有人。离善知识亲近恶友。终不赞言汝为善吉。离彼恶友亲近善友者。是名犯第十九重戒。若有菩萨于栴陀罗处若恶人处。若恶狗处声闻二乘人处。如是诸难悉不得往除已急事。是名犯第二十重戒。若有菩萨见闻疑杀。即自思惟食此肉者。断大慈种当获大罪。言不见闻疑杀食都无患者。是名犯第二十一重戒。若有菩萨见闻疑杀作不见闻疑杀。若食此肉者即遗三世诸佛宝藏。亦遗三世诸佛之恩。以此为尊者。是名犯第二十二重戒。若有菩萨解于方便知众生根。若谓不说当获罪报者。是名犯第二十三重戒。若有菩萨持此戒时。若见华聚若见虚空藏。若见观世音若见一一诸菩萨者。如是见不见等及余诸见。悉不得向人说我见如是法王子等。若言见者此人现身得障道法得白癞病。或时愚痴或时青盲或时目眩。妄想分别诸佛法要。得愚痴病。谤此戒者殃负如是。持此戒时若口不言向外宣传我见此事。若不言者于七日中。其余已外亦不得言。善男子是名菩萨摩诃萨二十四戒。善男子在在处处莫妄宣说诸佛秘法。善男子一切诸佛悉由此戒成等正觉。过去诸佛亦因此戒成等正觉。未来诸佛亦复如是。尔时恒伽白上首言。若有刹利婆罗门毗舍首陀。得受此戒不。上首答言如是诸姓得受此戒。恒伽白言当云何受如是妙戒。上首言受此戒时。应请一比丘解此戒相者。请诸众僧随意堪任不问多少。复应请二十四形像若多无妨。作种种肴膳饮食。供养众僧及此比丘。五体著地在形像前及诸尊僧。至心礼敬唱如是言。诸佛色藏外诸众僧。我今归命受尊戒法。众僧弘慈当证知我。复更唱言。法中雄猛微妙尊。听我今自说受持此戒。尔时此人应自口说。了知戒已而更三请三请。已而淳熟此戒性。尽性而形改受持。谛受谛听修行莫犯。持此戒者随意往生。恒伽尽菩提性菩萨摩诃萨。自闻此戒受此戒时法应如是。

第0章 　　　　大方等陀罗尼经卷第一



第0章 　　　　大方等陀罗尼经初分余卷第二

　　　　北凉沙门法众于高昌郡译
　　善男子汝若未了此事。当更为汝略说往昔因缘本事。善男子尔时上首重告恒伽言。过去有佛号栴檀华至真等正觉。国名栴坛香。彼佛于中成等正觉。国王名宝栴檀。其王有弟名曰林果。尔时大王有九百九十九子。是诸王子治世暴恶不顺律行。其王大吉常以诸善。顺化众生得究竟乐。
　　尔时大王及弟林果即坐思惟。曾从九十二亿恒河沙诸佛受此妙戒。今我复应持此妙戒。摄我诸子使得正见。作是念时十方无量亿千那由他恒河沙等诸佛。异口同音而赞大王。善哉善哉大王及弟林果。乃能受持如是妙戒欲摄诸子。尔时大王及弟林果闻诸佛声。即从座起顶礼佛足。却住一面即召诸子。尔时诸子往到父所。见诸佛已各礼佛足却住一面。即白父言欲何所敕。尔时大王与弟林果告诸子言。汝等知不我有妙戒。曾从无量亿千那由他诸佛受是妙戒。汝等今能受此戒不。尔时诸子欢喜踊跃。顶礼父足叉手合掌。瞻仰父目而报父言。唯然慈父我等能受如是妙戒。尔时大王及弟林果。现其神力令诸子等。得见十方无量亿千那由他恒河沙等诸佛住在虚空。尔时诸子各礼佛足求受妙戒。尔时诸佛默然许之。是时诸子如是第二第三请已。尔时诸子各自烧身。经八万四千劫供养诸佛已。复从地起瞻仰诸佛求受妙戒。尔时诸佛即授诸王子如上妙戒。善男子尔时上首告恒伽言。欲知尔时诸王子最上首者。今则我是。欲知诸王子中第二者。岂异人乎今则汝是也。善男子尔时上首说此法时。虚空中有九十二亿诸天得住无生法忍。
　　复次善男子尔时上首。广为恒伽演说如是大利益法。尔时恒伽欢喜踊跃受是妙戒。善男子如是等人。是汝往昔善知识也。是故我今当为汝说。善男子尔时上首者。今则华聚菩萨是。欲知尔时恒伽者。岂异人乎则汝身是。尔时宝栴檀王者。今东方宝王佛是。欲知尔时林果者。今则我身是。欲知尔时诸子者。今贤劫千佛是。尔时九十二亿诸天者。岂异人乎今此九十二亿诸魔王是。善男子如是诸魔王。欲令汝忆本所修行善业力故。又欲令我说往昔因缘故。故来蔽汝。又欲令我说大方等陀罗尼经。救摄当来苦恼众生故。以是因缘故来娆汝。尔时五百大弟子菩萨摩诃萨众。优婆塞优婆夷居士居士子。天人魔王婆蓃大士及以夜叉。如是大众欢喜踊跃顶戴奉行。
　　尔时佛告阿难汝闻诸佛实法不。唯然世尊今日乃闻如是章句甚深法藏甚为希有。能令一切地狱饿鬼诸天人等。一切众生无不解脱。能灭一切诸罪业报。尔时佛告阿难。善男子快说是语如汝所言真实不虚。若我在世若去世后。此经在阎浮提犹如日光照明世间。众生遭恩得见四方。又如诸山须弥最高。若居其顶即皆得见四方之事。此陀罗尼经亦复如是。诸法中高见诸法相。又如大海而无边底。此陀罗尼经亦复如是而无边底。所得功德亦无边底。善男子吾以如是无边法藏付嘱于汝。汝可护念修行受持。尔时阿难白佛言。世尊若如是者我不堪任修行受持如是经典。何以故此法甚深无边际故。此经最高如须弥故。非是声闻之所能持。何以故难得边际故。非我所知故。以是因缘我不堪任受持修行如是经典。
　　尔时佛告阿难。于汝意云何。假使有天名曰矜伽。居非想非非想上。身长一由旬。若二由旬。至于九十由旬若八百由旬。如是等天而无一善。唯有诸恶围绕此身。若以头发爪皮毛孔。一一出火能烧一切。善男子此天假使下阎浮提。若到山谷丛林。若到泉源河池之处城邑聚落。是天恶力身中出火。能烧一切三千大千世界。善男子假使当有如是等事。宁可畏不。阿难白言甚可畏也。世尊假使有如是苦当云何灭耶。善男子汝今若畏如是苦者。汝当修行受持读诵大方等陀罗尼经。假使当有如是诸火。变成种种七宝莲华。善男子以是因缘。当知此经有大威神功德之力。能灭如是无量恶咎。复次善男子且置此事。若有一象一身十头。头有二牙身有四足。如是等象世间暴恶。日日食时而不择处。于其日日食中有四生众生。如是恶象悉皆食啖。其中众生若有觉者。跳腾突走而求得脱。若当不觉此恶象者必为所食。善男子如是等象宁可畏不。阿难白佛言可畏世尊。若有众生能坏如是恶象心不。佛言有。阿难言何人是也。善男子若有修行此陀罗尼者即其人也。若有受持读诵即是其人。
　　复次善男子假使有蛇受性甚恶。此蛇所至到处。若值众人一切有命之属。若闻其臭亦能害命。若见其形亦能害命。若到泉源丛林浴池诸产气处能悉枯涸。若众生类若闻此名口哑不言。善男子如是等事宁可畏不。阿难白言可畏世尊。颇有四生众生能灭如是等苦不。佛告阿难善男子有。阿难白言何人是也。佛告阿难。若有善男子善女人。修行受持读诵此陀罗尼者即其人也。
　　复次善男子若复有龙居在世间。此龙受性极大暴恶。若见人类若畜生类及以树木五谷丛林湿生卵生等。如上恶龙若见如是。一一诸事横生嗔恚。又能吐火亦能吐水。颇有人能灭足上诸恶不。善男子若国邑聚落中但有一人。已曾受持读诵修行陀罗尼典。如上诸事悉皆消灭。无量众生遭此人恩而得安隐。善男子以是因缘。当知此经有无量威神功德之力。以是因缘我今语汝。受持此经我去世后。此经若在阎浮提内。即是众生大珍宝也。若能修行受持读诵。当知是人全用宝者。若复有人但能读诵。当知是人得中分宝。若以种种涂香末香花缯幡盖而供养者。当知是人得下分宝。
　　善男子吾今为汝说下分宝因缘之相。善男子若有一人。神通无碍如文殊师利亦喻于我。辩才无碍喻我二人。于一劫中常以辩才。能为无量无边众生说法。令住一生补处菩萨摩诃萨。复尽神通以种种衣服卧具饮食汤药。供养是诸菩萨。是人福报宁为多不。阿难白言甚多世尊。善男子若复有人。以涂香末香华缯幡盖。以用供养此经典中一四句偈。又若供养读诵之者。此人功德复过于我二人所作。何况尽形修行受持读诵者耶。此人功德不可称计。若算师若算师弟子。算数尽计百千万分不能知一。善男子且置此事。假使有诸菩萨一生当得作佛。若百千万亿恒河沙数。是诸菩萨尽神通力又尽辩才。若一劫乃至百千万劫同入禅定。如是无量菩萨。欲思惟修行受持读诵此大方等陀罗尼者。百千万分不及其一。
　　善男子当知是经有大威神功德之力。又是国中之大宝藏。一切众生之所归向。以是因缘吾今语汝。受持此经在阎浮提。广宣流布为众生说。令诸众生得究竟乐。尔时阿难及五百大弟子无量大众。即从座起偏袒右肩。右膝著地顶礼佛足欢喜奉行。

　　　　大方等陀罗尼经授记分第二

　　尔时雷音即从座起偏袒右肩。合掌向佛而作是言。善哉世尊巧说行业因缘。往昔所作今已说竟。以此大方等陀罗尼经。付嘱阿难流布于后。无量众生当于此经获大善利。快哉世尊大慈悲主。佛告雷音。善男子如汝所言。吾所应说今已说竟。诸未说者吾今当说真汝所宜。善男子汝于贤劫。当得作佛名雷音宝王如来应供正遍知明行足善逝世间解无上士调御丈夫天人师佛世尊。国名普威。清净无比纯诸菩萨而集其中。是诸菩萨辩才无碍。神通无量了达方便。一一菩萨有大光明。能照八十万亿恒河沙刹土。睹斯光者即得总持。神通无量如诸菩萨而无异也。彼国所有庄严之事世间无比。比丘汝于此界而得作佛。寿六百二十万岁。正法像法亦复如是。尔时声闻五百大弟子众。即从座起正服顶礼佛足。却住一面同声赞言。
　　世尊智慧如虚空　　悉知众生去来相
　　十方一切皆见闻　　我当稽首众宝王

　　尔时佛告五百大弟子众。汝等亦当各各作佛俱同一号。号宝月王如来无所著至真等正觉。尔时佛授五百大弟子记时。十方三千大千世界。所有枯竭泉源池水。诸树木等悉皆还生。尔时三千大千世界六种震动。诸梵天王及诸帝释。见此相已各共思量。有何因缘现此瑞应。为大德天生。为授诸菩萨摩诃萨阿耨多罗三藐三菩提记耶。尔时所有一切诸天。即往娑婆世界。往见释迦牟尼佛已。授诸声闻大弟子记。即时头面礼世尊足。礼已却住一面同声赞言。
　　世尊智慧甚深妙　　能润一切诸败种
　　犹如莲花真妙色　　不著世间如虚空

　　尔时诸天说偈赞已。佛告诸天子。汝等不久亦当得阿耨多罗三藐三菩提成一切智。是时佛告东方天子。汝今谛听当为汝说成佛因缘。东方有世界名曰离垢。汝于此界当得阿耨多罗三藐三菩提成一切智。佛告南方天子。有世界名曰染色。汝于此界当得阿耨多罗三藐三菩提成一切智。佛告西方天子。有世界名曰妙色。汝于此界当得阿耨多罗三藐三菩提成一切智。佛告北方天子。有世界名曰众难。汝于此界当得阿耨多罗三藐三菩提成一切智。天子白佛言。世界何故名曰众难。佛言彼界昔来未有佛故。故名众难。佛告下方天子。有世界名曰众声。汝于此界当得阿耨多罗三藐三菩提成一切智。佛告上方天子。有世界名曰众妙。汝于此界当得阿耨多罗三藐三菩提成一切智。佛告十方世界一切诸天子。汝等亦当各各作佛。
　　尔时世尊授诸天子记。时放大光明普照十方界大小铁围山。尔时大小铁围山间。所有饿鬼阿修罗等。无量亿千见此光明。一一光头各有化佛。时诸化佛呼诸饿鬼。汝等苦人可往阎浮提可服良药。是时饿鬼遥见释迦牟尼佛坐师子座。授诸天人阿耨多罗三藐三菩提记。尔时众中有一阿修罗。即上高山呼诸饿鬼。汝等苦人可往阎浮提。得闻诸佛甘露法味。尔时诸鬼即从此人往阎浮提。见释迦牟尼佛与无量大众。前后围绕而为说法。尔时阿修罗见诸大众。同曜金色悉有三十二相八十种好。是时阿修罗而自念言。何者是佛。尔时世尊知其心念。踊在虚空高七多罗树坐宝莲华。时阿修罗以偈赞佛。
　　世尊面目如月王　　能破一切诸黑闇
　　今复拔济于我等　　我等归命天中尊

第0章 　　尔时世尊告诸饿鬼。汝等在此凡经几载时。阿修罗而白佛言。我等遥闻九十二亿诸佛已过。今日乃得值天中王。尔时世尊为诸饿鬼说十二因缘。为阿修罗说六波罗蜜。说此法时。阿修罗等发阿耨多罗三藐三菩提心。时诸饿鬼即时脱身求索出家。尔时世尊告善男子。能于我法求索出家。时诸善男子即成沙门戒行具足。尔时世尊为诸比丘。说摩诃袒持陀罗尼章句。时诸比丘得阿罗汉。三明六通具八解脱。尔时舍利弗白佛言。世尊此经如是神力无量能使一切天人阿修罗地狱饿鬼集至道场。经力如是能救一切。受持经人功德云何。尔时佛告舍利弗。吾向语汝何用问为。尔时舍利弗白佛言。世尊受持此经者当以何供而供养之。佛告舍利弗。若有一人持头目身体妻子妇儿象马七珍以供养我。不如有人能一礼拜此经卷者。若复有人持四天下。以积珍宝至于梵天以供于我。不如有人与彼受持经者一食充躯。若复有人于三千大千世界。积于珍宝至于倒立世界以供于我。不如有人持此章句一日一夜。何况尽形寿受持如是章句功德无量若复有人积于珍宝。遍至十方微尘等世界。上至竖立世界尽供于我。不如有人持一四句偈。转教他人功德无量无边。
　　佛告舍利弗。一切声闻辟支佛等。上至十住菩萨。算数譬喻不能知彼受持经者少分功德。尔时佛告阿难。汝闻如是功德聚不。唯然世尊我向已闻。且置此事。吾今当更语汝。阿难汝今谛听。当为汝说此经功德。于汝意云何。一切十方所有蝇虻之类。若有一人解种种语。如是诸众生而以化之。上至禽兽诸众生类令得人身。复能令其信于三世。是人功德宁为多不。阿难白佛甚多世尊。阿难若复有人。书持此经一四句偈此人功德复过于上百千万分。乃至算数譬喻不能到边。阿难且置此事。若复有人于此经中闻于一偈。不惊不怖不生诽谤。此人功德复过于上二分所作。亦以算数譬喻所不到边。阿难且置此事。若复有人闻经欢喜。若自书写若使人书写。若见他写若闻他写心生欢喜。此人功德复过于上三分所作。阿难且置此事。若复有人辩才无碍。如文殊师利法王之子。化于一佛世界众生。令其出家悉皆获得四沙门果。复更有人如文殊师利。复化百六十世界众生。或出家者或得阿罗汉者。或得辟支佛者。或发阿耨多罗三藐三菩提心者。于汝意云何。是二人功德宁为多不。阿难白佛甚多世尊。不可称计不可度量。阿难若有一人。得闻此经欢喜踊跃。至于道场修行七日。此人功德复过于上一切所作。一切波旬所不能伏。阿难白佛言。我与大众欢喜奉行。
　　尔时文殊师利法王之子菩萨摩诃萨。在大众中作是念言。释迦如来与无量大众前后围绕。说此大方等陀罗尼经。我今不知是义所趣今当请问。所以者何天中尊王唯有如来。乃能为我解说是义。作是念已即从座起。偏袒右肩右膝著地。恭敬合掌目不暂舍。白佛言世尊如前所说。昔于王舍大城授诸声闻记。今复于舍卫国祇陀林中。复授声闻记。昔于波罗[打-丁+柰]授诸声闻大弟子记。世尊我今少有疑惑。欲请问如来唯佛听许。
　　尔时舍利弗问文殊师利法王子言。世尊弘慈无量。授我等声闻大弟子记已。不久当得阿耨多罗三藐三菩提成一切智。各于世界如今世尊。摄诸众生常在道场。世尊不虚所言真实故能第二第三。授我等声闻大弟子记。我等必当如释迦牟尼如来。决定不虚无有疑也。文殊师利于汝意云何。我等当得阿耨多罗三藐三菩提不。文殊师利语舍利弗。于汝意云何。犹如枯树更生枝不。犹如山水还本处不。犹如析石更还合不。如燋谷种更生芽不。如沸苏中可种子不。如是诸事为可得不。舍利弗言不也文殊师利。如上诸事实不可得。文殊师利言。不可得者汝云何问我等。当得阿耨多罗三藐三菩提记心生欢喜。是受记法无有形段。无有言语无有去来。无有喜悦无有得相。乃无言语无有妄想。分别诸法授于记法。应作如是相然后得如性。夫授记法如虚空无色。亦如虚空无形。如浮云无实。如风无体。空以闻声不见其形。如水聚沫无有实处。如野马焰乾闼婆城。当知如是诸法无有如是处。夫菩萨摩诃萨授记法。应如是观诸法相若能如是观者。乃名受阿耨多罗三藐三菩提记。
　　舍利弗问文殊师利言。若一切法性空者。如来以何法授我等阿耨多罗三藐三菩提记也。文殊师利答舍利弗言。如来以如如性授汝等记。舍利弗言如文殊师利所说中。无有如性。汝今语我如来以如如性授汝等记。文殊师利答舍利弗言。如来授记不即是如不离是如。舍利弗言如上所记无有形段。而今此法有形段无。文殊师利言。不有不无不离一不离二。不离色不即是色。舍利弗言且置此事。我近问汝。文殊师利如来三十二相有形段无。文殊师利言不即形段不离形段是三十二相。舍利弗言。如来授我等三菩提记宁虚妄乎。文殊师利言不即是虚妄不离是虚妄。舍利弗言当云何求。文殊师利言如如性中求。舍利弗言此如如性当于何求。文殊师利言于如来真谛中求。舍利弗言如来真谛当于何求。文殊师利言于如如性中求。舍利弗言即是如乎不即如乎。文殊师利言不即不离即是如性。舍利弗言即是如乎不即如乎。文殊师利言即亦是如不即亦如。不即不离是名如性。尔时舍利弗不识是何言。不知以何答。默而还去诣本坐处。
　　尔时佛告文殊师利法王子言。善哉善哉佛子。快说是语如授记法。夫授记者应如是观是法性然名授记。时舍利弗在于佛前而自叹说。舍于声闻辟支佛心还至本业。佛告舍利弗善哉善哉善男子。乃能除舍声闻辟支佛心还至本业。而不取著诸法性相。不久当得阿耨多罗三藐三菩提。说此法时无量亿千那由他人。皆发阿耨多罗三藐三菩提心。
　　尔时五百大弟子。即从座起头面礼足。而白佛言世尊。如佛所说行此法时。当有波旬来坏是人善根因缘。云何而知。尔时佛告五百大弟子众。此魔来时凡有四十万亿。来至人所发大恶声。梁栋摇动放大恶风。或时放火或时放水欲杀其人。或时梦中立其人前校拔其舌。或时吐火以喷人面。或时擎山欲压其人。此人应答汝来甚善。作是语时应默心中。诵摩诃袒持陀罗尼章句。复应称言南无释迦牟尼佛。南无文殊师利法王子。虚空藏法王子观世音法王子。毗沙门法王子虚空法王子。破闇法王子普闻法王子。妙形法王子大空法王子真如法王子。如是菩萨摩诃萨应念其名。如是诸王必往其所拥护是人。令此人等身得安乐无诸苦恼。是诸比丘若值诸难。应如是念诸王名字。
　　尔时阿难白佛言。世尊行者如是为诸波旬如是恐怖。诸王大慈能救彼人。当以何供供养诸王。尔时佛告阿难。波旬去已应作种种香华涂香末香供养诸王。作种种香涂泥其室内彩画画之。异口同音赞诸法王。尔时观世音即入其室。若作道人若作沙弥式叉沙弥尼。若作优婆塞若作乞士。若作饿狗来入其室。若作侨客来入其室至于此宿。若作国王王子来入其室。若作常见之人来入其室。
　　尔时阿难白佛言。世尊行此法时得众多人不。佛告阿难十人已还。尔时阿难白佛言。世尊行此法时得营作及语笑不。佛告阿难但得一心。念摩诃袒持陀罗尼句。尚不容语笑诸恶秽念。况得务也。
　　佛告阿难若有善男子善女人。修行此经者。若眼见无量寿佛释迦牟尼佛。维卫佛式佛。随叶佛拘楼秦佛。拘那含牟尼佛迦叶佛。过去雷音王佛秘法藏佛。是诸佛前至心忏悔。当灭九十二亿生死之罪。此人于三涂永无有分生死漏尽。即时得见现前诸佛。复更忏悔以种种香华幡盖而供养之。涂香末香亦用供养。如是供养已。即见十方妙乐世界。如是见者慎莫语言。若言见者尚不得福。况出生死。还堕三涂经百千万劫苦痛难处。此人现身得白癞病。又狂聋痴哑。不知醎淡不别好丑。欲求聪明反得愚痴。阿难白佛言世尊此行人者。辞家出时当作何言。佛告阿难此人出时应如是语。我欲修行陀罗尼典。父母听不。若言听者我当出去。如是语已心中默自念言。我亦欲舍妇儿家属。修行陀罗尼典趣向道场。应如比丘法修行净行。具于三衣杨枝澡水食器坐具。行者如是应畜。生于道场如比丘法。又复亦应受于六重。如优婆塞法舍恶律仪。又受食时莫视女色。但自念言我心毒箭当云何拔。用视色为。我从无始已来坐视女色。堕于三涂无有出期。应作是念观诸六尘亦应如是。我诸弟子不应著此。如是诸贼丧人善功。阿难吾今语汝。敕我弟子莫共六贼。而作朋友唐丧其功。阿难白佛言世尊向者所说父母放者。若有父母妻子不放。此人至于道场当服何药趣向道场。佛告阿难此人应父母前。烧种种香长跪合掌。应作是言我今欲至道场哀愍听许。亦应种种谏晓。亦应随宜说法。亦应三请若不听者。此人应于舍宅默自思惟诵此经典。阿难白佛当云何行。佛告阿难此人行时当净其舍内烧香供养。阿难白佛此人行处女人得到不。佛告阿难到无所苦。阿难白佛言复得捉此人衣不。佛告阿难捉衣无苦。但语我弟子勿著女色。当深系心莫放逸也。如坐道场人法。若能如是作净行者。于七日中观世音菩萨。现其人前而为说法。若于梦中若寤寐时。现其人前道场无异若如是者应一心忆念陀罗尼典。若以散乱心者。欲求人天得地狱报。受苦万端无有出期。假使得出为人奴婢。人所憎害衣食不供。常困饥渴无所不思。今当至心若不至心后悔无及。
　　阿难白佛此人辞家出时剃除发不。佛言不也。阿难白佛若不除者。云何语言具于三衣。佛告阿难言三衣者。一名单缝二名俗服。阿难白佛言世尊向说。一出家衣二在家衣。若在家者用三种为。佛告阿难一出家衣者。作三世诸佛法式。一俗服者欲令我弟子趣道场时当著一服。常随逐身寸尺不离。若离此衣即得障道罪。第三衣者具于俗服。将至道场常用坐起。其名如是汝当受持。阿难白佛言若有善男子善女人。若有不受六重戒者。得趣道场不。佛告阿难随意堪任至于道场。阿难白佛若有受者尽形受耶。佛告阿难亦如上法。随意堪任受诸戒律。阿难白佛如向所说审为尔不。尔时七佛即现其身。住阿难前语阿难言。莫以声闻小乘小智意。顺诸众生起断灭见。过去诸佛悉由此门。成阿耨多罗三藐三菩提。此法是一切诸法门。三世诸佛悉由此门。成阿耨多罗三藐三菩提。诸佛说已忽然不现。阿难自念向有七佛今在何所。佛知其意即时答言。今在东方。阿难以汝起断灭见故来证汝。阿难白佛审定能除而无疑也。佛告阿难如汝所言必定无疑。阿难白佛如是同行者。有无见等有至心者。乃能除此无量诸罪。若不至心当名何人。佛告阿难是人名为少分得者。阿难白佛此人命终当生何处。佛告阿难随意所生。阿难白佛随意所生。为大方等陀罗尼力耶。为三界世尊力耶。佛告阿难非是我力。乃是摩诃袒持陀罗尼威神之力。能致众生到安乐国。阿难白佛言若谓尔者。我不堪任如是问答　佛告阿难若我在世若去世后。其有诽谤此陀罗尼者。汝今谛听善思念之吾当为汝分别解说谤经因缘。阿难一切十方世界。破诸世界末为微尘可知其数。无有能知此人罪报。若比丘比丘尼优婆塞优婆夷。诸修行佛法者。入我法中欲求种种人天果报。欲求他方妙乐世界。反得众苦患。所以者何坐谤方等陀罗尼故。欲求种智反得愚报。欲求人天胜妙快乐。反堕地狱究竟苦报。欲求尊王反得下贱。欲求聪明。反得闇钝欲求天眼反得盲报。欲求子息反得独报。欲求身香洁反得大臭弊恶之。身欲求端正三十二相。反得三十二丑。而自庄严。欲求他方妙乐世界。反得他方极苦地狱。欲求大富反得贫报。阿难以是因缘。我重语汝莫谤此经。我今略说如上罪报。汝今谛听当为汝说。更有罪报。
　　若有善男子善女人。不解如来所说方等义。于此法中横生诽谤。而以妄想分别诸法。或生重嗔。此人命终入于东方阿鼻地狱。经历受苦八万四千劫。次第而受谤经罪报。从地狱出已。复有八万四千鬲子。而以围绕阿鼻大地狱。尔时此人从地狱出入诸鬲子。亦经八万四千劫。一一鬲子复有十六鬲子而以围绕。亦复如是次第而入东南方。南方西南方。西方西北方。北方东北方。如是诸地狱一一而增。劫数次第而受。上至诸佛。中至少分足人。下至辟支佛及声闻人。如是诸大士力所不救。从此出已当生世间。饿鬼畜生虫蚁蝇虱水虫科斗。鱼鳖之属无一不遍。假使为人疥癞痈疽。贫穷抵突常生下贱。眼目[目*孝]瞎身体疱凸。诸根不具人所恶见。假使来生豪族之处。语言吃哑促命不寿人所呵叱。说其形貌过状诸恶人所恶见。常以咒诅令其早死。或时生世五根不具。
　　阿难此人皆由先世诽谤方等诸经典故受业如是。虽得人身诸根不完。假使不遇善知识者。如上所说次第还入是诸地狱。如是地狱是其舍宅。如是丑报是其衣服。阿难当知是业不可以已近情妄想而作。令其精神受诸苦报。是故阿难我今语。汝无信人中莫说此经。

第0章 　　　　大方等陀罗尼经卷第二



第0章 　　　　大方等陀罗尼经梦行分卷第三

　　　　北凉沙门法众于高昌郡译
　　尔时佛告文殊师利法王子。若我在世若去世后。若有善男子善女人。来诣汝所欲求陀罗尼经者。汝当教求十二梦王。若得见一王者。汝当教授七日行法。文殊师利白佛言。云何名为十二梦王。云何名曰七日行法。
　　佛告文殊师利善男子若有善男子善女人。于其梦中修通能飞悬缯幡盖从此人后。见如是者即名袒荼罗。若有善男子善女人。于其梦中若见形像舍利塔庙大众僧聚。见如是者即是斤提罗。
　　若有善男子善女人。于其梦中见国王大臣著净洁衣单乘白马。见如是者即是茂持罗。
　　若有善男子善女人。于其梦中若见乘象渡于大江。见如是者即是乾基罗。
　　若有善男子善女人。于其梦中乘于骆驼上于高山。见如是者即是多林罗。
　　若有比丘欲求此法。于其梦中上于高座转于般若。见如是者即是波林罗。
　　若有比丘于其梦中。到一树下上于戒坛受具足戒。见如是者即是檀林罗。
　　若有比丘于其梦中。坐佛形像请召众僧施设供具。见如是者即是禅多林罗。若有比丘于其梦中。见有一树华果茂盛。于其树下入禅三昧。见如是者即是穷伽林罗。
　　若有大王于其梦中。带持刀剑游行四方。见如是者即是迦林罗。
　　若有大臣于其梦中。见有诸人持诸水瓶洗浴其身。坌种种香著净洁衣。见如是者即是穷伽林罗。
　　若有夫人于其梦中。乘于羊车入于深水。于其水中有诸毒蛇。见如是者即是波林罗。
　　见如是者乃可为说。善男子善女人若见如是一一事者。乃可为说七日行法。尔时文殊师利白佛言。世尊云何名为七日行法。云何受持云何修行如是等法。
　　尔时佛告文殊师利法王子言。若有善男子善女人。于初日分中至于道场。应以涂香末香栴檀沉香熏陆海渚岸香。应以供养摩诃袒持陀罗尼经。尔时华聚菩萨观世音菩萨来在道场。尔时二士异口同音而赞道场行者。善哉善哉善男子善女人等。能于释迦牟尼如来法中。修行摩诃袒持陀罗尼经。
　　尔时观世音华聚菩萨。在虚空中乘宝莲华。与无量大众前后围绕。文殊师利我今语汝。语诸众生修行受持摩诃袒持陀罗尼经。展转相授得出三界随意所愿若有清信士清信女。应于初日分劝诸众生趣于道场。烧种种香悬缯幡盖。若有善男子善女人。欲求现在未来愿者可以求之。尔时二士随其根量。与其现在未来世愿文殊师利如是行者。若有至心见此二士踊在虚空。若不至心而悉不见。文殊师利若不见者。谓不至心。是名初日行分陀罗尼经。
　　复次文殊师利。若有善男子善女人。于第二日分中在于道场。应烧种种香涂香末香悬缯幡盖。而以供养摩诃袒持陀罗尼经。
　　复次尔时宝王如来及与我身。从灵鹫山与无量那由他大众。前后围绕来至道场。一一大众各乘七宝莲华。种种音声各各赞叹道场行者。善哉善哉善男子善女人等。乃能于我去世之后。受持读诵陀罗尼经。即自惟念。我能修行受持此经。又时惟念十方三世诸佛如来。受持此经我当随学。文殊师利我去世后。如是来至道场行者。我当随其根量差别而为说法。又有闻者有不闻者。有见我形者有不见者。不见不闻者除不至心而不见耳。是名摩诃袒持陀罗尼经行分第二。
　　复次文殊师利。若有善男子善女人。于第三日分中在于道场悬缯幡盖。又以涂香末香梅檀沉水熏陆海渚岸香。而以供养摩诃袒持陀罗尼经。尔时当有维卫佛虚空藏菩萨摩诃萨。于第三日分中来至道场。与无量大众前后围绕在虚空中。亦复各各乘宝莲华。在虚空中或高七多罗树。放大光明普照十方所有佛土。其中行者睹斯光已。皆发阿耨多罗三藐三菩提心。他方所有贤圣之人。皆悉寻光来至道场。尔时道场行者随其根力。或有睹者或不睹者。有见形者有不见者。随其根量分别行力。尔时此人闻佛所说如是。行力欢喜踊跃得未曾有。文殊师利是名摩诃袒持陀罗尼经行分第三。
　　复次文殊师利若有善男子善女人。于第四日分中在于道场。读诵修行摩诃袒持陀罗尼经。悬缯幡盖悉以杂色庄严此道场。烧种种香涂香末香梅檀沉水熏陆海渚岸香。而以供养摩诃袒持陀罗尼经。复次尔时式佛。与无量大众。前后围绕来至道场。在于虚空高七多罗树。放大光明亦照十方微尘世界。其中众生睹斯光者。于诸法性无不了达尔时道场行人不谄伪者。今于现世及过去世。未曾犯毁根本罪者。了见式佛在虚空中乘宝莲华尔时行人见式佛已顶礼足下。尔时式佛即以右手。摩其人顶作如是言。善男子善女人。汝等不久趣菩提树。破诸魔怨伏诸外道当获总持与我无异。文殊师利是名摩诃袒持陀罗尼经行分第四也。
　　复次文殊师利。若有善男子善女人。于第五日分中在于道场。受持读诵摩诃袒持陀罗尼经。庄严道场悬缯幡盖。烧种种香涂香末香栴檀沉水熏陆海渚岸香。如是诸香而以供养摩诃袒持陀罗尼经。又无余念。我当何时得随陀罗尼门。我当何时离三有恶。我当何时离于五盖我当何时离于十缠。我当何时离诸憍慢。及诸愚习如是等难。何时当离如是等苦。若作是念时。尔时随叶佛在于虚空乘宝莲华。为无量大众说诸法要。尔时道场行者。了了闻佛所说章句。悉在心怀明了不忘。尔时道场行者。若有睹者及无睹者。乃至七日睹者。乃至二七日不睹者。乃至三七日睹者乃至不睹者。众生此业以不定故。皆由先世罪业深浅。文殊师利是名陀罗尼经行分第五。
　　复次文殊师利。若有善男子善女人。于第六日分中在于道场。受持读诵摩诃袒持陀罗尼经。烧种种香涂香末香栴檀沉水熏陆海渚岸香。如是诸香而以供养摩诃袒持陀罗尼经。复次当有拘那含牟尼佛。与无量大众前后围绕。从余四天下来至道场。尔时行人了见拘那含牟尼佛。及见七佛在于虚空。一一诸佛各乘七宝莲华座。一一华座纵广正等八万四千由旬。其花离地亦八万四千由旬。尔时行人见是事已。得未曾有欢喜踊跃。尔时诸佛异口同音而赞行人。善哉善哉释迦如来弟子。能于遗法受持读诵摩诃袒持陀罗尼经至于道场。不久当离三恶道分救摄众生。在于人天究竟快乐。文殊师利我去世后。此摩诃袒持陀罗尼经。当于阎浮提饶益众生。文殊师利是名摩诃袒持陀罗尼经行分第六。
　　复次文殊师利。若有善男子善女人。于第七日分中在于道场。至心礼敬摩诃袒持陀罗尼经莫作余念。但当至心谛听谛受。莫念妻子象马七珍。莫以妄想乱其善心。令一生空过无所得也。唐丧其功不离诸恶。文殊师利夫为行者。但应至心作如上念。尔时当有十方一切诸佛世尊在于虚空。一一诸佛或将一恒河沙者。或将二恒河沙者。或三恒河沙者。或一万恒河沙者。或二万恒河沙者。或三万恒河沙者。或十万恒河沙者。或二十万恒河沙者或三十万恒河沙者。或六十七十八十九十。乃至一百二百三百四百五百六百七百八百九百。乃至不可计不可数大众集在道场。尔时大众互相睹见。皆有三十二相身如阎浮檀金。一一佛土各现其前。以种种珍宝间错庄严。一切诸国未有得。如文殊师利法王子者。在于虚空皆自惊疑。每自思惟何缘诸佛。悉现如是清净世界。作是念时我与文殊师利及无量大众。前后围绕往至道场。随其根量而为说法。令其行人了见我身加其威神。令悉得见在虚空坐及诸净国。见净国已欢喜踊跃得未曾有。即发阿耨多罗三藐三菩提心而不退转。于七日中得随意生。文殊师利是名摩诃袒持陀罗经行分第七。
　　尔时华聚菩萨即从座起。偏袒右肩右膝著地。恭敬合掌而白佛言。世尊我从东方妙乐世界。为佛所遣故来救此雷音比丘。令住坚固心。如佛所说不久当得成等正觉。度诸众生无有边际。令得究竟住决定心。我以忆念昔所造行。故来至此娑婆世界。听受演说陀罗尼经。复闻授诸声闻五百大弟子记。十方天子今各现在世尊了知何用说此十方一切而见闻耶。唯愿听我立大誓愿护此经典。佛告华聚善哉善哉善男子。听汝自恣立大誓愿。尔时华聚菩萨。即于佛前而自立誓作如是言世尊若有善男子善女人。受持读诵此陀罗尼经者。我从今日昼夜不离。拥护是人令无恼患。色力名誉皆悉具足。世尊若赐我此愿者。我乃当取成等正觉。若有众生遭苦厄者。我若不往救彼众生令得本心。我终不成等正觉也。若复有人修持此经至于道场。若遭苦患称我名字。我不往救我终不成等正觉也。若有众生忆念我名。日夜六时念念不绝。求生妙乐世界。若不往生者我终不成等正觉也。
　　若有众生行陀罗尼者。我当昼夜为彼人说法令得欢喜。若欲命终之日。必定自知生妙乐世界无有疑也。或令彼人遥见妙乐世界。如观掌中阿摩勒果。所有一切好丑之事悉皆明达。世尊若令一切众生生妙乐世界者我乃当成等正觉也。若有往生三涂分业不永断者。我终不成等正觉也。既生妙乐世界。不离愚痴憍慢因缘习气者。我亦终不成等正觉也。天中尊王若有众生。从生至老但作一念。我当书写陀罗尼经受持读诵。然后得生若得书若不得书。若得读诵若不得读诵。临终之日我必往彼人所。拔其精神令生妙乐世界。世尊除二种人我所不摄。一者谤方等经。二者用僧祇物乃至一比丘物。若用如是之物。不得往生妙乐世界。若有众生被于官事愁忧不乐。为他所逼将向王所。若在大火大水。师子虎狼军阵交战。迷在山谷不知道路。若值如上诸难处者。应当读诵陀罗尼经百二十遍。复更百二十遍称我名字南无华聚菩萨大士。应如是唱我时与无量大威神诸天。前后围绕诣彼人所。破彼诸难令无所患。世尊若与我如上诸愿者。我乃当取阿耨多罗三藐三菩提。若不听许我终不成等正觉也。
　　尔时佛告华聚菩萨。善哉善哉善男子。大士汝慈悲无量。欲以慈悲门摄取众生。示诸方便令无恼患。随意得生诸安乐国。尔时毗沙门天王即从座起。偏袒右肩右膝著地。合掌向佛而白佛言。世尊我为鬼神将军摄诸鬼神。犹如世尊尽摄我等。世尊今听我等护持陀罗尼经典不耶。
　　尔时佛告毗沙门天王。快哉鬼神大王。欲护陀罗尼经者。即是三世诸佛之子。即报三世诸佛之恩。尔时毗沙门天王。即于佛前而自立愿。世尊若有善男子善女人。持陀罗尼经者。有诸恶人为起衰患。令其行人意散心乱。不得读诵修行陀罗尼经。我于尔时往彼人所。令彼恶人复得衰耗。或令水。火盗贼县官枉横不隐之事来逼其身。或时致死若近于死。如是恶人若仕官者不得高迁。或令恶梦麻油涂身宛转土中。或时于其梦中。脱衣裸走牙齿堕落。头白面皱眼目[目*孝]瞎。世尊我令其梦中见如是事。世尊我于尔时。遣诸鬼神恼其舍宅。令彼恶人得大重病。或时致死。世尊听我如是护此经不。尔时世尊默然不答。尔时华聚语毗沙门言。世尊默然即为可汝如上所言。尔时阿难语华聚言。我今问汝汝可答我。莫如世尊默然可也。尔时华聚语阿难言。随意所问当以答汝。尔时阿难语华聚言。世尊何故不默然授诸声闻记。所以者何默然是印可性者。以何因缘言语方便。授诸声闻弟子记耶。尔时华聚语阿难言。如来有默然授诸声闻记。或时以言语方便而以受之。阿难如来授记不唯三途。所以者何如来当以诸法不定故。方便多故智慧无量故。世界无边故众生行无边故。是故世尊更以方便。授诸声闻大弟子记。尔时阿难语华聚言。若谓诸法不定者。十方诸佛亦应不定。诸佛不定者。十方世界亦复不定乎。尔时华聚即以右手。接取西方妙乐世界。举著虚空犹如大士取阿摩勒果。置于右掌无所妨碍。尔时大众遥见西方妙乐世界。河池华树庄严之事无不明了。尔时大众欢喜踊跃。至心敬礼无量寿佛。各各求生妙乐世界。尔时华聚语阿难言。于意云何诸法如是有定性不。阿难答华聚言。诸法如是无有定性。我不敢问诸法定相。
　　尔时佛告阿难。汝等二大士不须。诤论如是事也。何以故阿难于汝意云何。三果之人入地狱不。阿罗汉人受饿鬼形不。乃至受畜生身不。及生边地邪见处不。阿难白佛言不也世尊。何以故阿罗汉人名离一切究竟患难。若不离一切究竟患者不名阿罗汉也。善男子汝云何言一切法是不定相。阿罗汉人永更不受如是等苦岂不定乎。阿难白佛言。世尊阿罗汉人得尽定慧不。佛言不也。何以故阿罗汉分段涅槃。是故不得究竟尽慧。
　　善男子夫于学者。观一切法住平等性。不离有不离无。不离有边不离无边。不即是边不离是边。不即是我不离于我。不即是色不离于色。不即是受不离于受。一切法者不可言定。不可言无定。若无定者应无三宝究竟解脱处。当知是法即有定性。若谓无定上无诸佛下无众生。是无定相。虽复如是。然不可言无复不可言有。若菩萨观一切法著有著。无即菩萨累。若见众生而生著相。是菩萨累。若离众生亦菩萨累。若著众生行是菩萨累。若离众生行亦菩萨累。若著我行是菩萨累。何以故菩萨常应如是心住中道。得名菩萨究竟慧也。善男子阿罗汉人都无是事。无是事故不得名为究竟慧也。
　　善男子所谓菩萨住心中道。汝今谛听当为汝说。菩萨观虚空如地。观地如虚空。观金如土观土如金。观众生非众生。观非众生而是众生。观法而是非法。观于非法而是定法。而是定法无有差别。观诸持戒与破戒等。观诸破戒如具戒相。虽然离于二边住平等相。破戒持戒亦应等心观之。上中下性亦应等心观之。有为无为法亦应如是等心观之。不赞大乘不毁小乘。豪贵卑贱粗妙丑陋。诸根完具及与残缺。聪黠愚闇悉不赞毁。善男子夫为菩萨供养之法。不应选择如上诸事。是名菩萨住心中道究竟智慧。善男子声闻之人无如是事故。无究竟慧亦非究竟涅槃。何以故未了法性故。不得究竟涅槃。
　　复次善男子我于往昔作一居士。受性憍恣而不推求出世之典。时有比丘执持应器。来诣于我而从我乞济身之具。时我答言沙门释子汝从何方来至我所。执钵而住何所求索。复更问言汝何种姓。为上姓中姓下姓乎。又复更问曰。汝于五法常学何律。汝于十二部经常学何等。复更重问汝。今名何受姓云何。汝于三业中常修何业欲求何处。上中下乘汝何乘所摄。求究竟乎求分段耶。如是无穷重问。身便得患而即命终。以是因缘今故语汝。若以施时莫择上中下性实相世谛。于有无法而不分别。若分别者即名菩萨著我人寿者亦著行者。不名菩萨住心中道得究竟慧。
　　善男子我今复更略说往昔因缘。我于往昔作一比丘。时有居士设大施会。请沙门婆罗门。贫穷下贱须衣。与衣须食与食须珍宝与珍宝。我时甚大贫穷而无资财。我时望得珍宝物故往诣会所。于其中道见有大桥。于其桥上见众多人匆匆往来。时诸人中有一智者。我以愚意问此人言。此桥何人所作此河从何而来今向何去。复问此木何林所生何人所斫何象所。载此木为青为白为赤为黑何日所作。此木松也柏也柳也。曲也直也有节无节也。破此木铁何冶所出何匠所造。此水咸也苦也甜也深也浅也。何用作此桥也。
　　善男子我于尔时。次第而作七千八百问已。尔时智者便答我言。咄痴沙门居士请汝。汝但涉路至于会所。可得悦意后不生悔。汝今舍问如是等事。于身无利何用问为。如是等木何野所生。何人所造何斧所斫。咄沙门今且速去还当语汝。我时闻此语已。涉路而去便到会所。所食荡尽财宝无余。我时见已懊恼结恨。[口*睪]声叫言是何苦哉。心口所失值如是苦。还到桥上见向智人。时人问言沙门汝云何憔悴如是多不吉耶。我时答言以贫穷故往诣会所。欲求衣食所须之具。于其中间以见于汝。徒问无益之言。使我不值饮食所须财宝。以是因缘我心生恼。
　　尔时智者而答我言。夫为比丘于身无利。理不应问何用问为。善士比丘汝以一误失现在利。从今已往于身无利。慎莫多问应观诸法。于身利者宜应须问。何谓为利。观有为法应以远离此即为利。观平等法宜应亲近此即为利。不赞已毁他此即为利。自既了达教他了达此即为利。自能厌离世乐亦教他离此即为利。自知莫问无利益亦教他莫问此即为利。我向了达知问无利是。故语汝速往会所。善男子尔时智者说此法时。忉利诸天九十二亿。在虚空中听智者所说。即发阿耨多罗三藐三菩提心。时五百居士远尘离垢得法眼净。我于尔时得入陀罗尼门。善男子我因是已来。得入究竟慧住心中道。阿罗汉都无是事。云何当得究竟慧耶。以毁大乘赞诸小乘。是故不得究竟慧耳。
　　尔时阿难白佛言。世尊如是人者今何所在。世尊受是果报经几劫乎。佛号云何劫名何等其王名何。佛告阿难。善男子吾今可以譬喻语汝。设有一人身力无量。末三千大千世界尽为微尘。善男子且置是事。此人复取十方微尘等三千大千世界亦末为尘。如是次第十方恒河沙世界亦末为尘。可知其数不。阿难白佛言。世尊一世界乃至百世界尚不可数。况微尘耶。善男子如是世界可知其数。彼佛去世后复过于是佛号栴檀华如来至真等正觉。国名尊常劫名净持王名栴檀果。栴檀华佛生彼王宫。成等正觉而取涅槃。次后有佛名释迦牟尼。如是次第二万亿释迦牟尼佛吾悉供养。最初佛者令我坚固陀罗尼。岂异人乎今即文殊师利法王子是。尔时居士设法会者。今华聚菩萨摩诃萨是。尔时五百居士者今则五百大弟子是。尔时王子菩萨居士优婆塞优婆夷天龙夜叉乾闼婆阿修罗。五百大弟子无量大众。及与阿难欢喜奉行。

第0章 　　　　大方等陀罗尼经卷第三



第0章 　　　　大方等陀罗尼经护戒分卷第四

　　　　北凉沙门法众于高昌郡译
　　尔时文殊师利。即从座起偏袒右肩。右膝著地而白佛言。世尊若比丘。于世尊去世之后若毁四重。若比丘尼毁犯八重。若菩萨若沙弥沙弥尼优婆塞优婆夷。若毁如是一一诸戒。所犯重罪当云何灭。佛言呜呼善哉文殊师利。乃能请问如是等事。汝慈悲胜故能发是问。汝若不发是问。我终不说彼恶世比丘所犯之过。善哉善哉文殊师利。汝今谛听当为汝说。我去世后若有恶律仪比丘毁四重禁。默然而受檀越供养而不改悔。当知是比丘必受地狱苦而无疑也。我今当出良药救彼比丘重病。若我去世后毁四重禁羞不发露。汝今谛听当为汝说。
　　离婆离婆谛(一)仇呵仇呵帝(二)陀罗离帝(三)尼呵罗帝(四)毗摩离帝(五)莎呵(六)
　　文殊师利此陀罗尼。是过去七佛之所宣说。如是七七亦不可数亦不可计。说此陀罗尼救摄众生。现在十方不可计不可数七佛。亦宣说此陀罗尼救摄众生。未来不可计不可数七佛。亦宣说此陀罗尼救摄众生。汝今请问陀罗尼义。我已说竟。以此陀罗尼经。救摄未来世恶律仪比丘。令其坚固住清净地。善男子若有比丘毁四重禁。至心忆念此陀罗尼经。诵一千四百遍。诵一千四百遍已乃一忏悔。请一比丘为作证人。自陈其罪向形像前。如是次第经八十七日勤忏悔已。是诸戒根若不还生终无是处。彼人能于八十七日勤忏悔已。若不坚固阿耨多罗三藐三菩提心亦无是处。又文殊师利云何当知得清净戒。善男子若其梦中。见有师长手摩其头。若父母婆罗门耆旧。有德如是等人。若与饮食衣服卧具汤药。当知是人住清净戒。若见如是一一相者。应向师说如法除灭如是罪咎。复次善男子所谓比丘尼毁八重禁者。若欲除灭八重禁罪。先请一比丘了知内外律者。陈其罪咎向彼比丘。彼比丘应如法而教此内外律。所谓。
　　阿隶离婆其罗帝(一)罗帝婆(二)摩罗帝(三)阿摩罗帝(四)莎诃(五)
　　善男子此陀罗尼。若有读诵受持如法修行九十七日。日诵四十九遍。乃一忏悔随师修行。是诸恶业若不除灭终无是处。善男子汝若不信。吾今为汝略说。我昔愚行业因缘故十方虚空法界。及大地土山河丛林尽末为筹。大如微尘尚可知数。除诸佛等无人能知。我所犯戒。十方无边我所犯戒亦复无边。微尘无数我所犯戒亦复无数。众生无边我所犯戒亦复无边。方便无边我所犯戒亦复无边。法性无边我所犯戒亦复无边。善男子我观如是等业甚为可畏。上至菩萨下至声闻。不能救我如是等苦。我即思惟如是事已。便推求此陀罗尼典。得已修行九十七日。日读诵四十九遍。闻空有声而谓我言。善哉善哉善男子。乃能推求此陀罗尼典。我时闻已顾视四方。见有诸佛罗列在前。一一诸佛手摩我头听我悔过。善男子以是因缘。我去世后若有比丘尼犯八重禁。应当求此陀罗尼典读诵修行。若于梦中见如上事。当知彼比丘尼住清净地具清净戒。复次善男子若有菩萨受八重禁。然后毁坏狂乱心热。欲自陈说无所归趣。无能灭者如是罪咎。僧已和合令出境界。应大怖惧。此人应住一空静室。涂治极令内外鲜净。请一比丘了知内外一部律者。应自陈过。向此比丘作如是言。僧今摈我来至此间。我今请师亦来此间。此师应教净律之法所谓。
　　婆罗隶(一)仇那罗隶(二)阿难罗隶(三)其那罗隶(四)伽那隶(五)阿隶那隶(六)阿帝那隶(七)阿帝那隶(八)莎诃(九)
　　善男子如是陀罗尼者。即是三世诸佛之所护持。亦是三世诸佛之所秘藏。善男子吾昔未说今已说之。昔所未作今日已作。昔所未开今日已开。开此三因方便已。令诸众生遇此三因方便者速出三界。如盲者见日如婴儿得母。如鸟出[穀-禾+卵]如饥人得食。如缚者得脱如寒者得火。如裸者得衣如迷人得路如渴者得水。善男子我此法味亦复如是。若久住世间若一劫若减一劫。为诸众生受持读诵解说其义。为愚者说。当知是人与我无异住清净地。是人应于心中生遭我想自陈罪咎。若罪不灭终无是处。
　　文殊师利白佛言。世尊此陀罗尼者应诵几遍修行几日乃当止耶。佛言善男子。此陀罗尼应诵六百遍乃一忏悔。当忏悔时应请一比丘。在其前立口自陈罪必令得闻。如是次第经六十七日。占其梦想如上所说更无有异。若得是相知是菩萨住清净地具清净戒。复次善男子。若有沙弥沙弥尼优婆塞优婆夷毁诸禁者。亦应请一比丘了知内外律者。向形像前若尊经般若前。自陈其过向此比丘。此比丘应教净律之法所谓。
　　伊伽罗帝　慕伽罗帝　阿帝摩罗帝　郁伽罗帝　婆罗帝　婆座罗蝎帝　座罗蝎帝　豆罗奢蝎帝　毗奢蝎帝　离婆蝎帝　婆罗隶阿隶　其罗隶阿隶　持罗隶阿隶　其兰隶阿隶　提兰隶阿隶　毗罗阿隶　莎呵
　　善男子如是陀罗尼者。我为慈愍一切众生故说此陀罗尼。若有下劣沙弥沙弥尼优婆塞优婆夷。亦应读诵修行此陀罗尼。诵四百遍乃一忏悔。如是次第四十七日。当忏悔时应自陈过令彼了闻。如是次第四十七日已。如上所说梦中得见一一事者。当知是沙弥沙弥尼优婆塞优婆夷。住清净地具清净戒。尔时文殊师利及五百大弟子心有少疑。佛知其意即时告言。如汝所念行者应修五事持诸戒性。所谓不犯陀罗尼义。不谤方等经。不见他过。不赞大乘不毁小乘。不离善友常说众生妙行如是五事。是行者业不犯戒性。复次善男子不说上界所见。亦不说已所行好丑之事。亦应日日三时涂地。亦应日诵一遍。日一忏悔。如是五事是行者业不犯戒性。
　　复次善男子复有五事。若有比丘行此法者及与白衣。不得祭祀鬼神亦复不得轻于鬼神。亦复不得破鬼神庙。假使有人祭祀鬼神亦不得轻。亦不得与彼人往来。如是五事是行者业护戒境界。复次善男子复有五事。不得与谤方等经家往来。不得与破戒比丘往来。破五戒优婆塞亦不得往来。不得与猎师家往来。不得与常说比丘过人往来。如是五事是行者业护戒境界。复次善男子复有五事。不得与脑皮家往来。不得与蓝染家往来。不得与养蚕家往来。不得与压油家往来。不得与掘伏藏家往来。如是五事是行者业护戒境界。复次善男子复有五事。不得与劫贼家往来。不得与偷盗家往来。不得与烧僧坊人往来。不得与偷僧祇物人往来。不得与乃至偷一比丘物人往来。如是五事是行者业护戒境界。复次善男子复有五事。不得与畜猪羊鸡狗家往来。不得与星历家往来。不得与淫女家往来。不得与寡妇家往来。不得与沽酒家往来。如是五事是行者业护戒境界。善男子如是七科五事。行者应深了观根原。然后舍离其余诸事亦复如是。
　　复次善男子行有二种。一者出世人行。二者在世人行。出世行者不禁如上诸事。在世行者吾以禁之。何以故譬如婴儿。始能行时其母护持不听远行。假使远者或绝乳而死。或堕水火故死。或为虎狼师子之所食啖。或为鹚鹂鸱枭所伤。如是婴儿母常护持令不暴害。然后长大若有所作必能成办。善男子我亦如是为一切母。一切众生即是我子。常为护助令不遭横。速出三界能有所办。若不如是制诸弟子。云何当得阿耨多罗三藐三菩提耶。如彼女人不制其儿。云何长大能有所办。复次善男子我诸弟子。若见如上诸恶律仪不善人辈。占相吉凶治生贩卖。一不如法诸恶之事。舍我法已而更贪著恶律仪法。然后命终受无量苦。我时见已心生慈愍。为诸众生设是方便。令诸众生乘是方便。出三界苦得究竟乐。吾今所以设诸方便。救摄众生令得究竟寂灭涅槃。尔时文殊师利及五百大弟子。无量大众欢喜奉行。

　　　　大方等陀罗尼经不思议莲华分第五

　　尔时祇陀林中。无量亿千那由他大众之中。有宝莲华从地踊出高七多罗树。其花有八十万恒河沙重。一一重中各有一佛。与无量大众前后围绕。为说陀罗尼义。如是次第八十万恒河沙诸佛。各说陀罗尼义。而此华中放大光明。遍至三千大千世界。尔时大众见此瑞已得未曾有。不知为以何缘忽有此相。尔时大众各有疑惑。如来何缘示现如是妙宝莲华。其中诸佛说妙法藏。各各相谓今当问谁。尔时文殊师利知大众心疑。即从座起偏袒右肩。右膝著地而白佛言。世尊五百大弟子及一切大众。心有疑惑我亦未了。此华名何为以何缘忽来到此。此华不可思议。复有诸佛而在其中。与无量大众说妙法藏。此事不可思议。复有光明普照十方微尘世界。此事亦为不可思议。此华复有三十二种微妙庄严亦不可思议。此华有是四不可思议事。此华名何。其中诸佛光明重数。而从何方忽来在此。以何因缘而现此相。尔时佛告文殊师利。善男子此华者名优昙钵罗罗阇。其中诸佛名释迦牟尼俱同一字。是诸佛等我乃久远常以供养。于诸佛所深入法性。汝等大众亦应供养。尔时无量大众即从座起。各各奉花供养诸佛。到已头面礼足华供养已。瞻仰诸佛目不暂舍。
　　尔时舍利弗念欲供养是诸佛故。即修神通绕此华王。经八十七日百千万分不周其一。即大嗥泣涉路而还。到大众中而白佛言。我定失神通必无疑也。何以故向与无量大众。往诣佛所念欲供养是诸佛故。我即修通欲遍观此华。经八十七日百千万分不周其一。以是因缘我今定知。必失神通而无疑也。尔时佛告舍利弗。假使鸟飞疾于电光百千万倍。有阿罗汉复过于是百千万倍。复有菩萨复过亿倍。复有菩萨复过万万倍。假使百千万亿劫犹尚不周。况八十七日汝能周耶。咄善男子汝不失通。譬如有盐大如微尘。此盐自谓世间咸者更无过我。世有智者而便取之投于大海。唐失其身咸何所在。汝等声闻亦复如是。神通大小如彼盐身。法味多少如彼咸味。云何欲知此华边际。尔时世尊即从座起。到于华所以华供养是诸佛等。华供养已即说陀罗尼曰。
　　婆呵罗帝　婆帝罗　毗留濑多　其呵帝莎　呵呵呵梨呵咥[口*知]悉　作浦醯阿醯浦　醯呵　郁呵蛇醯　复蛇醯蛇　浦醯蛇醯　[月*荼]蛇醯　阿[少/兔]蛇醯　阿[少/兔]蛇醯醯蛇　复蛇醯醯蛇　浦蛇醯醯蛇　复蛇醯醯蛇　复蛇胁复蛇　浦蛇醯醯蛇　到[口*知]　莎呵
　　尔时诸佛各各说陀罗尼已。尔时世尊即从座起语诸佛言。今此大方等陀罗尼经。当嘱授谁耶。尔时会中有八十万恒河沙法身大士。即从座起恭敬合掌。白佛言世尊。我等从今日若佛在世若去世后。若有善男子善女人。能修行解其义者。若城邑聚落净处。若山林树下神仙居处。修行此经解其义者。我等八十万恒河沙菩萨。必后彼人所拥护此人。令不遭横身无疲倦。常得色力名誉等利。此人所至到处。我等菩萨往彼人所。作种种宫殿饮食卧具。随意供给令无所乏。以此陀罗尼故如是供给令其不失上妙之心。
　　尔时诸佛赞诸菩萨。善哉善哉旧住娑婆土者。能受持修行陀罗尼典。及以供养持此典者。即为供养十方诸佛。汝等不久当得阿耨多罗三藐三菩提。何以故此经有无量威神力故。汝等受持此经。有无量方便。汝等受持此经有无量慈悲。汝等受持此经有无量神通。汝等受持此经神力如是。云何不得阿耨多罗三藐三菩提。尔时诸佛告诸菩萨。善男子若诸佛在世若去世后。若有众生来诣汝等一一菩萨者。若欲定问何者当先得阿耨多罗三藐三菩提。汝等应示能修行解其义者。或有问者何人先入总持陀罗尼门。汝等应示能修行解其义者。或有问言何者能知十方世界庄严之事。汝等应示能修行解其义者。或有问者何人当生严净世界。汝等应示能修行解其义者。或有问者何人来世作转轮王。汝等应示能修行解其义者。或有问者何人当于来世能广化众生。令坚住阿耨多罗三藐三菩提心。汝等应示能修行解其义者。或有问者何人当于来世为诸佛所赞。汝等应示能修行解其义者。或有问者何人能知十方世界有边际无边际耶。汝等应示能修行解其义者。或有问者何人能远离六贼。汝等应示能修行解其义者。或有问者何人能离诸烦恼贼。汝等应示能修行解其义者。或有问者何人能离十二食也。汝等应示能修行解其义者。或有问者何人能离十缠。汝等应示能修行解其义者。或有问者何人能离三种甜食。汝等应示能修行解其义者。或有问者何人能离毒害。汝等应示能修行解其义者。或有问者何人能离四毒。汝等应示能修行解其义者。或有问者何人能离一诈亲者。汝等应示能修行解其义者。或有问者何人能离世恶知识。汝等应示能修行解其义者。或有问者何人不为三爱所牵。汝等应示能修行解其义者。或有问者何人能于今世后世不谤方等经。汝等应示能修行解其义者。或有问者何人能知十方世界几许众生发三菩提心。几许众生发声闻缘觉心。汝等应示能修行解其义者。或有问者何人能分别十方诸佛说法之声。缘觉声声闻声具住菩萨声。不具住菩萨声转轮王声。诸天声婆罗门声大臣声。富声贫声乐声苦声。夜叉声饿鬼声地狱声畜生声。劫数苦报声非劫数苦报声。汝等应示能修行解其义者。或有问者何人能别世间诸香。海渚彼岸香。多摩罗伽香频婆伽罗婆香。婆首伽罗香薰陆香。苏漫陀香婆师伽香。涂香末香鸡舌香沉水香。常在世香非常在世香。佛菩提香菩萨究竟香。声闻分段香缘觉限际香。初果人香非初果人香。究竟涅槃香非究竟涅槃香。分际香非分际香。转轮王香粟散王香。大臣香婆罗门香。居士香童男香。童女香非童男童女香。地狱饿鬼畜生香。十方世界香非十方世界香。汝等应示能修行解其义者。
　　复次善男子若诸佛在世若去世后。若有众生得遇此陀罗尼者。当知是人去佛不远。譬如巧木作家。往趣林野到诸山中。先见小木必定自知。吾今得木而无疑也。若使诸佛去世之后。若有众生遇此陀罗尼者。当知是人去佛不远。如人趣河遥闻水声。必定自知吾今得水而无疑也。若使诸佛去世之后。若有众生得遇此经当知是人去佛不远。譬如迷人还得正路。必定自知去舍不远将无疑也。若佛去世后若有众生得遇此经。当知是人去佛不远而无疑也。如掘井家渐见湿土。必定自知去水不远而无疑也。若使诸佛去世之后。若有众生得遇此经。当知是人去佛不远。
　　尔时诸佛告诸菩萨。当来有劫名妙音声。汝等菩萨当生此劫。劫中有国名妙童幢花。彼界有城名无染行。城中有王名曰严身。此严身王常以十善教化众生。汝等菩萨当生此王家。出家学道次第成佛。俱号释迦牟尼。尔时此华从地出已。在于虚空放大光明。于此光中有种种妙声赞诸菩萨。善哉善哉诸菩萨等。汝等不久实当得于阿耨多罗三藐三菩提。如诸佛语而无疑也。汝等必当坚固阿耨多罗三藐三菩提得常乐我净。是时此华于虚空中忽然不现。尔时五百大弟子心有疑惑。作如是唱言呜呼异哉。以何因缘有如是事。此大莲华无有边际。在于虚空忽然不现。今何所在不知归趣。此华中有无量诸佛今亦随无。
　　尔时佛知众会心念。告诸大众我之所说陀罗尼典。今亦当无如彼华相。一切诸法如幻如化如虚空云。一切诸法亦复如是。假使有法过于是华。亦如幻化而无定相。善男子不须惊疑。如是等事非汝声闻之所思议。向所出华是陀罗尼力。今还无者亦陀罗尼力。欲说陀罗尼故此华从地踊出。今已说竟此华还无。非汝声闻之所议也。诸法兴故相貌亦兴。诸法衰故相貌亦衰。陀罗尼兴故诸花亦兴。说陀罗尼竟故诸花衰灭。善男子汝不见乎。我向初转法轮之时。无量无边大众人天阿修罗等。前后围绕是名法兴。我已说竟名诸法衰。天人阿修罗随意所往。当知诸法如幻化相。譬如人生至于五十常趣衰路。我所说法亦复如是。初始说时已有尽性。非说已而有此尽性也。此华初出必有去性无有疑也。法性常尔何所疑也。尔时佛告阿难。汝当受持此陀罗尼经我今出世已三转此陀罗尼经。初始说时付嘱于汝。救摄众生病苦之厄。第二说时救护我法。令诸波旬不得毁乱。今第三说者皆为救摄一切众生置于涅槃。是故一法方便三说度诸众生。以此三法付嘱于汝。譬如长者有三方便恒常用行身。心方便念眼方便视手方便作。如是三事和合成一。此陀罗尼经亦复如是。初说喻心二说喻眼三说喻手。虽有三名其实是一。一佛菩提。如彼居士临欲终时。唯有一子以此。三事付嘱于子。子已受教然后修行常得高位。善男子我即汝父汝是我子。修我三因大方便者然后得作天中尊王。如居士子而顺父教然后高贵。若不顺父教云何而贵。汝若不顺我此教者。云何而得天中尊王。
　　复次善男子。譬如大河在于大谷。于意云何谷大河大耶。阿难言世尊。谷能盛河河非盛谷。谷必大也。佛言善哉善哉善男子快说是语。谷喻于我河喻于汝。谷拥大水展转而流到于大海。若复有水而不随谷漫堕卤土。为卤所淋而失其身。善男子复有一水。住在谷中而不肯出。善男子谷喻大海用喻于我。水喻菩萨住喻声闻卤喻缘觉。虽入卤中展转而行入于大海。虽住谷中展转所推亦入大海。善男子如是三事都归大海。我今所说陀罗尼义。初说救病二说护法三说护身虽三名说其实是一。
　　复次善男子譬如大树。因地而生头有二岐。于汝意云何树因地生地因树生耶。阿难言世尊树因地生非树生地。善哉善哉善男子快说是语。地喻于我树喻菩萨奇喻声闻缘觉善男子如是三事可言非类不。阿难言一类所生不可异也。何以故一大地生故一根长故。不可言非类也。佛言善哉善男子。我所说陀罗尼义亦复如是而无有异。何以故一金刚身故一意生故一口说故。以是因缘而无余杂。我今已三说陀罗尼持付嘱于汝。一佛菩提乘亦付于汝。汝今谛听受持慎莫忘失此陀罗尼。若我去世汝当流布此陀罗尼。又告阿难譬如国王。髻中明珠爱之甚重。若临终时授与所爱之子。我今为诸法王。此经即如髻中明珠。汝如我子。我今以此大方等陀罗尼经授与于汝。譬如此王。以髻中明珠授与其子。又告阿难譬如大王王领一切国。临欲终时。国政之事付嘱于子。我今亦复如是。为一切诸法中之王而得自在。大小乘典付嘱于汝。譬如此王好丑之事付嘱于子。阿难我今以此大方等陀罗尼经付嘱于汝。若有众生来诣汝所欲求此经。如上十二梦王。汝当善为说其事相。前人所可为说境界之事。于一会中莫为多说。譬如估客周游四方若到一国。若卖宝时不都示人。汝今亦应如是少少而说。又复告阿难譬如女人而有一子。作诸饮食置舍宅中不都示子。如是诸食都为其子。终不顿与悉令尽也。汝今亦应如是。不应一会悉为众生尽说境界之事。
　　复次阿难此陀罗尼者。不得用咒方道病。乾陀鬼病狂乱鬼病。不语鬼病不开眼鬼病。吸人精气鬼病唾人鬼病。视人鬼病食脓血鬼病弃米火鬼病魑魅鬼病。迷人鬼病食发鬼病。能令人无心识鬼病。食人心鬼病大疫鬼病。若有如是诸病悉不得用。除自忆念大方等陀罗尼经。何以故非对治故。善男子于汝意云何。若有善男子善女人。磨大地土而用作食供四大身。日日常食得活身不。阿难白佛言不也世尊。如是等土非本所食云何活身。佛告阿难善哉善哉善男子。实语不虚土者定不中食。我今此法定不中用治下世病。何以故此陀罗尼非对治故。阿难我今已说大方等陀罗尼。所应受持者而已受持。所应化者而已受化。所应说者我已说竟。所应持者菩萨持竟。声闻所持而未应也。阿难于汝意云何。受持如是章句不。阿难白佛言世尊我当受持如是章句。若佛去世之后。若有比丘比丘尼优婆塞优婆夷。婆罗门婆罗门子居士居士子。天龙夜叉摩睺罗伽等。若来诣我所推问陀罗尼义。我当为说如佛世尊。愿赐听不。
　　佛告阿难善哉善哉。真我弟子真用我法出三界苦。善哉善哉阿难。众生不能受持如是经典。违犯重戒毁谤正法逆害圣人阿难以是因缘我今重以此经付嘱于汝。当为众生除灭重罪。尔时阿难及五百大弟子。文殊师利及诸菩萨。波斯匿王及五百比丘。优婆塞优婆夷居士居士子。及与十方天子婆萸大士。及诸罪人八十万亿恒河沙诸菩萨。九十二亿诸天人阿修罗。无量大众欢喜奉行。各礼佛足顶戴信受。

第0章 　　　　大方等陀罗尼经卷第四

　　婆呵罗帝(一)婆帝罗毗留赖多(二)唭呵帝莎呵(三)呵呵梨呵[口*姪][口*知]阿醯(四)蒲醯呵郁呵蛇醯(五)蒲醯蛇醯槃蛇醯(六)阿[少/兔]蛇醯(七)阿[少/兔]蛇醯醯蛇(八)复蛇醯醯蛇(九)蒲蛇醯醯蛇(十)复蛇醯醯蛇(十一)蒲蛇醯醯蛇(十二)复蛇槃复蛇槃[口*姪][口*知](十三)莎诃(十四)

