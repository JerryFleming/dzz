No.2461
大和尚奉为平安城太上天皇灌顶文

　　　　    

    夫八缮深海非修足不能极其底。九万高凤非鹏翼不得见其顶。盘薄厚地劫火之所灰灭叆叇浓云猛风之所搴卷。摩尼奇珠待大龙而雨宝。轮王妙药对鄙人以为毒。何况真言秘藏超三自以难闻。金刚佛戒过十地而叵得。自非轮王种姓大机菩萨。谁能开五智于一心得三密乎凡身。虽然医眼所睹百毒变药。佛慧所照众生即佛。众生体性诸佛法界本来一味都无差别。众生不悟长夜受苦。诸佛能觉常恒安乐。是故为令众生顿觉心佛速归本源。说此真言法门为迷方之指南。故金刚顶说。真言陀罗尼藏者一切如来秘奥之教。自觉圣智修证法门。亦是一切菩萨受佛净戒无量威仪。入一切如来海会坛受灌顶职位。超过三界受佛教敕三摩地门。具足因缘顿集功德广大智慧。于无上菩提皆不退转。离诸天魔一切烦恼及诸罪障。念念消融证佛四种身。谓自性身（云云）满足五智三十七尊等不共佛法门。又六波罗蜜经说。佛所说教总有五藏（云云）此五藏中经如乳乃至总持如醍醐（云云）又金刚顶说。如来变化身于阎浮提摩竭陀国菩提道场成等正觉。为地前菩萨声闻缘觉凡夫说三乘教法。或依他意趣说。或自意趣说。种种根器种种方便如法修行得人天果报。或得三乘解脱果。或进或退于无上菩提三无数大劫修行勤苦乃得成佛。王宫生双树灭遗身舍利。起塔供养感受人天胜妙果报及涅槃因（是明释迦说法）不同报身佛于色界顶第四禅阿迦尼吒天宫云集尽虚空遍法界一切诸佛十地满足诸大菩萨证明警觉身心顿证无上菩提（此明报佛说法）法性身佛从心流出无量诸佛及无量菩萨。皆同一性。谓金刚性。对遍照如来受灌顶职位。彼等菩萨各说三密门。以献大日佛及一切如来便请加持教敕。大日尊言。汝等将来于无量世界为最上乘者令得现生世出世间悉地成就。彼诸菩萨受如来敕已。顶礼佛足围绕大日如来佛已。各还本方本位成为五轮持本标帜。若见若闻若入轮坛能断有情轮转生死业障。于五解脱轮中从一佛至一佛供养承事。皆令获得无上菩提成决定性。犹如金刚不可俎坏。此即大日圣众集会。便为现证塔。一一菩萨一一金刚各住本三昧住自解脱。皆住大悲愿力广利有情。若见若闻悉证三昧功德智慧顿集成就（云云）此法界体性身大日如来与五智所成四种法身金刚萨埵等尘数诸佛眷属或住法界宫。或住普贤心殿等中。常恒不断演说此金刚一乘真言秘藏。昔释迦如来掩化之后有一大士。名曰龙猛菩萨。对于金刚萨埵授灌顶得此秘教。其弟子龙智亲于龙猛所授得此法。彼龙智菩萨年九百余岁面貌三十许。今见住南天竺国流传此宗。彼弟子金刚智大唐开元十八年从南天来。始传大唐。其上足弟子大广智三藏天宝年中更诣龙智所得金刚顶及大日经等并五部曼荼罗等还归唐国。玄宗肃宗代宗三个天子从而授灌顶。受持佛戒修行三密法门。三藏弟子授传法印者有八人。其一人名曰。青龙寺某甲。能持两部教不坠师风。德宗皇帝及南内从而授戒入坛。斯乃第七传法阿阇梨也。幸逢昌泰叨滥求法。厚沐圣朝雱霈之泽赖大师慈悲之力以支大唐贞元二十二年。日本延历二十四年六月十三日。于长安城青龙寺东塔院灌顶道场。受持诸佛三昧耶戒授五部灌顶。荷两部曼荼罗负一百余部金刚一乘教。忘蜉命于长途指泡身于惊波。为奉酬国恩还归本朝。幸遇诸佛应化金轮运启之朝以大同元年奉献曼荼罗并经等。从尔已还。愚忠无感忽经一十七年。天从人欲圣鉴人心。因缘感应故今日奉对龙颜得遂愚诚。一喜一惧心神无厝。伏惟太上金轮皇帝陛下。因圆昔劫果满前生。然犹慈悲未极众生未尽。现化此土广济群品。脱履姑射游心无为。为护法城权现受法之相。为益众生听野干之说法。喜哉今日之四众。幸哉此夕之大小。奉值圣父圣子受持佛戒顿入佛位。仰愿尽虚空遍法界同一体性金刚海会大日尊。四方四智十六诸尊尘数诸尊（云云）。

一甚深妙法求法因缘（云云）
一净三业
一归命顶

    夫过此大虚广大者我心。越彼法界独尊者自佛。佛刹微尘之数不能譬其数量。日月摩尼之光不得喻其光明。不待修行清净觉者本具。不假勤念法然萨埵自得。五智之尊居其根首。四曼之德摄其枝末。至如如如如如之理。空空空空之智。足断不进手亡不及。奇哉曼荼罗。妙矣我三密。于焉妄风鼓而海水跃。暗云涌而虚雾霾。梦虎森罗三界之区。空华照灼四生之宅。我我之执弥固其根。有有之迷重繁其叶。三重妄执之心蔽大日光。四倒实有之思荫满月面。狂醉不警三途之心患炽然。沉眠不觉三有之火蔓莚。遂使十二因缘轮转不绝。五蕴八苦幻现不休。父子父子相续而生。身心身心流转而灭。生之苦死之苦。老也忧病也痛。贫之苦。八苦迫我三途煮吾。天上不安。何况人间。大觉慈父明见此故。随病与药说种种法门。示其迷指其归源。狂醉轻重法药浅深。二乘三乘之车随机而授。显教密教之筏任器而施。顺其教门戒亦不同。故龙猛菩萨说。戒有五种（云云）人天。声闻。缘觉。菩萨。三昧耶佛戒。第五三昧耶佛戒今所授者也。十善戒通五种。随其广狭有浅深耳。如声闻菩萨戒有四重十重。三昧耶戒亦有之。然其名同义趣别。何者声闻菩萨四重如常。今此戒四重者亦如后说。非只戒异定慧亦别。若言乘五乘道别。言宗八宗趣异。言八宗者。律。俱舍。成实。法相。三论。天台。花严。真言是也。律家防身口七支非恶。观四念处证灰身灭智以为究竟。俱舍谈三世实有义。成实说折法空。其果则同期小乘阿罗汉。此三宗小教也。法相委说八识三性之义妙宣唯识无境之理。固谈因果普说法门。言位竖示五十二位告时吐三大无数。是则遮拨因果理愚者迷心外境痴人。调估大慢众生之药。弥勒大慈三昧之门也。三论则善说八不空性之理。妙开除灭诸戏论之趣。一实无生之观因之而立。二谛中道之义从此而发。是则烧落三毒四魔之猛火。搴卷戏论妄云之暴风。扫身心着爱除内外障碍此药得最。般若佛母文殊三昧之门也。天台言一乘三观之道显四教一如之义。一念三谛造境即中以为极妙。据法华经凭中观论构一家义住一丘峰。言其人则观音大悲三昧之门也。花严妙通法界无障广谈理事圆融。是则除诸法性相不变之病示心佛无别之药。名人则普贤大士法界三昧之门也。如上诸宗诸教法王之一职百官之一局了。转妙转深如四渎泓澄五星灿烂。并皆释迦医王他受法帝随机之妙药也。今所授法者是大日如来住金刚法界心殿与五智如来四种法身自内眷属所演之秘密曼荼罗之法也。大日如来恒沙尘数之德具足无缺。故曰曼荼罗。曼荼罗者无比味无过上轮圆备足义也。入此乘者先须受戒。此戒名三昧耶教曰真言。言三昧耶者梵言。唐翻本誓平等摄持等义。言平等者三平等。身语心三密平等故。亦名三部。三部者佛莲金是也。此三部佛各具四种曼荼罗四种法身。如是诸尊平等平等无有增减优劣之异。是名平等。如是诸尊其数无量。此无数佛则一众生之佛。能察自佛如是。兼明他众生如是。他为显证自佛故勤修三密观。为他众生故普修行愿门。言誓愿者已知自他如是故发大誓愿修大悲行愿。行愿则四无量四摄等是也。此是行愿能利众生能济群生。为众生之父者也。尤可留心。摄持者入我我入也。自尘数佛能入他心佛。他心尘数佛能入自心佛。彼此互为能持所持。能观此理摄持自他善恶之心。故名之。又次约字义释佛法僧即三部也。诸法谛义。谛则观察不谬。即观音大悲三昧。我不可得则大空。大空无戏论如来文殊异名。则大智慧门。乘义。字义乘不可得义。本有金刚萨埵无始无终无生灭。性相常住等虚空。已无去来谁有运载。运载已休故乘不可得。具此三德者名大日如来。大日具体只含此三字。显此义故名三昧耶。能知引义诵此三字。则摄得大日如来所有一切功德智慧。如是义推而广之。不能缕陈。此是法门大乘众教之中最尊最贵。故六波罗蜜经（云云）又守护国经（云云）
    夫气海虽微忽起满界之云。眼精至小能照遍虚之物。况复罗□长脚踄大海而犹浅。金翅广翼翔大空而尚狭。至若菩提萨埵之发心。金刚大士之用意包法界于一心顾众生于四恩。拔众生苦与众生乐。拔苦之术非正行不得。与乐之道非正法不能。所谓正行正法随机多门。机根万差法药随殊。摄末归本其要有六。故经云。如来所有法宝其数无量。大分为五。一苏多览藏。二毗那藏。三阿毗达磨藏。四般若藏。五总持藏。初苏多罗藏者。为处山林乐禅定众生说也。第二毗那耶藏者。为住聚落伽蓝乐习威仪一味和合住持正法众生说。第三阿毗达磨藏者。为不乐前二乐欲研窍性相究竟甚理众生说。第四般若藏者。或有众生不乐前三乐离诸执着戏论速住无分别证寂静为彼众生佛说此藏。或有众生不乐前四乐速断烦恼出生死证法身。及犯僧四重尼八重禁造五逆罪谤方等经一阐提人为如是众生如来说总持藏。如是五藏譬如牛五味。修多罗如乳律藏如酪。论藏如生苏。般若如熟苏。总持如醍醐。醍醐如诸味之中微妙第一能治一切病。总持法门亦如是。能消一切障能断一切恼。早圆满福智速证得法身。依佛说经判有五种别。至菩萨说人师谈其流有八。一律宗。二俱舍宗。三成实宗。四法相宗。五三论宗。六天台。七花严。八真言。初三谓之小乘。次四谓之大乘。后一秘密金刚乘也。律说防身口七支证小涅槃。俱舍说三世实有等义。成实谈析法空义。法相说八识三性六度等法。三论谈八不空性。绝诸戏论。寂静安乐等理趣。天台吐三谛一心造境即中。华严宗论法界圆融理事无碍三种世间以为一身重重无尽以为一心。如此七宗五藏以为显教。虽宗极炳着从浅诣深。然犹应化之谈随机之药而已。如来大医王随众生病授种种法药。顺彼教门戒亦随别故龙猛菩萨说。戒有五种。谓人天声闻缘觉菩萨三昧耶。所谓三昧耶者者今所授之戒也。
    若夫一千二百药草七十二种金丹悲身病而作方。一十二部妙法八万四千经教哀心疾而垂训。身病百种即方药不能一途。心疾万品经教不得一种。是故我大师薄伽梵施。种种药疗种种病。五常五戒即愚童持斋之妙药。六行四禅则婴童无畏之醍醐。二百五十之戒。四念八背之观。十二因缘十二头陀。遮人我而证三昧。带法执而得涅槃斯乃声闻之教药。缘觉之除病。无缘起悲幻炎观识。六度为行四摄作事。三祇积功四智得果。斯为他缘大乘之方法。舍无我而得自在。观不生而觉心性。挥八不以断八迷。掷五句以拂五边。四种言语道断而无为。九种心量足绝而寂静。是则觉心不生之妙术。观自心于妙莲喻境智于照润。三谛俱融六即表位。是则如实一道心之针灸。况复喻法界于帝网观心佛于金水。六相十玄织其教义五教四车简其浅深。初发成正觉三生证佛果。斯乃极无自性心之佛果。如是妙法并皆契其机根不思议妙药。自上诸教他受用应化佛之所说甘露。今所授三昧耶佛戒者即是大毗卢遮那自性法身之所说真言曼荼罗教之戒也。若有善男善女比丘比丘尼清信男女等。欲入此乘修行者先发四种心。一信心。二大悲主。三胜义心。四大菩提心。初信心者为欲决定坚固无退失故发此心。此有十种。一澄净义。能令心性清净明白故。二决定义。能令心性淳至坚固故。三欢喜义。能令断除诸忧恼故。四无厌义。能令断除懈怠心故。五随喜义。于他胜行发起同心故。六尊重义。于诸有德不轻贱故。七随顺义随所见闻不违逆故。八赞叹义。随彼胜行至心称叹故。九不坏义。专在一心不忘失故。十爱乐义。能令成就慈悲心故。二大悲心者亦名行愿心。言外道二乘不起此心。但有菩萨大士能发此心。观法界无余一切众生犹如己身。所以然者。善人之用心先他后己。又达观三世皆是我四恩。四恩皆坠三恶趣受无量苦。吾是彼之子也。亦彼之资也。非我谁能拔济。是故发此大慈大悲心。大慈能与乐大悲能拔苦。拔苦与乐之本不如绝本。绝本之首不若授法。法药虽万差前所说八种法门是彼之本。然犹随顺机根故有浅深迟速。为欲简择如是诸法教发第三胜义心。亦名深般若心。云何简择。若有上根上智人欲行如是法早归自心本宅。先须简知乘之差别。欲简知此乘优劣。非是凡夫二乘及十地菩萨所知境界。但依如来所说知之耳。如来明说其差别。是故揽此龟镜可简得。异生羝羊凡夫。专造十不善等业耽三毒五欲之乐。不曾知后身堕三途极苦。是故真言有智人不可乐着。愚童持斋之乘之法虽云渐信因果行五常五戒等。犹是人中之因不得生天之乐。是故不可乐着。婴童无畏外道生天之乘虽云下从四王天上至非想受二十八天乐。终堕人中地狱等不得出生死。是故不可乐唯蕴无我拔业因种二种羊鹿乘虽出三界犹是下劣。三生六十之劫。七八四百之时。何其眇焉。是故不可乐求。他缘大乘觉心不生二种法门舍身命而行布施。许妻子而与他人。经三大阿僧祇行六度万地。劫石高广难尽弱心易退难进。十进九退。吾亦何堪。如实一道之心虽云拂心垢而入清净泯境智而证如如。犹是一道清净之乐。未入金刚之宝藏。是故亦不可住极无自性心者虽云融法界而证三世间身等帝网而得一大法佛。犹是成佛之因。初心之佛。五相成身四种曼荼未能具足。是故不可住。未得为得未到须到。如是依如来教敕以最上智慧简乘差别发菩提心。若有人等乘如是车行所行道未名最上净菩提心。是故真言门菩萨超此诸住心等发菩提心者行菩提行。为知此乘差别发深般若胜义心。四大菩提心者。此有二种。一能求菩提心。二所求菩提心。能求心者。譬如有人欲为善与恶。必先标其心面后行其行求菩提之人亦复如是。又如狂人解毒忽起归宅之心游客事毕乍发怀土之思。求菩提之心亦复如是。既知狂醉在三界之狱熟眠卧六道之薮。何不驱神通之车速归本觉庄严之床。此即能求之心。所求心者所谓无尽庄严金刚界身是也。大毗卢遮那四种法身四种曼荼罗。皆是一切众生本来平等共有。虽然被五障之覆弊依三妄之云翳不得觉悟。若能观日月之光轮诵声字之真言。发三密之加持挥四智之妙用。则大日之光明廓周法界。无明之障者忽归心海。无明忽为明毒药乍为药。五部三部之尊森罗圆现。刹尘海滴之佛忽然涌出。住此三昧名秘密三摩地。诸佛如来以此大悲胜义三摩地为戒无时暂忘。何故以此名戒。戒有二种。一毗奈耶。此翻调伏。二尸罗。翻云清凉寂静。观一切众生犹如己身及四恩。是故不敢杀害其身命。观众生犹如己身。故不敢夺盗其所有财物。观众生犹如四恩故不敢凌辱污秽。观众生犹如己身四恩故不敢欺诳。观众生如己身四恩故不敢以粗恶语骂詈。观众生如己身四恩故不敢离间。观众生如己身四恩故不敢嗔恚前人。观众生如己身故不敢起愚痴心行。是则由大慈悲行愿故自然离十不善心。离十不善等即是调伏戒。由离其恶心故心中得清凉寂静。是则尸罗之戒。亦是饶益有情之式。又深以般若妙慧观前九种住心无自性。云何无自性。谓如冬冻遇春即泮流金石得火即消镕。诸法皆从缘无自性。是故异生羝羊凡夫一向恶心。遇善知识教诱故起愚童持斋心。愚童人天人信因果故起生天护戒心。婴童无畏心。婴童无畏心愿殊胜解脱智故依善知识诱发唯蕴无我拔业因种二乘心。二乘之人蒙诸佛警诱故起他缘大乘心。他缘大乘人愿最胜果故起觉心不生心。觉心不生人无自性故起一道如实心。一道如实人蒙诸佛警觉故发极无自性心。极无自性人愿究竟最胜金刚心故发秘密庄严心。是皆由无自性故展转胜进。以深般若观无自性故。自然离一切恶修一切善饶益自他众生。即是三聚妙戒具足无缺。住秘密三摩地亦复如是。住此乘者以此戒检知自身心教他众生。即此秘密三摩耶佛戒也。

大和尚春为平安城太上天皇灌顶文
