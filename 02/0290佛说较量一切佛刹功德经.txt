大正藏 No. 0290 佛说较量一切佛刹功德经
　　宋 法贤译


　　1卷


　　　　佛说较量一切佛刹功德经

　　　　西天译经三藏朝散大夫试光禄卿明教大师臣法贤奉　诏译
　　如是我闻。一时。佛在王舍城法野菩提道场。坐金刚摩尼宝师子之座。有菩萨摩诃萨众。周匝围绕。复有十佛刹百千俱胝那由他众。听佛说法。尔时会中有一菩萨摩诃萨。名不思议光王。即从座起。瞻视大会诸菩萨已。而白众言。汝诸佛子。今当谛听。此娑婆世界。满一大劫较量时分。是彼西方极乐世界。无量寿佛刹一昼夜。佛子。彼极乐世界。一大劫较量时分。是阿你弭沙世界。缚日啰(二合)娑誐啰钵啰摩哩那曩如来佛刹一昼夜。佛子。彼阿你弭沙世界。一大劫较量时分。是不退轮光明世界。敷莲花身如来佛刹中一昼夜。佛子。彼不退轮光明世界。一大劫较量时分。是无尘世界。法王如来佛刹中一昼夜。佛子。彼无尘世界。一大劫较量时分。是灯光世界。师子如来佛刹中一昼夜。佛子。彼灯光世界。一大劫较量时分。是善光世界。毗卢遮那如来佛刹中一昼夜。佛子。彼善光世界。一大劫较量时分。是难胜世界。法敷身如来佛刹中一昼夜。佛子。彼难胜世界。一大劫较量时分。是谟贺世界。一切通意王如来佛刹中一昼夜。佛子。彼谟贺世界。一大劫较量时分。是现圆光世界。赞叹如来佛刹中一昼夜。佛子。如是一切世界。依劫算数过十佛刹百千俱胝那由他微尘数劫已。有世界名莲花吉祥。彼佛世尊名贤吉祥。是彼佛刹中一昼夜。佛子。彼有菩萨地名普行地行。如是无量菩萨行。佛子。若复有人于此较量一切佛刹功德经。受持读诵。为他解说。彼人命终。十方佛刹恒河沙数。诸佛如来。悉皆现前。满彼有情一切所愿。佛说此经已。不思议光王菩萨及诸大众。闻佛所说。皆大欢喜信受奉行。

　　　　佛说较量一切佛刹功德经


