大正藏 No. 0245 佛说仁王般若波罗蜜经
　　后秦 鸠摩罗什译


　　2卷


第0段 　　　　佛说仁王般若波罗蜜经卷上

　　　　姚秦三藏鸠摩罗什译

第0段 　　序品第一

　　如是我闻：
　　一时，佛住王舍城耆阇崛山中，与大比丘众八百万亿，学无学皆阿罗汉，有为功德无为功德，无学十智、有学八智、有学六智，三根十六心行，法假虚实观、受假虚实观、名假虚实观，三空观门，四谛十二缘，无量功德皆成就。复有八百万亿大仙缘觉，非断非常，四谛十二缘皆成就。复有九百万亿菩萨摩诃萨，皆阿罗汉实智功德、方便智功德，行独大乘，四眼五通三达十力，四无量心，四辩四摄，金刚灭定，一切功德皆成就。复有千万亿五戒贤者，皆行阿罗汉，十地回向，五分法身具足，无量功德皆成就。复有十千五戒清信女，皆行阿罗汉，十地皆成就，始生功德，住生功德，终生功德，三十生功德皆成就。复有十亿七贤居士，德行具足：二十二品、十一切入、八除入、八解脱、三慧、十六谛、四谛、四三二一品、观得九十忍，一切功德皆成就。复有万万亿九梵，三净三光三梵，五喜乐天，天定功德，定味常乐神通，十八生处功德皆成就。复有亿亿六欲诸天子，十善果报，神通功德皆成就。复有十六大国王，各各有一万二万乃至十万眷属，五戒、十善、三归功德，清信行具足。复有五道一切众生。复有他方不可量众。复有变十方净土，现百亿高座，化百亿须弥宝华，各各坐前华上，复有无量化佛。有无量菩萨比丘八部大众，各各坐宝莲华，华上皆有无量国土，一一国土，佛及大众如今无异。一一国土中，一一佛及大众，各各说般若波罗蜜。他方大众及化众，此三界中大众，十二大众，皆来集会，坐九劫莲华座。其会方广九百五十里，大众佥然而坐。
　　尔时，十号三明大灭谛金刚智释迦牟尼佛，初年月八日方坐十地，入大寂室三昧思缘，放大光明，照三界中。复于顶上出千宝莲华，其华上至非想非非想天，光亦复尔，乃至他方恒河沙诸佛国土。时无色界雨无量变大香华香，如车轮华，如须弥山王，如云而下；十八梵天王雨百变异色华；六欲诸天雨无量色华。其佛座前自然生九百万亿劫(丹本作级)华，上至非想非非想天，是时世界其地六种震动。
　　尔时，诸大众俱共佥然生疑，各相谓言：“四无所畏、十八不共法、五眼法身大觉世尊，前已为我等大众，二十九年说摩诃般若波罗蜜、金刚般若波罗蜜、天王问般若波罗蜜、光赞般若波罗蜜。今日如来放大光明，斯作何事？”时十六大国王中，舍卫国主波斯匿王名曰月光，德行十地，六度、三十七品、四不坏净，行摩诃衍化，次第问居士宝盖法、净名等八百人；复问须菩提、舍利弗等五千人；复问弥勒、师子吼等十千人，无能答者。
　　时波斯匿王即以神力，作八万种音乐，十八梵、六欲诸天亦作八万种音乐，声动三千乃至十方恒河沙佛土，有缘斯现。彼他方佛国中南方法才菩萨共五百万亿大众，俱来入此大会；东方宝柱菩萨共九百万亿大众，俱来入此大会；北方虚空性菩萨共百千万亿大众，俱来入此大会；西方善住菩萨共十恒河沙大众，俱来入此大会。六方亦复如是，作乐亦然，亦复共作无量音乐，觉悟如来。佛即知时得众生根，即从定起，方坐莲华师子座上，如金刚山王。大众欢喜，各各现无量神通，地及虚空大众而住。

第0段 　　　　仁王般若波罗蜜护国经观空品第二

　　尔时，佛告大众：“知十六大国王意欲问护国土因缘。吾今先为诸菩萨，说护佛果因缘、护十地行因缘。谛听，谛听！善思念之，如法修行！”时波斯匿王言：“善！大事因缘故！”即散百亿种色华，变成百亿宝帐，盖诸大众。
　　尔时，大王复起作礼，白佛言：“世尊！一切菩萨云何护佛果？云何护十地行因缘？”佛言：“菩萨化四生，不观色如，受想行识如，众生我人常乐我净如，知见寿者如，菩萨如，六度四摄一切行如，二谛如。是故一切法性真实空，不来不去，无生无灭，同真际，等法性，无二无别如虚空。是故阴入界无我，无所有相，是为菩萨行化十地般若波罗蜜。”
　　白佛言：“若诸法尔者，菩萨护化众生，为化众生耶？”“大王！法性色受想行识常乐我净，不住色，不住非色，不住非非色，乃至受想行识亦不住非非住。何以故？非色如，非非色如。世谛故、三假故，名见众生，一切生性实故，乃至诸佛、三乘、七贤、八圣亦名见，六十二见亦名见。大王！若以名名见一切法，乃至诸佛三乘四生者，非非见一切法也。”
　　白佛言：“般若波罗蜜有法非非法，摩诃衍云何照？”
　　“大王！摩诃衍见非非法，法若法非非法，是名非非法空。法性空，色、受、想、行、识空，十二入、十八界空，六大法空，四谛、十二缘空。是法即生即住即灭，即有即空，刹那刹那亦如是法生法住法灭。何以故？九十刹那为一念，一念中一刹那经九百生灭，乃至色一切法亦如是。以般若波罗蜜空故，不见缘，不见谛，乃至一切法空，内空、外空、内外空、有为空、无为空、无始空、性空、第一义空、般若波罗蜜空、因空、佛果空、空空故空。但法集故有，受集故有，名集故有，因集故有，果集故有，十行故有，佛果故有，乃至六道一切有。善男子！若有菩萨见法众生我人知见者，斯人行世间，不异于世间。于诸法而不动不到不灭，无相无无相，一相法亦如也，诸佛法僧亦如也，是即初地一念心，具足八万四千般若波罗蜜，即载名摩诃衍，即灭为金刚，亦名定，亦名一切行。如光赞般若波罗蜜中说。
　　“大王！是经名味句，百佛千佛百千万佛说名味句。于恒河沙三千大千国土中，成无量七宝施三千大千国中众生，皆得七贤四果，不如于此经中，起一念信，何况解一句者！句非句非非句故，般若非句，句非般若，般若亦非菩萨。何以故？十地三十生空故，始生住生终生不可得，地地中三生空故，亦非萨婆若，非摩诃衍空故。
　　“大王！若菩萨见境、见智、见说、见受者，非圣见也，倒想见法，凡夫人也。见三界者，众生果报之名也。六识起无量欲无穷，名为欲界藏空；或色所起业果，名为色界藏空；或心所起业果，名无色界藏空。三界空，三界根本无明藏亦空，三地九生灭，前三界中余无明习果报空。金刚菩萨得理尽三昧故，或果生灭空，有果空，因空故空，萨婆若亦空。灭果空，或前已空故，佛得三无为果。智缘灭，非智缘灭，虚空萨婆若果空也。善男子！若有修习听说，无听无说，如虚空，法同法性，听同说同，一切法皆如也。大王！菩萨修护佛果为若此。护般若波罗蜜者为护萨婆若，十力，十八不共法，五眼，五分法身，四无量心，一切功德果为若此。”
　　佛说法时，无量人天众得法眼净，性地、信地有百千人，皆得大空菩萨大行。

第0段 　　　　仁王般若波罗蜜护国经菩萨教化品第三

　　白佛言：“世尊！护十地行菩萨云何行可行？云何行化众生？以何相众生可化？”佛言：“大王！五忍是菩萨法：伏忍上中下、信忍上中下、顺忍上中下、无生忍上中下、寂灭忍上中下，名为诸佛菩萨修般若波罗蜜。
　　“善男子！初发想信，恒河沙众生修行伏忍，于三宝中生习种性十心：信心、精进心、念心、慧心、定心、施心、戒心、护心、愿心、回向心。是为菩萨能少分化众生，已超过二乘一切善地。一切诸佛菩萨长养十心为圣胎也。
　　“次第起干慧性种性有十心，所谓四意止，身受心法，不净、苦、无常、无我也；三意止；三善根，慈、施、慧也。三意止，所谓三世，过去因忍、现在因果忍、未来果忍。是菩萨亦能化一切众生，已能过我人知见众生等想，及外道倒想所不能坏。
　　“复有十道种性地，所谓观色识想受行，得戒忍、知见忍、定忍、慧忍、解脱忍；观三界因果，空忍、无愿忍、无想忍；观二谛虚实，一切法无常，名无常忍；一切法空，得无生忍。是菩萨十坚心作转轮王，亦能化四天下，生一切众生善根。
　　“又信忍菩萨所谓善达明，中行者断三界色烦恼缚，能化百佛千佛万佛国中，现百身千身万身，神通无量功德，常以十五心为首：四摄法、四无量心、四弘愿、三解脱门。是菩萨从善地至于萨婆若，以此十五心为一切行根本种子。
　　“又顺忍菩萨所谓见胜现法，能断三界心等烦恼缚故，现一身于十方佛国中无量不可说神通化众生。
　　“又无生忍菩萨所谓远不动观慧，亦断三界心色等烦恼习故，现不可说不可说功德神通。
　　“复次，寂灭忍，佛与菩萨同用此忍入金刚三昧。下忍中行名为菩萨，上忍中行名为萨婆若，共观第一义谛，断三界心习，无明尽相为金刚，尽相无相为萨婆若，超度世谛第一义谛之外，为第十一地萨婆若。觉非有非无，湛然清净，常住不变，同真际，等法性，无缘大悲，教化一切众生，乘萨婆若乘来化三界。
　　“善男子！一切众生烦恼不出三界藏，一切众生果报二十二根不出三界，诸佛应化法身亦不出三界。三界外无众生，佛何所化？是故我言，三界外别有一众生界藏者，外道大有经中说，非七佛之所说。
　　“大王！我常语：一切众生断三界烦恼果报尽者，名为佛；自性清净名觉萨婆若性。众生本业，是诸佛菩萨本业，本所修行，五忍中十四忍具足。”
　　白佛言：“云何菩萨本业清净化众生？”佛言：“从一地乃至后一地，自所行处及佛行处，一切知见故。本业者，若菩萨住百佛国中，作阎浮四天王，修百法门，二谛平等心化一切众生；若菩萨住千佛国中，作忉利天王，修千法门，十善道化一切众生；若菩萨住十万佛国中，作炎天王，修十万法门，四禅定化一切众生；若菩萨住百亿佛国中，作兜率天王，修百亿法门，行道品化一切众生；若菩萨住千亿佛国中，作化乐天王，修千亿法门，二谛四谛八谛化一切众生；若菩萨住十万亿佛国中，作他化天王，修十万亿法门，十二因缘智化一切众生；若菩萨住百万亿佛国中，作初禅王，修百万亿法门，方便智愿智化一切众生；若菩萨住百万微尘数佛国中，作二禅梵王，修百万微尘数法门，双照方便神通智化一切众生；若菩萨住百万亿阿僧祇微尘数佛国中，作三禅大梵王，修百万亿阿僧祇微尘数法门，以四无碍智化一切众生；若菩萨住不可说不可说佛国中，作第四禅大静天王三界主，修不可说不可说法门，得理尽三昧，同佛行处，尽三界原，教化一切众生，如佛境界。是故一切菩萨本业化行清净，若十方诸如来亦修是业，登萨婆若果，作三界王，化一切无量众生。”
　　尔时，百万亿恒河沙大众，各从座起，散无量不可思议华，烧无量不可思议香，供养释迦牟尼佛及无量大菩萨，合掌听波斯匿王说般若波罗蜜，今于佛前以偈叹曰：
　　“世尊导师金刚体，　　心行寂灭转法轮，
　　八辩洪音为众说，　　时众得道百亿万。
　　时六天人出家道，　　成比丘众菩萨行，
　　五忍功德妙法门，　　十四正士能谛了，
　　三贤十圣忍中行，　　唯佛一人能尽原，
　　佛众法海三宝藏，　　无量功德摄在中。
　　十善菩萨发大心，　　长别三界苦轮海，
　　中下品善粟散王，　　上品十善铁轮王，
　　习种铜轮二天下，　　银轮三天性种性，
　　道种坚德转轮王，　　七宝金光四天下。
　　伏忍圣胎三十人，　　十信十止十坚心，
　　三世诸佛于中行，　　无不由此伏忍生。
　　一切菩萨行本原，　　是故发心信心难，
　　若得信心必不退，　　进入无生初地道，
　　教化众生觉中行，　　是名菩萨初发心。
　　善觉菩萨四天王，　　双照二谛平等道，
　　权化众生游百国，　　始登一乘无相道。
　　入理般若名为住，　　住生德行名为地，
　　初住一心足德行，　　于第一义而不动。
　　离达开士忉利王，　　现形六道千国土，
　　无缘无相第三谛，　　无死无生无二照。
　　明慧空照炎天王，　　应形万国导群生，
　　忍心无二三谛中，　　出有入无变化生。
　　善觉离明三道人，　　能灭三界色烦恼，
　　还观三界身口色，　　法性第一无遗照。
　　炎慧妙光大精进，　　兜率天王游亿国，
　　实智缘寂方便道，　　达无生照空有了。
　　胜慧三谛自达明，　　化乐天王百亿国，
　　空空谛观无二相，　　变化六道入无间。
　　法现开士自在王，　　无二无照达理空，
　　三谛现前大智光，　　照千亿土教一切。
　　焰胜法现无相定，　　能洗三界迷心惑，
　　空慧寂然无缘观，　　还观心空无量报。
　　远达无生初禅王，　　常万亿土教众生，
　　未度报身一生在，　　进入等观法流地。
　　始入无缘金刚忍，　　三界报形永不受，
　　观第三义无二照，　　二十一生空寂行。
　　三界爱习顺道定，　　远达正士独谛了，
　　等观菩萨二禅王，　　变生法身无量光。
　　入百恒土化一切，　　圆照三世恒劫事，
　　返照乐虚无尽原，　　于第三谛常寂然。
　　慧光开士三禅王，　　能于千恒一时现，
　　常在无为空寂行，　　恒沙佛藏一念了。
　　灌顶菩萨四禅王，　　于亿恒土化群生，
　　始入金刚一切了，　　二十九生永已度。
　　寂灭忍中下忍观，　　一转妙觉常湛然，
　　等慧灌顶三品士，　　除前余习无明缘。
　　无明习相故烦恼，　　二谛理穷一切尽，
　　圆智无相三界王，　　三十生尽等大觉。
　　大寂无为金刚藏，　　一切报尽无极悲，
　　第一义谛常安隐，　　穷原尽性妙智存。
　　三贤十圣住果报，　　唯佛一人居净土，
　　一切众生暂住报，　　登金刚原居净土。
　　如来三业德无极，　　我今月光礼三宝，
　　法王无上人中树，　　覆盖大众无量光。
　　口常说法非无义，　　心智寂灭无缘照，
　　人中师子为众说，　　大众欢喜散金华。
　　百亿万土六大动，　　含生之类受妙报，
　　天尊快说十四王，　　是故我今略叹佛。”

　　时诸大众闻月光王叹十四王无量功德藏，得大法利，即于坐中，有十恒河沙天王，十恒河沙梵王，十恒河沙鬼神王，乃至三趣得无生法忍；八部阿须轮王现转鬼身，天上受道，三生入正位者，或四生五生乃至十生得入正位，证圣人性，得一切无量报。
　　佛告诸得道果实天众：“善男子！是月光王已于过去十千劫中，龙光王佛法中，为四住开士，我为八住菩萨。今于我前大师子吼。如是，如是！如汝所言，得真义说，不可思议，不可度量，唯佛与佛，乃知斯事。
　　“善男子！其所说十四般若波罗蜜，三忍地地上中下三十忍，一切行藏一切佛藏不可思议。何以故？一切诸佛是中生，是中灭，是中化，无生无灭无化，无自无他，第一无二，非化非不化，非相非无相，无来无去，如虚空故。一切众生无生无灭，无缚解，非因非果，非不因果，烦恼我人知见受者我所者，一切苦受行空故。一切法集，幻化五阴，无合无散，法同法性，寂然空故。法境界空空无相，不转不颠倒，不顺幻化。无三宝，无圣人，无六道，如虚空故。般若无知无见，不行不缘，不因不受，不得一切照相故，行道斯行道相如虚空故。法相如是，何可有心得、无心得？是以般若功德，不可众生中行而行，不可五阴法中行而行，不可境中行而行，不可解中行而行。是故般若不可思议，而一切诸佛菩萨于中行，故亦不可思议。一切诸如来于幻化无住法中化，亦不可思议。
　　“善男子！此功德藏，假使无量恒河沙第十三灌顶开士说是功德，百千亿分中，如王所说如海一渧。我今略述分义功德，有大利益一切众生，亦为过去来今无量诸如来之所述可。三贤十圣赞叹无量，是月光王分义功德。
　　“善男子！是十四法门，三世一切众生、一切三乘、一切诸佛之所修集，未来诸佛亦复如是。若一切诸佛菩萨不由此门得萨婆若者，无有是处。何以故？一切佛及菩萨无异路故。是故一切诸善男子，若有人闻诸忍法门：信忍、止忍、坚忍、善觉忍、离达忍、明慧忍、焰慧忍、胜慧忍、法现忍、远达忍、等觉忍、慧光忍、灌顶忍、圆觉忍者，是人超过百劫千劫无量恒河沙生生苦难，入此法门，现身得报。”
　　时诸众中有十亿，同名虚空藏海菩萨，欢喜法乐，各各散华于虚空中，变成无量华台，上有无量大众，说十四正行。十八梵、六欲天王，亦散宝华，各坐虚空台上，说十四正行，受持读诵，解其义理。无量诸鬼神，现身修行般若波罗蜜。
　　佛告大王：“汝先言：‘云何众生相可化？’若以幻化身见幻化者，是菩萨真行化众生。众生识初一念识异木石，生得善、生得恶，恶为无量恶识本，善为无量善识本。初一念金刚终一念，于中生不可说不可说识，成众生色心是众生根本。色名色盖，心名识盖、想盖、受盖、行盖。盖者阴覆为用，身名积聚。
　　“大王！此一色法生无量色：眼所得为色，耳所得为声，鼻所得为香，舌得为味，身得为触，坚持名地，水名润，火名热，轻动名风；生五识处名根。如是一色一心有不可思议色心。
　　“大王！凡夫六识粗故，得假名青黄方圆等无量假色法；圣人六识净故，得实法色香味触一切实色法。众生者，世谛之名也。若有若无，但生众生忆念，名为世谛。世谛假诳幻化故有，乃至六道幻化，众生见幻化，幻化见幻化，婆罗门、刹利、毗舍、首陀，神我等色心，名为幻谛，幻谛法无。佛未出世前，无名字，无义名；幻法幻化，无名字，无体相，无三界名字，无善恶果报六道名字。
　　“大王！是故佛佛出现于世，为众生故，说作三界六道名字，是名无量名字。如空法、四大法、心法、色法、相续假法，非一非异，一亦不续，异亦不续，非一非异故，名相续谛。相待假法，一切名相待，亦名不定相待，如五色等法，有无一切等法。一切法皆缘成，假成众生，俱时因果，异时因果，三世善恶，一切幻化，是幻谛众生。
　　“大王！若菩萨如上所见众生幻化，皆是假诳，如空中华，十住菩萨诸佛五眼，如幻谛而见，菩萨化众生为若此。”
　　说此法时，有无量天子及诸大众得伏忍者，得空无生忍，乃至一地十地不可说德行。

第0段 　　　　仁王般若波罗蜜护国经二谛品第四

　　尔时波斯匿王言：“第一义谛中有世谛不？若言无者，智不应二；若言有者，智不应一。一二之义，其事云何？”
　　佛告大王：“汝于过去七佛已问一义二义。汝今无听，我今无说。无听无说，即为一义二义故。谛听，谛听！善思念之，如法修行。七佛偈如是：
　　“无相第一义，　　无自无他作，
　　因缘本自有，　　无自无他作。
　　法性本无性，　　第一义空如，
　　诸有本有法，　　三假集假有。
　　无无谛实无，　　寂灭第一空，
　　诸法因缘有，　　有无义如是。
　　有无本自二，　　譬若牛二角，
　　照解见无二，　　二谛常不即。
　　解心见不二，　　求二不可得，
　　非谓二谛一，　　非二何可得。
　　于解常自一，　　于谛常自二，
　　通达此无二，　　真入第一义。
　　世谛幻化起，　　譬如虚空华，
　　如影三手无，　　因缘故诳有。
　　幻化见幻化，　　众生名幻谛，
　　幻师见幻法，　　谛实则皆无，
　　名为诸佛观，　　菩萨观亦然。

　　“大王！菩萨摩诃萨于第一义中，常照二谛化众生。佛及众生一而无二。何以故？以众生空故得置菩提空，以菩提空故得置众生空。以一切法空故空空。何以故？般若无相，二谛虚空，般若空，从无明乃至萨婆若，无自相、无他相故，五眼成就时见无所见，行亦不受，不行亦不受，非行非不行亦不受，乃至一切法亦不受。菩萨未成佛时以菩提为烦恼，菩萨成佛时以烦恼为菩提，何以故？于第一义而不二故，诸佛如来乃至一切法如故。”
　　白佛言：“云何十方诸如来、一切菩萨不离文字而行诸法相？”
　　“大王！法轮者：法本如、重诵如、受记如、不诵偈如、无问而自说如、戒经如、譬喻如、法界如、本事如、方广如、未曾有如、论议如，是名味句音声果文字记句一切如。若取文字者，不行空也。
　　“大王！如如文字修诸佛智母，一切众生性根本智母，即为萨婆若体。诸佛未成佛，以当佛为智母，未得为性，已得为萨婆若。三乘般若，不生不灭，自性常住。一切众生，以此为觉性故。若菩萨无受无文字，离文字，非非文字，修无修为修文字者，得般若真性般若波罗蜜。大王！若菩萨护佛护，化众生，护十地行，为若此。”
　　白佛言：“无量品众生，根亦无量，行亦无量。法门为一为二，为无量耶？”
　　“大王！一切法观门，非一非二，乃有无量一切法，亦非有相，非非无相。若菩萨见众生见一见二，即不见一不见二，一二者第一义谛也。
　　“大王！若有若无者即世谛也。以三谛摄一切法，空谛、色谛、心谛故，我说一切法不出三谛。我人知见五受阴空，乃至一切法空，众生品品根行不同故，非一非二法门。
　　“大王！七佛说摩诃般若波罗蜜，我今说般若波罗蜜，无二无别。汝等大众，应当受持读诵解说。是经功德，有无量不可说不可说诸佛，一一佛教化无量不可说众生，一一众生皆得成佛；是佛复教化无量不可说众生，皆得成佛；是上三佛说般若波罗蜜经八万亿偈；于一偈中复分为千分；于一分中说一分句义不可穷尽，况复于此经中起一念信！是诸众生超百劫千劫十地等功德，何况受持读诵解说者功德，即十方诸佛等无有异。当知是人即是如来，得佛不久。”
　　时诸大众闻说是经，十亿人得三空忍；百万亿人得大空忍、十地性。
　　“大王！此经名为“仁王问般若波罗蜜经”。汝等受持般若波罗蜜经，是经复有无量功德，名为护国土功德，亦名一切国王法药服行无不大用护舍宅功德，亦护一切众生身。即此般若波罗蜜，是护国土，如城堑墙壁刀剑鉾楯，汝应受持般若波罗蜜，亦复如是。”

第0段 　　　　佛说仁王般若波罗蜜经卷上



第0段 　　　　佛说仁王般若波罗蜜经卷下

　　　　姚秦三藏鸠摩罗什译

第0段 　　护国品第五

　　尔时，佛告大王：“汝等善听，吾今正说护国土法用，汝当受持般若波罗蜜。当国土欲乱，破坏劫烧，贼来破国时，当请百佛像、百菩萨像、百罗汉像，百比丘众，四大众、七众，共听请百法师讲般若波罗蜜。百师子吼高座前燃百灯，烧百和香，百种色花，以用供养三宝，三衣什物供养法师，小饭中食亦复以时。大王！一日二时讲读此经，汝国土中有百部鬼神，是一一部复有百部，乐闻是经，此诸鬼神护汝国土。
　　“大王！国土乱时，先鬼神乱，鬼神乱故万民乱，贼来劫国，百姓亡丧。臣君太子王子百官共生是非，天地怪异，二十八宿、星道日月失时失度，多有贼起。
　　“大王！若火难水难风难一切诸难，亦应讲读此经，法用如上说。
　　“大王！不但护国，亦有护福，求富贵官位七宝如意行来，求男女，求慧解名闻，求六天果报，人中九品果乐，亦讲此经，法用如上说。
　　“大王！不但护福，亦护众难，若疾病苦难，杻械枷锁检系其身，破四重罪，作五逆因，作八难罪，行六道事，一切无量苦难，亦讲此经，法用如上说。
　　“大王！昔日有王释提桓因，为顶生王来上天欲灭其国。时帝释天王即如七佛法用，敷百高座，请百法师，讲般若波罗蜜。顶生即退，如灭罪经中说。
　　“大王！昔有天罗国王，有一太子欲登王位，一名班足。太子为外道罗陀师受教，应取千王头以祭家神。自登其位，已得九百九十九王，少一王。即北行万里，即得一王，名普明王。其普明王白班足王言：‘愿听一日饭食沙门，顶礼三宝。’其班足王许之一日。时普明王即依过去七佛法，请百法师，敷百高座，一日二时讲般若波罗蜜八千亿偈竟，其第一法师为明王而说偈言：
　　“‘劫烧终讫，　　乾坤洞燃。　　须弥巨海，
　　都为灰炀，　　天龙福尽，　　于中雕丧。
　　二仪尚殒，　　国有何常。　　生老病死，
　　轮转无际，　　事与愿违，　　忧悲为害。
　　欲深祸重，　　疮疣无外，　　三界皆苦，
　　国有何赖。　　有本自无，　　因缘成诸，
　　盛者必衰，　　实者必虚。　　众生蠢蠢，
　　都如幻居，　　声响俱空，　　国土亦如。
　　识神无形，　　假乘四驰，　　无明宝象，
　　以为乐车。　　形无常主，　　神无常家，
　　形神尚离，　　岂有国耶！’

　　“尔时，法师说此偈已，时普明王眷属得法眼空，王自证虚空等定，闻法悟解。还至天罗国班足王所众中，即告九百九十九王言：‘就命时到，人人皆应诵过去七佛《仁王问般若波罗蜜经》中偈句。’时班足王问诸王言：‘皆诵何法？’时普明王即以上偈答王。王闻是法，得空三昧；九百九十九王亦闻法已，皆证三空门定。时班足王极大欢喜，告诸王言：‘我为外道邪师所误，非君等过。汝可还本国，各各请法师讲般若波罗蜜名味句。’时班足王以国付弟，出家为道，证无生法忍，如十王地中说。五千国王常诵是经，现世生报。
　　“大王！十六大国王修护国之法，法应如是，汝当奉持。天上人中六道众生，皆应受持七佛名味句。未来世中有无量小国王欲护国土，亦复尔者，应请法师说般若波罗蜜。”
　　尔时，释迦牟尼佛说般若波罗蜜时，众中五百亿人得入初地，复有六欲诸天子八十万人得性空地，复有十八梵王得无生忍、得无生法乐忍，复有先以学菩萨者证一地二地三地乃至十地，复有八部阿须轮王得十三昧门、得三三昧门，得转鬼身，天上正受，在此会者皆得自性信乃至无量空信。吾今略说天等功德不可具尽。

第0段 　　　　仁王般若波罗蜜护国经散华品第六

　　尔时，十六大国王闻佛说十万亿偈般若波罗蜜，欢喜无量，即散百万亿茎华，于虚空中变为一座，十方诸佛共坐此座，说般若波罗蜜。无量大众共坐一座，持金罗华，散释迦牟尼佛上，成万轮华，盖大众上；复散八万四千般若波罗蜜华于虚空中，变成白云台，台中光明王佛，共无量众，说般若波罗蜜。台中大众持雷吼华，散释迦牟尼佛及诸大众；复散妙觉华于虚空中，变作金刚城。城中师子吼王佛共十方佛、大菩萨论第一义谛。时城中菩萨，持光明华，散释迦牟尼佛上，成一华台，台中十方佛。诸天散天华，于释迦牟尼佛上虚空中成紫云盖，覆三千大千世界，盖中天人散恒河沙华，如云而下。时诸国王，散华供已，愿过去佛、现在佛、未来佛常说般若波罗蜜，愿一切受持者，比丘、比丘尼、信男、信女，所求如意，常行般若波罗蜜。
　　佛告大王：“如是，如是！如王所说。般若波罗蜜应说应受，是诸佛母、诸菩萨母，神通生处。”
　　时，佛为王现五不思议神变：一华入无量华，无量华入一华；一佛土入无量佛土，无量佛土入一佛土；无量佛土入一毛孔土，一毛孔土入无量毛孔土；无量须弥、无量大海入芥子中；一佛身入无量众生身，无量众生身入一佛身、入六道身、入地水火风身，佛身不可思议，众生身不可思议，世界不可思议。佛现神足时，十方诸天人得佛华三昧，十恒河沙菩萨现身成佛，三恒河沙八部王成菩萨道，十千女人现身得神通三昧。
　　“善男子！是般若波罗蜜有三世利益，过去已说，现在今说，未来当说。谛听，谛听！善思念之，如法修行。”

第0段 　　　　仁王般若波罗蜜护国经受持品第七

　　尔时，月光心念口言：“见释迦牟尼佛现无量神力，亦见千华台上宝满佛，是一切佛化身主。复见千华叶世界上佛，其中诸佛各各说般若波罗蜜。”白佛言：“如是无量般若波罗蜜，不可说不可解，不可以识识。云何诸善男子，于是经中明了觉解，如法为一切众生开空法道？”
　　大牟尼言：“有修行十三观门诸善男子，为大法王，从习忍至金刚顶，皆为法师，依持建立。汝等大众，应如佛供养而供养之，应持百万亿天华天香而以奉上。
　　“善男子！其法师者是习种性菩萨，若在家婆差、忧婆差，若出家比丘、比丘尼，修行十善，自观己身，地、水、火、风、空、识分分不净；复观十四根，所谓五情、五受、男、女、意、命等，有无量罪过故，即发无上菩提心，常修三界一切念念皆不净，故得不净忍观门。住在佛家，修六和敬，所谓三业同戒、同见、同学，行八万四千波罗蜜道。
　　“善男子！习忍以前行十善菩萨，有退有进，譬如轻毛，随风东西。是诸菩萨亦复如是，虽以十千劫行十正道，发三菩提心，乃当入习忍位，亦常学三伏忍法，而不可名字是不定人。是定人者，入生空位，圣人性故，必不起五逆、六重、二十八轻。佛法经书作返逆罪，言非佛说，无有是处。能以一阿僧祇劫，修伏道忍行，始得入僧伽陀位。
　　“复次，性种性行十慧观，灭十颠倒，及我人知见分分假伪，但有名，但有受，但有法，不可得，无定相，无自他相故。修护空观，亦观亦行百万波罗蜜，念念不去心，以二阿僧祇劫行正道法，住波罗陀位。
　　“复次，道种性住坚忍中，观一切法无生、无住、无灭，所谓五受三界二谛无自他相，如实性不可得故；而常入第一义谛，心心寂灭而受生三界。何以故？业习果报未坏尽，故顺道生。复以三阿僧祇劫，修八万亿波罗蜜，当得平等圣人地故，住阿毗跋致正位。
　　“复次，善觉摩诃萨，住平等忍，修行四摄，念念不去，心入无相，舍灭三界贪烦恼，于第一义谛而不二，为法性无为，缘理而灭一切相故，为智缘灭无相无为。住初忍时，未来无量生死不由智缘而灭故，非智缘灭，无相无为，无自他相，无无相故，无量方便皆现前。观实相方便者，于第一义谛，不沈不出，不转不颠倒。遍学方便者，非证非不证而一切学。回向方便者，非住果非不住果而向萨婆若。魔自在方便者，于非道而行佛道，四魔所不动。一乘方便者，于不二相，通达众生一切行故。变化方便者，以愿力自在生一切净佛国土。如是，善男子！是初觉智，于有无相而不二，是实知照功用；不证不沈，不出不到，是方便观。譬如水之与波不一不异，乃至一切行——波罗蜜、禅定、陀罗尼——不一不二故，而一一行成就。以四阿僧祇劫行行故，入此功德藏门。无三界业习生故，毕故，不造新，以愿力故，变化生一切净土。常修舍观故，登鸠摩罗伽位，以四大宝藏，常授与人。
　　“复次，德慧菩萨，以四无量心灭三有嗔等烦恼，住中忍中，行一切功德故。以五阿僧祇劫行大慈观，心心常现在前，入无相阇陀波罗位，化一切众生。
　　“复次，明慧道人，常以无相忍中行三明观，知三世法无来无去无住处，心心寂灭，尽三界痴烦恼，得三明一切功德观故，常以六阿僧祇劫，集无量明波罗蜜故，入伽罗陀位，无相行受持一切法。
　　“复次，尔焰圣觉达菩萨，修行顺法忍，逆五见流，集无量功德，住须陀洹位。常以天眼、天耳、宿命、他心、身通达，念念中灭三界一切见，亦以七阿僧祇劫行五神通，恒河沙波罗蜜常不离心。
　　“复次，胜达菩萨，于顺道忍，以四无畏，观那由他谛内道论、外道论、药方、工巧、咒术故，我是一切智人；灭三界疑等烦恼故，我相已尽；知地地有所出，故名出道；有所不出，故名障道；逆三界疑。修习无量功德故，即入斯陀含位。复集行八阿僧祇劫中行诸陀罗尼门故，常行无畏观不去心。
　　“复次，常现真实住顺忍中，作中道观，尽三界集因集业一切烦恼故，观非有非无，一相无相而无二故，证阿那含位。复于九阿僧祇劫，集照明中道故，乐力生一切佛国土。
　　“复次，玄达菩萨，十阿僧祇劫中，修无生忍，法乐忍者，名为缚忍。顺一切道生而一心忍中灭三界习因业果，住后身中，无量功德皆成就。无生智、尽智、五分法身皆满足，住第十地阿罗汉梵天位，常行三空门，观百千万三昧，具足弘化法藏。
　　“复次，等觉者，住无生忍中，观心心寂灭而无相相、无身身、无知知，而用心乘于群方之方，憺怕住于无住之住。在有常修空，处空常万化，双照一切法故，知是处非是处，乃至一切智十力观故，而登摩诃罗伽位，化一切国土众生，千阿僧祇劫行十力法，心心相应，常入见佛三昧。
　　“复次，慧光神变者，住上上无生忍，灭心心相。法眼见一切法，净三眼色空见。以大愿力常生一切净土。万阿僧祇劫，集无量佛光三昧，而能现百万恒河沙诸佛神力。住婆伽梵位，亦常入佛华三昧。
　　“复次，观佛菩萨，住寂灭忍者。从始发心至今经百万阿僧祇劫，修百万阿僧祇劫功德故，登一切法解脱，住金刚台。
　　“善男子！从习忍至顶三昧，皆名为伏一切烦恼。而无相信，灭一切烦恼，生解脱智；照第一义谛，不名为见。所谓见者是萨婆若。是故我从昔以来，常说唯佛所知见觉。顶三昧以下至于习忍，所不知不见不觉，唯佛顿解，不名为信。渐渐伏者，慧虽起灭，以能无生无灭，此心若灭则累无不灭，无生无灭入理尽金刚三昧，同真际等法性，而未能等无等等。譬如有人，登大高台，下观一切，无不斯了。住理尽三昧，亦复如是。常修一切行满功德藏，入婆伽度位，亦复常住佛慧三昧。
　　“善男子！如是诸菩萨，皆能一切十方诸如来国土中化众生，正说正义，受持读诵，解达实相，如我今日等无有异。”
　　佛告波斯匿王：“我当灭度后，法欲灭时，受持是般若波罗蜜，大作佛事。一切国土安立，万姓快乐，皆由此般若波罗蜜。是故付嘱诸国王，不付嘱比丘、比丘尼、清信男、清信女。何以故？无王力故，故不付嘱。汝当受持读诵，解其义理。
　　“大王！吾今所化百亿须弥，百亿日月，一一须弥有四天下。其南阎浮提，有十六大国，五百中国，十千小国。其国土中有七可难，一切国王为是难故，讲读般若波罗蜜，七难即灭，七福即生，万姓安乐，帝王欢喜。
　　“云何为难？日月失度，时节返逆，或赤日出、黑日出，二三四五日出，或日蚀无光，或日轮一重、二三四五重轮现。当变怪时，读说此经。为一难也。二十八宿失度，金星、彗星、轮星、鬼星、火星、水星、风星、刀星、南斗、北斗、五镇大星，一切国主星，三公星，百官星，如是诸星各各变现，亦读说此经。为二难也。大火烧国，万姓烧尽，或鬼火、龙火、天火、山神火、人火、树木火、贼火，如是变怪，亦读说此经。为三难也。大水[漂*寸]没百姓，时节返逆，冬雨夏雪，冬时雷电霹雳，六月雨冰霜雹，雨赤水、黑水、青水，雨土山、石山，雨沙砾石，江河逆流，浮山流石，如是变时，亦读说此经。为四难也。大风吹杀万姓，国土山河树木一时灭没，非时大风、黑风、赤风、青风、天风、地风、火风，如是变时，亦读此经。为五难也。天地国土亢阳炎火洞燃，百草亢旱，五谷不登，土地赫然，万姓灭尽，如是变时，亦读此经。为六难也。四方贼来侵，国内外贼起，火贼、水贼、风贼、鬼贼，百姓荒乱，刀兵劫起，如是怪时，亦读此经。为七难也。
　　“大王！是般若波罗蜜，是诸佛菩萨一切众生心识之神本也，一切国王之父母也。亦名神符，亦名辟鬼珠，亦名如意珠，亦名护国珠，亦名天地镜，亦名龙宝神王。”
第0段 　　佛告大王：“应作九色幡，长九丈；九色华，高二丈；千支灯，高五丈；九玉箱，九玉巾，亦作七宝案，以经置上。若王行时，常于其前足一百步，是经常放千光明，令千里内，七难不起，罪过不生。若王住时，作七宝帐，中七宝高座，以经卷置上，日日供养，散华烧香，如事父母，如事帝释。
　　“大王！我今五眼明见，三世一切国王皆由过去侍五百佛，得为帝王主；是故一切圣人罗汉，而为来生彼国，作大利益。若王福尽时，一切圣人皆为舍去。若一切圣人去时，七难必起。
　　“大王！若未来世有诸国王护持三宝者，我使五大力菩萨往护其国：一、金刚吼菩萨，手持千宝相轮往护彼国；二、龙王吼菩萨，手持金轮灯往护彼国；三、无畏十力吼菩萨，手持金刚杵往护彼国；四、雷电吼菩萨，手持千宝罗网往护彼国；五、无量力吼菩萨，手持五千剑轮往护彼国。五大士五千大神王，于汝国中大作利益，当立形像而供养之。
　　“大王！吾今三宝付嘱汝等一切诸王：憍萨罗国、舍卫国、摩竭提国、波罗奈国、迦夷罗卫国、鸠尸那国、鸠睒弥国、鸠留国、[罽-厂]宾国、弥提国、伽罗干国、乾陀卫国、沙陀国、僧伽陀国、健拿掘阇国、波提国，如是一切诸国王等皆应受持般若波罗蜜。”
　　时诸大众及阿须轮王，闻佛说未来世七可畏，身毛为竖，呼声大叫而言：“愿不生彼国。”时十六大国王，即以国事付弟，出家修道，观四大四色胜出相，四大四色不用识空入行相，三十忍初地相，第一义谛九地相。是故大王舍凡夫身，入六住身；舍七报身，入八法身，证一切行般若波罗蜜。十八梵天阿须轮王，得三乘观同无生境，复散华供养，空华、法性华、圣人华、顺华、无生华、法乐华、金刚华、缘观中道华、三十七品华，而散佛上及九百亿大菩萨众。其余一切众证道迹果，散心空华、心树华、六波罗蜜华、妙觉华，而散佛上及一切众。十千菩萨念来世众生，即证妙觉三昧、圆明三昧、金刚三昧，世谛三昧、真谛三昧、第一义谛三昧——此三谛三昧是一切三昧王三昧，亦得无量三昧、七财三昧、二十五有三昧、一切行三昧。复有十亿菩萨登金刚顶现成正觉。

第0段 　　　　仁王般若波罗蜜护国经嘱累品第八

　　佛告波斯匿王：“我诫敕汝等，吾灭度后，八十年八百年八千年中，无佛无法无僧，无信男无信女时，此经三宝，付嘱诸国王四部弟子受持读诵解义，为三界众生开空慧道，修七贤行、十善行，化一切众生。后五浊世，比丘、比丘尼四部弟子，天龙八部，一切神王，国王大臣太子王子，自恃高贵，灭破吾法，明作制法，制我弟子比丘、比丘尼：不听出家、行道，亦复不听造作佛像形、佛塔形；立统官制众，安籍记僧；比丘地立，白衣高坐；兵奴为比丘；受别请法。知识比丘共为一心，亲善比丘为作斋会，求福如外道法，都非吾法。当知尔时正法将灭不久。
　　“大王！坏乱吾道，是汝等作。自恃威力，制我四部弟子。百姓疾病无不苦难，是破国因缘，说五浊罪穷劫不尽。
　　“大王！法末世时，有诸比丘四部弟子，国王大臣多作非法之行，横与佛法众僧作大非法，作诸罪过，非法非律，系缚比丘，如狱囚法。当尔之时，法灭不久。
　　“大王！我灭度后，未来世中四部弟子，诸小国王太子王子，乃是住持护三宝者，转更灭破三宝；如师子身中虫，自食师子，非外道也。多坏我佛法，得大罪过，正教衰薄，民无正行，以渐为恶，其寿日减，至于百岁。人坏佛教，无复孝子，六亲不和，天神不祐，疾疫恶鬼日来侵害，灾怪首尾，连祸纵横，死入地狱、饿鬼、畜生，若出为人，兵奴果报，如响应声；如人夜书，火灭字存。三界果报，亦复如是。
　　“大王！未来世中，一切国王太子王子四部弟子，横与佛弟子书记制戒，如白衣法，如兵奴法，若我弟子比丘比丘尼，立籍为官所使，都非我弟子，是兵奴法。立统官摄僧典主僧籍，大小僧统，共相摄缚，如狱囚法，兵奴之法。当尔之时，佛法不久。
　　“大王！未来世中，诸小国王四部弟子，自作此罪破国因缘，身自受之，非佛法僧。大王！未来世中流通此经，七佛法器，十方诸佛常所行道。诸恶比丘，多求名利，于国王太子王子前，自说破佛法因缘，破国因缘。其王不别，信听此语，横作法制，不依佛戒，是为破佛破国因缘。当尔之时，正法不久。”
　　尔时，十六大国王，闻佛七诫所说未来世事，悲啼涕出，声动三千，日月五星二十八宿失光不现。时诸王等，各各至心受持佛语，不制四部弟子出家行道，当如佛教。
　　尔时，大众十八梵天王，六欲诸天子叹言：“当尔之时，世间空虚，是无佛世！”尔时，无量大众中，百亿菩萨弥勒师子月等，百亿舍利弗、须菩提等，五百亿十八梵王、六欲诸天，三界六道，阿须轮王等，闻佛所说护佛果因缘、护国土因缘，欢喜无量，为佛作礼，受持般若波罗蜜。

第0段 　　　　佛说仁王般若波罗蜜经卷下


