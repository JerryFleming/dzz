大正藏 No. 1256 佛说摩利支天陀罗尼咒经
　　失译


　　1卷


　　　　佛说摩利支天陀罗尼咒经

　　　　失译人名今附梁录
　　如是我闻。一时婆伽婆。在舍卫国祇树给孤独园。与大丘丘众千二百五十人俱。尔时世尊告诸比丘。有天名摩利支天。常行日月前。彼摩利支天。无人能见无人能捉。不为人欺诳不为人缚。不为人债其财物。不为怨家能得其便。
　　佛告诸比丘。若有人知彼摩利支天名者。彼人亦不可见亦不可捉。不为人欺诳不为人债其财物。不为怨家能得其便。佛告诸比丘。若有善男子善女人。知彼摩利支天名者。应作是言。我弟子某乙。知彼摩利支天名故。无人能见我无人能捉我。不为人能欺诳我不为人能缚我。不为人能债我财物。不为怨家能得我便。尔时世尊告诸比丘。是摩利支天有陀罗尼咒。能守护人即说咒曰。
　　多侄他遏迦摩私末迦摩私支婆罗摩私支婆罗摩私摩诃支婆罗摩私安陀利陀那摩私
　　于行路中护我。非行路中护我。昼日中护我夜中护我。于怨家中护我于王难中护我。于贼难中护我。于水难中护我于火难中护我。于疫病中护我于阿鸠隶阿鸠隶无利支帝。吉利吉利安帝安帝于一切处一切时。护我弟子某乙。娑婆诃。
　　佛告诸比丘。若有善男子善女人。比丘比丘尼优婆塞优婆夷。国王大臣及诸人民。闻是摩利支天陀罗尼咒。一心受持者。不为如上诸恶所害。
　　佛告诸比丘。若有善男子善女人。书写是经受持读诵者。一心斋戒净治一室。以香泥涂地。七日七夜诵持是摩利支天陀罗尼咒。满一百八遍。所经诸阵一切怨贼。并皆息刃。行时书写是陀罗尼。若有著髻中若著衣中随身行。一切诸恶不能加害。悉皆退散无敢当者。若遇疾病。当请一净戒比丘及比丘尼优婆塞优婆夷。如前净治一室香泥涂地。烧种种名香设七盘果饼。布五色压设五色饭。请摩利支天。然灯续明七日七夜。诵是摩利支天陀罗尼咒经。满二百遍。一切病鬼皆生慈心。放于病人即得除差。若遭县官所拘录者。亦如前净室如法设供敷座。然灯续明七日七夜。诵是摩利支天陀罗尼咒经五百遍。得如愿已设斋散座。一切厄难无不灭除。尔时诸比丘闻佛所说。皆大欢喜信受奉持。

　　　　佛说摩利支天陀罗尼咒经


