No.2329
华严论草

　　    
　　　　　
　　　　　
　　　　　

    问。第五修行所依身章心。小乘佛身皆分段实身非化可云耶。答。章云。若依小乘。但有分段身。至究竟位。佛亦同然。是实非化（云云）问。依小乘萨婆多心者。唯此洲释迦实非化佛。余四天下佛皆可化佛也。何如此释乎。答。
    问。始教大乘意。有回心·直进二义。且回心教意。以分段身至究竟可云乎。答。章云。若始。教中。为回声闻。亦说分段至究竟。佛身亦尔。然是化非实也（云云）故此回心教意。以分段至究竟可云也。问。凡大乘心。有二种生死。但何云分段至究竟乎。况声闻人依延促寿边除定力受变化果报耶。又于佛身论三身功德。宁但付化身不论变易乎。答。二乘人以分段身永入无余圆寂故云尔也。次于佛身者。先小乘中。以王宫诞生身云实。今始教中云化故。付化身引小乘。是其意也。问。
    问。始教大乘实报门意。以分段身至金刚已还可云耶。答。章云。二就实报。即说分段至金刚以还。以十地中烦恼障种未永断故留至金刚故。更有惑障。何得不受分段之身。十住经中。十地已还有中阴者。是此义也（云云）故此实报门意。以分段身至十地可云也。问。八地以上于烦恼障永伏不行。更无现惑。何更受分段身耶。次引十住断结经何说证之耶。答。凡此章之意。菩萨留烦恼种子至金刚心故。已有惑障。何不受分段身。若八地以上决定受变易身者。何于第八地初不断一切烦恼种耶。次十住经中说。佛入无形观三昧。见五道中阴众生。乃至后见彼中阴形质。从一住地至于十住地（云云）大师引此说判十地分段也。问。瑜伽·唯识中。专判七地以前分段。八地以上变易。所谓八地已上智障为缘受变易化也。皆瑜伽·唯识性相判地上皆分段耶。次十住断结经说。菩萨为利生所化现也。更非实分段欤。答。凡始教大乘意。有寄显实报二门。唯识·瑜伽八地以上变易文。当寄显一义。若依实报门意者。十地皆分段也已。故留惑至金刚心。何不受分段身哉。依之杂集论云。已离欲圣者对治力强故。唯未永断。然此处不说现行。彼由随眠势力。合生相续中。有初相续刹那。唯无覆无记。以是异就故（云云）又梁摄论之中说。诸菩萨永除上心欲。但留随眠欲故。诸菩萨得出离成佛。何以故。若不留此随眠欲。则同二乘涅槃。若不除上心欲。则令凡夫不异（云云）准此等文。理实报意分段皆可亘十地也。但至七地以前八地以上分段变易者。寄有功用无功用二位。定此等差别也。故依寄显心引诸圣教出十门不同。即此意也。问。且此寄显意者。假说准实义欤。如何。答。此寄显意。更又准假说也。深可存其心耳。
    问。就寄显十门。且第四门心。七地以是寄罗汉。八地已上寄菩萨位（云云）尔者引何经说证之乎。答。引仁王经证之也。故章云。仁王经云。远达菩萨伏三界习因业果灭。住后身中。住第七地阿罗汉位。此寄因中自在未自在位。以分大少等（云云）问。勘彼仁王经说。住第十地阿罗汉梵天位（云云）何皆经说现文。引住第七地乎。答。勘彼仁王般若说受持品中。说十三法师行讫。复次玄达菩萨等说第七地功德也。故云第十地者。加三贤位至第七地云住第十地也。所以四五六七地寄四果故也。经文明镜也。疑难不可来欤。问。
    私事云。言十地者。加前三贤故。名十地之中。是第七地故。案云。章家七地准之可知等（云云）上下引彼经疏等文可见之。
    问。始教大乘中述。八地以还菩萨略有二种类。一悲增上。留惑受分段身。二智增上。伏惑受变易身（云云）尔者此义大师许之乎。答。大师破此义也。问。此说会变易初地已上八地已上二说。尤□道理。大师何不许此义乎。答。破此义云。如此所说良恐未然。何者。若悲增上其惠必劣。劣惠导悲。悲应滞见。滞见之悲。岂名增上。纵悲智齐均。尚不名悲增上。况以劣智导悲。而言增上。若智增上悲劣。劣悲导智。智应滞寂。滞寂之智。何名增上。以诸菩萨从初以来异凡小故。悲智相导。念念双修。如车二轮鸟之两翼。何得说彼有增减耶。当知由此始终二教粗细异故有二生死。非由悲智互增上也（云云）问。尔者此悲智双导义。大师依何论藏说如此释耶。答。大师依起信论为如此释也。故章引起信论云。地上菩萨。种姓发心修行皆等。无差别也（云云）问。
    问。圆教意可立分段。变易二种生死乎。答。圆教心不说分段变易也。故章云。若依圆教。不说变易。但分段身至于十地离垢定前。以至彼位得普见肉眼故知是分段也。又如善财等。以分段身究于因位故也（云云）问。何故此圆教心不说变易乎。答。如世界性等已上身分。甚极微细。出过诸天。应同变易。但以此教不分生死粗细之相。总就过患以为一际。至信满后顿翻彼际故不说也（云云）文意者。以三乘教所说变易。望圆教世界性等分段。犹以粗浅有异。况又此教心。不分生死粗细之相。总就真如不守自性过患。以为业识一际。信满不退际上开圆觉时。顿翻生死际。至妙觉朗然位也。花严初心究竟佛专显此释耳。问。
    问。第六断惑义章中。付明诸相应惑。尔者始教大乘心。五识相应贪嗔痴三惑。可通分别俱生耶。答。章云。五识得起初三。亦通分别及俱生（云云）问。五识无分别与彼相应惑。通分别俱生耶。答。章云。由用意识中邪师等三因引故。得有分别起也（云云）问。若依意识邪师等三因引者。余七种惑皆可起五识也。何不尔乎。答。唯识论中。五识唯三。谓贪嗔痴。无分别故。由称量等起慢等故（云云）但至意识三因引难者。自本无分别故。余七种惑不起也。意识中有随念计度分别故。慢等相应耳。
    问。末那相应四惑。但俱生不通分别。有何故乎。答。分别之惑必依三缘生。第七识无彼故。唯俱生不通分别也。问。末那无邪师等三缘故但俱生云事不明。设自识虽无三缘。傍意识力被引。何不起分别惑。例如五识无分别。依六识三缘有分别起。例难更齐等如何。况唯识论中。意识起时则二俱转。所谓意识及与末那（云云）转识得智时。又依意识转染分为无漏。是以非六七并起。又断之为无漏。尤可被引第六识三缘也。何强用自识无分别之故乎。加之无相论中。第二执识通被内烦恼。见修所断（云云）何云会彼论文乎。答。凡付八识之断烦恼。以唯第六断之义为正。所以转识相应之惑。偏意识断之。转染分自为无漏。尤有其理。故转识得智起惑多少。相应不相应更别也。不可例同。次唯意识起时则二俱转之文。显不述二识相应。忽难一定意识末那同时起。正第七与第八可相应也。仍此文非诚证欤。次至无相论第二执识乃至见修所断文者。断障章中。彼文错不可依用（云云）又准章下文。今此无相论文。终教意第七相应烦恼分粗细故。粗云分别。细云俱生也。是则寄显意也。非始教心云有通见修乎。问。
    问。始教大乘心。嗔烦恼可通三界乎。答。嗔唯欲界（云云）问。若上二界无嗔烦恼者。仁王经中说灭三有嗔等烦恼。成实论亦应有嗔。可会此经论所说乎。答。章次下文。上二界烦恼。皆是有覆无记性故（云云）然嗔烦恼是唯不善故。唯限欲界也。但至经论说者。仁王般若言总意别也。是注经心也。成实存种子故。可云有三界故。如此可会申也。问。
    问。先断分别有其三人。所谓未离欲·倍离欲·已离欲也。尔者后二人入见道时。前十五心为初果向。为当中二果向欤。答。倍离欲·已离欲者。见道第十六心。如次证一来·不还二果故。定如次可云中二果向也。故瑜伽论中。未知当知根当其三果向（云云）以知可云中二果向也。问。唯次第证者思之。超越者。见道前十五心可云初果向道也。依之大乘义章中。以超越前十五心判初果向。如何。答。已倍离欲·已离欲人。至见道第十六心。如次证第二·第三果。无设可云中二果向也。况瑜伽未知当知根定三果向乎。但至大乘义章释者。违瑜伽释者。难依用欤。但彼释意者。勘净影余处释。于见道者三果共向故。定初果向也（云云）故可存此心也。
    私云。净影涅槃义记释云。见道三果共向故。虽超越者。判初果向也（云云）可勘之。
    问。顿出离圣者。得初果已。顿断三界。渐除九品（云云）尔者以何地为依地乎。答。章云。依止未至定等（云云）问。广可依四根本定。何限未至乎。依之述记中。通依四根本定（云云）如何。答。此圣者源出对法论说。彼论已云依止未至定。故任本论文如此释也。但广通四根本定。何强遮之乎。问。
    问。超前三果得第四果可有乎。答。不可有。问。圣者意乐不定。何应得第四果者无之乎。况广贤圣章中。瑜伽·对法更一种超前三果。如彼广说（云云）加之涅槃经。时须拔陀罗。此称善来比丘。须发忽堕证罗汉果。是岂非直证第四果者乎。又处胎经中。或有众生。从凡夫地。不向信地·须陀洹·斯陀含·陀那含。取阿罗汉（云云）更不向前前三果取罗汉。岂非超前三果类耶。答。超前三果得第四果者。不可有也。凡云非想一地等智不知。又述世道无容离有顶故。六行智力才伏八地修惑。非无漏智无断有顶惑。此大小常途道理。自他共许性相也。但至贤圣章文者。先德述此事。超前三界人。对法论中无此说故。一种超前三果者。恐广章文误也。况彼章文。上前之三果可有超义。必非第四。以有顶惑非世间道能伏灭故（云云）明知广章意。不许超前三果得第四果者也。次至涅槃时须拔陀罗者。勘彼后分文。得法眼清净（云云）是则小乘初果益欤又增壹阿含中。即于座上得法眼净（云云）此等所说无显判无超前三果者也。次至处胎经之说者。于凡位断三空以还或入圣位当罗汉向故。且云取阿罗汉欤。判不向须陀洹等。又准此意可和会也。或古人云。此经说权人行也。全非性相也（云云）问。
    私云。旧来为集量论云义。以有漏智断非想地惑（云云）。
    兴福寺永超僧都云。幼少时于壑山戏书付此论义（云云）仍不可依用欤。
    问。始教大乘意。俱生烦恼障。初地已去自在可断。留故不断。有何故耶。答。章释此故云。润生摄化故。不堕二乘地故。为断所知障故。为得大菩提故（云云）问。此四故俱不明。先就润生摄化故。道理不明。地上菩萨深位萨埵。设不依惑种。何利生有惮哉。况瑜伽论中。业力结生。谓诸异生。智力结生。谓诸菩萨（文）依烦恼业力受生者。何不云业力结生谓菩萨耶。依之法相意。依大悲力。趣一切智故。名留烦恼也。既依大悲受生。何用故留故耶。次就不堕二乘地故。地前浅位。犹判七住以还不退位。况登地已上。岂有退堕二乘之悲耶。加之下乘般涅槃障。第五地断之。不堕二乘地故。何通六地已上耶。次就为断所知障故。又非无疑难。说断所知障。并可断烦恼障。例如彼初地见道位。二障分别顿断。十地满心速尽二障也。次就为得大菩提故。凡至佛果菩提。依断二障种习也。何为证菩萨故耶。此等释难思。如何。答。凡润生摄化故者。实地上菩萨高行位。大悲摄生行。过地前粗浅之位。虽然未至任运果位之时。非惑力者不得受生自在。所以非愿之上留烦恼。为助愿受生之缘也。是非章主私释。源出对法·唯识性相。但至瑜伽论文。业力智力之差别。望寄显说可说也。次不随二乘地故者。菩萨从深因大心偏进一切种智位。全不趣二乘四果道。但所谓若直往菩萨断烦恼障种子者。恐不同二乘速趣圆寂之行耶。所以行愿自同云许也。终断彼惑非退大心云证小果。是以唯识论云。非如二乘速趣圆寂。梁摄论。不同二乘速般涅槃。此故全者过。次为断所知障故者。若趣烦恼治道偏断彼者。何间修所知障对治道。故暂止烦恼对治。唯起地地障智障对治道也。唯至初地见道位。二障分别顿断。十地满心究竟断尽之者。以生法二空观速为尽二障故也。故以顿断义不可难渐次断之义。次为得大菩提故者。凡至转依菩萨者。依僧祇大劫二利行而留自在可断惑者不留生死普修二利行也。故胜行方成证大菩提依者留惑种也。此等四故专有其理。更疑难不可来矣。
    问。章文云。其所知障皆后地起惑于前地起。或现或种以地地别断故（云云）尔者望六·七二识。所知障何可摄此前后释耶。答。章前后文相交。六·七二识所知障现起虽难分别。且任先德意一往分别之者。其所知障总句摄六·七二识。所知障皆后地起者。七识相应所知障也。惑于前地起者。明第六识所知障也。或现或种以地地别断故者。还结二识相应也。
    问。终教大乘意。二乘圣者于烦恼障尚不能断。但能折伏。况断所知障（云云）尔者引何经论证判此义耶。答。大师引弥勒问经论也。问。所述之义道理难思。一切二乘断三界惑障证尽无生菩提。大小经论性相也。何云但能折伏耶。若云伏断种子。何位尽言耶。次弥勒问经论谁人造耶。依之如何。又次下楞伽文亦如上说（云云）引此经说指何处云如上说耶。答。终教大乘意。于愚法二乘者。观智劣故。究竟不能断烦恼云也。故弥勒问经论中云。不能如实修四无量等也。但于作者。彼论不注之。虽然开元·贞元录等具载之。况任管见。了义灯中又引之。法相宗非不依用乎。次亦如上说文。先德料简之云。如上弥勒问经论说也。非指别说处也。问。私云。兴福寺永缘僧正于维摩大会精义时。每座寻弥勒问经论作者。详其用否。仍以东大寺法相宗定严大法师。寻兴福寺学窗之处。有修学者云。述记末文义云。弥勒问经论南地吴人非真圣教（云云）尔者僧正以此文精义欤。又五教指事烦如上说。文颇难依用耳。
    问。终教大乘心。付菩萨断惑。于烦恼所知二障。可分分别·俱生耶。答。不分也。故章云。不分俱生及分别等（云云）问。瑜伽·唯识中。咸论分别俱生。何虽终教心。不分分别·俱生二障乎。况所引证之弥勒问经论。是南地吴人所造也。非真圣教乎。答。凡终教心。述不异真如是烦恼义。存解惑同体义。何弥分分别俱生论见修二断乎。所知一切烦恼障利众生行故。初观喜地时。不论见修一时顿断云也。故探玄记云。菩萨之人。无量世来。为诸众生。作利益事。后见真如甘露法界。观彼一切诸众生身而实不异（云云）
    问。终教大乘意。所知障细分亘十地断之可云耶。答。先德有二义。烦恼所知二障。初欢喜地断尽。地上但除习气（云云）或于所知障细分者。亘十地断之云。二先德义可有也。问。二义中何义胜乎。答。胜劣难分。但见章正文。判地前伏使现。初地断使种。地上除习气。佛地究竟断（云云）故且尽初地之义。专□大师所释可存申也。问。见章上下文。所知障细分地上位地地可断也。更初地已上断于知障一分粗故（文）况探玄记中十一卷云。若依终教。如梁论等。其烦恼种初地永尽唯有彼习。其所知障一分粗者。亦初地尽。余分及习于诸地中各别正断（云云）更云余分及习。余分之词无诤非云所知障细分地地断耶。答。所知障种子尽初地之义。依章家上下之文势。任始终二教浅深之义道也。正判终教断惑之时。云初地断使种。判地上除习气。况置但除之言乎。加之更云。修道位中转复清净等。更不可异求。但至章一分粗者文。探玄记余分及习之释者。所知障者微细障也。故细分习气上之称之。一分粗者正种子也。探玄记及习之言。指上烦恼障习气也。更不可相违耶。问。
    又样。若有后义者。难答反上。可知之。
    问。终教大乘意。从初发心住不退堕二乘地可云耶。答。尔也。故章云。初即不堕二乘地故（云云）问。六住以还名退位者。圣教定道理也。又至第七位立不退称。何此教意从初住不退云耶。次引何经论证初即不堕之义耶。答。六住已前名为退分者。始教大乘意也。今此终教中。依梁摄论·仁王经·起信论等说。从初住判不退位也。问。璎珞经中说六住以还退分。所以以净居天子法□王子舍利弗等为其证据。余经论中。又以第七住判不退位乎。况所引摄论中。述得出世净心。未云不堕二乘地。仁王经入生空位圣人性故文。又十解已上得出世净心等文等。全未云不堕二乘地等。何以非明证之文。大师如此释乎。答。凡终教大乘心者。三贤位皆不退也。经论广八相作佛等事。皆从初发心住所定也。况仁王经等中。十信定轻毛位。以十解已上定不退位也。但至璎珞经六住退者。起信论中。判为未入圣位怯弱众生示现其退而非实退也。大师得此释自述。马鸣菩萨心。心为慢缓者荣励其心等（云云）但至第七住立不退称者。探玄记中释此事云。止观双运缘不能坏故云不退（云云）所以依止观双运一义。更立不退称也。以实论之。非云六住以还退位也。问。
    私云。璎珞经文。依大乘始教心者。起信论中强不可云示现退也。如何。答。一经含多教。一教依多经心欤。
    问。终教大乘心。转染末那得平等性智。为初欢喜地位。为当如何。答。此教意。初欢喜地转染末那得平等性智云也。故章云。无性摄论云。转染末那得平等性智。初现观时先已证得。修道位中转复清净（云云）问。无性摄论此文者。释转识得智佛果位也。何引此文为初地断七识相应之证。况孔目中引无性摄论此文。如是等并属初教（云云）师资所释岂相违耶。答。凡无性摄论文含二教意也。但望此教消文者。初现观时先已证得者。正使初地断之。修道位中转复清净者。除习气也。是则二地已上位也。于至相所释者。且寄始教心消此文也。如大师若依始教容如彼说释也。问。
    问。寄惑显位门意。以四障习显地上四位四定四德四报根。如何。答。今寄四障习气显地上四位四定等者。相同世间。初二三地得大乘光明三昧。灭阐提不信障习气及因缘生死变易报。证净德波罗蜜。相同二乘。四五六地得集福德王三昧。灭外道我执障习气并方便生死。显我德波罗蜜。相同大乘。七八九地得贤护三昧。除声闻畏苦障习气及有有生死。证乐德波罗蜜。因圆果满。十地佛地。依首楞严三昧。断独觉舍大悲障习及无有生死。得常德波罗蜜也。问。隋唐摄论并无配十地之。又无上依经及宝性论亦不配地位。何如此配当乎。依之淄洲了义灯中破之。次初二三地灭因缘生死。四五六地除方便生死。不可尔。勘彼经论文。皆以方便生死为先。以因缘生死为后。故摄大乘论中。初二三四地灭方便生死。五六七地灭因缘生死（云云）何况因缘生死是我德之障也。何进断初二三地。方便生死是净德障也。岂至四五六地耶。梁摄论云。能破一阐提习气。即方便生死障。于大净由破此障故得大净果。能破外道我见习气。即是因缘生死障。于大乘由破此障故得大乘果等（文）何违所依经论文。判四种生死之前后乎。答。凡四种生死之废立。经论盛谈。是故相续解脱经乃至摄大乘论等。皆说四种三昧力通阐提不信等之习气。尽四种生死。证净我乐常。所以花严大师寄初二三地名方便生死等事。依经说论传人师所释。况香象大师探一代圣教。有随文就义二释。淄洲所似不顾此二释欤。次因缘方便二生死前后。大师所释非无其理。依佛性论心。无明住地生无漏业。有因缘方便二义。所谓无明住地生福行名因缘生死。是同类果故。生智慧行名方便。不同类果故等（云云）爰知因缘方便互具其义。依之相同世间。初二三地望无明住亲因也。四五六地四谛缘生观解望无明粗方便也。依此义前寄因缘后寄方便也。是则第二就义释也。苦依随文释者。如经论说欤。依之真谛三藏。又同因缘前方便后释给也。问。
    私云。依无明生业识之次第。尤可有此义欤。兴福寺永超僧都。东大寺永延得业维摩竖义。叹香象随文就义释云。诸宗人师多虽存此旨。未云随文就义释。花严一宗始有此义释（云云）
    问。顿教断惑引何经文证之耶。答。引法界体性经文。故章云。我见际即是菩提故。问。顿教意。从来无妄也。何引此文耶。
    私云。东大寺觉严已讲。初勤御前御论义之时。天台论匠问觉严云。三世觉母大圣文殊令教众生菩萨行（云云）何说之乎。进云。有处说此事令发众生我见心（云云）何如此说乎。觉严答云。所出申者。法界体性经说也。是则烦恼即菩提义也。故我宗大师引此经说为顿教证（云云）南北皆称美之。又达磨和尚有三人弟子。一人云。断烦恼谓菩提。一人云迷即烦恼。悟即菩提（云云）一人云。本无烦恼。元是菩提（云云）和尚判云。第三义尤□宗（云云）是则顿教证之。
    问。圆教断惑如何。答。章云。若依圆教。一切烦恼不可说其体性。但约其用即甚深广大。以所障法一即一切具足主伴等故。彼能障惑亦如是也。是故不分使习现种。但如法界一得一切德故。是烦恼亦一断一切断也。故普贤品明一障一切障。小相品明一断一切断者。是此义也。又此断惑分齐。准上下经文有四种。一约证。谓十地中断。二约位。谓十住以去断。三约行。谓十信终心断。四约实。谓无可断。以本来清净故。广如经说（云云）今此文心者。不说烦恼体性。但付其深真如之用大。断一烦恼断一切烦恼。是则不异真如是烦恼义心也。心者。望。识生染义。敢不可论各别断也。所障惑一障一切障。亦以如此。所以论其证据。即普贤品明一障一切障。小相品明一断一切断是也。问。今此圆教心者。论相入相即旨故。于烦恼障等。又一障一切障一断一切断云事不明。相即圆融义。依一味法界。是即觉前境界妄见细中。专但在事相局别。法界所治各别故。是以设虽圆教心。何失烦恼各别旨。所以理性是一故。能断智虽照一切。别别可断云也。行布一门非无圆教。若夫依一味法界道理。云一断一切断者。一众生断惑成佛时。一切众生同可成佛也。若尔者众生悉尽但可有佛界欤。所以生死无始。何今无妄情境界乎。次引小相品文证一断一切断之义不明。彼品云。若有众生得闻此香。诸罪业障皆悉除灭。于色声香味触等。内有五百烦恼。其外亦有五百烦恼。二万一千欲行烦恼等演。举八万四千尘劳。此诸烦恼皆悉除灭等（云云）是即依闻香功德说除灭。未云一断一切断也。普贤品中明嗔烦恼过患。说则受百千障碍法门也。未云一障一切障。何依此等文证此等义耶。答。凡花严圆宗心者。说三种圆融显法性圆通旨。一者事理圆融。理事互融相入相即。二理理圆融。法界一味唯理无妄。三事事圆融。当相圆融不待缘起。今此三种圆融。专出花严止观释。如次配终顿圆三教。既事事圆通自在无碍也。以六相成之。以十玄证之。依之佛界众生界相入相即。故经云。以菩提身等众生故。是故众生悉于中现。以彼所现同能现故。是故众生无不成佛（云云）是以一佛成道时。一切众生悉同成佛也。性起品中以喻显说之云。帝网有十方重重无尽。至一方王佛形像。十方无尽至一时显此形像。一佛成道时。十方无尽众生心性宝殊悉现八相成道影像。明知全众生令佛义时不增不减经说不也。（取意书之）此喻犹不□。本法众生各在旧来如此之佛故也。大师释此等义云。当相即空之理。人天乘妄情犹不悟之。岂以妄见难法性圆融乎。故经云。以普贤眼见一切众生皆已究竟（云云）故小相品此诸烦恼皆悉除遣之文。望圆经之大旨。是一断一切断之明证也。普贤品即受百千障碍法门之说。任花严之大宗。又一障一切障之云文也。次寄证位行实之四义。判一经断惑之中。第四约实心者。付证克体。从本一味法界也。其心悬本觉。其旨仰果分也。如第二会寄缘说十之说也。以三乘心余宗释。强不今难圆经深义耳。问。
    私云。东大寺花严宗俊源大法师。于维摩堂云。此义兴福寺永缘权僧正。为探题精义云。难此义云。一成一切成。弥可同外道量同虚空体常周遍之我（云云）大众贤哲皆怖罪报重者也。
    问。第七二乘回心章中。有六种说中。何判小乘义耶。答。章云。一切二乘皆无回心。以更无余求故。如小乘中说（云云）问。俱舍等中述。转声闻种性二成佛三余等（云云）何云无余求耶。答。证果以后无回心云也。
    问。瑜伽·显扬等论。明诸识成就不成就之中。入无余灭者。本转二识俱不成就（云云）以何为因。无余后心相还生耶。答。章云。彼诸论依始教门。引小乘故。所立赖耶行相粗显。不从真起。故说有灭。又为顺小乘故。亦许彼般涅槃非不究竟。故说入已不复起也今终教中。就实而说。既以根本无明动如来藏成阿赖耶识。彼二乘人于此二法既俱未断证。何因得灭阿梨耶识。又由于彼无断证故。所得涅槃岂为究竟。化城同喻应便失。又由上四因故得生心也。问。瑜伽·唯识等论。辅处菩萨所说也。何强下引小乘顺小乘耶。次就四故。第三根本无明犹未尽故释不明。若无明未尽者。何受变易生。然龙树菩萨。有妙净士出过三界。是何汉当生其中（云云）如何。答。定性无性悉有佛性。三乘一乘差异。随缘真如凝然常住。权实二宗不同也。所以根本无明动如来藏阿赖耶识从真起故。二乘人不断证之。何证真涅槃忽至变易。但此义是定判始终二教浅深许也。论其实者。可无差别。是以分别愚法不愚法时。所存其差异也。所以彼第七识相应惑。愚法二乘不知断证。断非想地惑时。同尽之故。强不可疑难来耳。问。
    问。就五果回心。且其无余劫限有八六四二十千不同。依何故可云。答。章云。由根不等故去有迟疾等（云云）问。依声闻缘觉者。其根有利钝故可然。于声闻四果者。虽有经生多少。入涅槃时。皆证罗汉果。依何义辨四果利钝耶。况初果经生者。所通利钝也。所谓俱舍光法师释中云。根最钝者具经七生。非诸利根生定满七（云云）如何。答。涅槃经中说。无余劫限随五果回心。有八六四二十千不同。大师释经文云。此明最钝须陀洹人受七生已方入涅槃等（云云）明知随经生多少有利钝不同云事。或分根利钝。又但依生多少劫长短判之义可有也。彼如业惑根有殊故。成三九别释也。又纪国惠净师释五果劫限。依此义见。问。
    问。就明入无余声闻时劫限。心想还生。且楞伽经乃至劫不觉文。大师何引释之乎。答。章引此楞伽文了。此文但总想说（云云）问。今此楞伽经文。云乃至劫不觉乎。故指无余间时定一劫也。何云但总想说。初总举之乎。依之起信论义记中。痴□劫限长短三七位之中第六位也。若尔大师两处所释。已以相违。何可和会乎。答。古人义二途也。有人云。今此楞伽文。正不指时分故。先释但总想说也。但至起信义释者。云乃至劫不觉故。任文相大旨。独觉十千劫次立此也。此义无指难欤。或人云。同本异译经文云无量劫不觉。依之可云但总想说。但至义记中立第六位者。总兼判故分取一位耳（云云）
    私云。楞伽文不指时分故。云但总相说也。非遮。义记第六位者。胜进良觉等传也。总者兼别故。义记取第六位之义。觉严严意等义也。
    问。付入无余者。且速疾回心者。引何文证之耶。答。章引法花文云。我灭度后复有弟子。不闻是经。不知不觉菩萨所行。自于所得功德。生灭度想。当入涅槃。我于余国作佛。更有异名。是人虽生灭度之想入于涅槃。而于彼土求佛智惠。得闻是经。唯以佛乘而得灭度。更无余乘等（云云）问。引今此法花。此文证速疾者不明。于复有弟子。不指何声闻之。而于彼土无定净秽。求佛智慧之生四乘中何乎。得闻是经时迟疾难知乎。若尔大师以何故如此释乎。答。实法花此说迟疾虽难。勘经家前后。速疾回心显然也。三周章段授记。皆是智证结缘之辈也。三千尘点虽经尔许劫数。一乘得脱释尊之在世备了。适其类残。于灭后何出离是远乎。况判入于涅槃尽分段之生乎。依之求佛智惠之生。不可隔顺次也。就中云我于余国作佛。宣而于彼土。任文相起信何非速疾者耶。
    问。不定性二乘可入无余乎。答。此世根不定者。虽遇诸佛说教。遂有进后教心故。不留浅教也。故不可入无余欤。问。不定性者不入无余之文。未见诚说。如何。答。如先答申。此世根不定者。必有进后教心故。小乘若始教等教时。不入无余也。依之唯识论中云。或说二乘无涅槃者。依不定性二乘而说。彼才证得有余涅槃。决定回心求无上觉等（云云）
    私云。回心章私记。不定性二乘入无余（云云）用否难定。又不知作者也。
    问。就大师释三乘一乘回心。且一乘回心。何释之耶。答。章云。若一乘中如下文。舍利弗因陀惠比丘等六千人。于文殊师利边回心。即得十大法门及十眼十耳等境界。义当即是解行身。遍于五位法也（云云）问。今此一乘回心证据难思。寻彼第八会声闻者。本会身子等五百声闻。如聋如盲。隔悟于舍卫三亿。何云得十大法门等乎。来会又因陀惠等六千比丘。适虽得十眼十耳等。非是声闻故。大师释云。后六千比丘非是声闻。如海幢比丘等（云云）故更非回心向大证欤。何以此等经成回小入大义耶。答。实身子等五百声闻在会座。虽如聋如盲。于南方末会中所得十大法门也。海觉等六千比丘。虽释非是声闻。皆是舍利弗共行弟子也。故经从自房出文者。释出小乘分别心之家。皆新出家说者。释舍小异也。故依经文相。起信等如此释也。问。

文治五年润四月三十日。于东大寺书了。作者仁和寺大纳言法桥景雅也。

华严论草
