第0段 No. 2560 智觉普明国师语录卷第一

　　后圆融院宸翰


    天下太平兴国南禅禅寺住持春屋和尚。乃为正觉国师之上足也。亲受国师付嘱。深明心法根源。道着一代。德被万邦。所谓僧中之龙。法中之王者也。朕辱迎内殿。受付衣之仪而执弟子之礼。闻法恩大皇天罔极。爰加智觉普明国师之号。用旌皇天之下一人之上之尊云。

康历元年十二月二十八日

    大丈夫秉慧剑。般若锋兮金刚焰。非但能摧外道心。早曾落却天魔胆。
    日本智觉普明国师。握吹毛剑。三住名蓝。为一切人全生全杀。外道天魔奔走乞命。可谓出世之丈夫也哉。其门人(芳通霜甲)来中国持师语录。过余请题。遂焚香再四展玩。爱其斩钉截铁语不留碍。不能无击节叹赏。而书以归诸。
    永乐二年岁在甲申冬十月二十又六日
    资善大夫太子少师兼提调僧录司事姚广孝书。

智觉普明国师语录目次

　　第一卷

国师号宸翰
住灵龟山天龙资圣禅寺语录
住瑞龙山太平兴国南禅禅寺语录
再住天龙禅寺语录
住灵龟山临川禅寺语录
南禅藏主寮秉拂
天龙后堂寮秉拂

    第二卷
升座上

    第三卷
升座下

    第四卷
拈香
小佛事
    第五卷
佛祖赞
自赞颂古

    第六卷
偈颂

    第七卷
偈颂

    第八卷

行业实录
拾遗
附录

智觉普明国师语录目次（终）

　　　　　　　智觉普明国师春屋和尚
　　住山城州灵龟山天龙资圣禅寺语录
　　　　　　　　　　　  侍者周佐编

    师就云居庵受请。于贞治二上十一月初八日入寺。
    指山门云嵯峨万仞龙门大开。一步才进四海风雷。
    佛殿。佛身无为不堕诸数。且作甚^8□形容露。
    土地。灵山付嘱总在今日。神也神兮。切忌以讦为直。
    祖师。单传直指全没巴鼻。此土西在百花富贵据室(横按□杖)开炉烹金非无古德。若论漆桶生光。试看为蛇添足(靠文)。
    敕典。宝鉴当台。明如千日(举起云)看看万象不能逃影质。
    拈帖。兵随印转。将逐符行。山僧^8□维那对众宣明。山门疏全宾全主换步转身。说屋里语还屋里人。诸山疏锦上铺花之乎者也。鸩杯浇肠。逆耳成我。江湖疏丝不如竹。竹不如肉。曲传阳春。湖南江北法眷疏。少林皮髓南岳眼耳。棣萼闻辉。春风匝地。拈衣寸丝不挂。有分担荷。才露针锋。空也包裹。指法座云。此座无高下。亦非平等中。须弥灯王佛何因立下风。
    此一瓣香爇向宝炉。端为一延。
    今上皇帝圣躬万岁万岁万万岁。陛下恭愿睿算齐天。乘干至健而正位。鸿恩浃物。法离大明以莅民。
    此香爇向炉中。奉为征夷大将军亚相资陪禄算。伏愿。卫门之政永佐圣化朝廷。帷幄之筹远被武德边塞。
    此香埋之而不腐。烧之而不炉底业种今日拈出。爇向炉中。供养本寺开山五代帝师梦窗正觉心宗普济国师大和尚。非是硳法乳之恩。只为偿未了之债。
    遂趺座。南禅此山和尚白槌云。法筵龙象众当观第一义谛。云若是第一义谛。南禅和尚一槌下。百杂碎了也。不可更向诸人面前撒上撒沙。若也恁^8□休去。法堂前草深一丈。须知开口元不在舌头上。可中莫有共相激扬底^8□(问答不录)乃云。我本无心有所希求。今此宝藏自然而至。我大觉世尊为利益众生故出现于世。四十九年三百余会。大小权实。半满偏圆。横说竖说。东倒西擂。未尝不以此藏开示。随机所化得解虽异。检点将来总不出此藏。便见施张万行于毫端。印定群有于一印。尘尘含摄法界。法法发扬正宗。所以道释迦不出世。四十九年说达磨不西来。少林有妙诀敢问大众。前是佛殿山门。后是寝至方丈。毕竟宝藏在何处。若能于此荐得。不历化城径登宝所。无劳弹指楼阁开开。其或未然。重为开示(以拂子击禅床)还入作^8□无私皇化里。代旧好山青。复举世尊与众行。次以手指地云。此地宜建梵刹。时天帝释将一竿竹插地上云。建梵刹竟。世尊微笑。山僧试呈一偈。应此时节去。帝释当年成梵刹。如何今上建吾宫。祇林春动劫壶外。睹史天开弹指中。雨露恩光周道日。山河秀色汉时风。太平应是将军致。撞动须弥顶上钟。
    当晚小参。垂语。本无一法与人。既是两手分付。若有带耳朵底。不妨意外提句(问答不录)乃云。万法根源千圣窟宅。在眼曰见。在耳曰闻。在脚运奔。在手执捉。晃晃于色尘之内。而理不可分。昭昭于心目之间。而相不可睹。无向背处辉古腾今。绝朕迹时填沟塞壑。虽然如是。恁^8□会去有何交涉(蓦拈□杖云)唤作□杖。则触不唤作□杖。则背者个唤作什^8□。向不背不触处道取。则且致枉为今时。一句又作^8□生(靠杖)来年更有新条在。恼乱春风卒未休。
    复举。冯侍郎问大惠禅师云。和尚曾道不做这虫豸。今日因甚住山。大惠曰。尽大地是一个杲上座。你向何处见我。拈云。侍郎向悬崖万仞处。着力一拶大惠。若不解翻身。性命洎乎归他手里。今夜或有人致恁^8□问。只对他道。野色更无山隔断。天光直与水相连。次日就多宝院拈香。一念圆成。大梵宫金轮元。在愿轮中。今朝长者门前驾。昔日五云天上龙。冬夜小参垂语。祖师心印金刚眼睛。动则影现。觉则冰生。莫有出手那边底^8□(问答不录)。
    乃(拈□杖云)欲知佛性义。当观时节因缘。时节若至。其理身彰。暑往寒来。阴肖阳长。莫是这时节^8□。鼓罢钟鸣。四众上来。莫是这时节^8□。云门大师曰。世界恁^8□广阔。为什^8□。闻钟声被加沙。与^8□垂示。便是为诸人入泥入水。指示这个时节。虽然知惭识愧。能有几个(卓杖)。
    复举。僧问古德。如何是冬来事。德曰。京师出大黄。天龙则不然。试呈一颂。有问冬来事。西山出美玉。更问作^8□生。篱头吹筚篥。请来夜四头首对众唱和看。冬节上堂。滴水滴冻。天寒人寒。现成公案不易不难。会则脚下通玄路。不会面前生铁团。
    谢四头首秉拂上堂。无法可说。是名说法。我此四头首。一人出乎威音前。一人下喝两堂外。一人露头角藏踪迹。一人藏爪牙露全斑。正与^8□时。如何缁素珠穿九曲无螘(以拂击禅床)不得下座。
    因雪谢新旧首座都寺监寺维那上堂。虚空消殒。山河改观。人天眼目。法社纪纲。以机夺机。以楔拔楔。有时借功明位。水长船高。有时借位明功。泥多佛大。就中有百味具足句。不是东山铁酸镰。亦非杨岐栗^8□蓬。山僧不惜眉毛。为诸人说破去(拈□杖卓一下)。洞中果熟。碧桃树将谓。人间无此枝。
    上堂事不过三。月不过五。谨白参玄人。光阴莫虚度(卓□杖一下)。
    佛成道上堂。六载寒酸彻骨时。三更月上雪巢枝。天明又蹈曾行。脑后圆光自不知(因修佛光相)。
    岁旦上堂(拈□杖云)元亨利贞福寿康宁。乾坤应瑞。草木春惊。物物尧代淳风漏泄。头头祖师公案现成。张三李四叫快活。寒山拾得贺太平。因甚如此。龟山祝圣。凤历开正(靠□杖)下座。
    元宵谢新旧两斑兼独芳首座上堂。千差齐照。一句无私。东西合辙。进退适宜。古佛光明呈瑞。宗社辅弼得时(拈□仗卓一下)迦文不受燃灯记。未必仰山见沩山。
    二月旦上堂(拈杖云)唯此一事实。余二则非真。释迦老子尽力。把三百六十骨节八万四千毛窍。作一句说向诸人了。将谓。多少奇特子细检点。将来不直半文钱何也。二由一有。一亦莫守(卓杖一下)。
    佛涅槃上堂。村村柳色笼烟暗。处处桃颜泣露红。一路涅槃门大启。死尸狼藉。几春风。几春风(蓦拈□杖卓一下云)春风不在百花丛。
    三月旦上堂。万仞禹门无锁钥。桃花吹浪泼天瑞。金鳞一跃化龙去。世上徒言行路难下座。
    谢容西堂登首座庆藏主上堂(拈□杖云)住山^8□斧。藏里摩尼。有时人天众前竖挥横撒。有时稠人丛底袖之掌之。一出一没在观时宜。或说或默无不为机。大众摩诃衍法只者。晃不用率陀下一槌(卓杖一下)。
    上堂举。云门因僧问。如何是清净法身。门云。花药栏僧云便恁^8□去时如何。门云。金毛师子。师云。山僧试为混沌尽眉去。清净法身花药栏云门倾倒恶心肝。尽星秤子定斤两。趁得点鱼上竹竿(以拂子击禅床)下座。
    浴佛上堂。未降兜率。度人已毕。才及生下。早是受屈。屈屈一杓香水。随例灌云门在棒头。揭千日结夏小参(拈□杖卓一下云)心不是佛。智不是道。夜半扶桑白日杲杲。二乘人藏身于三界。不能藏于菩提。祖师藏身处无踪迹。无踪迹处不藏身。□杖头边豁开户牖。要住即住。要行即行。说甚居菩萨乘修寂灭行。虽然。若是凤凰儿。不向那边讨(靠杖)。
    复举。云门曰。今月十五入夏也。寒山子作^8□生。自代云。和尚问寒山。学人对拾得(拈云)云门大师虽句里藏锋。未免有话随处。且道那里是他话堕处。待来夜四头首为众点示。
    结夏上堂。圣制令节布袋头结。上下四维一团生铁。达磨不会转身。衲僧有分休歇(以拂击禅床)下座。
    谢四头首秉拂上堂。一喝同时无孔铁锤。四宝主句。凤林吒枝。提持无文印子。撒出随色摩尼。收来放去。电卷星飞。横说竖说。不涉离微。天龙与^8□赞叹莫是栽树以锥^8□(拈□杖卓一下)青霄无间路。到者不迷机。
    谢新谢新旧两班上堂。辅弼宗社。似论此事。住则印破。去则印住。谓之传箭令。亦名暗号子。天龙则不然。只得温故知新攀条随便。何故凤凰只宿梧桐。蛟龙宁怕活水下座。
    上堂。梅雨乍收。麦浪吹秋。□杖子报道。管取水牯牛。
    仲秋经散上堂(拈□杖云)吾心似秋月。正好供养。碧潭清皎洁正好。修行无物堪比伦。令我如何说(卓一下)。
    谢首座上堂。山自海中涌。月从缺处圆。我首座已分座行道。是威音先。威音先。无人会此间。令我忆南泉。
    开炉上堂。乌薪深拨冷灰心。上面春风不自禁。静坐炉边敲火筋。满堂枯木作龙吟。
    上堂。涅槃烦恼是何形容。竖四横三急着眼看。西天人不会唐言。世事但将公道断。
    上堂。东门南门西门北门。赵州设此四大门。诸人拟向那一门入作(以拂击禅床云)下坡不走快便难逢。冬夜小参。索话云。商古确今。海底摸针。有答。无答。离器求金。脱却者般死模。致将一问来。有^8□时有僧。出问。两重明烛下。一片祖师心。浑仑劈不破。生铁铸黄金。学人上来请。师指示。师曰。行千里者一步为贵。进云。朔风卷地遍界飞沙。不假阳和力。安开雪里梅。师曰。花开不借春力。进云。如何百草上强有未明人。师曰。如何百草上强有未明人。进云。与^8□则朗月当空挂。冰霜不自寒。师曰。犹有者个在。进云。记得圆悟禅师。因小参曰。直待明年三月尽。莫言冬后雪霜寒。意在那里。师曰。冬至寒食一百五。进云。即今咨参和尚。今年云物果如何。师曰。冬若不寒腊后看。进云。只如无阴阳地如何通信。师曰。即今是什^8□时节。进云。岸容待腊将舒柳。山意冲寒欲放梅。师曰。保任此事。进云。直得四方交泰。万汇昭苏。师曰。终不虚也。僧礼拜。师乃曰。天寒结海水。天风搅枯桑。参禅学道士。只要髑髅丧逗到冷灰豆爆。□杖骨也难藏。说甚千林冻合。且看孤根传香。土圭转一天景。葭琯吹万国阳。无位真人汗滴滴。嘉州大像面又光(拈□杖卓一下)世间若有昆仑眼。未必荆山问卞和。
    复举。僧问云门。如何是透法身句。问曰。北斗里藏身。师拈曰。者僧运筹帷幄。云门折冲槫俎。可谓。多少奇特。天龙则不然。若有人致恁^8□问。劈口便搣。何故元来祸起自萧墙。
    至节上堂(拈□杖云)雪壑冰崖。铁树花开。无阴阳地。不吹死灰(卓杖一下)。
    谢乘拂上堂。猫儿刀下机。驴脚生缘路。鸭寒下水。鸡寒上树。龟毛打^8□跳。兔角翻筋斗。祖园春又回。少林花几吐一二三四五。从头为君举(卓一下)。
    谢头首维那上堂。百千诸佛居何土。月白风清。黄鹤楼张拙不知。崔颢后乘间题取一篇不。大众更有一句子。分付东边西边。且待桶^8□爆绽看。
    腊八上堂。睹明星。丧尽生计。金悄虽贵。落眼成翳。
    上堂。三九二十七。篱头吹筚篥。会则摩诃般若波罗蜜。不会甚深般若波罗蜜。
    上堂。举。僧问云门。树凋叶落时如何。门云。体露金风。师颂云。树凋叶落。甚时节体露金风。作者知匣里吹毛元不动。珊瑚^8□月一枝枝。
    除夜小参。一年三百六十日。今夜正是结交头。往者不咎。过去心不可得。来者可追。未来心不可得。今亦无住。现在心不可得。阿呵呵借问。五湖云水客。白云因甚见驱傩。
    复举。僧问赵州。学人乍入丛林。请师方便。州曰。吃粥了也未。僧云。吃粥了。州曰洗钵盂去。师曰。者僧问打初方便。赵州与以本分草料。虽然说法不应机。总是非时语。争奈黎1藿饭。决非尊贵所珍。凤髓龙肝不是樵夫之食。毕竟如何应时机去(以拂击禅床)今夜参了。寝堂点汤。
    元正上堂。三阳交泰逢启祚辰。不假嵩呼万岁祝。再回大椿八千春。草木山河改观。鸟兽鱼鳖恩均。以何为验(蓦拈□杖)吾家□杖起龙鳞下座。
    元宵谢新旧两班上堂。灯火明空。古佛场乾坤。无处不祥光。新年柳动黄金色。旧岁梅收白玉香(顾视左右召大众云)左之右之好商量。
    上堂(拈□杖云)云门大师拈起□杖。示众云。凡夫实谓之有。二乘折谓之无。缘觉谓之幻有。菩萨当体即空。衲僧唤作甚^8□。但唤作□杖。师云。哑好大众识得□杖子。一生参学事毕(卓一下)。
    佛涅槃上堂。二千年前瞿昙唱灭。秋生双林人天哽咽。二千年后膛屈堪雪。春入百花杜鹃啼血。就中^8□讹谁敢甄别。别不别唯有波旬笑不彻。
    谢首座维那上堂。正中来兼中至。翠岩成褫雪峰。睦州赚杀临济。
    上堂。举。长沙一日游山。归至门首。首座问。和尚什^8□处去来。沙云。游山来。座云。到什^8□处来。○云。始随芳草去。又逐落花回。座云。大似春意。沙云。也胜秋露滴其蕖。师曰。山僧昨游山。无人问来去。却为长沙出气去。芳草落花游戏场。春风步步得相忘。长沙无限深深意。又逐流莺过短墙。
    佛诞生上堂唯一坚密身。一切尘中现。溪水灌冷冷山云飞片片。悉达太子生。也不知唤甚作他面(卓丈一下)下座(大众指大佛殿灌佛)。
    结夏小参。垂语。直钩钓鲲鲸。曲钩钓虾蟆。离钩三寸。莫有是道得底^8□。师乃曰。古今日月。古今山河。一东二冬。张三李四。马粪茶脚。鱼目明珠。寒山题诗。拾得磨墨。师子哮吼。象王回旋。长中下期。一二八九(蓦拈□杖划一划云)若一划不划住。洎乎念至明朝。
    上堂匝地普天。布袋一结。敢问诸人。是甚时节(喝一喝卓一下)。
    谢头首秉拂上堂。止止不须说。我法妙难思。释迦老子恁^8□说话。大似坐饭箩边叫饥。殊不知我诸头首。说不到处便道一句。行不到时更行一步。为汝诸人提持诸佛命脉。敲出列祖骨髓。天龙与^8□告报。莫是叮咛丧君德^8□龟毛已是长三尺。兔角从教短一寻。
    上堂。举。云门因僧问。久雨不。晴时如何。门云。劄师曰。山僧有一颂。呈诸人去。六月十五久雨忽晴。不消一劄。海晏河清。
    解夏小参。法无固必。道绝方隅。山僧今夏。有时普请京北。有时游山城南。或赴齐聚落。或禅坐山中。敢问诸人。与文殊三所度夏。是同是别。若唤作同瞎却衲僧眼。若唤作别^8□讹在何处。别不别。云有出山势。水无投涧声。
    复举。翠岩参禅师。夏末示众云。翠岩一夏与诸人东说西话。看翠岩眉毛在^8□。师云。翠岩探头太过。却遭傍人是非。何故。心不负人面无惭色。仲秋因转大藏。兼谢机外记室上堂。举。教中云。文殊大士云。破戒比丘不堕地狱。清净行者不入涅槃。师云。奇哉此语。恰似衲僧说话相似。大惠颂曰。壁上安灯盏。堂前置酒台。闷来吃三盏。何处得愁。来看经眼到这个田地。方知大藏不留元字脚。且道。如何是看经眼。一念不生全体现。六根才动被云遮。
    谢藏海书记竺心用章二藏上堂。竺土心印藏海骊珠。当机谁撤出。触目未曾无。有时用作锦花章。有时唤为切脚字。因甚如此(拈□杖卓一下云)虎啸风生。龙吟雾起。
    开炉上堂。昨夜西风转北风。阶前落叶扫霜红。死灰重发小春暖。古佛依前面也融。
    因开选佛场上堂。物理自彰。时节因场开选佛喜回春。头陀漏泄拈花旨。谁是心空及第人。
    上堂(拈□杖云)世尊有密语。双眼横眉下。迦叶不覆藏。指鹿几为马。
    冬夜小参(拈□杖云)禅仙秘诀。父子不传。机具啐啄。早隔天渊。何况立得立失。论妙论玄。无途辙中却成途辙。无蹄筌处强存蹄筌。划定阴阳消长。卜度复剥变迁。道分君子小人。象见天泰地否。直饶见一瓶之水。即知海岳之寒。吹六管之灰。便理气候之天。未免依模画样。胶柱调弦。天龙向朕兆未判清浊未分先。下个注脚去(卓一下)。
    复举。赵州因僧问。狗子还有佛性。也无。州云。无。师云。者个一字不作玄妙会。却作无味谈。殊不知赵州还云有。毕竟舌头端的落在何处。请来夜四头首对众批判。看。
    至节上堂。普天匝地气回一气。冻破泥团。花开碓觜。浩浩丛林各斗机智。卖牛底卖牛。卖被底卖被。山僧未肯效他闹热祖师门下客。只贵知惭愧(卓杖一下)。
    谢四头首秉拂上堂(卓□杖云)师子吼无畏说。天龙寂听生忻悦。一个个开虚空口。一人人演万象舌。或轮金刚剑。或施甘露灭。佛祖惠命是以传持。丛林真风致不断绝。何以为验。诸人要会^8□(又卓一下云)百兽听之皆脑裂。
    上堂。举。庞居士问马大师。不与万法为侣者是何人。祖曰。待汝一口吸尽西江水。便向汝道。拈云。居士问头气吞佛祖。眼盖乾坤。大师答处虚空奔马。陆地行船。山僧当年若见只对他道。赖遇居士致此问。便见吹毛法劝。坐致太平(因官人入山)。
    除夜小参。旧岁去年新。新岁明年旧。一来一去。一旧一新。如空古今。似环终始。穷之无先后。窥之绝边方。直得过去劫安置现在未来。未来世回置过去现在。消十世于当念。融万象于目前。非促非延。非长非短。到这里依前爆竹送残腊。是处寒梅又报春。张公吃酒东村。李公醉倒西舍。堂前露柱起舞。门外二天浩歌。虽然不得动着。动着三十棒。
    复举。仰山参石头。头竖起拂子。仰山展坐具。头拈起拂子置背后。仰山将坐具。搭肩上而行。头云。我不肯汝放。只肯汝收。师云。一人在途中不离家舍。一人在家舍不离途中。且道那个宾。那个主梅须让雪三分白。雪又输梅一段香。结制小参即心即佛。刺脑入胶盆。非心非佛。空拳几诳儿。不是心不是佛不是物。灵龟拽尾拨迹迹生。所以直饶有一法过涅槃。我亦说如梦幻。三世诸佛是以转梦中法轮。度梦中众生。从上列祖是以寻梦中机根。传梦中法印。山僧是以梦中立期论限。诸人是以梦中力修取证。且道即今与觉时是同是别。观音菩萨以钱买胡饼。放下手却是馒头(拈□杖卓一下)。
    复举。芭蕉因僧问。不落诸缘。请师直指。蕉曰。有问有答。拈云。剑刃上设一问。不无者僧。争奈芭蕉烂泥里栽蒺藜。虽然若是直指。早迂曲了。也若有人致恁^8□问。只对他道。问者不亲。亲者不问。
    结制上堂。十五日已前折□杖头挑日月。十五日已后破蒲团上定乾坤。正当十五日又且如何。拂子^8□跳。□杖子倒卓。
    端午上堂。今朝端午辰。羸得家风清。曾无蒲酒留客醉。不须艾虎当门灵。何也家无白泽图。全家吉庆。国无定乱剑。国家安宁。
    上堂(拈□杖云)易易直下是难难也大难。梅林落黄金弹。荷沼擎碧玉盘。祖师直示只者是。面前推出几重山(喝一喝卓一下)。
    谢首座上堂(拈□杖云)也太奇。也太奇。黄孽争钵位。南泉斩猫儿(卓一下)。
    上月旦御忌启建上堂一叶落天下秋。一尘起大地收。毗卢法宝转全藏。特地教人疑赵州(卓一下)。

天龙禅寺语录
住山城州瑞龙山太平兴国南禅禅寺语录
侍者昌秀编
康历元年六日初二日入寺

    山门。尽大地。是个龙门。门门无不解脱门。大众路头在何处。黄河九曲出昆仑。
    佛殿。过去佛过去。未来佛未来。要知现在佛。^8□瞿昙蹉口叹奇哉。
    土地堂。古镜台前。灵鉴正圆。当日一分饭。早知孤负老南泉。
    祖师堂。乡谈不同。头颅相似。若论直指底。此去西天十万里。
    据室(横按竹篦云)这里开张烹佛炉鞁。提持煆祖钳锤吾师再据此室。全机雷卷星飞。山僧别不劳施设。何也自有庭梧仪凤儿。
    敕黄。人间甘泽霖。天上紫泥云。龙添意气金恁此。平地雷霆又动群。
    拈帖(捧帖云)者个皇家柱础。释门全汤。印文才露。四海观光。
    山门疏。钱贯井索。^8□篱木杓。屋里杨州家宴开唱歌须是帝京客。
    诸山疏。五岳钟秀。干木登场。灯笼里短。露柱臂长。
    江湖疏。送人上树。拔梯问安。可想吃霜雪苦。杨花落胆也寒。
    法眷疏。蕙弟兰兄。惟德孔馨。错问曾游山下路。无端猿叫断肠声。
    法座(拈云)大空王座。立处即真当阳。坐断十方全身。
    拈香云。此一瓣香。爇向炉中。共为祝延。
    今上皇帝圣躬万岁万岁万万岁。陛下共愿永膺九五宝图。举皇极以化成天下。大保八千椿寿。推洪范而字育苍生。
    次拈香云。此一瓣香。爇向炉中。奉为右幕府征夷大将军。伏愿拨乱乾坤。致君于尧舜之上。坐镇海岳。回民于淳素之风。
    次拈香云。此香本来无缺。今也无余。爇向炉中。供养前住当山五代帝师特赐梦窗正觉心宗普济玄猷国师大和尚。用槫硳法乳之恩。
    遂趺坐。天龙性海和尚白槌云。法筵龙象众当观第一义。索话掣断千尺纶。 是横海鳞。风云际会在今日。要见天门一跃人。有^8□问答罢。乃云。以大圆觉为我伽蓝。天际乌飞兔走。身心安居平等性智。屋后水急山高。好个无为道场。取证不在期限。昨日啸丹山天桥月。今朝伴白河瑞龙云。微风吹幽松。日日是好日。近听声愈好。时时是好时。直得。万象交参互为宾主。山河改观。高演法音。会十方目前。融三世当念。便见。个个传天子不言令。人人歌将军太平功。是以佛日增辉。觉天明朗。祖风远播。性地长春。新南禅以此上祝一人。不安万民。更有向上一着子。诸人还会^8□(蓦拈□杖卓一下云)千峰势到岳边止。万派声归海上消。叙谢不录。
    记得。阿难尊者问迦叶师兄。世尊传金襕外别传个什^8□。迦叶召阿难。阿难应诺。迦叶曰。倒却门前刹竿着。拈曰。阿难问端钩头有饵。迦叶答处秤尾无星。新瑞龙试呈一颂。金襕守镇在鸡峰。迦叶门前赫日红。后二千年翻案去。为怜松竹引清风。
    当晚小参。索话。一挨一拶。斩钉截铁。只图踢倒银山击碎鬼窟。可中莫有那吒顶上轮锤铁牛皮下吮血底。^8□问答罢乃声前一句。格外玄机。历落古今。不涉迁变。亘横穷竖。绝毫绝厘。离相泯名。如山如岳。所以道真如净境界。一泯未尝存。能随染净缘遂成十法界。只今如山河在地情与无情。若唤作有。因甚曰一泯未尝存。若也曰无。争奈遂成十法界。若能于此荐得。堪报不报之恩以助无为之化。其或未然(卓一下云)百丈耳聋。黄孽吐舌。
    记得。洞山因僧问。寒暑到来如何回避。山曰。何不向无寒暑处去。僧云。如何是无寒暑处。山曰。寒时寒杀阇梨。热时热杀阇梨。拈云。洞山垂手然虽寒时不见寒热时不见热。未免李向赤边咬。忽有人问山僧寒暑到来如何回避。只对他道。不许夜行。投明须到。
    六月望谢首座都寺维那上堂。火云烧空。六月下雪。云门灵树放花新。洞里碧桃磨玉洁。更有百味酸^8□句。未曾容易对人说(拈□杖卓一下)。
    康历已未六月二十三日。右幕府兼征夷大将军。入山烧香。鸣诸法器。挂接官牌。先就大佛殿烧香礼拜。住持烧香。鸣磬表白。大众普同唱和了。祝圣回向。次就方丈点心报众。鸣鼓上堂。索话曰。祖师暗号子。将军传箭令大悲千眼也眯麻当台。谁是磨古镜。有^8□问答罢乃狮子奋迅野干绝迹。凤凰翱翔众鸟相随。锁春亭龟龙洒瑞雨。独秀峰草木发光辉。五百尊者叫惭愧。半千清众叹希奇。旃檀紫竹黄金殿。翡翠白沙碧玉池。天降祥兮地开秘。大人境界大人知。
    复举。适来禅客问。韩相公到净因。楷禅师出接。韩曰。禁足不出。因甚却出。楷曰。官不容针。私通车马。拈云。相公有明修栈道暗度陈仓作略。争奈楷禅师天津桥上昼打官更。今日相公若问禁足不出因甚却出。只对曰。今年桃李贵。一颗价千金(拈□杖卓一下)。
    七月旦上堂。秋入溪山灏气清。晓来白露滴金茎。现成公案谁回避。一阵秋风树树声。树树声。唤不回头大俊生。
    解夏小参。灵山密付。迦叶破颜。引得东西承虚接响。少林妙诀神光暗传。灼然儿孙劳形捉影。自尔天下老和尚。担水卖河头。看。他释迦未出世前。那里指天作地。达磨既西为后。那里呼北为南。好个现成受用。更缺少个什^8□。人人要行即行。个个要座即坐。所以道。释迦不出世。四十九年说。达磨不西来。少林有妙诀。忽有个汉出来道。汝只见面前驴脚。不知背后龙鳞。何也见山山不是山。见水水不是水。直饶棒头取证喝下承当。未免尚坐在窠窟里。格外一句作^8□生道。太湖三万六千项。月在波心说向谁。
    复举。古德云。识得□杖子。一生参学事毕。山僧则不然。识得□杖子。须向万里无寸草处去始得。
    谢新旧两序上堂。住山如修屋。只要人相撑。今日吾老朽。最喜有人撑。东边也□。西边也□。旧底□撑了。新底又□撑。□底□。撑底撑。□□□。撑撑撑。依旧好商量。
   八月旦奉为后醍醐天皇开启藏经上堂。尘中百亿大千经。翻得金文贝叶轻。滴滴醍醐仙掌露。满天秋气洒凉清。
    中秋上堂。寻常月是今夜月。今夜月非寻常月。只是寻常一样月。因甚今夜有差别。别别不知中秋何处热参。
    后醍醐御忌。经散拈香。那伽在定蛰门深。祇树贝多吹梦频。泣露秋虫千品草。筛金夜月几丛筠。当初阿难耳无窍。今日谁人眼着尘吾佛未尝谈一字。大哉万象转其轮。
    九月旦因龟山御忌。藏经启建。东司落成。谢修造司上堂。修造即得人。东司又落成。古德曰。一大藏教是拭不净故纸。山僧曰。粪坏推头拾得一颗明珠始得。诸人若能于此辨别去。皇恩佛恩一时报足。其或未然阎罗老子。他时后日责饭钱在。切须记取。
    重阳上堂。龙峰高处寺。天地一东篱。纵是风流士。攒眉何处归。
    九月望上堂。举。僧问云门。树凋叶落时如何。门云。体露金风。山僧有一颂。布施大众去。验人端的镜当台。不易丝毫一照来。出匣霜铓才射斗。剑津早有鼓波雷。
    龟山圣庙御忌。经散拈香。五云天上修仙驾。一炷炉中爇妙香。当念熏我圆种智。真空不暗廓灵光。贝多叶叶黄金贵。优钵枝枝白玉芳。昔日鼎湖千岁梦。含元殿外半炊梁。
    开炉上堂。今朝随例拨炉深。落叶霜寒布地金。铁打筋头吹火种。满堂枯木发龙吟。
    上堂千山木落。水肃霜飞。现成视听谁是谁非只为分明极。翻令所得迟。
    上堂。百炼铁牛无骨。千年桃核有仁。若人会得此中意。空走磨盘八角轮。
    冬夜小参。至节转律。气候观祥。观音耳门吹筚篥。文殊眼里飞严霜。瓶水锁千溪冻。葮灰灰吹一天阳。陜府铁牛冰骨暖。嘉州大像寒颜光。死灰重发焰。枯木再开芳。虽然无阴阳地。别知有个条章^8□(拈杖卓一下云)刺绣线从明日长。
    复举。僧问古德。如何是冬来事。德云。京师出大黄。拈云。者僧设平地陷虎机。古德有暗里抽横骨手。子细捡点将来。有得有失。无背无面。至竟如何缁素去。请四头首来夜为众批判。看。
    至节上堂。也太奇。直下是冻破泥团。花开碓觜谢四头首秉拂。兼大震西堂上堂(拈杖云)一喝有主有宾三关无古无今。大藏即波明水。小藏拈叶作金。人人盘珠圆转。个个囊锥不禁倒用。横拈云行雨施。密说显示。虎啸龙吟。非大震雷霆舌。安得露古佛心。传矣吾四头首。成就般若丛林(卓杖一下)。
    谢新旧两班上堂。伟持真谛也得人。商确俗谛也得人。旧底曲调新底唱和。新底才恁^8□旧底不恁^8□。同中异异中同。千车难合辙。万派自朝宗(击拂下座)。
    腊月旦谢大中西堂上堂。腊月初一天寒人寒。皇极大中道不易又不难。者里有人提掇。诸人请着眼看。
    腊八上堂。六岁寒酸彻骨清。出山依旧眼睛青。胆惊画角一声晓。铁意梅花又吐星。
    腊月望谢两堂首座上堂。金刚脑后添铁。铁牛皮下滴血。虽是衲僧用心处。认着却是系驴橛。大众要知机夺机毒攻毒。兜率天上待小释迦。黄孽会中推陈尊宿。
    腊月十九日开堂。圣僧安座场开。选佛菩提座师子嚬呻。列圣丛惠剑光寒。三昧力也知大坐择圆通。共惟大圣文殊师利菩萨摩诃萨埵。指其体则群生本有大智。语其理则诸法无著真宗。历劫师非唯师佛佛。万象之中独雄雄。玻璃茶塞断无著口。般若锋打发新学聋。瓦砾推头开蓦直路。金刚窟下接尊胜翁。五眼神光照烛十界。一座台云包含太空。看看。昔日万菩萨经行未尝离此中。
    康历二年正月二十六日。接智觉普明国师之号上堂。僧问德以位叙。位以听兴。至哉德焉荣膺皇天优遇之命。大哉位也高居宗门极品之尊。师曰。天无私盖。地无私载。进云。天颁敕黄彩。凤来翔。好个时节愿祝睿算无疆。师曰。只有天堪并。更无山可齐。进云。与^8□则金轮统御。三千界玉历延洪亿万春。师曰。日月添光天不老。山川长暖地无秋。进云。记得。圆照师翁宋嘉熙三年正月二十五日。理宗皇帝有旨特赐佛鉴禅师之号。圆照鸣鼓升堂。示众曰。临风何以祝君寿。遥指南山千万层。还端的也无。师曰。铁牛通身无骨。进云。共惟今年正月二十六日。圣天子特遣使臣。赐和尚以智觉普明国师之宝号。未审说什^8□法。仰答圣恩。师曰。千峰势到岳边止。万派声归海上消。进云。可谓盛德之后必保宝位。有道之邦笃生圣人。师曰。向阳花木易逢春。进云。只如法华云。常说无上道。故号为普明。莫是大觉世尊预为和尚授记^8□。师曰。山僧若得授记。一切众生亦得。进云。直得。皇恩佛恩一时报毕。师曰。应时纳祐无庆不宜。进云。天子万年和尚万福。礼拜而退。师乃曰。山门正月二十六日吉旦。共惟天使入山。传以特赐。祷云瑞雾忽发山林光禅。翔凤飞龙大增宗社壮观。只荷圣恩之至重不如材器之所轻。
    灵山之嘱弥远弥新。照世之灯益盛益大。四海让仁泽之洽五岳推天德之高。其争奈羊蒙虎皮。固非群狐之所避。木刻鸡子。宁免众鸟之见欺。名实不相当。愧感云交至。且忘一身卑拙。永播万代光风者也。复说偈曰。五凤楼前玉阙仙。紫泥恩降九重天。如何得奉身尘刹。永祝吾皇亿万年。
     二月旦退院上堂。二月春风吹上杖。鬓边花在镜中开。青山有路白云约。卷两辞二龙归去来。

南禅禅寺语录（终）

再住天龙资圣禅寺语录

　　　    侍者周祐编

    师永德二年二月晦日。升座拈香毕。趺座问答罢。乃云。声前一句。天子万年临机。与夺格外威权。直得辉古腾今佛日赫赫。移风易俗王道平平。便见凤翔云。九重城春期芥劫。龙门有路。三级岩瀑挂层天。古圣道场色色仍旧。满山草木物物示禅。供众底金圈栗^8□击节底古曲没弦(蓦终□杖云)柱杖子出来不免。见义勇为卧龙才奋迅云雨又三千。
    复举。先师开山国师举法灯和尚先师未了话拈云。法灯将谓。千年滞货贩卖得时。可笑累世家私自场向外。石上座溪山藏丑拙。云月入膏盲。只为无先师未了因缘。所以出来为他谢恩。山僧即不然。以一偈下注脚去。鹫岭拈华少室春。传芳的的忆古人。西归三十有余载。丁嘱半千诸应身。宝塔涌空支落月。水磨无日不推轮。山僧袖短难藏臂。惭愧先师未了因(击拂下座)。
    三月旦上堂。举。三圣云。我逢人则出。出则不为人。兴化云。我逢人则不出。出则便为人。二大老与^8□垂示。一人在家舍不离途中。一人在途中不离家舍。且道那个宾那个主。诸人各请静处娑婆诃参。
    就后醍醐圣庙多宝院拈香。二十年来再领徒。山川增秀镇皇图。那伽定慈尊会。何必仙踪慕鼎湖。
    上堂(拈□杖云)香严击竹忘知。灵云见桃花不疑。等是恁^8□时节子。诸人因甚眼如眉只为分明极。翻令所得迟。
    上堂(拈□杖云)光阴迅速。劈箭离弦。才消一瞬。海变桑田。就中有物不迁义。会则万年一念。不会一念万年(卓一下)下座。
    佛诞生上堂。垂语云。诸佛出身在处。东山水上行。洗尽魔尘翳。乾坤一两晴。好个清平世界。谁人相共证明。有^8□僧问。昆仑一句超佛越祖。林送槐阴凉。风潟荷叶露。师曰。已自知时节。我今不再三。进云。悉达降生日。法雷重震时。愿演一音说。普应四来机。师曰。普天匝地四月八日。进云。与^8□则前佛与后佛同一广长舌。师曰。去却一拈得七。进云。记得。僧问应庵。即是清净法身。本无出没。因甚年年将恶水泼他。庵曰。要他知痛痒。还端的也。师曰。露进云。敢咨问和尚。既是清净法身。本无出没。因甚年年将恶水泼他。师曰。知恩必要报恩。进云。满院蔷薇雨。洗出架头锦。师曰。佛身无为不堕诸数。进云。泥牛对对黄金角。木马双双白玉蹄。师曰。怪力乱神不可语。进云。优昙现希有瑞圣人为百世师。师曰。凤栖不在梧桐树。僧礼拜。乃曰。谩称独尊开大口。周行七步绝郎当。云门□杖犹嫌短。莫怪添薪烧镬汤。何也年年灌沐。菩提垢未必增金更以黄。结制小参。垂语曰。杨岐栗^8□。东山铁酸。百味虽具足。只是下口难。今宵家燕设。谁管待宾柈。有^8□僧问。掣开金殿锁。撞动玉楼钟。钻仰不及处龙门高万重。师曰。若有路可上。更高人也行。进云。法筵会四海众。安居修千佛规。学人初机后学伏愿慈悲法施。师曰。头戴天脚蹈地。进云。与^8□则蟭螟眼里放夜市。大虫舌上打秋千。师曰。会则途中受用。进云。记得。德山曰。今夜小参不答话。问话者三十棒。未审意在那里。师曰。亲者不问。进云。时有僧。出礼拜。山便打。还的当也无。师曰。独掌不浪鸣。进云。和尚今夜小参。有问有答。与德山是一是二。师曰。吃得棒也未。进云。坐断上头关。千花生碓觜。师曰。少林无孔笛吹起万年欢。进云。尽大地人斋赞叹。迷余推出指南车。师曰。蹈着秤槌硬似铁。僧礼拜。乃曰。以大圆觉为伽蓝。日出东方夜落西。身心安居平等智。主山倒卓。案山低。若能于此荐得。西天蜡人困鱼止泺。东土铁弹蚯蚓入泥。衲僧家护生杀尽进步十方刹。禁网脱得撒手万仞崖。三昧定中念念取证。四天下外日日逻斋。管甚不哭子甘为大阐提。山僧与^8□告报。还知有不破如来圣制一着子^8□(以拂击禅床)金毛不卧野狐窟。大象何曾游兔蹊。
    复举。僧问圆悟。如何是佛。悟曰。口是祸门。大惠颂曰。口是祸门。电激雷奔。沙竭出海。振动乾坤。师曰。圆悟答处如挝涂毒鼓。闻者皆脑裂。大惠提持似醍醐上味。饮者悉清凉。天龙亦为蛇添足去。口是祸门。嫌佛不吞。天上天下唯我独尊。试问四头首。与^8□批判有为他二大老人出气分^8□。请来夜对众定当。看。
    次日上堂。无语曰。一结一切结。乌龟咬生铁。会得个中意。开口不干舌。不涉咽喉唇吻。道将一句来。僧问。南薰入奏舜才解愠。殿阁凉起法席增光。现成公案愿闻举扬。师曰。檐头滴滴。分明历历。进云。一句当机亲指示。玲珑八面绝遮栏。师曰。铁锤无孔。进云。闪电光中验宾主。虚空背上立纲宗。师曰。无孔铁锤。进云。记得。僧问万杉。朱明启候衲子又安居。未审九旬之内如何履践。杉云。松筠有高节。意在那里。师曰。鹁鸠啼树上。意在黍麻中。进云。即念敢白和尚。天龙门下未审九旬之内如何履践。师曰。一日钵盂两度湿。进云。觌面全彰解脱门。一击牢关百杂碎。师曰。更进一步。进云。古今无异路。达者共同归。师曰。水不借路。僧礼拜。乃(拈□杖卓一下云)结也藉者个力。解也藉者个力。若人会得者个。一生参学事毕(又卓一下)。
    谢秉拂上堂(拈□杖云)法不孤起。必依人传。我山中四头首。说法耸动人天。黄檗仰山全机不让。黄龙睡虎无所间然。般若丛林是以改观。佛祖惠命为之延年。言言不留珠迹。着着下得快马鞭(卓杖一下)师子窟中无异兽。栴檀叶叶古风还。
    上堂。僧问。蟠桃三千年一结实。黄河三千年一度清。师曰。佛性之义时节因缘。进云。薰风长养瑞气致祥。时节已不虚弃。愿闻真正举扬。师曰。要荒却法堂那。进云。黄鹤楼中吹玉笛。江城五月落梅花。师曰。又被风吹别调中。进云。少室峰前铁马驹。三更吃尽无根草。师曰。无舌人能解语。进云。记得。洛浦安禅师因庞居士来拜云。仲夏毒热。孟冬薄寒。安曰。莫错。如何理会。师曰。错错。进云。士又云。庞公年老。安曰。何不寒时道寒热时道热。还的当也否。师曰。雪上加霜。进云。即今咨和尚。若有人道仲夏毒热孟冬薄寒如何只对。师曰。切忌随他去。进云。冰生于水。青出于蓝。师曰。增金以黄内。谤沈无香。进云。毕竟如何是佛祖顶□一着子。师曰。土块泥团。进云。青山不锁长飞势。沧海合知来处高。师曰。开口不在舌头上。僧礼拜。乃曰。记得。玄沙示众云。诸方尊宿尽道。接物利生忽遇三种病人来。如何接。患盲者拈锤竖佛它又不见。患聋者语言三昧它又不闻。患哑者教伊说又说不得。且作^8□生接。若接此人不得。佛法无灵验(蓦拈□杖云)山僧有个方便。盲者耳又聪。聋者眼又明。哑者意又通。既接三种病人了。关甚佛法事(卓杖一下)。
    端午上堂。垂语曰。善财采底药。触目未曾无。诸人认取得。何用白泽图。无有临机道得底^8□。僧问。今佛现瑞鼓觉海之风雷。古佛放光揭释天之日月。学人乍入丛林。不吝慈悲垂示。师曰。吃粥了也未。进云。慈云普覆润及三千。师曰。天垂雨露。不择荣枯。进云。实印当空妙重重锦缝开。师曰。明镜当台。举无遗照。进云。记得。佛鉴禅师住雪窦时。上堂云。今朝五月端午收得一服药。不是耆婆留下。亦非扁鹊传来。未审从何处得来。师曰。从此问处得来。进云。又云。虽然不真分文。要且无病不治。还端的^8□。师曰。天何言哉。四时行百物生。进云。即今咨参和尚。今朝五月端午。以何妙药施与人。师曰。金刚圈栗^8□蓬。进云。还灭除得佛病祖病也^8□。师曰。百杂碎。进云。与^8□则镕瓶盘钗钏为一金。搅酥酷醒醐为一味。师曰。金屑虽贵。落眼成翳。进云。云中木马嘶风。海底泥牛吼月。师曰。衲僧家真个有恁^8□事。僧礼拜。乃曰。适来禅客举佛鉴禅师住雪窦时上堂曰。今朝五月端午收得一服药。不是耆婆留下。亦非扁鹊传来。只在当人信及断除众生无明增长祖师命脉。但有衲僧饭病卒难翳。何也美食不中饱人吃下座。
    上堂(拈□杖云)□杖子吞却乾坤了。也汝等诸人向何处安身立命(卓一下云)汝有□杖子与汝□杖子。汝无□杖子夺汝□杖子下座。
    半夏上堂。炎炎六月纷纷下雪。诸人因甚热时不见寒。寒时不见热。若能于此荐得去。蹈着秤锤硬似铁。其或未然。八字元来无两人。
    上堂(竖起拂子云)见^8□闻^8□止止须不说。我法妙难思。
    七月旦启御忌经筵日。兼谢官人入山上堂。垂语曰。大火云。推移风从苹末吹。物不迁之义商量方得时。无有无孔笛撞着毡拍板底^8□。僧问。一尘入正受。乾坤寂尔。诸尘三昧起。世界峥嵘。师曰。好个曲调。进云。孟秋初一克期将终。修证无功。入海算沙。不惜慈悲。乞师方便。师曰。已自能知非。我今不再三。进云。玉殿雾开光灿烂。木鸡啼后祖灯辉。师曰。才有所重便成窠臼。进云。山门自今日打开毗卢藏。翻转修多罗。一会清众勤而弗怠。唤为九夏赏劳事得也否。师曰。会则途中受用。进云。依经解义三世佛冤。衲僧家当甚破木杓。师曰。不会世谛流布。进云。寸丝不挂。法网无边天外出头。孰是个人。师曰。出头天外看。进云。一句全提超佛祖。满筵缁素闻未闻。师曰。水不借路。僧礼拜。乃曰。记得。临济因王常侍入山问。此一堂僧看经否。济曰。不看经。又问。习禅否。济曰。不习禅。常侍曰。经也不看。禅也不习。作甚^8□。济曰。总教成佛作祖去。常侍曰。金屑虽贵落眼成翳。又作^8□生。济曰。将谓。汝是个俗汉。拈曰。临济虽是夸国手。争奈棋逢敌手难藏行。王常侍着著有出身一路。不堕寻常机关中。只如贺州太守入山不问看经。不问习禅。直与山僧相见莫是黑白未分先一着子^8□(以拂子击床云)倾盖相逢元故旧。何妨来吃赵州茶。解夏小参。垂语曰。问在答处。谁是作家。答在问处。要见仙陀。有^8□僧问。蜡人^8□跳。九旬禁网应时开。铁弹走过。八极清风忽地来。师曰。大抵还他肌骨好。进云。壮观梵宫宛尔。祇园精舍现前海众俨然。一会灵山正当休夏自恣。开示向上玄关。师曰。经行及坐卧常在于其中。进云。行到水穷处。坐看云起时。师曰。船上无我散工。进云。记得。僧问九峰。西天夏末多得道果者。间有也无未审此。峰云。有。意旨作^8□生。师曰。钩在不疑地。进云。僧云。是什^8□人。峰云。头载午夜月。脚蹈黄金地。又如何领略。师曰。仰面不见天。低头不见地。进云。天龙夏末能有几人得道果。师曰。美食不中饱人吃。进云。非但三世诸佛去粘去缚。大地众生脱锁脱枷。师曰。冬瓜直庞伺。瓠子曲弯弯。进云。一言为天下浊。万世知师道尊。师曰。大悲不展手。通身是眼睛。僧礼拜。乃曰。法岁云告周毕。此事正好。商量山僧打动盐官虚空鼓。磨砻临济吹毛霜。有时骑贼马趁贼队。有时斫佛朴坐佛床。云门扇子^8□着天帝鼻孔。德山棒头触着东海龙王。吓杀腊人无端。忍痛引得铁弹地着忙。试问诸人。如是戏场还有九夏赏劳分^8□德云终不下孤顶。童子南询岐路长。
    复举。赵州小参。要答话。亲者不问。德山小参。不答话。问者不亲。子细点检将来。一人来不入户。一人去不出门。且道那个宾那个主。有水皆含月。无山不带云。
    次日因官人入山上堂。垂语曰。现成公案易易难难。难也屋后山崄槛前水寒。易也放开铁壁踢倒银山。可中若有个汉。向不难不易处。致将一问来。有^8□僧问。西在制也东土规。从始结兮从始解。善财脚头无寸草。蟭螟眼里有世界。师曰。一字不着画。进云。金飙退暑。玉宇进凉。好个时节愿闻举扬。师曰。只辨肯心。必不相赚。进云。与^8□则大千转法轮。四时调玉烛。师曰。雨从何来。风作何色。进云。记得。佛日禅师一夏以来举竹篦子打发一十三人。未审功勋多少。师曰。大海不让小流。进云。和尚今夏于室中举扬佛日禅师普说。以为后学警发。莫是其揆一^8□。师曰。同途不同辙。进云。只如竹篦之背触。如何为古人出气去也。师曰。竹篦长三尺。进云。奇哉宗主沤和力。一众亲明今古机。师曰。水上浮沤呈五色。进云。释天日月照金襕。曼陀华雨挥玉尘。师曰天然无相子。不挂出尘衣。僧礼拜。乃曰。记得。南泉因陆亘大夫云肇法师奇怪。解道。天地同根万物一体。今日源相公百执事。若致恁^8□问。只对他道。譬如相公辅弼天下于掌上抚育百姓于胸中。诸人若会得。万里无寸草。其或未然。出门即是草下座。谢头乎秉拂上堂。衲僧活机关盘珠无影迹。明镜挂当台。万象悉涉入。下喝轰百里雷。拈杖挑半夜日。或露头角龙门。或弄爪牙虎穴。大众还知山中恁^8□(拈杖卓一下云)事^8□云昨夜四头首为众秉拂。
    腊八上堂。三祇功满唱成佛。百炼黄金铸面圆。大地众生齐待价。定盘星在五更天。
    元正上堂。三阳交泰。万国春回。有无佛法字打开。物不迁兮锁口诀。日边玉历凤衔来。
    永德三年癸亥九月二十七日。重开法雷堂。上堂。甘露门开改观时吾师语暖大雄规。旃檀丛里旃檀树。狮子窟中狮子儿。古佛家风今日瑞。劫壶春色万年枝。万年枝。优钵华香日夜吹。
    十月旦开炉退院上堂。业债已偿来。鼓鸣三下雷。且归岩下隐。又发旧时灰。

再住天龙禅寺语录

住灵龟山临川禅寺语录

　　　　      侍者编

    康安元年辛丑十一月三十日也。是岁十月二十九日表再兴之仪。十一月十八日佛殿山门立柱。同二十六日上梁。因方丈毕功同三十日入院。
    山门。大解脱门不劳禅指。一溪吹雪(于时雪下)千山泼翠。入得入不得。有利无利三十里。
    佛殿。黄金地上一扫劫灰。白银世界涌出楼台。但缘大士威神力。引得山僧展拜来。乃礼拜。
    土地。佛法冥资灵鉴无差。我今嘱汝。莫向一分饭上见王老师(冥资额)。
    祖师一尘起大地收。一花开天下春东西密付底。鼻孔搭上唇(密付额)。
    拈衣。佛祖契券众生福田看看。片云覆大千。
    拈帖。人天宝鉴丛林典刑。寰中依此敕重。塞外依此令行。维那分明宣读。
    此一瓣香爇向炉中。奉为今上皇帝圣躬万岁万岁万万岁。陛下恭愿仁风大播。统十华藏而作封疆。皇道长行。积大椿年以为寿算。
    此香奉为征夷大将军羽林相公。伏愿武德扫尽狼烟。致圣明于尧舜之上。愿轮推破魔垒。回佛运于正像之时。
    此香深秘形山不欲炫卖。其奈余债在今日。不免对众拈出。供养本寺开山五代帝师梦窗正觉心宗普济玄猷国师。用酬法乳之恩。

临川禅寺语录

    南禅藏主寮结制。秉拂。垂语云。覆盆之下迅雷无声。如能解打布鼓也鸣。问答罢乃曰。海水不大岂能藏鱼龙于九重之渊。山岳不高曷敢栖虎儿于万仞之顶。南禅门下独秀峰崄势插太虚。□碧泉深流洽刹界。巍巍峭峭。汪汪洋洋。好是广博道场。安居不假圣制。^8□出偏小区域。取证不在克期。便见闲荒草里。白额戴角而振威风于坤维。逆浪堆中。锦鳞烧尾而轰霹雳于天外。虾蟆蚯蚓发露真机。跛鳖盲龟添得竟气(以拂子拍禅床右边云)与^8□与^8□。睡美不知山雨过不与^8□不与^8□。觉来殿阁生微凉。与^8□不与^8□。总不相干时。又且如何(竖起拂子云)只见皇风成一片。不如何处是封疆。
    天龙后堂寮冬至。秉拂。垂语云。千尺丝纶钩头。万钩离钩三寸。要见鳖身。莫有起风涛底^8□。问答罢乃曰。天寒人寒。家家篱头吹觱篥。一九二九个个相逢袖手头。达磨不会转身。衲僧无分出气。穷则变。壁边□杖暗抽枝。变则通。赐气发时无硬地。玉堂苑舍展开镜清卧单。宝树刀林擎出洞山果子。无边气候当头现前。一日风云不劳注目。直得千否不将而去。万泰不迎而来。自东自西无思不服。忽有个汉。出来道。会中悉是龙门客。莫向雷门悬布鼓(以□杖画一画云)前人腰带后人收。更有收人在后头。
    夜来堂上。大和尚举僧问佛日如何是毗卢印。日云。草鞋蹈雪。僧云。学人不会。日云。步步成踪古则。拈云。可惜者僧好心不得好报。当时若也待他道草鞋蹈雪。栏腮与一掴。令者老汉知草窠里也有大虫。上方与^8□批判。手把白玉鞭。骊珠尽击碎(秉拂上座)也要拾其零碎底重细抹去。佛日和尚当时他问如何是毗卢印。栏腮与一掴。千戴之下免遭人检责。何故当断。不断返招其乱。
    知觉普明国师春屋和尚三会语录。其徒(芒通某甲)航海持示。拜而求跋。余悬灯而读之。譬若转圜石于千仞之阪。了无阻滞。亦犹春行大地。那有痕迹。吁诚所谓善说法要者也观者当具眼。切不可作文字会。
    永乐三年仓龙集旃蒙作噩正月二十又五日。太白名山天童禅寺蠢叟希颜。

第0段 智觉普明国师春屋和尚语录卷第一
_


第0段 智觉普明国师春屋和尚语录卷第二



升座上

    贞治二年二月二十目。阿州南明山补陀禅寺光胜院宝殿。庆赞本尊圆通大士胜军地藏。
    拈香云。此一瓣香根苗承大中之气。枝叶长劫壶之春。爇向炉中。恭为祝延今上皇帝圣寿无强。洎文武窟僚资倍禄位。次拈香曰。此香大悲方便作因。利生接物为果。爇向宝炉。供养十方三世一切诸如来现座道场大慈大悲观自在菩萨地藏愿王军大士等诸萨埵天龙八部啊大小神祇。遂趺座。垂语曰。东弗于逮打鼓。西瞿耶尼升堂。南瞻部洲法筵严设。北郁单越齐以赞扬。可中若有个汉。试自非非想天。问将一句来。有^8□有^8□时有僧。出问云。浮幢刹海一尘不飞。十方国土一齐俱到。学人上来。愿闻法要。答曰。欲识佛性之义。当观时节因缘。进云。檀越经始此院。奉请和尚开堂。好个时节请师祝圣。答曰。道泰不传天子令。行人尽唱太平歌。进曰。处处圆通。尘尘土普门。更向何处立封疆。答曰。南天台。北五台。进曰。春行万国。月照千江。答曰。须知远烟浪别有好思量。进云。庄严佛土。大作种种佛事。不堕功勋。如何庆赞。答曰。雪山步步无闲草。进曰。恁^8□则九曲黄河彻底清。答曰。只见锥头利不知凿头方。进云。裴休建龙兴寺殿。应彦师三百年谶。莫是希夷事^8□。答曰。掬水月在手。弄花香满衣。进云。今日胜会是为契夙志亦记来因耶。答曰。是夙志是来因。进云。直得。十世古今终不离当念。答曰。斧头元是铁。进云。灵山付嘱只这。是卫护吾宗永不止。答曰。来年更有新条在。恼乱春风卒未休。进云。学人今日小出大遇。答曰。若到诸方知与^8□举。又僧问。春到岭南还岭北。日长花笑。又莺啼。答曰。山花不费栽培力。自有春风管带伊。进云。明府恭遇先公一十三回远忌。开设此会。报劬劳句不吝慈悲。请师更示。答曰。犹有嫌少那。进云。未审孝义还成就多少功德。答曰。万里一条铁。进云。直得。天上玉楼落成人间宝刹峥嵘。答曰。处处绿杨堪系马。家家门首透长安。进云。承闻。先公亲参国师是否。答曰。是。进云。以何为验。答曰。手臂终不向外曲。进云。海国云林天不老。年年花发满孙枝。答曰。道得一半。进云。记得。世尊于天鼓声中。为诸天子说法曰。汝等当知恩报恩。莫是苦口叮咛。^8□。答曰。海口难宣。进云。天人群生类皆承此恩力。答曰。人平不语。僧礼拜。师乃曰。请佛解脱妙门。众生平等本际。历历通贯三世。恢恢包含十方。在圣不增。在凡不减。能大能小。离相绝名。过去诸如来已依斯门圆成佛事。现在诸菩萨今依斯门转大法轮。未来修学人当依斯门自利利他。伟哉斯门。世界建立亦依之。日月照临亦依之。君臣治道从此出生。忠孝至德随他成就。所以圆通大士曾入斯门。从三摩地即现三十二应入国土身。随类说法令其解脱。为得解脱火不能烧。水不能溺。乃至刀杖咒诅不能加害。到这里不见魔外作障难。有甚亲为对待。是名施无畏者。亦名胜军大士。如是神通妙用亦非从外而得。只在当人一念正信(拈□杖画一画云)衲僧家管甚茄子瓠子。只要依斯门入。依斯门行。依斯门住。应当将此深心报国土恩。报佛祖恩。报檀越恩。报罔极恩。大众且唤什^8□作斯门平芜尽处是青山。行人更在青山外。复曰。大檀那典厩真智冥熏。灵机自发。深信有诸佛无上妙道。游心真空性海中。不知几生结得般若缘。来令菩提种子生长。如此而不住性海真空中。却入如幻三昧现作种种佛事。数年之间建造此伽蓝。奉安如来身舍利补陀大士佉罗萨埵四大天王尊像。又效阿育王大愿。印造八万四千宝塔。表众生本有体。造立大率堵婆。又印造书写妙法莲华经若干部。复读诵一千一百余部。印造地藏本愿经四部。复读诵三十七部梵网经一卷。加之勤修法华三昧二十一日。理趣三昧三个日。念佛三昧三日三夜。又启秘密会场普教四众预诸佛内证境界。又就于本院。自于初一日至于二十日。看阅五部大经。遂日三时讽诵经咒。昼夜轮番光明真言。凡一日之内令国中固禁杀生灵。及施乞者不知其数。又一日与令弟共亲行施一千五百余人。又自书写圆觉修多罗了义经。金刚般若经随求陀罗尼等。又布施国中及往来禅侣。奉请十员诸大和尚。证明佛事兼建转经之会。特请长兴堂上和尚。胜军大士座开光明佛事前席慧林大虚和尚奉为光胜院殿。入牌法语一会法仪。此周备焉。今日开堂。延请十方常住诸佛菩萨贤圣僧众护法天龙大小神祇入此道场。广设无遮会。普纳四部众。仍命山僧举扬宗乘。仰赞诸佛菩萨贤圣僧众。种种功德种种佛事。上答洪造以祝严圣躬万安。保持国土运祚者也。夫说法须是应机。若机感不相应。直饶释迦达磨出兴无益于世必矣。何谓机感相应。灵云见桃花。香严闻击竹。黄庭坚闻木犀香得旨。张九成闻蛙鸣打破业识团。不是机感相应底样子^8□。佛光师祖圆觉开堂普说略云。大唐王节使建寺名圆觉。请净慈慈受深禅师开山不赴。王节使同眷属入山哀请。受亦不赴。王公云。和尚有所需当依慈命。受曰。与我建十三层塔。塔成履恳请。受又不赴。王公曰。更有何所需。受曰。与我刊大藏经板一副。今大唐所流通之本是也。经板成。王公精力用尽老病不能自诣净慈请。乃嘱其子曰。汝能请得受和尚。开山圆觉一日瞑目亦无憾矣。慈受方受其子请与开山。吁导尊德备取重王臣如此。今日太守建造圆觉。请老僧开山。正与王节使事体相类。且道受和尚不肯赴王节使请意在于何。只欲王公成就广大福力耳矣。吁古今无异路。是皆机感相应所以使然者也。山僧自不揆鄙野。叨应严命。来升此座。胡说乱道亦无他。只欲增长檀那广大信心。成就广大福寿海广大功德海耳。佛言奇哉。一切众生具有如来智慧德相。但以妄想执着不得证。佛是真语者实语者。岂欺人哉。既曰具如来智慧德相。不可自某为迷人。迷悟只在信与不信而已。好大众世尊。当初将三祇亿劫所修事。促在三百余会说尽。后来将四十九年所说事。促在一日受持书写毕无有遗余。若也将一日所修广大功德事。促在一念行取。不妨延一刹那为恒沙劫。促恒河沙劫为一刹那。这里说甚六十小劫谓如食顷。于一毫端现宝王刹。坐微尘里转大法轮亦不出者个时节。佛又言。一切诸佛及诸佛阿耨菩提法皆从此经出。若能会得斯经。则手不执卷而常如是持。如是转。到恁^8□田地方知。道人人受持读诵处成大佛事。解说书写处成大佛事。烧香礼拜处成大佛事。诸佛常于汝眼处出世成道。于汝耳处降魔说法。乃至一一六根门含容法界无坏无杂。若凡若圣。情与无情互为主伴光严住持。无非赞扬斯经时节。如此胜妙境界唯证乃知难可测。所以道世尊有密语。迦叶不覆藏。当不覆藏。即密当密即不覆藏。观音大士证得者个道理。应以佛身得度者。即现佛身而为说法。应以菩萨身得度者。即现菩萨身而为说法。应以宰官身得度者。即现宰官身而为说法。乃至应以比丘比丘尼优婆塞优婆夷人非人等身得度者。即皆现其身而为说法。善哉大士三昧恰心衲僧用处。且道。现佛身现菩萨身底。毕竟是何物。若于此着得一只眼。堪报不报之恩以助无为之化。熟思今日佛事因由。偏出于孝心至诚。以谓。身世如梦幻。光阴不待人。身已非私身。命亦为君命。今日若不报劬劳莫大之恩。更待何时。由此预于今年今月二十日。奉为光胜院殿十三回忌辰。上来所赞扬功德。集以追荐冥福。以之推之。台灵超升无可疑焉。何止一人超升而已哉。法界含生亦应以脱苦趣。恭惟。故赞州太守光胜院殿宝洲繁公大居士。武德治邦。恭谦行己。内秘菩萨行无善不成之。外现宰官身有冤皆降伏。奉命君将则决大策于一言。救危国家则垂鸿名于百世。归泉以降一十二年。贤嗣相承起箕裘业。为国致忠。忠以通天地。为亲竭孝。孝以贯古今。吁是父而有是子。譬如凤凰生鸑鷟。师子产麒麟。其威其德惟忠惟孝。天下所耳目也。抑亦报师恩则崇山大海不足以比。且援事于近。谕理于远。性劫有人。施一文金以妆佛面。以故多劫得金色严身。即今紫金光比丘尼大迦叶尊者是也。佛在世又有一贫。路逢迦叶行乞。无物可供养。只把一器沈汁施之。现身即感生天报。况乎大力量人成大力量事。其功广博不可测焉。天龙寺是天下大刹。临川寺亦洛之名蓝。五年之间速成之者。盖我檀越拥护力之所及耳。此恩此德。一饭岂敢前云自不揆鄙野。叨应严命来之谓是也。况复建立此伽蓝及洛之景德禅寺。广置庄产以图使千百万年佛种子不断矣。意在于何。只为痛念灵山付嘱欲报祖师恩也。适来禅客问中。佛告诸天子言。汝等当知恩报恩。只此一句通佛通祖。通鬼通神亦通人。一切无不通。兄弟家莫作等闲看。努力念之。更愿坛越推原释尊所以随机广设教慈意。如今日大会平等。和以扶起之。可谓。尽善矣。亦尽美矣。履兹以来所祈四海干戈。永息。三边狼烟不兴。棣萼联辉。椿龄益茂。身宫康泰。家世荣昌。子子孙孙长为法城外护。绳绳继继永作皇家藩干。次祈。寺门如睹史宫。大法似盘石固。一瞻一礼问证入圆通门。或见或闻。咸豁开心地藏。怨亲平等。凡圣圆融。法界含灵均蒙利益。上来讲赞无限胜因。虚空证明万象信受。复说偈曰。一念诚心天地同。若凡若圣证圆通。大人境界大人现。华藏重重愿海中。
    贞治二年七月二十二日。钦奉圣旨就于梵王山大光明禅寺。恭为国母光仪门院七周御忌之辰。
    拈香曰。元是轮王髻中物。大光明藏久秘之。今日拈出。爇向宝炉。供养现坐道场本师释迦牟尼大觉世尊。及十方三世一切诸如来。文殊·普贤·观音·地藏等诸大萨埵。华阿含·方等·般若·法华·涅槃等诸修多罗藏。鹙子·满慈·迦叶·迦旃延等诸贤圣众。及尘数刹海一切三宝。奉为尊仪严修寂场。恭愿。一炷妙香开觉花三千佛土。五云宝盖荐仙御十二天山。趺座垂语曰。灵山密传少林直指贬上眉毛千里万里。若有言前定旨底。出来相见。时有僧出众云。一叶落天下秋。一尘起大地收。学人上来请师直指。答曰。灵山步步无闲草。进云。山门伏值大光明院七周御忌之辰。圣驾入山。会开无遮。报恩一句愿闻举扬。答曰。只有天堪。并更无山可齐。进云。只如今日庄严尽善供养尽美未审。仙御还光降否。答曰。镜分金殿烛。山答月楼钟。进云。与^8□则日月添光天不老。山川长暖地无秋。答曰。一句了然超百亿。进云。记得。僧问灵云云。混沌未分时如何。云曰。露□怀胎。意旨如何。答曰。铁牛无骨。进云。僧云。分后如何。云曰。犹如片云点大清。又且作^8□生。答曰。开口不在舌头上。进云。僧云。大清还受点否。云不答。如何理会去。答曰。无孔铁锤当面掷。进云。僧云。恁^8□则含生不来。云又不答。节文在何处。答曰。两个无孔铁锤。进云。即今咨参和尚。混沌未分时如何。答曰。东山水上行。进云。分后如何。答曰。黄鹤楼前鹦鹉洲。进云。与古人答处是同是别。答曰。擘破混沌看。进云。擘开华岳连天翠。放出黄河到海声。答曰。苦瓠连根苦。甜瓜彻蔕甜。进云。秖凭此个真消息。上荐仙游化乐天。答曰。大海不让小流。进云。天人群生类皆承此恩力。答曰。天津桥上昼打官更。僧礼拜。师乃曰。祖令当行千圣结舌。全机大用轨则不存。尽大地是解脱门。天上有星皆拱北。遍十方为条活路。人间无水不朝东。双放双收。全杀全活。真机发转。千圣同途。至鉴洞明。万象齐照。直得凡圣同会。含摄法界一尘。光严住持。延促日劫当念。所以道我为法王于法自在。有时高高峰顶立。有时深深海底行。触处现成时不与万法为侣。不堕诸数处总作四生依怙。若能于此觑得透。堪报不报之恩以助无为之花。诸人还委悉^8□(以拂击禅床云)雕弓已挂狼烟息。万里歌谣贺太平。复曰。山门今月今日伏值光仪门院七周御忌之辰天皇亲行香致敬于尊仪几前之。次恭降严命小比丘妙葩。升于此座举扬正法眼藏涅槃妙心。上严仙御顿超三界。下济苦海流转迷情。恭惟。太上天皇希世龙章。受天凤质。仁心有慧。如春雷启蛰门。至化无私。似甘泽苏枯槁。爰为尊仪冥福。预自撰取国母平生手昼假名字者。续次以作法花如来寿量品偈。盖欲教人人知国母寿量与如来同等无异耳。经曰。但以假名字引导于众生。岂不然乎。敢问大众。此经为是国母御书。亦为天皇御书。若谓天皇御书。正是国母御书。若为国母御书。既籍天皇力成之。当知一切法非一非异。非同非别。非离非合。非断非常。非去非来。非生非灭。非自非他。法界一相一味平等解脱法。奇哉。此个一卷唤作佛母心。也得一切诸佛及诸佛阿耨菩提法皆从此出生。唤作无上法王大陀罗尼门。也得六万余言妙法。乃至百千法门。无量三昧及与世间粗言细语。亦皆从此假宇出生。且道。此假字从何出生。若能穷得生处。天皇殿前有分谢恩。佛言。信为道源功德母。出生一切诸善法。所以佛法虽多途。信为初入门。信之一字又通上通下。教自有文。我宗只信而已。信者无许多捞攘。黄金殿上脱蘘衣。不妨快活时节。不信者开眼作梦。含元殿里终日觅长安。终劳他古德不得已云。无求是佛。无著是佛。无为是佛。无心是佛。不信无求佛故。动向外驰求。不离当处。常湛然觅别知君不可见。不信无著是佛故。不著有还着无。不着教内亦着教外。犹如灵龟曳尾。放下便安乐。只是不肯放下。不信无为是佛故。多期积功累德以求作佛。大似待空花结空果。唤取机关木人。问求佛施功早晚成。不信无心是佛故。见有上诸佛可成下众生可度。甘作迷人。枉受轮转。此个事人人具足。个个圆成。汝缺少个什^8□。不见大梅常禅师问马祖曰。如何是佛。祖曰。即心是佛。常言下领旨。径入大梅山隐。后来马祖闻得乃令一僧去问。曰。和尚见马祖得个什^8□便住此山。常曰。马师向我道即心是佛。我便向遮里住。僧曰。马师近日佛法又别。常曰。作^8□生别。僧曰。近日又道非心非佛。常曰。这老汉惑乱人有甚了期。一任汝非心非佛。我只管即心即佛。僧回举示马祖。祖曰。大众梅子熟也。看他信得底人。佛祖亦未如之何也已矣。何故以美食不中饱人吃也。非独祖师家作此说话。法花会上龙女献宝珠世尊。便唱正觉南方无垢世界。又涅槃会上广额屠儿放下屠刀。云我是千佛一数。不妨性燥汉。参禅若不负如是志气。成佛做祖远又远矣。恭惟。广仪门院千佛会中曾值德本。五浊世里现国母身。关睢化行四十余载。金枝玉叶远敷亿万之春。凤子龙孙长保九五之祚。是亦出于螽斯之德者乎。一日因看金刚经。宿薰忽发。方信有教外之宗。自尔每请正觉国师于内道场咨询法要。又诱奖皇太后皇后宫妃及宫女等。同受衣盂法名。执弟子礼。实观应庚寅仲春也。由是去服饰归空门者亦不为少。净名所谓一灯分灯灯灯无尽者也。廷文丁酉之夏。亲脱细软珍御之服。理以无相福田之衣。七月之中微示违和。二十二日夜半俄使左右传报光严光明两院。相对披衣。烧香遗嘱毕怡然坐化。鸣乎三五十年在丛林饱参老衲也不能及焉。畴昔檀林皇后无师智自发。敕遣沙门慧萼。特请唐盐官女安国师法嗣义空和尚。为取证明。由是创建檀林精舍一十二院。将兴吾教外之宗。然弘传未得时。遂止于此矣。嵯峨圣代以后垂于五日载。历应年中今广仪门院长子。太上天皇特为后醍醐圣庙。革故龟山行宫。鼎新金仙净刹。屡诏正觉国师为开山。不数年间速成焉。实天下伟观也。此知皇后当初值德于此地以待今日矣。又文化年中广仪门院宣于伏见行宫傍。建造此精蓝。专安修禅徒。而自称大光明院者。盖以追慕橘太后遐踪兼别世号也。熟惟。原禅宗流行之因由特兴盛伏见嵯峨之两地。孰知非两太后曾乘愿力而前身后身互相扶竖者乎。不是强差排。倘能察吾法之所以系者。必验愚之言不诬尔。伏惟。光严院光明院十善宿因万乘现果。楚王弓贱未忘天下。香至珠贵早辨世明。深信无上觉王乃至有法宝能济困穷。终致脱屣国位同称释氏现世希有。涧饮野处固表出尘之风。枯淡清寥以资养道之味。昨是天上棠棣。海内苍生无不仰恩光。今为法中连枝。方外缁流亦咸托尊庇。是以天下靡然皆向化。如来以佛法付嘱金言终不虚矣。夫如斯之事。释尊说中因地虽间见之。震旦扶桑开国以来正为人主而如斯者。诸典籍中所未曾记也。西天无畏三藏一人而已。猗嗟火中莲可见。今日事难逢。兄弟家伏感荷所以睿愿建寺度僧又自作高贵者归道千岁榜样之圣恩。内怀惭愧。外肃威仪念念在般若中者。非啻不负国土恩。亦甚令佛寿命久住于世。如偈所谓。常在此不灭者也。佛言。僧有三种。道尊德备化被人天者国师也。禅定摄念戒行护身者国僧也。徒尔拱手放逸过时者国贼也。兄弟家切须念之。复说偈曰。当初大圣升忉利。象驾今朝又入山。阿阁一声钟报晓。睡仙惊起紫云端。
    贞治三年正月十九日。为荻野尾州太守同叟居士宗珠七周忌请。
    拈香曰。此香以尘劳类为因。根苗生长。以菩提道作果。枝叶荣昌。爇向炉中。供养微尘刹土诸佛菩萨诸修多罗藏贤圣僧众一切三宝。以严净同叟居士报地。伏愿。无始业海云枯云空。本有觉花以光以茂。遂趺坐垂语曰。东山水上行。脚跟不点地。若是通方作者。何论有智无智。莫有三千里外定诸论讹底^8□。时有僧。出问云。真净界中无异无同。堂堂正体臂破虚空。学人上来讲师法要。答曰。举头天外看。进云。今日正当同叟居士七周忌辰。拜请和尚升座说法。毕竟功归何处。答曰。露□臂长灯笼袖短。进云。百战功成机离位。涅槃城里奏凯歌。答曰。好个曲调。进云。记得。广慧琏禅师因杨亿侍郎讳日设位供养之次。有僧问云。从来弟子供养师。今日为甚^8□师供养弟子云。琏云。恩来义往。意旨作^8□生。答曰。暗里抽横骨。进云。僧又曰。恁^8□则令人转忆庞居士。琏云。两彩一赛又且如何。答曰。明中坐舌头。进云。只如今日为同叟居士张设位次严备法筵。与古人供养是同是别。答曰。幸无驴汉钝置老僧。进云。直得。一句脱三界之苦轮。一言开四生之玄路。答曰。雨过浮云散。明月又依然。进云。不得春风花不开。花开不藉春风力。答曰。雪山步步无闲草。僧礼拜。师乃曰。乾坤之内宇宙之间。中有一宝。秘在形山。伟哉此一宝。在天同天。在地同地。在圣同圣。在凡同凡。所以生育圣凡。不见生育之相。盖载天地而泯盖载之功。得之于心。法王大宝自然而至。失之于旨。衣里明珠长不觉知。凡夫用而不知。二乘空而不用。铁牛通身无骨。盲人端的有眼。见而不明菩萨。明而不见如来。富嫌千口少。贫恨一身多。衲僧家不行这般样子。有时拈作兜楼婆为国祝寿。有时插作一茎草圆成梵宫。摧人我山。破生死窟。是名金刚王剑。传祖父契券。开众生福田。唤为无文印子。只如今日孝男某等为同叟居士供养斋僧。至竟承谁恩力罔象到时光灿烂。离娄行处浪滔天复曰。山僧与同叟居士素昧平生。夙有何因缘晚相识亦深矣。居士武略起家。忠心报国。外或示威怒相。内常存抚民计。当却夫国敌。则杀人不贬眼底烈汉也。但以未缘遇善知识。断不信有佛法尔。近来因违和止宿寺门外半年余矣。病中不寐。无日无夜耳熟更点·晓钟·粥鱼·斋鼓·坐禅四时打版。诵咒三时梵音·井井然不间断。问人云。如此勤行期限几月。答曰。是丛林寻常规范日用行事。无有退转焉。于此大生惭愧。深发忏悔心。便请山僧受三归五戒。以降归佛亦为不惜身命财底丈夫。可谓涅槃会上放下屠刀底性燥汉也。当寺再兴之初居士在丹州卧病。闻得大欢喜云。是亦诸佛菩萨大悲方便。为欲令一切人普结胜缘耳。便割舍庄田。以充土地祖师两堂修营之功。贤子等相继成焉。凡当寺田产虽多。而如本丰登者只丹州而已。由此殿堂不日而兴。丛规顿复旧观。亦是二贤子拥护力之所助也。一众欢喜不待谕而可知乎。山僧在等持寺闻知。居士临启手足之际。呼左右嘱云。命终急报等持和尚。差定后事。往后五六日可以待命也。切莫违我愿。乃使人炷香。口念即心即佛十余声而逝矣。看他当初不语彻底故。今日信亦彻底。想见末后正念现前而去。受生善处无疑矣。岂不是学佛之效乎。山僧获信便遣数僧。其言果不虚也。面目俨然如生。所谓学道须是铁汉。着手心头便判。直趣无上菩提。一切是非莫管。此公是也。所以学道人不论久参晚学。只贵一言之下正信真实去。何谓正信。有亦不管。无亦不管。佛亦不管。祖亦不管。生亦不管。死亦不管。天堂亦不管。地狱亦不管。如此一生百不知百不会去。忧甚大事不了毕。三世诸佛接物利生亦如是。历代祖师单传直指亦只如是。今日孝男尾州太守某。左金吾某在丹州奋宅。勤修种种妙行。书写读诵一乘妙典。又就于本寺广设斋会。以报同叟罔极恩亦只如是。山僧承命升于此座。举扬宗乘。上答洪造。下及冥界亦只如是。邻峰诸大和尚同此作证明。现前清众拱点肃听亦只如是。上来讲赞无限胜因。万象侧耳。大虚点额亦只如是。毕竟如何如是如是。复举。适来禅客问。广慧琏禅师因杨亿侍郎讳日设位供养之次。有僧问曰。从来弟子供养师。今日因甚师供养弟子。琏云。恩来义往。僧云。恁^8□则令人转忆庞居士。琏云。两彩一赛。僧嘘一声。琏奠茶。顾僧云。此驴汉钝置老僧。拈曰。暗里抽横骨。明中坐舌头还他广慧。争奈此驴汉·古镜里藏身。明镜外出手。若不得今日这一劄。千载之下争见恩来义往。然虽恁^8□。诸人还辨取诸讹处^8□只得雪消去。自然春到来。
    贞治三年二月二十日。为细川赞州太守宝洲繁公居士一十三回忌辰。西山景德禅寺开堂佛殿庆赞。
    法无定相。逢缘即宗。今日去年赴阿之光胜请。今年今日开洛之景德场。全是两段因缘不出者个时节。故李长者云。无边刹境自他不隔于毫端。十世古今始终不离于当念。好个大解脱门。刀山剑树。游戏道场。情依如斯门说如斯法。手中利剑本有智体现成。般若慧灯一段灵光不昧。便见金毛头上入正定。须弥顶上从定起。须弥顶上入正定。景福寺里从定起。乃至南明山中入正受。诸人面门三昧起。诸人面门入正受□杖头上三昧起。所以从文殊门入者。墙壁瓦砾为汝发机。从观音门入者。虾蟆蚯蚓为汝发机。从衲僧门入者。龟毛兔角为汝发机。敢问大众。且拟向那个门进步四海而今清似镜。行人莫与道为仇(卓上一下)复曰。今日佛事细川典厩为先考赞州太守修冥福底意旨。山僧去年赴他请在补陀之日。语余云。某甲欲报罔极恩久矣。只为身不私身因受朝命却国敌。于今不能果焉。偶逢今年世波少间。喜不自胜。预伸一十三年忌追荐之仪。云云。鸣呼人生在世间。不知父母恩者有何限哉。是故先佛以天堂地狱因果报应之说而化导之。释迦老子于天鼓声中为诸天子说法。告言。汝等应当知恩报恩。若知恩不报必遭横死。往往世间遭横死者又几何。凡不终天命而天亡者。皆是横死也。爰典厩为边将领军事垂乎一十余年矣。其免难虎口又几回。岂不是知恩报恩之所感乎。今年又远遣使秋云。某甲旧冬在军。幸而脱生死地。先考正讳云。临是亦吾之大幸。然而国久扰乱。民力亦竭。由是事兴愿相违者。不足以为恨。志之所之。只就于本寺天龙临川西芳并慧林尼寺等。聊设斋僧会而已。因兹就天龙寺建转经会。一日于本寺书写妙法莲华经看阅五部大乘经。三时诵咒一七日。今当周备之辰。庄严道场。严备香花等。奉安大圣文殊师利菩萨尊像之次。拜请诸大和尚为之法语。又命住持小比丘某。开堂庆赞。顾此不当恩遇不知有何因缘者也。夫一念信心功德。以利宝施福比之。百分不及一。千分不及一。乃至算数譬喻所不能及。况乎菩萨乘大愿力现宰官身。外忠于君。孝于亲。仁义以待人。恭谦以修己。是以治国国归。莅民民怀。内拥护佛法忘躯命。施财产建寺安僧。以图佛种不断。一念功德犹以超利宝施福。何况念念在般若中。即事即理。一念严净一念净土。念念成就念念众生。以此上善。近则资严七代先灵。远则回施历代父母及与法界含情。其功德海口何宣。亦复摘取楞严经中文言语分为题。遍请东西禅利诸大尊宿诸大名胜颂之。里面书同经。以祈尊仪超脱。兼亦令见者闻者斋证入首楞严三昧尔。夫首楞严者梵语。此翻云一切事究竟坚固。乃从此三昧观见。诸佛凡夫同是究竟坚固。净邦秽界亦是究竟坚固。以至生死去来菩提涅槃。咸皆无不究竟坚固法。故经曰。当知灵空生汝心内。犹如片云点太清里。况诸世界在虚空。耶。祖师家于此不可不与一劄。故赵州曰。未有世界早有此性。世界坏时此性不坏。犹恐人不会曰。自从一见老僧后更不是别人。只是一个主人公。赵州老婆心切如是。切忌动着。动着祸事中下流不能直下休歇。清净本然。云何忽生山河大地。问难从此而起。所谓自心取自心非幻成幻法。长水亦至此不能注解。却较些子。便参琅琅觉禅师。且次之。觉曰。座主疑处举将来。长水问。清净本然。云何忽生山河大地。觉励声曰。清净本然。云何忽生山河大地。不妨骑贼马趁贼。长水于言下顿契离文字旨。方始得下笔。将谓。多少奇特。所以世尊大慈普为令未来末世众生修此三昧者。上中下机通而易入。敕文殊选择二十五圆通方便门。果不谬为七佛师。二十五者。眼耳鼻舌身意六根。色声香味触法六境。眼识耳职等六根识。地水火风空识根七次。总指三科七大所入门。一根返源六处解脱。六解一亦亡。明极即如来弹指超无学。方始可说三科七大本如来藏。今日大功德主用心于此可见。虽然如是。知恩。报恩能有几个。且置此事。文殊是七佛师。为甚^8□。即今等持和尚为之开光明。临川和尚为之安此座。前席万寿和尚为之拈此香。山僧亦为之成褫之。哑好大众若识得文殊师。何啻七佛师。三世诸佛依之成等正觉。历代祖师依之传心联芳。天下老和尚依之接物刹生。故我赞州太守依之超升净界。苦海众生依之脱离流转。诸人要见他师^8□。直饶见得。衲僧门下未相许在。何故。如我按指海印发光。汝才举心尘劳先起(击拂一下)复举。仰山涌禅师僧问。文殊是七佛师。文殊有师不。涌云。遇缘即有。僧云。如何是文珠师。涌竖起佛子。僧云。莫者个是^8□。涌放下拂子。师曰。今日若有人。致恁^8□间。只向他道。还家元是儿孙事。祖父从来不出门。
    贞治三年六月十五日。就于西山本光院。为开山无说长老小祥忌请。
    垂语曰。事存函盖。理□箭锋。若有活汉赠以之中。时有僧。出问曰。禅蝉鸣木叶动。日色弄微明。正与^8□时愿闻法要。答曰。露柱臂长。灯笼袖短。进云。今月十五日本院伏值开山无说和尚一周之忌辰。启兹法筵。拜请和尚升座说法。未审功勋归何处。答曰。大地不载起。进云。堪报不报之恩以赞无为之化。人曰。雪山步步无闲草。进云。记得。僧问云门大师。如何是诸佛出身处。门曰。东山水上行。意旨作^8□生。答曰。百炼黄金铸铁牛。进云。后来圆悟禅师别曰。薰风自南来。殿阁生微凉。毕竟那里是诸讹处。答曰。就地拾得丽水金。放下却是新罗铁。进云。即今咨参和尚。作^8□生是诸佛出身处。答曰。家家门首透长安。进云。一句迥超千圣外。松萝不与月轮齐。答曰。乘风不如步月。种竹不如栽松。进云。我见灯明。佛本光瑞如此。答曰。山僧罪过。僧礼拜。师乃曰。清净心源圆明觉体。融接三世。该括十方。尘尘不昧本光。物物全彰法印。在上为乾德。在下成坤仪。恒沙妙门随缘建立。无边德用应物现成。所以道灵光不昧。万古徽猷入此门来莫存知解。将谓。黄连甜如蜜。谁知密苦似黄连。无古无今。无来无去。有慈有悲。有因有果。诸人恁^8□见得。灵山一会俨然存。若更迟拟。直待当来问弥勒(以拂击床一下)复曰。斯辰本院守塔比丘尼某。京师居住奉菩萨戒相国大夫人源氏女等。伏值本院开山无说和尚小祥忌辰。修设底意旨(作善品目不录)命天龙住持比丘某。升于此座。举扬正法眼藏涅槃妙心。奉为尊灵增崇品位。余薰均蒙法界含识。恭惟。开山无说长老。外现妇女身。内具男儿气。虽混尘劳。心常清净犹如莲花不染淤泥。身生富贵家。终不为富贵所拘系。躯命人之所惜。视之如浮云。名利世之所贵。观之如毒蛇。是以虽有田产及异珍奇宝。不以为我有。悉割分舍之拂陀。以期结当当来世般若缘。兼图令三宝慧命久住于世。夫言行相应如斯。晚年深嗟叹浮世虚幻。自断发去饰。入空门以来。不于苦乐顺境而动其念。虽云久参老衲不可多让焉。推之原之。自非夙承事善知识植德本之深。安能如此乎。经曰。欲知过去因见其现在果。欲知未来果现其现在因。岂不然乎。山僧去年今月今日在持地院。遣僧问疾。他召僧寝室。面话遗嘱非一。又付以后事。僧回报之顷。乃来告曰已逝矣。临于脱壳漏子。了了分明可知也。敢问诸人。因甚^8□如此。经曰。凡人当收因结果时。验生处有五所。夫暖气在脚心死入地狱。在心终生人道。在顶逝生天证候也。至于长老说其验证候。观生死犹如园观。他生归向三宝。亦知有本来不生不灭一段殊胜境界。不被眼前些子利养所使。如前所说。况复中年以来。知先师能破人生死底宗师。讨以生死事大。先师为与即心即佛公案看。又问所以提撕。先师曰。者个公案是断生死命根。摧无明窟宅。底器杖子切莫作奇特玄妙会。莫作佛法至要会。莫作平常无事会。莫作道理会。莫作铁橛子会。莫作有无会。莫思量计较。莫扬在一无事甲里。莫向举起处承当。僧问古德。如何是佛。德曰。即心即佛。只如是提撕。喜时也即心即佛。怒时也即心即佛。行住坐卧见闻觉知时也即心即佛。父母未生前四大离散后也即心即佛。迷也即心即佛。悟也即心即佛。褒也即心即佛。贬也即心即佛。三世诸佛历代祖师天下老和尚。以至蠢动含灵也即心即佛。但如是二六时中与一则即心即佛厮崖将去。久久必有者个道理现前。当现前时不得问人。长老一受诲励。从生至死。念念与即心即佛做头抵去。此故于生死得自在。来生出头来。一闻千悟无可疑焉。此个话头诸佛诸祖诸大宗师。自利利他终不竭底。也诸人若能如是提撕。如是受用。如是布施。长老于大圆镜里必感应纳受。诸供养之中法供养为最。诸布施之中法布施为上。故说先师施与长老底。以布施诸人。莫怪空疏。
    复举。适来禅客问。僧问云门。如何是诸佛出身处。门曰。东山水上行。后来圆悟拈曰。天宁则不然。如何是诸佛出身处。薰风自南来。殿阁生微凉。师曰。山头行船不无云门大师。海底挑灯须还圆悟老师。虽然若是诸佛出身处未梦见在。何故芭蕉叶上无愁雨自是离人闻断肠。
    贞治甲辰九月十二日。就于总持塔前。为前住檀林尼寺满庵长大祥忌请。
    垂语曰。是柱不见柱。非柱不见柱。运斤要就质人。发机须是千钧弩。可中莫有眼不挂户意不停玄底^8□。时有僧。出问云。黑螘旋磨千里错。巴蛇吞象三千觉。海坛马子如驴大。潘郎倒骑趺折角。答曰。何处得个消息来。进云。豁关大总持门。构张法华王座。应机一言愿为说破。答曰。天晴日头出。进云。和尚今日赴本院请。奉为满庵长老大祥忌辰。升座说法超脱一路。更乞指陈。答曰。犹嫌少那。进云。非唯尊灵得兹善利。直得。法界群生同滋法味。答曰。大海不禁杓子舀。进云。记得。达磨大师命门人各说所得。时尼总持曰。如我所解如庆喜见阿□佛国。一见不再见。师曰。汝得吾肉。意旨如何。答曰。火里乌龟头戴雪。进云。只如满庵长老。得天龙一指平生用不尽。未审与总持是同是别。答曰。珊瑚枝枝^8□着用。进云。将此深心奉尘刹。是则名为报佛恩。答曰。但恐不恁^8□。僧礼拜。师乃尘劫来事只在如今。今之古之眼里耳里。耳里不着水。眼里不着沙。寂兮寥兮。本无形。宽兮廓兮。包有象。颟顸。儱侗。便见缘会即彰。露柱生儿万象贺。缘离则灭。舜若惊奔十虚消。一去一来不借他力。一出一没总在此中。明镜当台举无遗照。十方薄伽梵一路涅槃门。释迦不先。弥勒不后。正与^8□时谁生谁死。谁悟谁迷(卓杖一下)丈头筑着活衲僧。正法眼藏增高价。
第0段     复曰。今日法会无他。本院守塔比丘尼某。伏值满庵长老大祥忌辰。修设底意旨(作善品目不录)佛言。从无住本流出一切。敢问大众。如前所举许多经卷陀罗尼。未书写读诵一字一句。先收在何处。即今书写得读诵得底许多经咒。又从何得来。明知人人方寸内。本有如此奇特灵妙难测难量。广大殊胜境界。一切陀罗尼门。一切解脱门。无量福智海。无边三昧海。皆从这里出生。所以古德云。达磨西来别无一法与人。只指出人人具足个个圆成而已。是乃指者个大智。此智能出生一切诸佛。而诸佛不能出生此智。譬如清净摩尼宝珠。虽随方能现青黄赤白等色。而诸色象不能现此珠。青黄赤白黑是珠。珠非青黄赤白等相。当知纸墨文字是经。经非纸墨文字相。故曰。若见诸相非相即见如来。若如是见得则一一纸墨一一文字一一音声。咸皆圆成不思议微妙广大佛事门。念念无有退转矣。般若经曰。何故一切世间恭敬尊重舍利。佛言。从般若出生故。亲近般若故。譬如负债人亲近国王。以尊重王故亦尊重此人。尊重舍利亦复如是。尊重般若故。此是如来诚谛之言。谁不肯信受哉。莫怪一切天人阿修罗等尊重此纸墨文字。是皆以从吾般若出生也。经说五十展转功德实不诬耳。赵州曰。诸人被十二时辰使。老僧使得十二时辰。是乃手不执卷常读斯经样子也。破一微尘出大经卷。坐微尘里转大法轮。盖各各当人日用三昧耳。真净老师不道。具足圆觉而住持圆觉者凡夫也。到这里方知。佛言。一切众我皆令入无余涅槃。而灭度之。如是灭度无量无数无边众生。实无众生得灭度者。何以故。彼非众生非不众生众生。众生者说非众生是名众生。大众只见白云飞散尽。不知明月落谁家。恭惟。满庵长老宿善所熏。生而信向佛乘。况此一段事非小智小根之所能堪也。是以法花会上唯有龙女顿唱正觉。是其证也。佛言。豪贵学道难。贫穷布施难。布施难者。只临世俗见且言财施难行尔。夫财施起于心。心施起于无相。无相布施经曰。应无所住行于布施。其福德不可思量。以喻四维上下虚空。不见佛在世紫金光比丘尼。于过去久远劫施一文金钱以妆佛面。其报见多劫感紫金光聚身。以之推之。心施实易行而功德不可测焉。财施卒难行而福德难及。非河沙数之所比而已。豪贵学道难。固为难也。盖贵人眼前以无事而不如意之所欲故。不知有生从何来死向何去一段大事。却被些子如意之境牵将去。空过一生了。故曰。顺境界难打。逆境界易打。若是逆意之境。但消得一忍字便无事。如满庵长老。生豪贵家而不昧却正念。又不被眼前之境所夺。遂祝发做僧。非唯规行矩步省己。兼致教徒众相效焉。参扣国师禅洎乎三十年矣。固执长远志以参到无参地为期。故不求速效。不生退心。是宗师绝所贵也。慈愍一切出于天性。此故众自服。人亦怀焉。临其收因结果之际明白如常。但以先师十三年忌辰在近不待而逝为深恨耳。是亦报恩深志之切见于此者乎。长老既能打难打境界。学难学无上乘。一生行好事。末后正念现前。不道女人丈夫得^8□。爰昌裕大师受其付嘱。以继其席。然虽年少深知劬劳之恩难报。力修如上诸善。奉为尊灵增崇品位。是亦希有事也。是以见闻者无不随喜。见闻随喜故。龙天八部亦随喜。诸佛菩萨亦随喜。诸圣龙天随喜故。满庵长老于大寂场中必当随喜。将此深心奉尘刹。是则名为报佛恩。
    复举。文殊大士问庵提遮女云。生以何为义。女云。生以不生生为生义。问曰。如何是生。以不生生为生义。女云。若能明知地水火风四缘未曾自得有所和合。而能随其所宜。是为生义。又曰。死以何为义。女云。死以不死死为死义。问曰。如何是死。以不死死为死义。女云。若能明知地水火风四缘未曾自得有所离散。而能随其所宜。是为死义。拈曰。两境相照。箭锋相□。觌面当机全无回互。缲成白雪。桑重绿输与文殊作略。割尽黄云。稻正青还他提遮始得。死不死生不生惊起莫天沙上雁。海门斜去两三行。
    贞治三年八月十二日。恭为光严院五七日御讳。
    天人群生类皆承此恩力。如天普盖。似地普擎。佛佛承此恩力。接物利生。祖祖承此恩力。联芳续焰。圣明依此兴隆三宝。抚育万民。文武依此辅弼朝廷。坐镇边塞。无固无必。无党无偏。圣也不增。凡也不减。谓之大光明藏妙庄严王。乃是万法根源千圣窟宅。便见从无住本流出万端。兴慈运悲饶益一切。月降众水。春入百花。大用现前不存轨则。放开捏聚无不由他。敢曰大众。至竟他是阿谁无量劫来赁屋住。到头不知主人翁(击拂一下)复曰。山门今月十二日。伏值光严院五七圣忌之辰。住持传法沙门钦承太上天皇圣旨。升于此座举扬宗乘。上答洪麻。共惟。太上天皇仁风远播。德包二仪。圣化无私。明并两曜。云逢谅闇叹。深尽孝道诚。特沥丹心力修白善。手书法华四要品。以奉为尊仪将报旻天罔极之恩。夫以法华四要品天台释云。方便安乐寿量普门本迹根源一经枢楗。方便亦有法要能通秘妙三种。法用权实各别。能通为实施权。实是所通。权是能通。秘妙者。万法是秘妙。诸法实相故。此经方便乃是秘妙也。释太意云。衣里明珠不异髻中宝珠。客作人即是长者子也。安乐经者。安乐涅槃异名。此行速到涅槃故。又云。安安住不动义。乐者无受。所谓无世间出世五受。名为乐。世间五受若苦受·乐受·忧受·喜受·舍受是也。出世五受行亦不受·不行亦不受·亦行亦不行亦不受·非行亦非不行亦不受·不受亦不受。夫菩萨若有一法可领受则不名乐。譬如金屑落眼成翳。行者。无行经曰。不行上中下法有为无为实不实法。不分别是男是女。若能如是。则于身口意誓愿悉成就安乐行。谓之四安乐行。寿量者。经大意曰。五百尘点劫久远实成佛。偈又曰。为度众生故方便现涅槃。而实不灭度。常住此说法。佛是实语者。岂欺人哉。观世音普门者。观世音大悲拔苦义。众苦除灭故。普门大慈与乐义。一切众善满足故。入文具判教自有释。若依吾门。世尊四十九年三百余会。东说西话唯为一大事因缘。或说大小权实。或说半满偏圆。或说玄说妙。说教内说教外。皆是方便门。世尊末后言。始从鹿野苑终至跋提河。未尝谈一字。向这里着得一只眼。山河大地若圣若凡。草木昆虫情与无情。悉皆无不安住大涅槃。古德云。诸法从本来常自寂灭相。春到百花开黄莺啭枝上。切忌认着。认着却不是。永嘉大师见得者个道理方解道。行亦禅坐亦禅。语默动静体安然。又云。大千沙界海中沤。一切圣贤如电拂。道火不烧口。便是安住大涅槃。为人胡说乱道底样子也。刹那无生相。刹那无灭相。更说甚五百尘点久远实成。黄檗禅师曰。学道人若欲得成佛。一切佛法总不用学。唯学无求无著。无求即心不生。无著即心不灭。不生不灭即是佛。八万四千法门对八万四千烦恼。只是教化接引门。又云。学道人若不直下无心。累切修行终不成道。夫有闻法一念乃得无心者。有至十信十住十行十回向等觉乃得无心者。长短得无心乃住。夫一念而得与十地而得者更无浅深。十地而得者历劫枉受辛勤耳。所以古德云。无求是佛。无著是佛。无为是佛。无心是佛。一到得无心田地却来这边。说有也不妨。说无也不妨。眼声耳色家常三昧。尘尘普门利利圆通。无苦可除。无乐可与。谓之大悲拔苦大慈与乐。经曰。念念勿生疑只恐不肯信及焉。太上天皇宿善所熏。信解有者个境界。下笔处成大佛事。受持读诵处成大佛事。烧香展拜处成大佛事。念念成就念念佛事。不是开方便门。不是修安乐行不是如来寿命。不是大悲普门。经不道。应以佛身得度者。即现佛身而为说法。应以国王身得度者。即现国王身而为说法。乃至应以种类身得度者。即皆现其身而为说法。且置个事。共惟。光严院早践轮王位。晚入选佛场。叹有为报不常。贵无漏法牢固。料知自非贤劫千佛圣众。安现浊世一枝优昙。忽脱尘缘。永不归寂灭。云雾锁惨愁色。缁素扬恸器声。山僧四月初因有可辨来当寺。不期逢龙锡欲归山之日。闻山僧来。悦豫甚。乃驻锡召山僧。终日闲话及世出世事。其言多遗嘱。又言。彼山中非止境界幽深林泉净洁。村夫野老淳朴恐尧舜民不如之乎。是老怀所慰也。以故我终焉在于兹。云云。愚也因寺务拜辞归西山。翌日遣僧赐御书。其略云。老病相逼难日期暮。随思量得聊记之。云云。入山不久。果传玉体不安。六月末虽违和。赐御书云。窃以夫达磨一宗只在修禅定。禅定若不修。教外之宗扫地而尽矣。是以曾发小愿。灭后将平生一钵资缘。永代用充专好坐禅者粥饭。切莫违我愿为幸。鸣呼为人主为法舍躯命。除世尊因地说之外未尝有焉。熟思此恩。为佛子者粉骨碎身未足酬。切嘱兄弟家。知惭识愧。自生至死。与一则公案做头抵去。是则报恩德者也。又惟天皇收光严院曾所剃除须发。令工绣出释迦·普贤·文殊三圣种子。释迦种子·普贤·文殊。又钵即释迦三摩耶形。五钴即普贤。剑即文殊。文殊印曰智剑。普贤印曰五钴。释迦印曰宝钵。夫字印形三者。名异体同。非唯三圣然。一切有情皆然。只如即今称呼光严院。巍巍堂堂面目现在诸人眼里耳里。是生耶是死耶。是种子耶是尊形耶。衲僧家拈一以茎发。作三圣尊容也得。拈三圣尊容作一茎发也得。且如古德云。有时拈一茎草作丈六金身。有时拈丈六金身作一茎草。用还有诸讹也无。若曰有佛法不至今日。若曰无行脚眼在何处。上来讲赞无限胜因。奉为尊仪严饰寂场增崇品位。更祈。龙子龙孙统三千御。金枝玉叶领亿万春。余熏被含生。真风扇实际。复说偈曰。位舍金轮如弊履衣披无相入无为。降生灭度度人毕。如去如来千佛仪(自赞曰。经行坐卧千佛威仪)。

同尽七日御忌

第0段     垂语曰。帝者仁孝治。佛祖所传心。太平无象不无象。谁把黄金为铸金。时有僧出问云。鼎湖秋未老。瞻望已悠哉。佛地三千金世界。仙家十二玉楼台。学人上来请。师法要。答曰。龙楼吹凤笛。不示刈茆童。进云。龙驭登遐。箫韶声阕。不知何处更得观光。答曰。何处不称尊。进云。一音才剖露。万法自齐彰。答曰。矢上不加尖。进云。和尚今晨承敕。为光严院升座说法。报恩一句作^8□生举扬。答曰。星河秋一雁。砧杵夜千家。进云。兔角点开千圣眼。龟毛拂尽九衢尘。答曰。目前无异草。进云。只如昔年波斯匿王为其父王讳日斋佛宫掖。莫是与日不珠^8□。答曰。如天普盖。似地普擎。进云。玉树果香千载瑞。金轮光烛万年辉。答曰。总似今日。老胡有望。进云。不翅尊仪庄严觉位。法界含灵同受此熏。答曰。皇天无亲。惟德惟辅。僧礼拜。师乃曰。我为法王于法自在。摩竭掩室处转法轮于大千。毗耶杜口时振雷声于沙界。更说甚理为神御。辩不能言(竖起拂子)看看。山僧拂子即今在诸人眼睛里。各入三昧深谈不二。禅小赞大。度众无央。诸人眼睛又在山僧拂子头上。主伴同会大开施门。无此无彼。无坏无杂。如宝珠网交光相罗。直得。山河大地草木昆虫情与非情。同此证明。不见道。净法界身本无出没。大悲愿力示现去来。若能于此荐得。便知光严院本不生相而来。今不灭相而去。一动一静非古非今。一念万年万年一念。依怙一切正体凝然。正当恁^8□时旦谢无私。一句作^8□生道。只见皇风成一片。不知何处是封疆。复曰。山门七月七日  当于本寺大功德主先皇光严院登遐。谨承圣旨开启中阴资福之场。仍命合山比丘众。逐日看经诵咒。书写经典。今月二十六日恭迎尽七之辰。内使传敕入山。设供佛斋僧之会。严备香华妙供。以伸修善满散之仪。云同证明佛事。特命临川住持龙湫和尚。拈香法语。又降严命住持小比丘。升于此座举唱宗乘省躬无有。闻命若惊。当于至化难逃。力以牙根沥水者也。下情无任激切屏营之至。伏乞恕容。恭惟皇帝陛下受天授图。膺神符箓。万机独断。施中庸正和之仁。四海之归见一气不言之化。痛念鹫岭遗嘱。永失佛法金汤。不知几生亲近般若。来此劫末乱浊之中。应同薄福众生。能忍难忍。能化难化。不是菩萨为现其身而然安能然哉。然而先皇光严院犹以陛下后时正法值遇缘少而为念久矣。一日话曰。夫为人主践万乘位者。必资十善宿熏者。回又不依仗三宝。安保圣祚万代。况复当当来世之报乎。种豆不得谷。是故我圣德太子治国家之法。以归敬三宝为先。云云。山僧窃汲量睿志之所之。屡劝同门诸老欲其应敕。皆辞以老病。睿襟果不禁。乃赐御书劝之。纸尽又续之十片。大意曰。今上圣明虽天资。受生叔末不逢正师正法。特为陛下所惜也。恐宿障之所感乎。如是说话不是我执。一人归正兆民效焉。因不直果招迂曲。古今通理也。云云。於戏当知世间恩爱佛果慈悲。此故佛为一切众生大慈父言。诸佛思众生犹如罗□罗。又曰。诸佛念众生众生不念佛。父母常念子子不念父母。若复有人如佛念众生众生亦念佛。如父母念子子亦念父母。谓之世出世间第一希有。夫是见之于今日者也。然而一人动止不易。先皇亦称方外者。不遂尊颜之奉。睿恨深亦在于此。睿愿切亦在于兹矣。岂料。仙驾忽作天山十二之隔。御香传设报地尽七之斋。伏承。陛下从檀特登仙之日深咽亮阴之叹。恸声出睿襟。悲风鼓万国草木。泪痕溅龙袖。愁云锁一天关河。缅凝弗及之望。只增羹墙之慕而已。由是斋戒以倚偏庐。日读诵法华一部般若一卷。以遣难消之日居尔。其数积各至五十。又书写般若圆觉法华药王品以讲说赞经。并此鸿因回向尊仪冥福圆成觉果矣。嗟乎如其日课庸人之所不能也。矧孝通天地感神明乎。是以天下与善。民心知孝。末有。孝顺于父母而不忠于君上者。忠于君上而不信于朋友者。信于朋友而不惠于民者。今此教化已见周寰区。宋文帝所谓若使普天之下率土之滨皆感此佛化。朕则垂拱坐致大平者也。亦先皇所谕终不虚也。夫金刚般若波罗蜜经天武天皇十四年大唐沙门赍入吾朝。始于清凉殿讲之。甚有灵异。方今陛下特书写读诵斯经。寔有所由者乎。经题曰金刚。取坚固义。般若梵语。此翻智慧。波罗蜜又翻到彼岸。经者经也成佛道路也。人人本有此经。若夙植深厚者一闻直把金刚坚固般若利剑。一刀截断无始生死根株。便到大安乐地也。所以六祖大师闻人诵应无所住在而生其心文立发明心地。乃曰。此经无相为宗。无住为体。妙有为用。若悟此经不在文字。方信一切诸佛及阿耨菩提法皆从此经出。此个境界如人饮水冷暖自知。夏虫不可以与语水。法华曰。是法非思量分别之所能解。释迦老子蹉口道着。形不得。名不得。故或曰般若。曰圆觉。曰妙法。其名虽异体即无二。不见法华会上大迦叶及领解。乃曰。我本无心有所希求。今此法王大宝自然而至。元来求个无求人难得。圆觉曰。无上法王有大陀罗尼门。名为圆觉。流出一切真如菩提教授菩萨。果见三界大导师。若能转得如是经。即一念转得百千万亿经卷。故六祖曰。心悟转法华。心迷法华转。圭峰禅师于圆觉有所证。方始有一言之下心地开通之语。裴相国是具大眼目底官人。序其卷首云。终日圆觉而未尝圆觉者凡夫也。欲证圆觉而未极圆觉者菩萨也。具足圆觉而住持圆觉者如来也。真海和尚亦具大手脚底作家宗师。后来作序曰。终日圆觉而未尝圆觉者如来也。欲证圆觉而未极圆觉者菩提也。具足圆觉而住持圆觉者凡夫也。敢问诸人。果有者个道理^8□。若有裴公成大妄语。千佛出世不通忏悔。若无真净又入地狱。如箭射。此是难信法。唯证乃知。难可测。若人于此不惊不怖不动。佛说是人千万佛所种诸善根如来悉知悉见。是以一念净信胜河沙小乘。半偈解说超刹宝施福。何况陛下如是信解。如是受持。如是读诵。如是书写乎。其福其德非譬谕言辞之所谕耳。譬如药王菩萨。千二百岁烧臂以供养如来。其光明所照八十亿恒沙世界诸佛同时赞言。善哉善哉。善男子。是真精进。是名真法供养如来。于吾圣天子不为分外耳。山僧于此经不能无疑问。佛正说此经着衣持钵入舍卫城。饭食乞已收衣钵。洗足已敷座而坐。时须菩提赞曰。希有世尊。佛未说一字。不知尊者赞叹此什^8□。莫是着衣持钵处^8□。莫是还至本处处^8□。莫是洗足而坐处^8□。诸人若会得尊者赞叹。各各十二时中。所旋俯仰。见闻觉知。行住坐卧处。悉受尊者赞难。不见。维摩大士见文殊入来。赞曰。善来文殊。当年灵山会上许多大弟子。皆遭大士呵责。为甚文殊独犹受赞叹。大士随后便曰。不来相而来。不见相而见。惜哉大士着此语。多少人错会了也。山僧亦有赞叹处。经曰。不敢于相如如不动。只个不动便是大人作略处。衲僧用心处莫动着。动着则有王令在。
    复举。东印土国王请般若多罗尊者斋次。王问。诸人尽转经。唯师为甚不转。尊者曰。贫道出息不涉众缘。入息不居阴界。常转如是经。百千万亿卷。师曰。国王问头解使元因家富贵。尊者答处风流不在着衣多。虽然珠穿九曲易。玉解连环难。今日陛下若有问诸人不转经唯师为甚转。如何奏对月笼丹桂远。星拱北辰高。

为登真院禅定尼月忌初辰请

    垂语曰。欲识佛性之久。当观时节之因。今日施门大启资荐仙驾登真。菲有相共证据底^8□。时有僧出门云。江山泼碧。草木吹凉。现成公案愿闻阐扬。答曰。人天交接两得相见。进云。今朝枢府盯公付值登真院殿月尼初辰。拜请和尚升座说法。报罔极一句作^8□生道。答曰。天不能盖。地不能载。进云。万邦斋化字育德。千载敷荣棠棣春。答曰。铁锯舞三台。进云。记得。舍利弗问天女。汝何不转女身。天女云。我从来求女人相了不可得。还端的^8□。答曰。亲言出亲口。进云。只如大禅定尼直登真位。为是转女身。将又不转耶。答曰。铁牛通身无骨。进云。便见定海波澜。稳觉天日月明。答曰。道得八成。进云。非啻尊灵资冥福。也知群生沾恩力答曰。雪山步步无闲草。僧礼拜。师乃曰。混沌未分先。上是天。下是地。混沌已分后。水归海。日上东。便见是法住法位。世间相常住。若能于此荐得得。灵柱未尝怀胎。太清何更受点。直得。一段常光耀古腾今。本来妙体超佛越祖。无作而作。不然而然。有时统三界以为家作四生依怙。有时把大空以为座作万法归处。虽然若是向上一着子。打破镜来相见复曰。今日大檀那枢府相公伏值登真院殿二品大禅定尼月忌初辰。预修善尽品。所谓诸大经并禅咒受持读诵解说书写讽诵等。今当周备辰开启大法筵。以伸供养之次。特命天龙比丘某升于此座。举扬正法眼藏涅槃心。严饰尊仪寂场底意旨。共惟尊灵受生贵家。为人所敬。福足慧备。德望自高。虽在女流中然具丈夫气。自少至长。自长至老。能以三从美而尽始终节者古今罕闻。况坤仪云。见字育生灵亦天下所推焉。夫豪贵学道者金言之所难也。是亦行之己不敢怠矣。孰知非世世于诸佛深值德本然乎。故长寿寺捐馆之刻。山僧承相公命。为尊堂落饰授戒。去月今日之夜应命又谒府中。相公喜延近病席。左右报之。乃视山僧斯须如睡逝矣。先是念佛名号三百余声云。乘火佛事不料及山僧。熟思此三件事。不约而同。在般若会中结缘定非一生二生耶。教中说。凡人当风火离散之际。随平生所作所为善恶业因之所缠牵。验知生处证候有五处。谓顶暖生天。心暖人道。腹暖入鬼趣。膝暖堕畜生中。脚心暖入地狱。尊灵舍识之刻。于生死不动。如前所说生善界必矣。尊灵去年仲夏。以表违和。由是相公无日无夜深竭孝道。仰乞佛力法力护助。亦祷上下神祇旧冬病既人膏肓。世医皆拱手。然而孝诚内激。佛力冥加终得无事。新年大礼以悉遂行焉。不是孝通天地乎。昔孟宗泣笋。王祥卧冰。彼以世礼竭孝。所感犹然。何况为天下百执事。依止清净伽蓝。与禅侣共追荐冥福。事死如事生乎。夫一念诚心犹以通佛通祖。通鬼通神通人伦。况念念诚心念念功德乎。一日语山僧云。若不因今日事安得身心斋戒精修梵行昼夜奉香火供。是亦尊堂莫大恩也。又曰。长寿寺殿有事时。犹托尊堂庇慰怀。今日情怀赖谁慰哉。鸣呼其追慕之心报恩之志。无时而不见面矣。密教曰。成就道业乃至所祷追善感应必资三力和合。三力者。以成功德力如来加持力及以法界力。譬如栽树。有能栽培人如来加持力。有树可活之根以我功德力。虽有此二力。若不得阴阳化育力不能生长及法界力。今日佛事见三力已成就。一尊灵平生善根力。二相公今日勤修力。三本有灵妙真薰力。相公修善所感即是如来加持力。此三力已圆成。尊仪超脱无可疑焉。爰惟相公将将气宇。贤贤令名。非力可争。实天所授果见。忠以致君于尧舜。仁以济民于涂炭。孝以竭道于死生。夫孝者天下达道也。仁者君臣大本也。忠者人伦大义也。相公已以此三者化成天下。宜乎万邦日向化。百姓日归德。夫是谓坐致太平者也。古诗云。太平元是将军致。不许将军见太平。意谕太平实是将军所致。然却不许将军见太平者。居安不可忘危耳。夫为国主及执权士。居安不忘危。处乐思民忧。余祐何止千百载而已哉。举民说道。人要作善事时便生魔障。若要作无事时举意便成。云云。盖人生在欲界中。以故与欲界天魔同行同住同见同闻耳。彼等天魔以众生为田畴。以众生为资粮。以众生为眷属。是故若有众生一念归向佛乘。便出生死界外。众生界便空。众生界空彼等天魔田畴不熟。资粮匮乏。眷属减少。无故又致魔宫振裂崩倒。所以人举意作善。便魔来作障难。若宿植深厚人便知是魔境。于一切逆顺事不尺不怖。信心不动则魔事自消。经曰。一人发真归元十方虚空悉皆消殒。虚空犹然。魔宫如何不震裂乎。又曰。当知虚空在汝心内。犹如片云点太清里。况诸世界在虚空耶。是以若人一念发菩提心。则十方诸佛悉知悉见。一切天魔亦悉知悉见。何故如此。盖佛界魔界悉皆以我妙明真心内物耳。一波才动万波随。又人拔一毛举体便觉者。无他皮肉筋骨乃至八万四千毛发一一皆以我全体内物也。所以教中道。真如净境界一泯未尝存。能随染净缘遂成十法界。夫混沌未分先无佛。亦无众生消息。故唤作真如净境界。混沌已分后。上有诸佛可成。下有众生可度。只为真如不守自性。能随染净缘遂成十方界。想澄成国土。智我乃众生。如是十界实无有体。犹如翳眼人清净虚空妄见乱起乱灭花。所以道。妙性圆明离诸名相。本来无有世界众生。若但恁^8□念过去。吾家谓之画饼不充饥。若能于此着得顶门一只眼。生死去来彼此得失。向休处安顿。古德曰。于佛法上情生则世法。于世法上情忘则佛法。则者个田地始可谓是法住法位世间相常住。以此推此。尊灵昔不曾生。今亦不灭。是谓不生不灭大涅槃乐耳。久立珍重。
    复举。僧问云门。如何是诸佛出身处。门曰。东山水上行。后来圆悟禅师拈曰。天宁即不然。如何是诸佛出身处。薰风自南来。殿阁生微凉。师曰。山僧试相席打令去。诸佛出身处。东山水上行。要会此中意殿阁生微凉。

为佐佐木大振纲公居士尽七忌辰请

第0段     若论此事如金刚剑。拟则犯锋伤手。似涂毒鼓。闻者脑门裂破。所以世尊三七思惟。达磨九年面壁。事不获已。教设顿渐。禅分皮髓。子细检点将来。大似隔靴抓痒将盐止渴。山僧当炉不避火。今日向诸人面前略通个消息去大尽三十日。小尽二十九日。不妨不坏有为而示无为。不动佛界而入魔界。现种类身应无边利。正与^8□时大振居士一十六年先未尝生。一十六年后未尝灭。便见大寂现前不存轨则。与他千圣把手为吾君父报恩。诸人若能信取。尘尘尽是本来面。其或未然。今日依前尽七辰复曰。共惟大檀那江州太守。传家武略。奉国忠心。名喧古今。德感天地。游刃象外。气以养浩然冥智真空。谈以入不二而不住直空中。还起如幻智作种种佛事。立寺安僧。不问禅教律。只图使三宝慧命久住于世耳。不知几生在般若会中植德本如是乎。净名所谓种族豪善离过清净也至夫治国莅民。茍不以私喜怒而行差别行。是亦中道而行之所致也。非如他人或过或不及。爰去月八日令嗣大振纲公居士。以疾不起。举世无不叹惜焉。况为一子乎。然不以世情动其念。固是学道验乎。居士生而有伏人之威。博爱自禀性武德文名与年共长。人咸谓。朝获良才。然而太守终不管他。盖为使自有所成立耳。譬如师子养子。是真大慈悲也。夫父子恩爱非止一世。百劫千生习来而熟。天忽夺所爱。当于此时岂无平生不管顾之恨乎。由是身心斋戒。与禅侣同看经诵咒禅坐习定日夜不懈。亦复每七日拜请大小请山诸大尊宿。平等伸供养斋僧之诚。五旬之顷所修白善书写某经。云云。今当尽七之辰。新开净名丈室。严设妙庄严具。拜请某和尚。拈香佛事复以山僧有因缘。特命升于此座。举唱宗乘。赞扬功德。夫五部大乘经者。华严·大集·大品·法华·涅槃是也。释尊一代说教中。指此五部称大乘者。元出天台大师。曰。究竟大乘无过华严大集大品法华涅槃。大师看过一代说教一十五遍。看取释迦老子舌头落处。始解恁^8□开口。夫华严者。世尊成道后最初说。唯大乘菩萨获其益。二乘等虽在其座。如聋如哑。故有日照高山谕。大集者。佛于欲色二界中间化成大宝坊。敕十方来佛菩萨贤圣僧众及天龙八部鬼神夜叉众等。未来末世嘱护此法。故曰。大集。般若者无相。以无相智破凡夫二乘实有实空之惑向大乘道。故谓之弹呵教。法华者。一实中道妙理。诸佛出兴唯为此一大事因缘。文云。唯此一事实。余二即非真。吾祖佛光只以四字判此经。曰纯圆独妙。物初观禅师叹曰。我不能及。古今注释虽多不出此四字。云涅槃者安乐也。佛四十九年三百余会。东说西话只为令众生证涅槃妙理耳。故云。法华涅槃为同醍醐味。盖以悟入纯圆一实理则大涅槃现前也。如是灵妙境界不从人得。便是各各本有具德。在凡谓之心地伏藏。地藏萨埵曾证之乃得其名。在圣号之大光明藏。只隔信与不信一念而已。经曰。一切诸佛及诸佛阿耨菩提法。皆从此经出。云此经者指人人本有一卷经。一切陀罗尼门。一切三昧门。一切解脱门。一切功德海。一切智慧海。一切福寿海。一切信心海。亦皆从此经出若人受持得此经。手不把卷念念转得百千万亿经卷复不为分外。不见华严会上善财童子于弥勒弹指处。顿忘从前所证所得得斯经入手。大集会上唯有魔王亲受付嘱。般若会上净名独入不二门。得谈不二之法。法华会上龙女献珠处。世尊一印印定。涅槃会上广额屠儿当放下屠刀即见其证。是皆示自在三昧尔。叹惜之余一念发心剃除须发者亦许多。夫功德最大无知般若。然经曰。是经所在之处即为是塔。皆应恭敬作礼围绕以诸华香而散其处。塔婆功德最大以此可知也。经曰。一念发起菩提心胜于造立百千塔。可知取塔婆最大功德。比一念发心功德。实非算数譬喻之所及尔。推原此事。孰知非菩萨大悲假现此事而度乎。因记得。唐文宗皇帝好嗜蛤蜊沿海。官吏递进之。民亦有劳。一日御厨中有擘不开者。帝以为异。烧香祷之。乃开即现菩萨。梵相具足。帝遂贮以金粟檀香合。覆以美锦。赐兴善寺。众僧瞻礼。乃问群臣。此何祥瑞。有奏云。终南山有惟政禅师。深明佛理。博闻强识必知焉。帝召至问其事。师云。臣闻。物无虚应。引乃答陛下信心耳。帝曰。岂有说乎。师云。不见契经云。应以此身得度者。即现此身而为说法。帝曰。菩萨身已现。且未闻说法。师云。陛下睹此事为常耶非常耶。信耶不信耶。帝曰。希有之事。朕深信焉。师云。陛下已闻说法竟。帝大悦敕天下寺院立观音像。而今禅院佛展后壁绘大士像盖始于此。云云。诚哉物无虚应。吾佛以佛法付嘱国王大臣有力檀那。有所以哉。帝因绝嗜蛤蜊。菩萨现希有之事。而乘皇化广大。即令人知佛化不思议广大。此地是圆通大士应现灵境。是故聊引大士因缘。普布施会中比丘比丘尼优婆塞优婆夷等。同结当当来世佛果因。所以文殊白佛言。此方真教体清净在音闻闻复觉圆明。明极则如来。此是三世佛。一路涅槃门。经曰。念念勿生疑。大众但恐生疑。上来所将功德并以回向真如实际。追荐觉灵冥福。伏愿。天下清平。万民如乐。檀门荣昌。子孙继业。法界幽冥均被余照。
    复举。冯济川一日看壁上绘死尸题云。尸在这里。其人何在。乃知一灵不居皮袋。大慧禅师以偈答曰。即此形骸即是其人。一灵皮袋。皮袋一灵。济川偈实易见。大慧意何在。山僧亦以一偈注之去。鬼道猛火人间水。鱼龙窟宅天琉璃。诸见无时见不见。见犹离见复是谁(击拂一下)。

释迦·文珠·普贤开光明

    一茎草上宝刹现成。十花藏开凡圣同会。便见理事双照。心境一如。二谛圆融。万象昭著。所以一法若有毗卢堕在凡夫。万法若无普贤失其境界。到者里释迦掩空摩竭。二乘聋哑漏全机。净名杜词毗耶。四八大士具只眼。直得。五台倒跨象王背上。峨嵋走入师子眼中。若唤作法尔如然。孤负他千圣。若唤作神通妙用。亦埋没己灵不涉二途。如何通个消息去(蓦拈□杖卓一下)三要印开朱点窄。未容拟议主宾分(意旨不录)。
    复举。来山僧问。如何是佛。山云。此位无宾主。僧云。寻常与甚人对谈。山云。文殊与吾携水去。普贤犹未折花来。疏山如颂曰。吕方独立峭巍巍。八面玲珑万象围。正坐当轩无位位。圆通无碍应群机。师曰。山僧亦有一颂。试呈诸人去。菩提树下法中王。普观群机坐道场。消得当人诚至念。尘尘放出白毫光。

行济庵主预修初七忌请

    一句无私。千车合辙。全机超脱。遍界不藏。动静宁以心。天与白云晓。去来不以象。水和明月流。当生不生。镜里空日中斗。无灭可灭。电追风沤吞海。便见火鼠冰蚕同居。纸马泥牛俱洛。到者里无得无失。有甚祸福相倾。非圣非凡。乃知缚脱无二。所以道。怀州牛吃禾益州马腹胀。天下求医人灸猪左膊上。实哉瘥病不假驴驮药。黄莲依旧甜如蜜。是谓病即消灭不老不死。亦名衲僧家传安乐田地。只如今日行济力沥忏罪保安丹忠预修灭后初白善。至竟功归何处。犀因玩月纹生角。象被雷惊花入牙(意旨不录)。
    复举。广德义禅师。僧问。时人有病医王医。医王有病甚人医。师乃展手曰。与我诊候。拈曰。广德好语。争奈病既入膏盲。当年待问医王有病人医。劈口与一搣。便见佛病祖病。一时瓦解冰消。

同一十三年忌请

    有物。先天地。无形雹横竖。诸佛出兴不添一丝毫。诸佛灭度不减一丝毫。群有以之作大本。万法以之为洪基。常在诸人面门。动用暂不休息。应眼时圆成八百功德。应耳时恢开千二百门。一一根门一一皆尔。门门根根尘尘刹刹非一非异。非自非他。触处圆成应物作形。虽然大悲千眼无路窥觑。八臂那吒不能捉摸。捉摸不得时筑着磕着。窥觑无路果果当空。敢问诸人。因甚如此。不见道。不离当处常坦然。觅乃知君不可见复曰。教中说。有情皆依食住故。无贵贱一生营营无不求名贪利。然只管求来。只管贪去。积至许多底。不知眼光落地时。持将去得^8□。非止不能持将些子去。由是为昧却一生。不知本命元辰落着处。恰如螃蟹落汤手忙脚乱。那时始悔可及乎。是人人决定底事。爰有济道人。卧病有日矣。一念知非。即转世间一切恩爱。以为诸佛大悲因。又舍一切结业贪财。以为无漏法财施。乃见始从初七日之辰。乃至尽七卒哭。小祥大祥七年诸忌日。逐一作大佛事。其中间布施一千僧众两回。今日正当一十三年忌辰。精修诸善。严设法筵。特请大照西堂和尚。拈香法语。仍命天龙比丘某。升座说法。山僧别无法可说。只赞叹所作善。聊供养大众而已。佛言。凡人临命终时。最后一刹那顷。诸根悉皆散坏。平日威势悉皆退失。一切恩爱悉皆舍离。一切财宝皆不随身。唯有愿王不相舍离。愿王能归天堂能归佛国土。只个愿王成就一切。过去诸佛依之一切智智圆成。现在诸菩萨依之今各接物利生。未来修学人亦当依之入圆财。今日功德主某依之必当知有自家本命元辰下落处。且道。纳僧依之成此什^8□。山僧今日因斋庆赞亦不为分外。伏惟久立珍重。
    复举。教中道。一念普观无量劫。无去无来亦无住。如是了知三世事。超诸方便成十力。师曰。山僧则不然。一念消得。无量劫去如来亦如住。如是了达三世空。不超方便成十力。

同灭后初七忌辰请

    会^8□。唯此一事实。余二即非真。大觉世尊为此一大事故出现于世。四十九年三百余会。横说竖说。大喻小喻。只为令众生开示此事悟入此事。一音所演随机得解。一雨所润应根成异。至夫末后拈一枝花示百万众。唯有迦叶破颜微笑。此事方有分付处解道。始从鹿野苑终至跋提河。未尝谈一字。若向者里见得释迦老子舌头落处。灵山一会俨然未散。其或未然重为下注脚去(卓一下靠杖。意旨不录)。
    复举。永嘉道。了了见无一物。亦无人。亦无佛。大千沙界海中沤。一切圣贤如电拂。有老宿。拈云。既无一物。了了见底是个甚^8□。大慧禅师云。且道。这老宿恁^8□道还具眼也无。师曰。前人腰带后人收。更有收人在后头。

天龙第二世佛慈禅师七周忌请就慈济就

    垂语曰。尘利沙界物物舒光。若进一步十方觉扬格外一句。谁敢咨参。有^8□(问答不录)乃曰。十虚消殒心花发明。体露真常迥然独耀。全机超脱坐断报化佛头。神用无方不堕古来今相。昭昭廓周三际。晃晃洞彻八荒。所以有一句。谓之函盖乾坤。晴川历历汉阳树。有一句。谓之随波逐浪。芳草萋萋鹦鹉洲。有一句。谓之截断众流。蟭螟眼里放夜市。有一句。谓之百味具足。大虫舌上打秋千。山僧当场拈出布施诸人。若也领略春色无高下。其或未然花枝自短长。
    复曰。大日本国山城州西山慈济禅院守塔比丘今月十六日伏值前席天龙敕谥佛慈禅师无极大和尚周忌辰。预看阅五部大乘经。书定一乘妙典。今当周备之辰开启兹会场。供养清净禅众之次。拜请临川和尚拈香法语。又命山僧升于此座举扬宗乘。所裒殊勋奉为佛慈禅师增崇品位。共惟真慈禅苑宝鉴。迷津慈舟。戒洁于沧海之珠。性朗于碧天之月。行解相应取重王臣。宗说兼通秉权佛祖。语其慧则虽三藏十二部无不暗。论其学则至百家异道书亦博达。莅事无偏无党。故不令而行。为物有慈有悲。故不言而化。辞重命于北阙。拒再请于南禅。不是不出为高。只图退藏佚老。明教尊僧篇所称盖于师不为恭窃耳。俗姓是顺德天皇第四代圣裔。我传为达磨大师三十世法孙。是以先师门下齐仰老师。犹如灵山会上独推迦叶。爰化缘已毕。一朝西归。夫当于释尊灭度。诸贤圣僧众恭受佛敕不敢涅槃。各作世间慧眼。群生不可谓失所依也。况当此末运。先师灭后幸得老师作大厦栋梁。后昆无不托庇庥。老师灭后吾徒何所赖乎。若频教泪下。沧海也须干。虽然真净界内岂有去来。大圆镜中幸垂慈阴。夫五部大经者。天台大师看过释尊一代说教一十五遍。既而戏透黄面老子舌头落处云。究竟大乘无过华严大集大品法华涅槃。从尔诸家同奉行此说。谓之五部大乘。入文解说教自有明文。山僧当炉不避火。且试于一尘上讲说五部大经。应个时节去。而今此会中若有人。于一尘乃见得理亦法界事亦法界理事亦无碍法界事事亦无碍法界重重无尽无尽重重尘接入物物融通。则是谓之高识善根菩萨。然虽此一尘有如是广大不思议境界。终日相对不曾闻见。则名谓如聋如哑之机。经曰。尘说刹说众生说三世一时说只在肯不肯尔。何时何处不华严会上。观音菩萨将钱买胡饼。为甚放下手却是馒头。若复有人。明破此一尘上恒沙刹土诸佛菩萨贤圣僧众互为主伴演说大法。一切天龙八部夜叉鬼神众。恭敬围绕作大集会面受佛敕。即是手不执卷读斯经人也。何必当初于欲色二界间。化大宝坊而已哉。佛不道。于一毫端现法王刹。坐微尘里转大法轮。有水皆含月。无山不带云。若复有人解了此一尘本来清净二十空亦清净不可得。则是于诸尘入三昧。念念转般若也。未必般若十六会中指第二会说为大品般若。野桥无限。春消息不在梅梢与柳条。若复有人悟了此一尘体亦如是相亦如是。即此十如互具十界则成百界。百界互具十如又成千如。千如各具空假中三谛则成三千。此三千法但于一念建立。故曰。一念三千三千一念。当知此一尘即是三千。三千即是一尘。故谓妙法。妙者不可思议言也。法者十界十如权实法也。直指诸法实相。一尘既尔诸尘亦尔。此知见闻发则十方佛土中唯有一乘法。是以五逆调达受记□。八岁龙女唱正觉。是其证也。曹溪祖师曰。心悟转法华。心迷法华转。曙色未分。人尽望。及乎天晓也寻常。若复有人领解此一尘本元不生不灭常住相。则谓之寂灭现前。我佛始降兜率终至跋提河。无非示者个之时节。诸佛出世唯为以此大安乐法与未安乐众生耳。诸人若于此一尘上识得万法根源。不妨与他千圣携手同行。不见广额屠儿放下屠刀。云我是千佛一数。彼既丈夫我亦尔。谁使他春我不春。上来讲赞无限胜因。万象证明。太虚保任。
    复举。耽源和尚设忠国师忌斋。有僧问。国师还来不。源云。未具他心。僧云。又用设斋作^8□。源云。不断世谛。师曰。者僧不道不具探竿影草手。耽源自有踞地师子威近傍不得。虽然山僧未点头在。只如今日奉为佛慈禅师门下高弟设慈忌斋。又且如何。山僧试呈一颂去。六出千山图画开。春风树树着花。时人不会神仙境。只谓桃源天一涯(是日雪下)。

升座上（终）

第0段 智觉普明国师春屋和尚语录卷第二
_


第0段 智觉普明国师春屋和尚语录卷第三

　　　　　　　小师编
　　　

升座下

    为土岐智山性慧禅尼五七忌辰图画地藏菩萨尊像一躯。顿写妙法莲华经一部。印造父母恩重经请。
    垂语曰。智鉴洞明不着纤尘。格外相见谁是其人。有^8□问答罢。乃曰。有物。
先二仪。无形主万有。荡荡该括横竖。照照辉腾古今。三世如来呼之智母。从上知识指名祖宗。应物现形。如水随众器。用处独露。似空无所依。百姓托庇庥而不知。千圣受覆荫以常用。用故作四生依怙。昧者见永劫沉沦所以道大道只在目前。要亦目前难睹。欲识大道真体。不离声色言语。真如净境界一泯未尝存。能随染净缘遂成十法界。只如真如净境界。诸人如何进步。只为分明极翻令所得迟。复曰。今日法会无他。孝子浓州太守前光禄大夫某。今月十九日伏值先妣智山性惠禅尼五七之辰。图绘地藏菩萨尊像。顿写妙法莲华经一部。渐写一部·印造一部·看读一部·父母恩重经一部。今当周备之辰。庄严尽善。供养尽美。特命山僧陛于此座。举扬正法眼藏涅槃妙心。所褒善利奉为淑魂。庄严觉果。超升佛界底意旨。佛告诸天言。汝等当知恩报恩。知恩不报必遭横死。所谓知父母恩不报。知朋友恩不报。知国土恩不报。云云。夫人受生父母。不知父母恩者有何限乎。佛又言。诸佛念众生。众生不念佛。父母常念子。子不念父母。佛大智举此二。互相为喻以试之。实知。子念父母众生念佛大为难事。爰承太守平生尊堂若有病我亦烦恼不安。尊堂若乐则我亦随而乐。如此用心今古罕闻。净名所谓众生病则菩萨亦随而病者也。不知。有甚因缘差别。尊堂收因结果时亲不得尽孝顺之道。料想沧海有竭日。此恨无消时。由是与令弟豫州太守共身心斋戒。依止清净伽蓝。特命禅侣同修白善。力事禅定。寔是希有事。月藏经明。诸行中一日一夜修之。分得度一切众生之功德者。只禅定一门而已。黄檗禅师曰。学道人若不直下无心。历劫修行终不成佛。夫有一念乃得无心者。至于十地等觉有得无心者。长短一得无心乃住。更无可修。更无可证。实无所得真实不虚。夫一念而得与十地而得者。更无深浅。十地而得者历劫枉受辛苦耳。云云。经曰。供养百千诸佛。不如供养一契到无心者。非禅定不能契到无心。故知。修禅定功德最大。是以山僧以为。尊堂末后因缘不差别。那知诸佛大悲方便为使孝顺心彻顶彻底尔。不见经曰。过去久远劫前觉华定自在王如来灭后。于像法中有一长者女。名曰圣女。此女欲知母生处。涕泪悲泣。于如来像前。恭敬供养。端坐思惟。感此孝心母得生天。于此立大誓愿云。尽未来劫罪苦众生广设方便悉令解脱。尔时圣女者地藏是也。此菩萨最初开悟众生心地元有秘密藏。随其所证得名。今时人十之八九缘契此菩萨。以故少赞扬芳德。应增长各各信根。密教曰。三十七尊住心城。三十七尊者。四方四佛中台大日合谓之五佛。又每一佛各有四亲近菩萨。四四合谓之十六大菩萨。中台大日亦有四菩萨。金宝法羯也。喜鬘歌舞四菩萨谓之内供养。香华灯涂四菩萨谓之外供养。钩索锁铃四摄菩萨四四复合之三十二菩萨。加本五佛成三十七尊。譬如春夏秋冬成一岁。如是三十七尊各各三昧元表一心上具德。故曰住心城。发心修行菩提涅槃大圆镜智平等性智妙观察智成所作智。加中央法界体性智谓之五智。夫初发心菩萨大圆镜智眼开。则必居平等性智菩提果满。诸佛内证智德极于此。智德圆满必赴西方化他行。化他行毕又必赴北方涅槃。试问。因甚南方曰宝部。佛曰宝生。四菩萨曰宝光幢笑。密教必有重重秘密义。且可赞扬幢菩萨一德。夫众生一心指为宝所。此宝洗却烦恼妄染尘泥则宝体云现前。故表此德。南方东菩萨曰虚空宝菩萨。虚空藏是。此宝远离尘泥则光明发越。故表此德南菩萨曰虚空光菩萨。此宝虽光明发越。不安置十丈幢上则不能雨诸宝。为表此德西菩萨曰虚空幢菩萨。地藏菩萨是。故把此一心宝。安置精进幢上。而不见上代末代有佛无佛地狱天堂净邦秽界差别。日日夜夜分身遍满百千万亿恒河沙世界。每一世界现百千万亿身。每一身度百千万亿人。于佛法中所为善根虽毫发许。使其成就无他。只为居平等性智长在化他方行化他行耳。此故非唯释尊一代。万万出世佛欲赴涅槃。必付嘱此菩萨济度一切众生。若人依此菩萨教依止一实境界。则成佛可计日待矣。一实境者。上无诸佛可成。下无众生可度。便从这里兴慈运悲观见一切。则物物头头法法尘尘。一一皆无不如。故曰妙法。妙者不可思议之言。法者十界十如权实法。便指万法。众生一心元具地狱饿鬼畜生修罗人天声闻缘觉菩萨佛十界。此十界每一界互具九界。则成百界。譬如把十镜挂十方。互相涉入。重重无尽。无尽重重。又此百界每一界具体相用因果等十如。则成千如。又此千如每一如具五阴世间众生世间器世间三种。则成三千。此三千法只于一念建立。故曰一念三千三千一念。这里曰诸佛众生差别得乎。曰有地狱有天堂得乎。宜乎八岁龙女成正觉。五逆调达受记□。所以道。一佛成道观见法界。草木国土悉皆成佛。此大智眼开则非止一生父母。百劫千生父母及六道四生一时成佛。夫佛子报父母恩如是。故曰。弃恩入无为。真实报恩者。诸人若能信得及。是则名为读父母恩重经。亦谓手不执卷常转妙法。前所举圣女一念诚至之心犹能脱母恶趣。况太守念念在般若中修他冥福乎。淑灵超脱无可疑焉。因记得。玄沙本是个渔者。唤作谢三郎。每日随其父采鱼为活。他心中固所不愿。一日父失脚溺水死。他乃发愿出家学道。将救拔父。果如其愿。后来有人。死入冥间。见一大狱。其上榜曰玄沙之狱。因问狱主。云何是狱名玄沙。对云。南阎浮提福州有谢三郎。以父被溺不能救故有不孝之罪。特设此狱以待其来。又问。彼来受罪何时可释。云一佛出世复移一狱无有尽期。又问。我闻玄沙去世久矣云何未至。狱主云。不知此人在生曾为何业。云某先祖识之。他悟出世法度人无数。狱主闻如是言。以手加额须臾一阵风吹所谓地狱者忽然不见。信知学般若功德如是殊胜之事。骊珠不是骊龙惜。只是时人不解求。共惟。浓州太守希世猛将。盖代功名。忠孝之诚感通天地。箭弓之业兴起家门。是以救天下于危急之际者数矣。否则民尽做鬼矣。故大树长寿寺殿捐馆之后。天下释子亦失所赖。当于此时。太守力以扶之。是亦众人所知也。然而知恩报恩能有几个。夫处乐忘恩则易。居安思危固难。若人居安不忘危。处乐思报恩。无真无俗。余祐绵绵及千万载修行亦如是。若因定力圣境现时。作圣解则堕魔境。不作圣解则是善境界。首楞严所明五十魔境皆是此用心。若能于此得大自在。不妨世恩法恩一时酬毕。珍重。
    复举。古德有一问。那吒太子析骨还父。析肉还母。然后成佛。如何是那吒身。大慧禅师拈曰。一毛头上翻身转。一一毛头浑不差。师曰。山僧亦有一问。骨得父肉得母。如何是当人各各本身野色更无山隔断。天光直与水相连。
    从一品左丞相征夷大将军宝箧院殿瑞山欢公大居士月忌初辰请。
    七叶蓂新木德惊人。答在问处。问者不亲。可中莫有通而不犯底^8□。时有僧。出问云。八荒开寿域。一气转洪钧。阳和无偏党。花开万国春。学从上来。请师指陈答曰。少林无孔笛。一曲万年欢。进云。今日正当宝箧院殿月忌初辰。启大法场作大佛事。作^8□生是最初追荐一句。答曰。风不鸣条。雨不破块。进云。只如临行请和尚酬对分明述永诀怀。即今莫有来受伊蒲馔分^8□。答曰。开池不待月。池成月自来。进云。直得此道相契此心相知。答曰。苦瓠连根苦。甜瓜彻个甜。进云。记得。教中道若有一人发真归源。十方虚空悉皆消殒。未审意在那里。答曰。打破虚空来。与子相见。进云。相公既发真归源。虚空还消殒也无。答曰。向什^8□处见相公。进云。与^8□则性海无风金波自涌。心灵绝兆万象斋照。答曰。道得八成。进云。可谓光前绝后耀古腾今去也。答曰。闹市扬碌砖。僧礼拜。师乃曰。灵山的旨目击道存。毗耶玄谈渊默雷震。便见百草丛上漏泄净名家风。一花枝头拈出古佛密语。皎如千日。廓同太虚空。全水是波当不覆藏则密。全波是水当密则不覆藏。诸人若能于此荐得。生死去来游戏三昧折旋俯仰妙用神通。是以枢府相公现处尘劳。心常清净示归大寂。体自圆明无古无今。无此无彼。一味平等平等亦无。正与在^8□时且道为今时一句如何道。不知将谓吹嘘力。元是东君信息通复曰。净名曰。法不可见闻觉知。若行见闻觉知。只是见闻觉知非求法也。众生无始自来轮转诸趣。只因此六根作咎。所谓眼见色。耳闻声。鼻嗅香。舌了味。身觉触。心分别善恶法。无有少休息。其无厌足如风火。躁动如猿猴。乐不净如飞蝇。众生如是心识熠熠。所起之念一日夜顷有八亿四千。念念所作皆是三涂业因。世尊大悲怜愍众生迷真从冥入于冥。四十九年三百余会。东说西话。大喻三千小喻八百。究其所趣但不过破众生有相执着。故称破有法王。世尊雪山六载。明星现时忽然悟道。便言。奇哉一切众生具有如来智慧德相。但以妄想执着而不得证。若伶利底。聊闻举着便把涉诸缘底一念子。直下一刀截断。则回无明为大智。回三毒为三聚净戒。转六识为六神通。日夜于六根门成大佛事。不是强差排。元来以凡圣同源缚脱无二。净名又曰。夫求法者下着佛求。不着法求。不着僧求。譬如太末虫处处能泊而不能泊于火焰之上。众生心处处能缘。而不能缘于般若之上。盖般若不是心识可缘境界尔。又如人画虚空。才下笔便错。无他虚空不是可昼境界也。然不下笔处全是虚空。僧问南泉。如何是道。泉曰。平常心是道。恁^8□答话大似容易。汝才举心动念早是不是。所以道毫厘系念三涂业因。瞥尔情生万劫羁锁。又曰。佛说一切法为生一切心。若无一切心何说一切法。此是古人不得已。为人指示平常心底样子也。若识得平常心是道。则识得净名直心是道场。若识得直心是道场。则识得人人个个着衣吃饭语言。问答举足下足皆是道场。到者里方可说行亦禅坐亦禅语默动静体安然。共惟赠从一品左大臣征夷大将军宝箧院殿。执世务权以来二十余年。未尝见有喜愠色。只以直心应一切而已。见以终无怨敌作对待。远近皆化风归降。古云。坐致太平之谓验之今日者也。又生而具不逆人之德。此故善人近之必得福。不善人近之终被谴。只以其崇敬与欺罔尔。古人铭镜曰。物以万来。我以一视。言我虚心视之万别千差无不一照焉。以喻圣人虚己应物。昔有馈生鱼于郑子产。子产使校人畜之池。校人烹之。反命曰。始舍之圉圉焉。圉圉困而未舒貌。少则洋洋焉。攸然而逝。子产曰。得其所哉得其所哉。不疑焉。校人出曰。孰谓子产智。予既烹而食之。曰得其所哉得其所哉。孟子引此事曰。君子可欺以其方难罔以非其道。朱熹注大意曰。以理之所有诳之。是曰欺。以理之所无昧之。是曰罔。言君子闻理之所当则不疑。故可欺之。其理之所乖不肯。故难罔之。若也抑而罔者必坏。欺而不休者获罪于天。也夫以孟子所谕想见古今穷达变通事。诸公以为如何。且置此事。大论曰。凡人收因结果时。命根不得断诸爱之所致也。谓住所爱境界爱自体爱。相公平生隆楼杰阁风亭月榭。起念乃如涌出。四夷八变异珍奇宝。无不以庄严。当于此时岂得无住所爱乎。方今四海清平万民乐业。各怀其德犹如父母。当于此时亦得无眷属爱乎。令嗣将军左马头殿。年才十岁。容貌端严。有慈有威。恰如凤凰儿方整羽仪狮子儿将欲哮吼。人咸谓。加之数年有所成立。则致君于尧舜之上。复民于淳素之风。当于此时孰无父子之情。如此之类谓之境界爱也。抑思此诸爱皆为有一身也。当脱个壳漏子。岂可无自体爱乎。然病中终无一言及世俗事。去月六日医师白言。病既得除。争奈有邪气横入。请祷之。相公大诫曰。有甚魔魅窥我。切莫于府中作祈祷事。是不谓大丈夫驻得^8□。因记得。孔子有病。子路请祷。子曰。烈汉诸。子路曰。有之。诔曰。祷尔于上下神祇。子曰。丘之祷久矣。言祈祷者。悔过迁善以求神之祐也。圣人未尝有过。无可迁善。其行素合神明。故曰。丘之祷久矣。相公曰。有甚魔魅窥我。切莫祈祷。若使董狐笔记之。不在孔子曰祷久之下。况相公用心在吾家衲僧行履处十圣三贤窥无路魔外潜觑不见一着子乎。去月今日夜亥时请山僧于病室。合掌表礼曰。气急言语有难可更医疗。山僧唯唯而退。乃使人问长老道什^8□。山僧不知所以。只道。相公明白如是。有甚所忧。又报以即心即佛话不忘。相公于是转一机。便嘱将军左马头殿以天下所宜有事。遗嘱了。请等持和尚相见。意告别也。等持又报以平生工夫不忘。相公微笑曰。长老莫以为念。言其不间断。又教侍人椅子敷设袈裟把来安之身边。须臾又请山僧等持。山僧先欲入室。相公举手作拒势。便召弹正大内二人。更亵衣着新净衣并道服。乞汤洗手。披袈裟了把椅子坐毡来坐其上。急呼长老长老。山僧等持同近前而坐。相公以目伸永诀之仪。怡然逝矣。此时随山僧后诸大官人僧俗男女。无老少作群瞻之。恰如八达衢头打杂剧。不闻哀恸声。只闻赞叹声。人人个个随喜激于中。感泪溢于外。由是见者闻者无不增长佛法信根。鸣呼山林丘壑一生咬菜根甘枯淡之士。犹以风火离散时节为大事。不知相公几生般若缘熟来。于生死自在如是乎。夫为释门释氏者。无惭于内乎。且举一两条因缘。为会中后生晚进用心。诸经要集曰。弥兰王问那先罗汉曰。人生世间作恶百岁。临终一念归佛死后生天。我实不信。复言。人一生中杀一生命死堕泥犁。我亦不信。那行先问王曰。如人持一小石置在水上。浮那没耶。王曰。其石没。也复问。如人持百枚大石置在船上。其船没不。王曰。不没。那先曰。虽人造大恶罪业深重如百枚大石。一念归佛乘般若船。不没苦海便生善处。何不信耶。复虽人作小罪如小石。不知归佛法僧。因无船之力终没恶趣。亦何不信耶。王大欢喜信受。杂譬喻经曰。昔有沙门。行草莱间见一大蛇。言和尚闻阿耆达王否。沙门答曰。承闻。蛇曰。我身是也。沙门曰。阿耆达王归佛敬法。建寺度僧。功德巍巍。当生天上。何缘乃尔。蛇曰。我临终时边人持扇堕我面上。令我生嗔恚。由是死受蛇身。沙门即为说法要。蛇一心乐听。不食七日。命终生天。却后数月持华散佛及僧。众人怪之。虚空有声。曰我阿耆达王。蒙沙门恩闻法生天。今来谢耳。临终前人不可不护病者之心也。佛在世时无闻比丘得四禅定。错谓证第四果。报命尽时见天中有现。曰佛说罗汉无后有妄乎。因起谤佛念。天中有灭便入无间狱。龙女灵山会上现身成佛。不知。前报世中有甚一念差别。堕畜生道受女人身乎。明知。先因末后一念牵善恶后有。有一喻子。譬如有人立六道岐。东去也不知。西去也不知。若打初一步差之。则欲去东可向西去。末后一念亦如是。若住十善心者则去天道。持五戒心者则去人道。起嗔恚者去修罗道。住愚痴者去畜生道。怀悭贪及饥渴者去饿鬼道发恶逆心者去地狱道。若复有人观此一念刹那无常。而滞空寂入二乘地。若复了知此一念如幻不思议则登菩萨地。若复见得此一念无前际无后际无中际当体毕竟寂灭相。则不起于座直入如来地。然则离一心无六道。泯一心无四圣。所以道。真如净境界一泯未尝存。能随染净缘遂成十法界。是以首楞严说。想澄成国土。知觉乃众生。明知。一心上元具动静二德。此二相起妄用。则别国土与众生。圆觉曰。众生国土同一法性。有性无性齐成佛道。何足怪哉。此是教家所谈。若约衲僧分上。又作^8□生我王库内无如是刀。今日是宝箧院殿月忌初辰。将军孝男左马头殿预勤修种种白善。供佛斋僧。奉请本寺堂头和尚。拈香法语。又命天龙住持比丘某。升座说法。所鸠胜因奉为尊灵庄严报地。山僧别无法可说。只举相公旷劫以来以直心改头换面底。聊应此时节而已此直心通贯古今。包括天地。通世间。通出世。日来镇护皇家。平定四海。成就佛道。兴隆佛门。亦依此直心。却后覆荫儿孙济度众生。亦依此直心。山僧与^8□说话且道。有证据^8□。如何无。赵州古佛曰。未有世界早有此性。世界坏时此性不坏。自从一见面目后更不是别人。只是一个主人翁。诸人要谛当会^8□。不离当处常湛然。觅则知君不可见。复说偈曰。摩诘谁知。金粟佛阎浮借路且逍遥。野桥无限春消息。不在梅梢与柳条。

同小祥忌请

    大道本体非识智可思量。一段灵光岂见闻所照了。照了不及处明镜当台。思量路绝时神珠在掌。廓尔如一气含有象。焕乎侣二仪育群萌。圣也得之于心。愚也失之于旨。生死从此而始。涅槃对他以谈。岸实不移。觉亦非拒。佛佛授手同授此道。祖祖相传唯传此心。明主依之镇海岳正人伦。贤臣依之赞皇化教忠孝。所以道入得世间出世无余。只如生佛未分时。枢府相公向何处安心立命叶从霜后落。花向雪中开。复曰。今日是赠从一品左丞相征夷大将军宝箧院殿瑞山欢公大居士小祥忌辰。预于日外精修显密大法事一十日。又勤修法华忏摩法。加之书写读诵诸大乘经。讽诵秘密神咒等不遑枚举。今当满散特就于塔下。于凡筵前拜请万寿堂上和尚。开光明佛事拜请东福堂上和尚。安座法语拜请前席建仁龙湫和尚拈香。又命天龙住持比丘某甲升座说法。所裒殊勋奉为尊灵严净报地追荐冥福底意旨。于法华会上大迦叶曰。我本无心有所希求。今此法王大宝自然而至。夫法王大宝者何也。所谓众生一心宝体。众生从无始以来虽藏此大宝。为无明烦恼尘泥而被埋没不能显现。世尊怜愍此辈。东说西话。只为洗涤凡夫二乘等颠倒妄想垢浊尔。故说四十二年未显真实。宜乎逗到法华会上。法王大宝自然而现。譬如演若达多妄谓头失。达多狂性歇。即菩提不从人得。所以龙女献宝珠世尊即唱正觉。以心印心时节子。宝塔涌出品说。多宝如来证明。不知证明个什^8□。若就文释多宝如来者。领解此大宝已成正觉久远劫先。众生宝塔直表众生心体。从地涌出则示人人心地本来具足。于虚空会上说为明此塔婆法界塔婆。然龙女献珠。多宝证明法华深旨盖在此。山僧如是说话。不是杜撰差排不见。密教祖师曰。制底叱多体同名异。此宗秘密谓心为佛塔。制底梵话又曰。塔婆。叱多亦梵语翻云心。心与塔梵语异名尔。般若经曰。此经所在即为是塔。皆应恭敬作礼围绕以诸华香而散其处。又般若经部曰。何故一切世间尊重恭敬舍利。佛言。以从般若出生。般若者各各本有大智。试问。般若但说一切皆空。何故或赞扬塔婆功德。或说舍利最胜乎。可知或说塔婆。或说舍利。曰大宝。曰明镜。曰般若。曰妙法。曰涅槃。皆是一心异名耳。以之推之。始从鹿野苑终至跋提河。无不直示此大宝。说什^8□未显真实。世尊一日示随色摩尼珠。问五方天王。此珠作何色。天王随其所见各说异色。世尊藏珠袖中。却□手言。此珠作何色。此珠作何色。天王言。佛手中无珠。何处有色。世尊叹言。汝何迷倒之甚。吾将世珠示。则强说有青黄赤白色。吾将真珠示之。则总不知。时五方天王悉皆悟道。佛不言乎。佛以一音演说法。众生随类各得解。犹如珠说青黄赤白色。虽然非珠体。离此亦无有珠。我家谓之全是全不是。然此大宝在凡不减。在圣不增。离一切相无相不具。以故在贫人名衣里珠。在轮王号髻中宝。在将军名定乱剑。所谓金刚坚固般若智剑也。故宝箧院殿得之长寿寺殿。致四海清平。助君王治道。一生受用不尽。今日大坛越征夷大将军左典厩。又得之宝箧院殿。抚育万民。兴隆三宝。作国家柱础亦籍之。百执事武州大守。又受付嘱护惜之如护眼睛。寐寤无念兹不在兹亦依此思力。诸大官人及至林下之徒。一心合力慕其遗风。思报其德亦依之。所以在世间治世间。在出世治出世。咸是斯大宝作用耳。古人曰。乾坤之内宇宙之间。中有一宝。秘在形山。所谓此大宝。已曰。秘在人人形山。何不求自家家宝。向外驰求。动逐轮转永劫不肯复。偶虽入佛门。不以生死事大为念。只为胜他以经论为于戈。互相予楯以致破灭本师释迦大法。佛喻之狮子身中虫食狮子肉。可不悲乎。吾佛以三祇百大劫难行苦行积功累德裒得大法宝。于灵山会上为一切众生。开张三乘五乘教内教外大法纲。将欲罗取三界流转有情悉入无余涅槃。为佛子者何不思之甚。夫获鸟者实罗之一目也。然以一目为网可乎。是以宋朝始。永明智觉禅师不忍看天下文字之徒诽谤教外宗。作宗镜一百卷以救此弊。尔来教禅之徒止诤。自非大权菩萨安能如是乎。因记得。唐五代末智觉禅师大檀越吴越忠懿王钱俶。属宋朝太祖大孝皇帝启运时。提吴越十三州之地献帝到都朝见。今淅东淅西是也。群臣教欲留之不归。帝遂不听。封一函与之曰。切莫于途中开之。云云。归国披阅。则群臣谏帝将欲伐俶之书也。忠懿王不胜感激。欲报其恩。便率吴越十三州兵马。合力以讨江南李后主。由是天下大归宋。得四海一统。帝亦赐以天下兵马大元帅。譬如日本总追辅使。忠懿王天性好佛法。于吾所辖境内建禅教寺院不知其数。方今江南天下五山禅刹位次王所定。永明寺今净慈。广撰采经律论文大乘了义说。作宗镜录以奏帝。帝有旨赐入藏。从此教禅之徒止诤。忠懿王一日读禅宗永嘉集。至于同除四住此处为。齐不解其义。问韶国师。国师非不知之。欲救教废曰。是天台教中义。可问其宗主螺溪义寂法师。王乃迎请设法座。讲说其义大悦。一日义寂白诏国师云。吾教遭安禄山史思明二代乱。又武宗废教之时典籍多散失。传闻。日本高丽斯书具存矣。愿师方便藉大王力。令求之必得焉。王闻之。差十人使者。持五十种宝物。遥来本朝献上皇帝。具奏达所求志趣。帝有敕许之。天台一宗圣教悉得之归。嗟乎天台教再兴。以流行中土。而不断绝者并诏国师力也。本朝亦有记录。忠懿王父文穆王时与本朝通信。答书载在吾国文粹。原夫定天下五山则吴越王力也。宋太祖皇帝亦不改之。大元老皇帝亦从而行之。不然天下一变之时。禅侣位次竟如何。吾徒虽不必以位可争。若不得其位法道亦不可得行之。吴越王不忘灵山付嘱之大愿力。寿禅师扶宗树教之功。不可不教人而知之。又王效阿育王八万四千塔婆。以精铜铸八万四千基塔。处处安置之。至于今存。云云。本朝亦如此。昔大师先德皆虽相承佛心宗。本朝以禅机未熟。而待后之贤达流布者也。于兹镰仓最明寺殿平公宿习开发。得旨于兀庵和尚。尔来大辟禅苑定天下五山。去元弘以来天下大乱。累年遭主代世变之际。佛法大陵迟。王法亦随之。其势不可回恰如百川奔流裂崖岸没丘陵。当于此时吾大将军。承敕济民涂炭。致君尧舜。平定四海之日不敢旧轨。重于东西定天下五山十刹以降。吾道得大行者无他。盖以两将军与先师国师因缘会遇故尔。故云。法不孤起。必依人传。夫论佛法大外护。两相公之功不可在吴越王之下。凡宝箧院所以作者。相公亦以造八万四千基塔婆奉安当院。至于未来际为万民福田也。随而此事亦相似。故及于此。今日胡说乱道。及于兹者奉为宝箧院殿。顿写妙法莲华经。特命山僧赞扬功德之次。以大唐日本以天台教或废或兴因缘。吾禅宗大唐依武大兴本朝亦依武盛行。师檀缘遇一一始合符契。为使未闻者闻未知者知。人人个个头出头没此广大恩德海中耳。只图知恩报恩。如上所举宗镜者。以心为宗。以悟为镜。则诸佛凡夫万象森罗无不摄宗镜中。若一悟入宗镜。则不可有于性相显密争。教内教外异论譬如百千江河未流入海先有大小清浊差别。一归大海唯一碱味更无异味。是故祖师曰。十方知者皆入此宗。即谓入此宗镜。古人曰。经是佛语。禅是佛心。岂有佛心口不相应乎。黄梅五祖会下出南北二宗。北宗秀禅师颂曰。身是菩提树。心如明镜台。时时勤拂拭。莫使惹尘埃。南宗能大师曰。菩提本无树。明镜亦非台。本来无一物。何处惹尘埃。此两颂各出一只手可知也。又后来僧问灵云。混沌未分明如何。云曰。露柱怀胎。僧云。分后如何。云曰。如片云点太清。僧云。太清还受点也无。云不答。僧云。恁^8□则不有含生来。云又不答。僧云。直得纯清绝点时如何。云曰。犹是真净流注。僧云。如何是真净流注。云曰。如镜长明。僧云。向上还有事也无。云曰。有。僧云。如何是向上事。云曰。打破镜来。与汝相见。大慧曰。此是明眼与明眼问答纵夺可见。诸人若不能如是。只管泥在纸上死语中。一生作活计者。古人谓之刻舟记剑破珠求影。一要悟入宗镜。直须打破镜来始得。法王大宝自然而现。久立。复举。雪峰一日与玄沙行次。峰指面前地曰。者片田地好造无缝塔。沙曰。高多少。峰以目上下顾视。沙曰。人天福报不无和尚。灵山授记未曾梦见在。峰曰。汝作^8□生。沙曰。七尺八尺。师曰。雪峰相子不如父。玄沙果有跨灶之机。虽然若是无缝塔未曾梦见在。山僧当炉不避火。为他剖判去。玄沙当年当雪峰问汝作^8□生。还他团团无缝罅落落镇乾坤。百千载之下覆荫儿孙何限。

为土岐霜台祥云孝公居士三十三回忌请

    得种尘劳里。托根菩提场。统众德为花果。把五分作馨香。爇向炉中供养。云云。遂趺座垂语曰。十方无影像。觌面露堂堂。今日明府入寺。大开斋僧会场。时节因缘不回避。黄金色上谁添黄。有^8□师乃曰。堪报不报之恩以助无为之化。不是目前法。亦非心外机。一句截流千差路绝。当阳揭示全无遮藏。所以文殊不二玄谈。净名只消一点。诸佛出身处。东山水上行。西江吸尽底人。不与万法为侣。凛如倚天长剑皎似杲日当空。直饶大悲千眼亦当头难觑着。若也放开一绿路。吸劫火于腹内。掷大千于方外。掌上擎妙喜界。毫端开宝王刹。若凡若圣。情与无情日夜转大法轮成大佛事。且道。是什^8□境界佛也不知。祖也不会。复曰。今日法会旨趣无他。光禄大夫某甲令弟前羽州太守前豫州大守等。今月晦日伏值先考霜台祥云孝公居士三十三年远忌之辰。预于日外身心斋戒。勤修种种白善。又命大众看阅毗卢法宝大藏经文。又依法华忏摩法。精修五种妙行。特为台灵忏悔无始广大劫来六根罪障。又就于南禅建仁东福等大刹。平等设供佛斋僧会场。升座讽经。又于浓州诸刹修善不遑枚举。今日特就本寺设兹会场。严备香华灯烛等妙供。伸供养之次。命山僧升座说法。所集善利奉为台灵严净报地追修冥福者。如是妙行妙善赞扬当在正日具陈。只为增长见闻随喜功德略举大纲尔。普贤菩萨十大愿以超越诸佛愿名曰愿王。随喜功德其一也。熟案此十大愿。诸愿之中可撰取景胜最大者。然亦大似没紧要。人所作功德为其一者。随喜是何谓哉。夫凡夫之性见人作好事。妒忌之心动于中。诽谤必发干外不休。则中下之机中道而止矣。由兹不能成立世出世事。若得人随喜赞叹则必成焉。世间例说道。人要作善事时必障难出来。若恶事举意便成。是亦无他。今此欲界乃魔王所领。其中众生亦日夜与彼等同住同行同见同闻。起善念亦知。起恶念亦知。彼天魔以众生为田畴。以众生为资粮。以众生为眷属。是以若有众生一念归向佛乘则出生死界外众生界便空。众生界空则彼等天魔田畴不熟。资粮匮乏眷属亦减少。无故魔宫振裂崩倒。经曰。若有一人发真归源。十方虚空悉皆消殒。以之观之。如何魔宫不振裂崩倒乎。宜乎举意作善时。魔便来作障难。非是人为性好作障难。障难心起可知皆魔心生而有魔心之人当有其所成立必有因果相酬。是皆古圣所定。非一己之私言请各着意看。是故普贤菩萨观见一切众生于所作善多诸障碍。不问大小随喜其功德。教其增进成就。此愿可谓。最大最胜至要至切。是以少赞扬今日功德布施诸人者也。世间之人无贵贱养育子孙者。意在送终成家传业也。然先父母死者亦有何限乎。是皆不孝之所致也。爰今日功德主光禄大夫诸昆季。禀父母遗体之日。身体发肤不敢毁伤者。是孝之始也。捐馆之后卒哭。小祥大祥至于今日三十三年追修。深沥丹衷。力竭教道犹如事生。中间许多大善事终不为魔难所扰。以尽终始美。不是大丈夫能事末世希有事乎。以之推原。孝公居士平生秉心无二。忠于君上。孝于父母。武以安国。信以怀民之所感也。夫至内有阴德外见光荣千金之嗣人之所不测也。譬如源深则派流益远益激。根深则枝叶弥盛弥大。固毋可疑焉。若犹养之功至无功。前程不可测焉。古云。只行好事莫问前程是也。良以一大藏教五千四十八卷。释尊四十九年三百余会说。然光禄缩于一念之顷转得无有遗余。试问。此经未转先收在何处。今日转至百千万卷又从何得来。须知人人方寸中。本有如是无尽藏陀罗尼门无尽藏三昧解脱门一切智慧福德海。自威音以前直至于今全不缺少。佛言。一切诸佛及诸佛阿耨菩提法皆从此经出。此经者何也。所谓人人本有一卷经也。此经在凡不减。在圣不增。流出一切父母。一切鸦鸣鹊噪。昼明夜暗。春生夏长。法法尘尘皆无不演此经义。华严曰。尘说刹说众生说三世一时说。何怪之乎。诸人只要常转此一卷经。六祖大师云。心迷法华转心悟转法华者个道理。昧之者坐饭箩边终日叫饥。明之者衣里珠不从人得。久立珍重。
    复举。百丈大智禅师一日在方丈坐。急有一僧。哭入云。父母俱丧。请师择日。丈曰。来日为汝一时埋却。大慧禅师曰。者个因缘如何提持。如何下语。又曰。父母俱丧。请师择日。来日为汝一时埋却。提持亦提持了。下语亦下语了。切忌作禅在口唇皮觜上会父母俱丧。请师择日。来日为汝一时埋却。者个因缘为者僧提持也得。为古人出气也得。就中有诸讹处。若人检默得出。令日供养功不浪施。

胜光宝殿开堂庆赞地藏菩萨江月道人

    拈香祝圣毕。趺坐垂语曰。如我按指。海印发光。当场大宝谁肯商量。有^8□问答罢。乃曰。诸佛妙道列祖机关。险如县崖。平似镜面。蹈不着处脚下即是通玄峰。透不过时全身坐在含元殿。今日有女丈夫。了取之一念顷。便见佛事门中建立万端法。心地藏上开示无价宝。我本无心有所希求。今此大法自然而至。伟哉此一宝包天地不以为至大。入无闻亦不为微少。在圣同圣。在凡同凡。声前非声。色后非色。触目未尝无。尘尘尔。物物尔。信手拈来用着着真。念念真。菩萨持之救迷情。龙女得之唱正觉。不可以有心求。不可以无心得。只从当人一念信得来。敢问诸人。一念未起前此大宝着在何处。若能见得落处。菩萨济度也恁^8□时节。龙女成佛也恁^8□时节。檀那信心成就也恁^8□时节。山僧说法诸人听法也恁^8□时节。所以道。欲知佛性义。当观时节因缘。时节若至其理自彰。且作^8□生是彰底理此法住法位。世间相常住。复曰。今日法会旨趣无他。檀越源氏女切念有无始罪性可忏悔。力修当当来世佛果正因。因兹建造此胜光宝殿。奉安地藏大萨埵尊像。严备种种妙供。以伸供养。仍命山僧开堂演法。赞扬萨埵功德。伏以地藏大萨埵亲受灵山付嘱。德越恒沙菩萨。浊恶末劫方便日新。无佛世界化尊弥力。此菩萨曾欲来佛会。预现希有事。在会四众各各见自手中持宝珠。宝珠中雨种种宝放种种光。光所照触者。皆获胜妙乐离苦怖事。世尊知众所疑告曰。有菩萨名地藏。过去尘沙久远劫先。已入如来境界。成一切智。于诸佛法得大自在。能入种种方便智海。度苦恼有情。以本愿力故誓不取正觉。恰似衲僧气概相似。长在尘劳海中。于一一晨朝正入不可说不可说诸佛妙定。现身恒河沙不可计数国土。于不可思不可议众生前。与其同事为得解脱。亦复忉利天上说法会中。十方恒沙十恶业道化导。分身地藏菩萨来集佛所。共复一形受佛付嘱。山僧有一问。而今此会中比丘比丘尼善男子。善女人等来集者。是为菩萨分身耶。将复非分身耶。若曰非分身。各各心地藏。岂无此一宝乎。若曰分身。为什^8□受用不得。佛言。信为道源功德母。出生一切诸善法。是岂得非菩萨示人人手持宝珠之证据乎。只隔信不信一念而已。是以一念归之。永不堕恶趣。若复依教修行。不起于座便证无生忍。
    复举。世尊一日指一片地曰。此地宜建梵刹。于时贤于长者插一茎草曰。建梵刹毕。世尊曰。庶子有大智。拈曰。大觉世尊择八吉祥地。巨辟鸿基万代。贤于长者向一茎草上圆成梵刹弹指。虽然于理上会则易。在事上见甚难。山僧今日当阳重为点发去今日应无坠。分明在目前。

善入默庵和尚七周忌请(香词 不录)

    (拈□杖曰)十方薄伽梵。一路涅槃门。过去诸如来依此一路入泥洹。现在诸菩萨依此一路成正觉。从上列祖依此一路行棒下喝。天下衲僧依此一路超佛越祖。□杖子依此一路出来云。我世尊曰。若谓吾灭度非吾弟子。言不灭度亦非吾弟子。毕竟意在那里。画一画云。若不得流水定应过别山。默庵老师听得忍俊不禁。喝一喝。直得。海岳忽昏。看看又把□杖子。掷向他方世界去。也欲求踪迹。日月倒奔。
    复举。耽源为忠国师设忌斋。因僧问。未审国师应供否。源曰。未具他心。僧云。恁^8□用设斋作^8□。源曰。不断世谛。拈曰。耽源平地起波澜。此僧无端遭陆沈。今日忽有人致恁^8□问。只对他道。汝等诸人吃个什^8□。当年若以此语还他。免使后语拖泥带水(□杖以下默庵末后示徒语也。海岳以下三句着语辞世颂)。

为先考了性先妣圆和三十三年忌请

    群灵一源假名为佛。根尘迥脱体露真常。超古超今。覆天载地。如空含诸相。似海纳众流。去来不以形。动静宁有意。未有世界。早有此性。世界坏时此性不坏。只如僧问大隋。劫火洞然大千俱坏。未审者个还坏也无。隋曰。坏。僧又持此语问修山主劫火洞然大千俱坏。未审者个还坏也无。主曰。不坏。僧曰。为什^8□不坏。主曰。为如同大千。曰坏也无孔铁锤。曰不坏也铁锤无孔。若人咬破两个铁锤。无生死可脱。无菩提可求。其或不然。云在岭头闲不彻。水流涧下大忙生(卓杖一下。意旨不录)。
    复举。百丈大智禅师一日在方丈里坐。有僧忽哭入曰。父母俱丧。请师择日。丈曰。明日为汝一时埋却。大慧禅师拈曰。者个因缘如何提持。如何下语。曰父母俱丧。请师择日。明日为汝一时埋却。曰提持也提持了。下语也下语了。切忌作禅在口唇皮子上会。今日有人致恁^8□问。对他道。明日为汝一时埋却。者个因缘为此僧拈掇也得。为古人出气也得。就中有诸讹处。若人检点得出。今日供养功不浪施(卓杖一下)。

北山圆应开山大朴和尚三十三回忌请(大元赐号真觉广慧禅师)

    大朴未散先将谓。黄连甜若蜜。大朴已散后谁知。蜜若似黄连。是以来无所从。千江有水。千江月去无所至。万里无云。万里天衲僧家。说甚融三世当念会十方目前。拈□杖挑起三千日月。放钵囊抖擞百城风烟。有时倒吹少林无孔笛。有时高奏伪山太古弦。有时握金刚剑。有时执铁牛鞭。况复腊雪呈瑞应此法筵祖风荡荡。王道平平。无固无必。无党无偏。诸人若能于此荐得。北山山上月。夜夜照无边。其或未然只履西归去三十又三年(意旨不录)。
    复举。适来禅客。举南泉因为马大师设忌斋古则。山僧别无家常可拈出。更提掇一遍供养大众去。若能咬破必知百味具足。即今有人。问大中和尚为先师设忌斋未审先师来否。只对他道。胡乱以来三十年。未曾缺盐酱。

康历二年四月八日江州景瑞山金刚禅寺佛殿庆赞

    我本无心有所希求。今此法王大宝自然而现。佛佛唤作金刚正觉。祖祖指名中意宝人。仰弥高钻弥坚。在前忽焉在后。转辘辘活鱍鱍。流出万端范模一切。千圣窟宅。群有本源。脱体圆明。全绝名相。天地盖载也藉此。日月运转也从他。圣主依之回风羲皇。宰臣得之安民淳素。此化行则风调雨顺。此道正则子孝父慈。是以度关不费鸡鸣。宾镇塞宁用狼烟火。好筒清平世界何往不乐无为。便见三十二国土身无刹不现。一十六阿罗汉有祷必通。八大金刚为之拥护。二九天主为之降临。奇哉入此场者点开圆通慈眼。洞见金刚正体。同处空王菩提座。长祝吾皇无量寿。山僧与^8□告报。犹是功勋边事。更有佛祖顶□一着子。试向诸人面前说破去天上天下四月八日。
    复举。云门大师四月八日垂语曰。十五日以前不问汝。十五日以后道将一句来。自代曰。日日是好日。山僧有一偈。应此时节布施诸人去。古佛出兴称独尊。法幢随处大悲门。重重性海一楼阁。五五圆通六用根。只此孤明含万象。无边三昧破群昏。虚空开得赞叹口。枯渴苍生雨露恩。

北山灵鹫寺第二世佛通禅师三十三回忌请

    灵山一会俨然未散。人人脚蹈黄金地。个个头戴午夜天。一念万年今古应无坠。万年一念分明在目前。所以道祖师心印。似铁牛机去则印住。住则印破。衲僧家向不去不住处。直下一印印定。不妨卷舒立方外乾坤。纵横挂域中日月。有时高高峰顶行铁船。有时深深海底鞭铁牛。捏聚放开全由我。抗行回互不让他。奴呼释迦弥勒。婢视菩萨声闻。到者里纵似寒潬月影静夜钟声应扣击。以无亏触波澜而不散。犹是生死岸头事。何况眷锢県着生铁。把方木逗圆孔。只如生佛未分先一着子。落在何处看看。山僧眉毛有几茎。
    复举。洞山因为云岩设忌斋。僧问。和尚肯先师否。山曰。半肯半不肯。僧云。因甚全不肯。山曰。若全肯孤负先师。即今苦有人问为先师设忌斋未审肯也无。山僧代他道。全不肯。又问因甚全不肯。代他道。若全肯衷我儿孙去。若向洞山语下会取。堪为佛祖作师。若向山僧代语下了得。儿孙如稻麻竹苇。至竟是一是二(以拂击禅床)鹤飞千尺雪。龙起一潬冰。

土岐豫州太守云岫庆公居士断七请

    群灵一源假名为佛。未有世界早有此性。便从者里流出一切波罗蜜。建立无边三昧门。去来不以形。动静宁有意。释迦弥勒呼作他奴。菩萨声闻不足婢视。上无攀仰。孤迥迥峭巍巍。下绝己躬。净裸裸赤洒洒。所以道。我为法王于法自在。得失是非安有挂碍。若能恁^8□见得。云岫居士昔不曾生。今亦无灭。其或未然。叶从霜后落。花向雪中开(卓杖一下)。
    复举。庞居士末后枕于迪相公膝嘱曰。但愿空诸所有。慎莫实诸所无。拈曰。庞居士平生气吞佛祖。争奈临行手脚俱露。只如道慎莫实诸所无。如何辨拆去二十空门元不着。一性如来体皆同。

施主请预修大祥忌辰

    诸佛妙门众生心源。荡荡乎该横穷竖恢恢焉盖干载坤。便见独脱无依而如同一切。孤明自照以烁破群昏。譬如空随方圆器。又似春长草木根。泯其所以岂以言宣。所以道。有物先天地。无形本寂寥。能为万象主不逐四时凋。是以一人发真十虚消殒。六尘迥脱万法归元。生耶死耶。无可道。左之右之逢其源。到者里百草头上荐取活祖。闹市门头识得至尊。犹是功勋边事。不涉离微一句。作^8□生道自携瓶去买村酒。却着衫来作主人(意不录)。
    复举。世尊曰。一念普观。无量劫无去无来。亦无住。如是了知三世事。超诸方便成十力。此是释迦老子诱奖孩提底。山僧又有一偈。布施大众去。一念顿超尘点劫。全非圣解与凡情。谁知祖佛那边路。直蹈毗卢顶上行。
    永德二年七月十九日。承大丞相命就于等持禅院。为大圣寺殿从一品无相圆公大禅定尼尽七忌辰。丞相自书金刚经。
    垂语曰。登山不避虎豹樵夫之勇也。入海不怕蛟龙渔夫之勇也。法战当场不顾危亡衲僧之勇也。大坐当轩决胜千里上将之威也。今朝台旆列砌。日月照临法筵。惊群作略要见其人。有^8□乃曰。宝剑出匣四海清平。明镜当台万象影现。迦叶灵山微笑。达磨小林安心。西天四七叶叶联芳。东士二三灯灯分焰。祖师吐露一句。截断生死魔军。知识直示一机。照破黑山鬼窟。自尔说法搅长河作苏酪。手段变大地成黄金。黄梅七百丛中飞出岭南瑞凤。黄檗六十棒下敲出济北麒麟。是以大树风标荫凉遍布天下。曹源正脉支派暗注东西。皇道不言化藉之远传。祖苑教化春为之改观。是名净名掌上妙喜世界。亦谓法王毫端浮幢刹海。如是难测难量希有事。诸人还信得及^8□。其或未然。试向相公一念诚实笔头看(蓦拈□杖。卓一下曰)一切诸佛及诸佛阿耨菩提法。皆从此流出(又卓一下。意旨不录)。
    复举。云门因僧问。如何是诸佛出身处。门曰。东山水上行。后来圆悟。拈曰。天宁即不然。如何是诸佛出身处。薰风自南来。殿阁生微凉。今日若有人问如何是诸佛出身处。只对他道。平冈松树千年翠。覆荫儿孙百世春。
    同二十九日就于大圣寺。一家相率设尽七之斋会请。
    世尊受珠龙女。百福相庄严。达磨付肉总持。万里一条铁。衲僧家有时拈一茎草作丈六金身。有时拈丈六金身作一茎草。放开捏聚全由我。杀活檎纵不让他。所以芭蕉和尚曰。汝有□杖子。我与汝□杖子。汝无□杖子。我夺汝□杖子。若能于此着得顶门一只眼。不断烦恼证菩提。不出生死入涅槃。到者里说甚露柱怀胎太清受点纯清绝点真常流注。虽然向上更有事在。诸人还会^8□(卓□杖一下)灵云打破长生镜。依旧山河皇化中(意旨不录)。
    复举。冯济川见壁上绘死尸题曰。尸在者里。其人何在。方知一灵不居皮袋。大慧禅师乃和曰。即此形体即是其人一灵皮袋。皮袋一灵济川问头。泥多佛大。大慧答处水长船高。今日若有人致者个问。只对他道。水底金乌天上日。眼中瞳子面前人。

山名大盛兴公居士七周忌请

   (拈□杖曰)尘劫来事总在于今。全藉者个不假他术。古今天地古今日月。古今山河古今人伦。人伦自不人伦。承他恩力国泰民安。天地自不天地。得他盖载春生夏长。生也非生。依他以生。灭也非灭。依他而灭。生灭灭已始为安乐。只如生佛未兴先一句子。作^8□生道。夹路桃花风雨后。马蹄何处避残红(卓一下)。
    复举冯济川题死尸因缘并大惠颂。拈曰。济川以管窥豹。大惠和麸面。子细检点将来。行到水窥所。坐看云起时。今日若有问尸在者里其人何在。只对他道。常忆江南三月里。鹧鸪啼处百花香。

细川赞州太守宝洲繁公居士三十三回忌请就景德寺

    大道只在目前。见声觉知是道。玄机迥越物外。道非见闻觉知。净名开不二门。四八大士俱话堕。文殊示不来相。百万人天不能窥。虽然近则眼睫眉毛。远则天涯地角。若能于此荐得。净邦秽界解脱道场。地狱天宫游戏园观。所以道灵光不昧万古徽猷。入此门莫存知解。正与^8□时觉灵超脱一句。作^8□生道野(卓杖一下曰)桥无限春消息。不在梅梢与柳条。
    复举。古圣云。佛子住此地。即是佛受用经行及坐卧常在于其中。古圣恁^8□说话唤甚^8□作此地。莫是实际理地^8□。若恁^8□会也争得。莫是众生心地^8□。若恁^8□会也争得。毕竟如何是此地。平芜尽处是青山。行人更在青山外。

中条秋峰威公居士断七请

    声前一句。佛也不知格外玄机。祖也不会放开铁壁不住无为。坐断毗卢宁堕尊贵。直得。百草丛里着唤起阿爷。闹市门头头头推出天子。若能于此荐得。高高峰顶把缆立。深深海底点灯行。檎纵与夺不让他。收来放去全由我到者里。不妨截生死海古帆便扬。开寂灭场业境高挂。正与^8□时不涉古今一句。作^8□生道(击拂曰)水晶帘动微风起。满架蔷薇一院香。
    复举。僧问大龙。色身败坏。如何是坚固法身。龙曰。山花开似锦。涧水湛如蓝。此僧问头兔头觅角。大龙答处铁牛铸骨。子细检点将来。君向潚湘我向秦。即若有人问色身败坏如何是坚固法身。只对他道。溪声长在耳。山色不不离门。
    至德元年甲子十一月二十八日。钦奉太上天皇睿命。就于大光明寺。恭为国母阳禄门院三十三回忌御忌。
第0段     (拈香曰)此香菩提树结菩提果。解脱香开解脱花。十劫道场熏力气拈来。馥郁遍河沙。爇向宝炉供养。云云。恭愿。前阳禄门院尊仪。千佛众中为智度母。三禅天上作玉仙尊。遂趺坐垂语曰。大光明藏开示。得时。龙象同会光严住侍。山川围绕改观。草木敷荣发辉。谁把少林无孔笛。等闲横向玉台吹。有^8□时有僧。出众云。仙洞云兴。视飞龙于九五。梵王德大。统刹界于三千。答曰。黄河九曲出昆仑。进有。太上皇尽哀示恩波之罔极。准三宫资礼嘉孝道之有终。伎乐响天法鼓震地。好个时节愿听举扬。答曰。千江有水千江月。万里无云万里天。进云。与^8□则兔角点开千圣眼。龟毛拂尽九衢尘。答曰。大地一团铁。进云。正当今日阳禄门院三十三回之御忌。大藏五千轴转尘尘不退愿轮。六和若干众荐生生无垢仙驾。莫是答劬劳分^8□。答曰。狮子出窟。象王截流。进云。将此深心奉尘刹。是则名为报佛恩。答曰。水到渠成。进云。承闻昨者光严院奉为国母大光明院诏和尚升座。因僧问。混沌未分时如何。答曰。东山水上行。分后如何。黄鹤楼前鹦鹉洲。意旨作^8□生。答曰。珊瑚枝枝撑着月。进云。今日陛堂重应敕命。未审与昔日是同是别。答曰。黄金不铸黄金像。进云。只有天堪并。更无山可齐。答曰。雪山步步无闲草。进云。上来一一讲赞还契当向上那一着^8□。答曰。以我为隐乎。吾无隐乎尔。进云。九夏寒岩雪。三冬枯木花。答曰。天降祥。地呈瑞。进云。上皇万岁准后万福大众证明学人礼谢。答曰。若到诸方只与^8□举。僧礼拜。师乃曰。生佛未分光风作何色。生佛已分后雨从何来。去来不以形。动静宁有意。达磨不来东土。人人常光现前。二祖不往西天。个个壁立万仞。好个清平世界。何处不解脱场。要行即行。移步毗卢顶。要住即住。敷座毕竟空。着底本来无相衣。吃底福田无米饭。常转尘中大千经卷。长念无字大陀罗尼。以此报答四恩。万国齐乐无为化。以此济度三有。十界全融当念中。虽然犹是功勋边事。更有居顶一句子。诸人还会^8□(蓦拈□杖卓一下曰)来年更有新条在。恼乱春风卒未休(御愿文宣读毕)复曰。净名曰。直心是道场。无虚假故。 过去诸佛以直心成正觉。现在诸菩萨以直心接物利生。未来修学人以直心断除无明。从上列祖行棒行喝也以直心。天下老和尚传灯联芳也以直心。伟哉直心。圣主依之移风易俗。贤臣依之辅政安民。只个直心一切无不成辨。且道。唤什^8□作直心。千峰势到岳边止。万派声归海上消。夫一代藏教者。世尊将过去三祇百大劫积功累德自行化他事。促在灵山会上四十九年三百余会说焉。太上天皇复将世尊一代说教。促于一日之顷即转之。非止亲转之。教人人悉知一念之上具有如是无量三昧解脱智慧门。若能于此得旨。延一日为百劫。促百劫为一日。一为无量。无量为一。小中现大。大中现小。于一毫端现宝王刹。坐微尘里转大法轮实不为分外。因记得。昔日世尊敕文殊问维摩诘。在会百万人天随文殊后。入毗耶离城长者维摩诘室。舍利弗以小智小见意谓。许多人天众当坐何处。长者知其意曰。舍利弗为法来耶。为床座来耶。咄败阙不少。长者即遣灯王三万二千师子座来入室。丈室也不迫迮。舍利弗又谓。食时将至。此众于何处食。长者又曰。仁者为食来耶。为法来耶。若是德山临济。三十棒用事。长者又曰。且待须臾。即遣化菩萨。过上方四十二恒河沙佛土到众香世界。稽首礼香积如来足。致敬无量白言。维摩诘曰。愿得世尊所食之余。当于娑婆世界施作佛事。使乐小法者得弘大道。亦使如来名声普闻。如来乃盛满钵香饭与化菩萨。此时彼会九百万菩萨。与化菩萨俱承佛威神力。须臾之间至维摩诘舍。长者棒此一钵饭曰。此一钵饭无量功德。智慧者所食之余。莫以限量心食之。是以施百千无量人天众饭犹如故。明知众生因有限心不能发无限德。时彼菩萨问维摩诘。今此世尊释迦牟尼佛以何说法。维摩诘曰。此土众生刚强难化。故佛为说刚强之语以调伏之。言是地狱是畜生。一一说十恶五逆之法。乃得入律行。维摩诘又曰。此土菩萨大悲坚固诚如所言。然其一世饶益众生多于彼国百千劫行。所以者何。此娑婆世界有十事善法。诸余净土之所无有。何等为十以布施摄贫穷。以净戒摄毁禁。以忍辱摄嗔恚。以精进摄懈怠。以禅定摄乱意。以智慧摄愚痴。说除难法度八难者。以大乘法度乐小乘者。以诸善根济无德者。常以四摄成就众生。是为十。盖诸余净土功德成就。菩萨皆受生故。不闻声闻辟支名。况复有十恶五逆等事乎。说此法时。百千天人皆得无生法忍。若人于此不生疑惑。昔日一会即今日一会即今日一会即昔日一会。何以为验。一月普现一切水一切水月一月摄。恭惟。太上天皇今月二十八日。恭值国母阳禄门院三十三回御忌之辰。幸大光明寺。设大法筵。营作种种白善。叨命相国住持小比丘某升座说法。诸大尊宿共同证明。大建转经之会。堂上堂下奏微妙伎乐之音。左之右之飘霓裳羽衣之袖。供养十方三宝。乃请三界诸天。准三宫光降法筵。惊四众百万观听。诸尊官俯临座侧。传一会万代美谈。昔宋文帝谓其臣何尚之曰。适见颜延之著论发明佛法。甚为名理。并是开奖人意。若使率士之滨皆感此化。朕则垂拱坐致大平矣。尚之因进曰。夫百家之乡十人持五戒即十人淳谨。千室之邑百人修十善则百人和睦。持此风教以周寰区。编户亿千则仁人百万。夫能行一善则去一恶。去一恶则息一刑。一刑息于家万刑息于国。则陛下之坐致太平是也。当于此后五百岁末运之秋。四海清平万民归德。不言而化。不令而行。自非是菩萨乘大愿力作圣主贤臣。内护真谛外现俗谛。互相扶持孰能致然。恭惟。阳禄门院尊仪。关睢化行有年。螽斯德具见今。不知往年有因缘差别。忽被爱别离苦云隔。徒赴幻妄流转迷途。由是睿襟特沥丹衷。尽孝道作此大法事。以之思之。因缘不差别。定知明见法性真空之月。高登无垢正觉之场。然则众生贪爱菩萨大悲也。否则何以成今日希有大法筵。寔是三宝证明诸天感应之所致也。若一一赞扬其功其德。海口也难宣。伏乞。尊恕上来讲赞无限胜因。神灵峰稽首。梵王山点头。
    复举。僧问云门。如何是诸佛出身处。门曰。东山水上行。此僧问头见义勇为云门答处铁蛇横古路。山僧则不然。若有人问如何是诸佛出身处。只对他道。一条绿水接天无。万朵青山向殿朝。

升座终

第0段 智觉普明国师语录卷第三


第0段 智觉普明国师语录卷第四



拈香
达磨忌

    少林冷坐而壁九年。灼然春信从雪里传。只履瘗在熊耳下。不知祖芳敷大千。

天龙多宝院御忌经散

    梦破钧天知几年。者回不愿上升仙。幢王刹界微尘里。须转法轮于大千。

临川晦谷和尚忌

    此香诸佛不传妙香。列祖无文印子。拈出辉舌腾今。烧着熏天炙地。恭惟。前住临川晦谷和尚雷霆辩河云梦胸次。眼空四海之齿。气吞弥天之安。多子塔前错分半座。先师室内果添一筹。吃嗔拳生前。露全机灭后。一瓣海岸恩怨难分。两处住山与夺不让。摧邪露刃用了急磨。拂尘灵台打破重照。将谓。千钧强弩发有日。那料。百尺竿头急翻身。喜在同气得相求。恨结同声不相应。祖门零落实堪嗟吁。鳌山旧因与谁相理。他藏身处没踪迹。三脚虾蟆跳上天。无踪迹处不岁身。无角铁牛眠横海。只如今日门下高弟借手山僧伸供养。未审他还来也无荷花清晓露。何处不吹香。

就等持寺恭为光严院

    此香群有太祖。万物根源。金枝玉叶覆荫乾坤。恭惟尊仪天地之量日月之明。处清净无为之宗。行皇极大中之道。济世涂炭立传万国之欢声。施惠温良常恐一夫之不获。仁心推在民腹。睿智元禀天资。海内仰何言之行。天上沐无私之化。万机之暇古诰照心。一指之禅言外领意。受敕护法则不忘如来金言。建寺度僧则敲出达磨骨髓。一朝脱屣宝位遂见易服桑门。出为世间最尊。退现法中希有。大人具大见。大智发大机。云呼虎锡入深。以甘龙盂汲涧。率身示四姓同称释氏。立志在三世了达导师。岂料仙梦回钧天。忽使苍生哭谅闇。只如今日共为尊仪作大佛事。且净智庄严一句。作^8□生道栴檀叶叶古风清。吹落人间香馥郁。

承敕为光严院一百个日

    破有法王乘愿力。佛心天子比丘身。万年佳运龟山寺。一念追回鹫岭春。汲涧铜瓶应宝器。飞空瓦钵是金轮。桑门声价从兹重。教外流通更复新。大寂云深檀特定。升遐几日鼎湖因。睿襟犹见羹墙慕。送御香来卒哭辰。
    共遇光严院小祥御忌。大光明寺佛殿开堂奉安三圣。
    者个如轮王铁。无明窟宅悉皆摧破。如将军令。烦恼魔军无不降伏。如狮子弦。众声永绝和。如龙王雨。一味普随根。如千钧弩。不为鼷鼠发机。如三摩定。无心善应无方。如苦海船筏。能度生死流转。如宝幢摩尼。施与涅槃安乐。大日本国山城州梵王山大光明寺住持传法沙门某。恭遇本寺大功德主先皇光严院小祥御忌。伏承圣命新造立圣庙。落成大佛宝殿。奉安本师释迦如来文殊大士普贤菩萨。自于今月初一日。仍命合山清众看阅某经。今当满散谨爇此香供养云。恭惟。尊仪曾在灵山受佛敕。示生浇世力治国。万乘至尊仰北辰。十善所熏见宿殖。果教百姓向淳风。亦化天下以皇极。海内烟尘不待扫。龙襟恩渥难可测。民免涂炭欢声传。人学忠孝恐不得。于兹脱屣宝位荣。永为提奖迷倒惑。却嫌梁武学有为。只贵达磨无功德。肩上云披无相衣。钵中香盛禅悦食。愍念三界枉轮回。嗟叹六道徒匍匐。去年忽蹑西归踪。今日寂场空严饰。是权是实。天不知示来示去。三昧力宝殿新成。都史宫万行圆备出自克。但愿诸佛诸菩萨龙天八部同赞翊。尘尘刹刹建法幢。长豁开妙庄严域。卫护龙子并龙孙。棠棣万岁联春色。

光严院大祥御忌

    调转清商金气秋。蓂开七叶越三周。神游梦冷钧天月。何事羹墙慕未休。共惟。尊仪德包二仪明压两曜。示尊国位居清净无为之宗。借路阎浮行皇极大中之道。实是佛心天子得非菩萨意生。救像季斗诤之时则苍生忽含昭苏气。降甘泽枯渴之日则缁林亦逢萌动春。一入空门永贵无相。瓦钵底开香积。玉体上覆片雪。不效梁武遐踪。直追世尊高躅。灵山付嘱声价弥重世间。少室单传真风远振日域。爰遇大祥御忌。大开甘露施门。非只尊仪庄严寂场。亦得幽冥顿出牢狱。以何为验。御炉一炷香烟影。作雨为霖覆大千。

大光明院五七日忌辰

    追荐尊仪冥福时。乾坤无物不伤悲。龙楼月冷凤台晓。子育苍生更仰谁。共惟。尊仪乘大愿力现作摩耶宝躯。位忍辱心赞佐刹刹圣主。关睢化行于古。螽斯德见于今。仁惠配万乘至尊。信根表诸佛智母。真机内发如器中锽。至鉴外明似台上镜。不拘五障缠缚。宁溺三从爱河。示世荣虚奢忽脱璎珞细软服。崇法宝最重长披无相福田衣。处世六十六年。云驶月运。舟行岸移。归真三十五日。幻灭灭尽。非幻不灭。咸谓分仙袂北阙。那知唱成道南方。是故一界清净十方清净。一人成佛一切成佛看看。尊仪现在者个片木头上。开示法皇无上陀罗尼门。悟入自己神通大光明藏。主伴同会。光严住持是名真法供养如来。亦为法界无量回向。更知有衲僧相见句子金枝覆荫三千界。玉叶腾芳亿万年。

施主请逆修

    从来共住不知名。换面改头知几生。心月高悬烦恼海。慈云长覆涅槃城。只因一妄尘真净。终致千花翳太清。空实无花何结果。妄元非暗本来明。种因今日人修善。祈果当来力竭诚。施达三空功德大。香焚五分怨亲平。信心才立泯迷悟。妄执何因别性情。所冀真熏遍法界。如来智慧悉圆成。

施主请

    灵光独耀脱根尘。体露真净绝比伦。不见是男并是女。当知非鬼亦非神。尊堂面目只如此。孝子追攀不用频。忌遇七周云设供。经书五部即宣真。末山机转盖缠梦。龙女全空垢障身。惠日光明般若海。妙香花放鹫峰春。涅槃台上洒甘露。大集会中飞愿轮。一念诚心通佛祖。三空净施没疏亲。庄严报地见今日。寂灭道场开豁辰。更有衲僧分付处。孙枝子叶万年新。

又

    三十三周一瞬中。行踪难逐树头风。无功汗马生前恨。不朽声名身后雄。爰有孝尼修白善。力资冥福沥丹忠。毫芒演出广长相。智照除身惑障蒙。诸圣垂慈云可见。幽灵得益有何穷。镬汤炉炭清凉地。剑树刀山法界宫。七枝菡萏花吹露。五分妙香云布空。消得当人诫至今。涅槃一路十方通。
    承征夷大将军钧命。为本光院无说大师。
    海岳难酬深重恩。相公一念彻真源。供香诸圣资冥福。借手山僧荐淑魂。三世炽然无说说。几人忘所不闻闻。脱离尘网心如月。覆荫苍生德配坤。露柱怀胎知几许。虚空消殒见归元。珠明沧海谁挥泪。日照蓝田气尚温。法法转成甘露味。尘尘不锁涅槃门。大祥修设云圆满。万世光荣付子孙。

登真院大禅定尼小祥忌请

    去岁今朝雨送梅。一天云雾锁愁来。珠帘绣帐犹仍旧。望在仙车去未回。共惟。某人累代积善家。一朝荣遇庆终始尽三从美。柔顺性如水兼健刚。升沉厌五障缠。贞洁心似玉含温润。化生品物气应坤仪。字育黎元风协后德。虽处富贵乐心清净无为。无染尘荣。搜旨虚玄大道。非执龙女无垢界相。却分净名无尽灯光。临行果见正念现前。平生可知工夫着实。于兹相公深沥丹衷而竭孝道。力修白善以报劬劳。宝殿新成。伏祈诸圣证明功德。方丈为施立图尊灵宴坐寂场。孝既及民。民不与暴戾恶。善以奉国。国永息干戈灾。推原四海清平偏出一心忠孝。诚哉。孝也通天地。至矣。德兮感鬼神。不是母德兹仁以致子道正大。小祥忌辰在近。无遮大会云开。且报资恩有。覆荫儿孙一句。作^8□生道薰风自南来。殿阁生微凉。

施主请

    无始迷云忽散。涅槃山高推性天月。本有慈风远扇烦恼海。长扬惠日光。尘尘转得末山真机。世世传持佛母心印。微尘数劫提奖含识。亿千万岁覆荫儿孙。今日在家菩萨书写父母恩重经。报答劬劳莫大之恩。还有诸圣证明龙天感应分^8□荷花何处不香风。

一色古峰道猷禅定门大祥忌请

    在家菩萨宰官身。赞佐朝廷三十春。武略起家勋业大。忠心奉国德行新。顾民涂炭运奇策。护法金汤飞愿轮。四塞从兹传圣化。三边乃见绝烟尘。功成名遂退藏密。恬淡无为以谷神。不二玄谈谁敌手。无言说语未为亲。世间相上观常住。俗谛门中示即真。逝水忽叹何有后。忌斋云遇大祥辰。三年孝道感天地。七日勤修转果因。公验分明藏不得。一瓣海岸重千钧。

性观禅定尼七周忌(印造五部大经)

    此香华严界内深托本根。大集会中光茂枝叶。涅槃岸上开敷妙华。般若海中圆成觉果共惟。某人贞洁身心玉莲出水。柔和胸次春风入花。惟德养于中。其化见于外。产得千金子保持百世荣。棠棣连枝篪埙合调。一朝脱得尘网永劫游戏无何。于兹贤子等迎七周忌辰尽二孝道。真谛俗谛并护。财施法施兼行。一念诚心诸佛出世。五部大教甘露门开。所冀某人无始盖缠尘尘解脱。本有知德念念现前。覆荫令子令孙。提奖或闻或见。

双峰国师三十三回忌辰请

    处处真兮处处真。无踪迹处不藏身。要知端的国师面。夜半扶桑挂日轮。共惟。真慈一代龙门国师。千载祖苑龟鉴。智辩博达。定惠圆明。六处住山。五缘具足。慈云遍布长洒苦海清凉。心月高悬顿涤尘劳恼热。与夺□杖不容人情。背触行篦宁打死汉。越格手段佛见法见俱摧。当机玄谈禅病教病力遣。是以王臣向化。佛祖让权。住世七十二年。不动佛界而应魔界。灭后三十三载。无坏无为以归无为。去来只随缘隐显。是时也诸人还委悉^8□。不是晓来寒彻骨。梅花争得雪中香。

御忌经散

    今日年年延圣御。寂场推转法王轮。溪声有舌广长相。山色当门清净身。真智普熏千亿刹。大经元出一微尘。伟哉五分香云供。遍界洒成甘露春。

登真院大禅定尼大祥忌辰请

    三年孝道云将终。倾尽丹诚达圣总。精进幢下忍辱铠。方便门头般若锋。尊灵报地力严净。累生迷妄盖消融。王祥卧冰焉拔苦。丁兰刻木未为功。这回踏断三车道。一超直入大寂空。五障云开推惠日。十缠缚脱御真风。圣贤是以垂昭鉴。龙天为之赐感通。诚乎信谓功德母。出生诸善无有穷。一念穿过无量劫。十方接在寸心中。海内便见干戈息。天下应无奸凶雄。仁化德宾高丽国。法宝船载沙竭宫。白雉应瑞太平象。紫芝开祥甘露丛。惟孝所感物皆尔。即真即俗绝异同。更愿余祐及万世。寿山不动福海瀜。

庆赞书写法华

    片云卷影青山露。叶落归根霜肃天。古不来兮今不去。环中一十又三年。伏惟。某人父母未生前面目。佛佛祖祖共交肩。寂兮寥兮该横竖。宽也廓也绝表边。迷云忽翳昧性海。妙明真照解倒悬。太虚消处狂花歇。幻梦空时心月圆。如是有人修冥福。何妨立地脱盖缠。方便三车门外道。纯圆一实火中莲。心心佛土谁严净。念念灵山自俨然。诸圣同证此功德。含识也须结善缘。衣珠露洒白毫笔。瑶台光涌紫檀烟。良哉法财无价施。分明字字超三千。

为等持院殿仁山大居士七周忌辰请(平氏高时)

    去来不动一真空。谁把三车轮异同。大树荫凉千百载。孙枝子叶起清风。大日本国山城州京师居住奉三宝弟子。征夷大将军亚相源朝臣某甲。今月二十九日伏值故大树赠一品等持院殿仁山大居士七周忌辰。自于今月二十一日依止等持禅寺。斋戒十日自书写法华。看经诵咒烧香展拜日夜无懈。又且敦请南北二京名师硕德。讲经论义五日。勤修五种妙行七日。以伸十种供养。修念佛三昧行一夜。启秘密灌顶会一日。造立塔婆八万四千基。以至行大赦施贫乏。凡作善品目不遑枚举。今日当周备之辰。平等舍财。入于五山禅刹。设供佛斋僧拈香讽经会之次。就于本寺特命清众。书写大乘妙法莲华经。又借山僧手爇此宝香。供养周遍法界摩诃毗卢遮那如来千百亿化身释迦牟尼大觉世尊文殊普贤等诸大萨埵及微尘刹界一切三宝。所褒善利并周回施尊仪冥福。余熏被法界含情。共惟。台灵乘大愿力来归一实际。去去无所至。月落不离天。来来无所从。水流元在海。其辅君也炼五色以补天漏。其降敌也提三尺以致太平。握断乾坤三十年。终无喜愠之色。扫荡烟尘六十国。远播忠孝之风。建造塔婆表示众生本有。书写大藏点开诸佛妙门。日绘地藏尊容。念念济度诸趣。曾参达磨玄旨。步步踏断毗卢。是实是权不可得测。内秘外现谁敢窥之。今当七周忌辰。特书大乘妙典。一字犹超三千价直。七喻况宣六万微言。贤嗣孝心应以贯古今通天地。台灵报地当知融净秽空怨亲。更有难思句。诸人还会^8□看看。遍界香飘菡萏风。

为相州太守天台鉴公禅定门三十三周忌辰请

    此香诸佛道树列祖传芳。生长怨亲平等区域。敷荣物我一如觉场。大日本国山城州京师居住奉三宝弟子。征夷大将军亚相源某甲。今月二十二日伏值前朝相州太守天台鉴公禅定门及战阵亡殁诸位觉灵三十三周远忌之辰。特尽家财开法场。严备香华灯烛等妙供。拜请本寺堂上和尚。升座说法。亦复奉请名刹诸大尊宿。此同证明之次。借手天龙住持比丘某甲。爇此宝香供养恭惟。觉灵蹑右幕下踪第八叶。效周亚夫治三十霜。物理终始非凡庸可测。世道通塞实历数所当。遂见陵移成谷。何怪海枯变桑。此时相公甫四岁。不令武威振八荒。天授人与回风淳素。时至德建佐政君王。仁化能救涂炭。利济无有限量。爰当三十三周远忌。书写六万余言金章。供佛斋僧资冥福。升座说法提宗纲。果知令真熏彻实际。更有何妄业成梦乡。今日修善巾解结。积劫无明雪投汤。着着无不转身一路。尘尘助发本有灵光。且何以为验。水晶帘动微风起。满架蔷薇一院香。

一色古峰道猷禅定门七周忌辰请

    倏忽光阴急似弦。青春不再叹流年。七周云到一弹指。寒锁千山。冰锁川。恭惟。某人一代英雄盖世忠义。谦让在内韬略兼全。可谓皇家潘屏。实是衙门辅弼。是以三边令行。风行草偃。千里威如电卷星飞。宜乎缁素之徒望风景仰。奸凶之党倒戈归降。致敬释门欣求无上妙道。秉志祖域搜索教外玄宗。不坏俗谛示真。深入不二谈实。自非是种夙因深正。曷能得感现果纯诚。所谓了过去因依现在果。鉴未来果以现在因。住世七十有余年。到处随缘增长佛种。归真二千三百日。那知乘愿建立法幢。今日孝男沥无尽二丹诚。勤修诸品白业。仰凝昊天罔极望。以报劬劳莫大恩。所冀本有惠日现前。无始迷云消散。不假三车诱引。直登一实觉场。客作梦乡忽脱离。长者家业永领受。尘尘赈济贫乏。念念覆荫儿孙。更有转身一句子。看看。七枝菡萏火中花。

前住檀林尼寺东海观长老尽七忌辰请

    处处真兮处处真。无踪迹处不藏身。莫言夜壑舟移去。若木花开东海春。共惟。前住檀林东海长老男儿志气女子丈夫。假示有三从而无拘五障。了知苦乐道所在。明破罪福本来空。曾入国师门参扣玄中意旨。晚主檀林席。提持向上机关。叹总持强分皮。贵末山不露顶。不见男女相三十余年。踏断生死场四十九日。不住涅槃真乐。宁滞无为化城。非鬼非神正体露。堂堂左转右转。盘珠转辘辘。山僧深欲问长老末后一句。长老却窥得山僧不在此间。大圆镜里无路藏身。无垢界内宜唱正觉。诸人今日沥尽丹悃增崇品位。还有为他出气分^8□。一夜落花雨。满城流水香。

灵江彻和尚大祥忌辰请

    此香祖师心印衲僧诀。涅不缁兮磨不磷。今日为他伸供养。一回拈出一回新。共惟。前住瑞光灵江和尚。生而信有此事。夙曾为具正因。寻师参禅问道。甘自吃苦尝辛。南游万里不怕鲸波崄。支那四百图探骊窟珍。一挨一拶捉败铁牛骨。三唤三应吓杀舜若神。当初长枝叶凤台雨。归来深本根龟山春。避实光洪基。茎草上现梵王刹。居瑞光丈室。拂子头转大法轮。金刚脑后露影。那吒面前藏身。此是末后一着。喝下雷动刹尘。门下高弟设大祥斋会。诸人还知尊灵应此辰^8□良哉解脱知见力。覆荫儿孙镇长熏(辞世颂。欲知居处不邻神仙。金刚脑后那噬面前。喝一喝)。

有僧命大众书莲经忏罪请

    善果元生于善因。方袍圆顶揖天人。有为康乐百年梦。无相福田多劫春。非取涅槃登觉岸。安居三昧度迷津。白牛鞭起三乘外。宝所庄严一念真。步步香吹红菡萏。时时瑞布白毫云。人人衣里得如意。个个毫端转法轮。五逆顿空调达记。十方唯妙法王身。斯经功德绝思议。六趣四生蒙益均。

山名中书了山道义居士卒哭请

    卒哭时来情未终。南柯梦冷大槐宫。杜鹃又惜春归去。啼断阴森夏木中。共惟。台灵昧却本光。知几尘点。深正宿熏云显发。豪善种族托幻身。谦让推人如水就下。柔和化物似阳融寒。奉君忠心自见国家安静。事亲孝道长春父母襟怀。咸谓得朝廷赞政臣。何料遭逝波不返叹。虽然彩云易收影。当知性海本湛然。昔日生而不生镜里空。今日灭而不灭日中斗。广大佛事念念开无遮会场。七轴妙文字字超刹宝施福。尘尘宝所何适不可。物物衣珠信手堪拈。早须鞭起露地白牛。却来诱引火宅诸子。众善庄严尽美。金言所演不虚看看。春香吹上百花枝。

为芝田瑞监寺小祥忌(庆赞书写莲经)

    去年七夕又今年。人去时来叹逝川。三脚驴儿无影迹。背风蹈断瑞芝田。者个从来无向背。何更有正偏。难见如日中斗。希有同火里莲。果熟非两露力。生长在天地先。昧之为愚为陋。了之至圣至贤。雪峰把作无柄杓舀来佛祖。杨岐拈为栗^8□蓬供养人天。瑞监寺承此熏力立至宝所。乘彼愿轮普化有缘。诸人试向毫端看。灵山一会犹俨然。

明秀禅尼三十三回忌请

    此香无枝叶。离相亦绝名。然流出一切。无事不圆成。真净界中无一翳。不知何处着死生。凿开混沌呈面目。露柱怀胎木人惊。遂使业风动性海。于中相夺又相倾。了则空性无变易。不会月轮见亏盈。慈母遗爱随逝水。孝男扣头资幽冥。三十三回如弹指。一色一香伸至诚。斋供千口比丘众。同扬万行神咒声。无边刹土应赴感。诸圣龙天咸证明。毫端唱道娑竭女。尘中转法利群萌。头头指出衣里宝。物物庄严涅槃城。皇天无亲惟德辅。儿孙忠孝有谁争。有谁争火里莲华吹雪馨(雪降)。

净美禅尼十三年忌请

    幻梦推移夜壑舟。□眸一十有三周。了知来去无前后。广劫爱河当下休。者个一念信心下种。无相真修固根。生长全藉众生心地。圆成宁离菩提道场。阴阳不能迁。劫火亦何坏。失之于旨面隔五分身香。得之于心立开六趣迷暗。爰孝子某深凭者个熏力。专致先妣追修。生死本空。摩尼非五色。迷悟无异。众器归一金。以此真熏严净慈母报地。托彼余荫保任儿孙荣昌。者是。本地风光唤作未生面目。且何以为验。火中生莲终不坏。

青龙弘誓开山钩叟和尚三十三回忌请

    恭惟。真慈汲龙渊流。分大明焰。早辞父母。高揖君臣。缁衣终不拂红尘。青鞋何敢履紫陌。戒珠光透浊劫波清。心月影圆觉天云卷。破蒲团上推出一座睹史官。折□杖头搅动四海远烟浪。常在家舍探过知识门庭。不涉途程。看尽江山风月。禅心山不动。弘誓海缺深。空花结果八十八秋。以幻法成就幻众。水月掩光三十三岁。出真际又入真空。一炷兜楼不灰。历山历尽牙根水。

放牛和尚七周忌请

    青山不动率都面。碧玉巍巍拔厚坤。稽首如如真正体。当来弥勒会中尊。共惟。前住南禅放牛和尚大禅师。希世优昙。苦海船筏。声驰四远化被两朝。王臣景仰向风。天龙拥护推谷。一代法匠佛祖让权。五处住山魔外潜迹。白拈手段吹毛急磨。黄龙威风蛰雷大震。铜瓶云澍九霄雨。钵囊花放百城春。将谓当年携只履归。那知他刹取法幢立。一来一去太虚片云。全死全生摩尼随色。涅槃后有大人相。蛇吞灶鼻虎咬大虫。那伽定开三昧门。焰发冰河龙吟枯木。只如今日门下高弟尽诚伸法供。至竟功归何处五分香云当当世。千光余烈刹刹尘(辞世颂曰。一去一来全生全死。虎咬大虫蛇吞鳖鼻)。

默翁和尚七年忌请

    望入鸰原已七年。逝波不返急于弦。虚空开得来时口。叶落千山骨露天。共惟。某戒行珠洁定惠月圆。曾扣知识门。活手死伎亲验尽。深入先师室热喝嗔拳甘受过。刚毅性如松柏耐岁寒。慈悲化似蕙兰薰幽谷。一朝空手携只履。无踪迹处不藏身。今日高弟设忌斋。花要自有春风约。山僧眉毛厮结五十岁。老兄因缘差别七八霜。即今抹拶相逢。如何为安慰去好个庄严华藏界。重重涌出妙高台。

为赤松则祐自天请

    铁打身心见孝诚。梅花吹雪暗香清。年年此日伊蒲供。引得龙天为证明。伏惟。某武略拔群。文道正名。抚民治国以易化。折冲威世无不惊。外见声闻形。弹呵二乘滞寂。内秘菩萨行。大张六度门庭。竹椅蒲团坐断佛祖。金锤宝剑摧伏魔兵。法云甘露长消热恼。宝林春色转观光荣。去来无象飞鸟迹。生灭徒传空谷声。刹刹灵山真宝所。尘尘觉路非化城。覆荫儿孙几千载。余熏也须蒙苍生。看看。炉中一炷栴檀木。遍界飘香优钵英。

开山大欢喜寺广照禅师七周忌请

    共惟。前住真如开山本寺广照禅师。智才渊慱行学该通。入意翁室扣灵岩宗。亲提祖师印子。高挂佛光神铜。游刃真如。握断无柄宝剑。开刹金地现出一座雄峰。手段捧青天撒白雨。机锋叱死蛇作活龙。七周忌斋力尽善美。一生德业犹动王公。何以为验。一笑和气欢喜面。百花萌动仲春风。

为宝积寺仙台禅定尼请

    这个南方觉地菩提果。沙竭龙宫无价珠。信手拈来伸供养。吹云甘露慱山炉。共惟。某男儿志气女人丈夫。不拘五障缠缚。脱离三从规模。探教外宗了西来曾无祖意。问无味话笑东山不知他奴。希有火中优钵。贞洁淤泥芙蕖。临行蹈断末山顶。改辙莫随铁磨途。解脱服预期当来授记。宝积号已自今日称呼。至竟成得什^8□边事。大哉者个真熏力。恰似逢春枯槁苏。

饭尾先觉民公居士三十三回忌

    三十三秋槐下梦。觉来非假亦非真。白云儿访青山父。将谓当年曾避秦。共惟。某人囊锥颖脱。国家器刀笔终归。删定人禀性温良民化笃。养怀虚白道情纯。禅参南院啐遭喙。口吸西江主验宾。孝子有忠兼有信。深心通佛又通神。云迎远忌沥丹悃。想见当时永诀辰。五分宝香严报地。七枝甘露涤根尘。施从无相福田大。惠至洪慈德化均。因感乃诚知乃父。宜将斯道觉斯民。奉师力破无明窟。舍地永充香火因。书写毫移灵鹫会。受持舌吐妙莲春。人人不昧华严境。个个悟来衣里珍。般若海风帆到岸。涅槃山月玉推轮。奇哉古佛广长说。全在英檀一念新。

明秀禅尼三十三回忌请

    一段信香通古今。熏成五分法王身。非男非女离诸相。觉树花开性地春。共惟。某人无明推穷金波是水。幻身照破千花即空。一灵不昧如月在天。五障清净似莲出浊。现妇女相全育养功。得孝子贤尽追修善。伯瑜泣杖未为真实。目连救亲是名报恩。华严法界彰目前。化城宝所非心外。如是持斯经。也如是转。谓之不生不灭大涅槃。慈风保任儿孙。余熏提奖含识看看。栴檀叶叶古风清。便见人间香馥郁。

施主请

    此香群有心源诸佛智母。从无住本流出万端。犹肤寸云施大千雨。三草二木靡不受润。百界千如至竟归空。拔却生死根株名般若利剑。照破无明黑暗号金刚宝焰。今日有人严备一色一香妙供。力为亡母追修三十三年寂场。所冀一念解脱香尘尘熏彻。本有光明藏刹刹打开。济度历劫怨亲。供养恒沙贤圣。

中周都闻预修

    此香指其体则佛宝法宝僧宝。语其用则戒香定香惠香。诸圣得熏图开花结实。列祖传信贵奕叶联芳。信手拈来作微妙供。随处不妨开寂灭场。三十三年只消当念。一出一没无可商量。夜壑舟移人未去。半炊梁熟梦犹长。周也周也。起金沙池上微风起。菡萏吹香水殿凉。

上^7□霜台实相真公居士尽七请

    秋风萧索满空霜。节后黄花空晚芳。七七流光叹逝水。身彰身后事茫茫。共惟。某人夙因深正。现果观光。起家武略拔其萃。治国文化又无双。孝情竭诚一饭不忘父母。忠心守节斯须无负君将。搜教外旨信万般此道所在。参国师禅了一事无可思量。左之右之打开净名丈室。举足下足游戏古佛道场。三际觅心终不可得。一朝翻身归何有乡。追修白善如春行大地。无相布施似日上扶桑。也知今日谢尘骨肉。乘愿他利为法金汤。何以为验。火里妙华转馨香。

四州总辖常久居士为景德开山正觉国师三十三回忌请

    德化春行大地。三草二木无不沐恩。道眼月悬中天。千江万水悉皆影现。提智慧剑摧破鬼窟邪徒。据法空床济度苦海迷倒。住世七十岁。举王臣执弟子之仪。灭后三十三年。虽农商生渴仰之信。寔是龙吟云起。虎啸风生。自然而然。泯其所以。爰弟子优婆塞身为国虽运决胜寿。心为法力设伊蒲供。奇哉一钵神通饭。熏得四众毛孔香。

灵峰开山宝洲珍长老尽七请

    浮世八十有余霜。夜壑舟移梦一场。真净界中无起灭。包含万象烛灵光。共惟。某人阴德柔顺坤仪禀天。以信为诸善源。运慈为生长母。现女人相同赞毗耶室中化仪。参祖师禅不屑无垢世界成佛。混尘劳不染。如玉出泥中。处富贵无心。似春在花上。令孙令子皆为国家雄材。惟孝惟忠偏行人伦大本。是以棣萼联辉无高下。椿叶奕世益荣昌。所谓现妇女身施其力。作比丘尼度其众。一期了寂灭为乐。永劫示那伽彻真。孝男扣首沥丹衷清众竭诚修白业。人人笔下严报地。个个舌头吐妙莲。五分宝香饰法身璎珞。三昧智水濯烦恼垢尘。十方佛土游戏场鞭起白牛。是今日更有不露顶一句。末山突兀在云中。何以为验。栴檀叶叶古风清。吹落人间香馥郁。

至德甲子腊月三日。就佛心寺为大林和尚十三回忌请

    一十三年大寂中。真风自振佛心宗。当台明镜无遗照。万丈深渊有卧龙。共惟。前住南禅僧海禅师大林大和尚。天下庞眉一代翁。津梁迷渡见其功。佛海僧海圆明月。戒香定香薝卜风。熏彻尘沙成道果。包含万象。照真空。谁知祖父不传诀别有灵犀一点通。当机妙用丈挑日。随处玄谈山答钟。安众恢开瑞岩寺。激徒每呼主人公。云摄化权携只履。不知何处追行踪。内院晓深慈氏梦。龙华春远率陀宫。七日庄严修白善。百昧珍馐沥丹衷。元无圣地可超越。宁有品位更增宗。伸屈龙鳞犹在蛰。整仪凤羽览成丛。英檀竭诚伸供养。山僧助喜礼慈容。一炉沉水九重上。叆叇瑞云擎日红。

同腊月初七为宝箧院殿请

    古镜台前无间隔。年年此日笑颜新。儿孙余祐八千岁。奕叶大椿知几春。共惟。尊仪握断乾坤二十载。一剑霜清七十州。终无喜怒行差别行。一切但以公道断之。苏枯槁则旱天霖雨。济沉溺则迷渡津梁。皇天无亲惟德必辅。王春有序不令化周。赞佐一人盐梅调鼎。外护三宝金城汤池。归真几乎二十年。攀慕恰二三月。修善通佛。目连度迷界亲。惟孝感天。孟宗抽雪中笋。五日讲说敲出诸宗骨髓妙心。七轴金文开示诸佛出兴大事。唯此一事实。不妨顿超化城。余二则非真。直下坐断宝所。何以为证。晓来一朵寒梅玉。漏泄春香腊八先。

小佛事
天宁寺三圣安座开光明

    万德庄严两足尊。堂堂妙相照群昏。虽然此座不曾动。随处法幢开化门。共惟。摩诃毗卢舍那无上世尊三曼跋陀大士文殊师利菩萨尘尘三圣物物十身。量包太虚宁堕诸数。其相从无相中示相。譬如三春在百花。其慈至大慈无缘慈。恰同一月降万水。毛孔刹土消当念。心闻洞十方。般若灵锋摧群邪。真智绝对待。主伴同会为现诸威仪。事理圆融常演广长相。祖师承此恩力传心印无穷。神灵籍他威光护人法永劫。更有行说不以处。山僧为诸人点发去也毫头点出金刚眼。个个顶门千日明。

枢府新建宝阁。奉安圆通大士安座

    一念庄严水月场。吉祥为座宝光云。奇哉自在神通力。杨柳洒春甘露香。共惟。观世音菩萨誓愿海深妙相月朗。已唱正觉过去。复受记□当来。为度苦海流转生。却作诸佛法王子。我此堪忍世界大士缘不可量。佛身与将军身天龙及夜叉众。应现曾无前后。随方知几劫波。其慈也上合诸佛妙心。秋光一样家家月。其悲也下应众生渴仰。春色千般树树花。三摩定中自发无作妙用。十四无畏开示本有圆通。宜乎六十二亿萨埵不如三十二应功德。所以大悲如大地载物。无边善根籍之出生。大悲如杲日丽天。无始暗冥当头消灭。大悲为寿山福海。一切人民无不仰望。大悲为金城汤池。一切怨贼近傍不得。是以我大檀越治国先菩萨慈。慈悲即是观音。观音别无有体。生日亦同生日。明知历劫结缘。有祈应念圆成。譬如空谷答响。为报此广大恩力。新开宝阁延尊容。今请天龙比丘。对众安座说法。虚空可有尽日。赞叹终无穷时。莫谓山僧窄口门。千佛赞之不可及。稽首我大慈悲父。不动此座应十方。

檀林寺释迦安座开光明

    正眼点开坚密身。河沙福聚一齐新。菩提座上拈花手。放出灵山万古春。共惟。大觉世尊五百尘劫先唱无上道。千百亿国外转不退轮。其轮清净常为腾惠光沙界。其道广大长澍甘露刹尘。万德妙相千眼不能窥觑。一点悲心海口也难指陈。众流归海同味。所演唯一乘道。诸法以空为座。所示是大事因。只如今日大觉世尊坐一毫头上揭示正法眼。迦叶微笑阿难合掌。毕竟功归何处有水皆含月。无山不带云。

等持寺地藏安座

    佉山移在一茎草。八万妙门弹指成。只为英檀心地稳。十方应念致清平。共惟。佉罗陀山主地藏愿王大菩萨。不动一实境常示十轮因。发越本有光明灭除无始痴闇。宝珠在掌。无不赈济众生困穷。金锡随身。到处击碎诸趣牢狱。坐镇平等性地则称之金刚幢尊。降伏烦恼魔军则名之胜军大士。是以亲受灵山付嘱长求苦海沉沦。一身普现尘数身。千江有水千江月。一地具足无量地。万里无云万里天。只如今日开此道场奉安十万尊像。至竟功归何处。尘尘擎出菩提座。刹刹恢开大施门。

天宁寺圣僧文殊大士安座开光明

    尘沙数劫法王子。赴感随缘不宰功。坐断菩提师子座。顶门千日点双瞳。共惟。大圣曼殊室利大萨埵。七佛规范万德宝躬。破无明则开示本有智火。裂爱网则磨砻般若灵锋。致问圆觉场中穷诸佛本起。承敕楞严会上撰众圣圆通。摄最上根内秘菩萨行。摧增上慢外现。比丘容。野干扫除吼师子。死蛇拈起走活龙。常住真际成就诸有。长在刹土利济无穷。门门行布千江有水千江月。念念那伽万里无云万里空。伟哉大士惠眼力。法法曾不碍圆融。诸人还知妙德三昧^8□。凡圣从来同斯地。经行坐卧在其中。

建福寺千手安座开光明

    久远劫先已唱道。不取正觉却同尘。此方教体在音闻。虾蟆蚯蚓开普门。楞严会上圆通撰。文殊大智赞其德。上合诸佛同慈力。下与众生有悲仰。大哉自在神通力。救苦寻声靡不周。八万四千清净因。三十二应国土身。无边刹海布慈云。尘沙国土澍甘露。沾一滴者消热恼。大火坑内获清凉。我此伽蓝亦如是。一椽一柱含法界。法界涉入镜照镜。帝网重重光交光。若圣若凡同受庇。自利利他应无穷。愿以此大功德聚。生生严净正觉场。长同菩萨种类身。以此深心报四恩。稽首千手大悲愿。菩提座上开千眼。

挂龙华殿额

    毫光杲杲带重轮。都史天宫应念新。补处慈尊成道瑞。龙华三会正斯辰。共惟。高揭示此扁额。永赈济彼迷津。愿力之所成就功德亦见纯真。一毛巨海包含三千刹土。一月众水何止百亿分身。种种妙庄严不出当念。重重宝楼阁全现一尘。佛佛据此场受记。祖祖居此地接人。天子标之为民父母。贤良依之作国藩镇。柄兮焕兮福被一切。瞻之仰之齐结良因。便见风调雨顺国泰俗淳。且以何为验龙翔凤舞玉芳春。

韦驮天开光明

    誓为如来卫法城。手持宝杵碎魔兵。山僧亦借纤毫力。点也金刚活眼睛。共惟。三洲护法韦驮尊天多闻天子天众奇英。不忘灵山付嘱。力救浇世众生。曾缺天供打破小乘管见。远扫番寇立旌圣主至诚。有祷速应。无愿不成。护惜千年常住。管顾三宝康宁。善哉本具净天眼。洞视三千掌上明。

大幢庵山门挂额

    两轮日月推门扇。八字豁开标大幢。运出吾家心地藏。实堪法宝施无方。无字字义不着画。真印印子转观光。当阳挂起文彩全彰。直得。山川改观凤翥鸾翔。草木钟秀玉振金相。此是诸佛出身一路。好个广大门户。无不迷情入作。出入无不道场。只如今日不消弹指入门一句。如何商量瑞气腾空甘露雨。春风正续万年芳。

平田和尚入塔(大明国师嗣。辞世偈。有明月行空清风匝地之语)

    惠日圣主菩提树王。覆荫含生照破幽暗。戒行俱洁。其质也如随色珠。宗说兼通。其量也似吞川海。德重当代。化被异朝。高据名蓝则王臣景仰。深入禅寂则佛魔无窥。挑灯大明之室。龙吟枯木。分甘天授之地。云兴大虚。虽然声价压齿安(习凿齿字彦威。少和中人也。桑门道巡与之相见曰。弥天释道安。习曰。四海习凿齿时以为佳对)争奈寿算异赵安(传灯录第四卷赵州观音院。又曰东院。从谂禅师。姓郝氏。南泉嗣。寿一百二十。后谥真际禅师。嵩岳慧安国师。姓卫氏。五祖弘忍大师嗣。寿一百二十八。隋开皇二年壬寅生。唐景龙三年己酉灭。时称老安国师)百尺竿头翻筋半。便见明月行空。十方世界为戏场。引香清风匝地。出生入死马颔驴腮。玉转珠回日面月面。此是老师游戏三昧。诸人还知即今大坐处^8□落落团团无缝罅。门风永扇劫壶天(龙吟·云与·天授共庵号)。

锁龛

    翻身蹈断死生关。不管人间行路难。寂灭道场天地阔。暮云重叠锁春山。共惟天姿拔萃。风度毅然。武门辅弼文士。祖室修炼英贤。声价喧国。德馨熏天。一朝打翻镜像。永劫不拘幻缘。直饶恁^8□去犹是走外边。且道。毕竟如何是居士真实行履处金锁玄关能掣断。春云收尽月婵娟。

妙卸上座起骨

    当头脱卸本来衣。正是虚空骨露时。百尺竿头须进步(见于传灯第十卷长沙岑禅师传。百丈竿头不动人。虽然得入未为真。百丈竿头须进步。十方世界是全身。僧问。只如百丈竿头。如何进步。师云。朗州山沣州水)。心心心莫住希夷。且百尺竿头作^8□生进步州。有佛处不得住。无佛处急走过。

良察上座起龛

    蹈翻圆觉伽蓝了。寂灭场中气更豪。好个衲僧行脚眼。不妨千里察秋毫。且道。作^8□生是行脚眼。丈夫自有冲天气。不向如来行处行。

登真院禅定尼火

    等闲蹈断涅槃门。拂雨南风树树昏。将谓春归无觅处。联辉棣萼照乾坤。共惟。尊灵宿善所熏现果。可见生具丈夫气。且示妇女身。温和被物春在花。贞洁守节莲出水。柔顺之行推及天下。三从之美终化海寰。是实无忝关睢德。可谓能效螽斯风。爰解三界无安。乃知一实可向。游心密严妙境则无事不真。搜旨教外玄门则无相可见。不羡南方成佛。能蹑西归遐踪。寂灭云现前。幻缘永脱离。生死视园观。去来付岸舟。毕竟那里是他真归处(打圆相)火里优昙遍界香。

铁船济公庵主起骨

    百炼黄金铸骨头。赵州勘破有来由。快哉清济一条水。截过黄河九曲流。蹈断铁船重转步。也知骑鹤下杨州。

东陵和尚入祖堂

    堂槃后有大人相。面目堂堂不露踪。更看洞然明白处。鹭鹚立雪不相同。共惟。前住天龙东陵大和尚。道济末运。量包虚空。定惠并照。宗说兼通。高唱新丰古曲。再振曹山真风。曾换步夜明帘外。乃回机云外室中。宜乎钧之道凭于一臂而东。去来以时有异。利济应处何穷。只如真净界中无位次。且向何处见慈容(捧牌云)隐显不曾离此座。扶桑夜半日轮红。

周持书记火

    生涯丧尽无可保持。三关打破佛也不知。蜡人跳入洪波里。鼓动乾坤橐钥吹。正当与^8□时。那里是他安身立命处(举火把云)烈焰堆中片雪飞。

常圆庵主火

    圆明了智不缘心念。出生入死得无挂碍。劫火洞然大千俱坏。未审者个还坏也无。若下得一转语。不妨火里得路行。

敦都寺火

    敦厚一片身心护惜千年常住。拈却杨岐栗^8□蓬。咨决吾宗跨灶句。顶上三百斤铁枷。一朝放得下便去。更管甚有漏无漏^8□篱木杓大乘小乘钱索井索。转身一路烈焰中。莫惜乎面门燎却。

铁舟和尚云居庵入祖堂

    场开大寂尽三千。莫谓西归摄化权。是法由来住法位。青山缘水共依然。共惟。前住万寿铁舟和尚。机用颖脱。定惠兼圆。曾凌鲸波崄。不夸蛙井天。短杖探过支那法窟。芒鞋蹈断百城风烟。法无异味宗非促延。参透诸方差别句。领略天龙一指禅。匡徒补陀小刹。不欺力游刃象外。开室万寿名蓝。随流妙垂手市廛。声名道德今乌头子。文章事业古老风颠。逆顺之行难得而测。大人之相云见现前。如子归就父一句。又作^8□生铁舟。撞着合同船。

天龙蒙山和尚入祖堂

    尘尘总是此座。物物无不真容。隐显如镜临像。去来终不露踪。共惟。前住当山蒙山大和尚。德充霄坏。名重西东。应机手段盘珠圆转。解环妙智汤雪相融。慈悲喝下摧伏魔外。杀活杖头打发盲聋。端居丈室掣开金殿锁。高据名蓝撞动玉楼钟。佛光余照广被。龙渊正派远通。寿山可比泰岳。胸次知几云梦。度生缘毕化仪云终。打筋斗梵天上。振真风大寂中。诸人还知真归处^8□。虎豹不栖城市。凤凰只宿梧桐。

仁木玉林璟公居士点眼安座入塔

    真谛不离成俗谛。无生灭处转身来。当轩大坐是今日。覆荫儿孙活眼开。共惟宿善内熏。现报外应。忠孝以行己。文武以兴家。奉君裨将上和下顺。传敕布令国泰民安。言不妄发。发则必行。筹不辄运。运则决且。是以奸凶徒望风而退。廉明士不招而来。风度可谓古杨大年作略。实是今诸葛亮。历扣祖室问道参禅。外护佛门供僧建寺。莫谓去年今月永谢浮世。须知今月今日大开寂场。只如今日奉菩萨戒尼性照布施一千僧众营作广大佛事。至竟功勋归何处。是法由来住法位。烁迦罗眼绝纤埃。

周尊侍者火

    周尊侍者投迹缁林向一纯。五云天上凤凰儿。南柯梦冷翻身去。玉转珠回自不知。周尊侍者将谓。侍者孤负我。元来我孤负侍者。诸人还知孤负处^8□。花从空里发。火向水中烧。

无外察首座火

    人天眼目佛祖骨髓了玄旨一枝。察秋毫千里。蹈翻圆觉伽蓝不居平等性智。生死去来圆观游戏。至竟那里是他安身立命处火里优昙吹雪披。

佐佐木崇纲居士火

    十方薄伽梵。一路涅槃门。大寂现前句。西江一口吞。共惟面颜春暖志气霜严。其武也足以指挥三军。其仁也可以安抚百姓。姓是宇多圣裔。家为江左的传。咸谓可出坐而决胜之良。岂料忽作秀而不实之叹。宿熏所发。亲曾受三归衣盂。当果难量。谁同入不二境界。庵然当启手足。自若不异平生。那知秽界谢尘缘。转生净刹植德本。此是居士借路经过底。更知有本命元辰下落处^8□(掷火把)。历劫不坏火中莲。

起龛

    机猷敏达神姿粹温。观妙道枢。游心圣域。生而具盐梅手。不肯竞干戈雄。时到羽异国家则帷幄筹决胜千里。令降坐镇边塞则不言德布化九州。韬略安民以感鬼神。忠诚贯日而通天地。和气春融惬一时望。大节山立致万世功。晚年归来授将相以一卷书。昔日曾见参国师以单传旨。一朝令启手足。长往而如坐忘。洪业云。绵延。贤裔星繁布。实是在家菩萨。可谓了事丈夫。虽然更有转身一路在(指门外云)看看。山河变作玻璃地。门外车鞭大白牛。

仁木天寿持公居士火

    保持天寿忽归元。幻灭灭时非幻存。扫雨南薰吹入奏。月明一路涅槃门。共惟积代簪缨。万人英杰。天姿高迈。风度轩^8□。韬略兼全安民。文武相济治国。是实朝延良器。岂非国家雄材。爰谢梦幻尘缘。永归何有妙域。咸谓尺头短折。那知寂灭现前。正与^8□时那里是他安身立命处(掷下火把云)花从空里发。火向水中烧(于时雨晴月出)。

胜光院殿江月照公禅定尼火

    灵台照破干城梦。逝水难留夜壑舟。一路涅槃门大启。更深月在柳梢头。共惟假缘合时空华结果。幻尘谢处水镜掩光。五障灵机江月转空。三毒妙性净迈出水。平生无善不追荐。末后有路归无何。心地藏本来豁开。龙女成佛不消当念 。衣里珠何曾失却。达多狂性歇即菩提。诸人还知江月别有转身句^8□。野火不烧尽。春风吹又生。

土岐豫州太守云岫庆公居士火

    如如妙体非今古。皮袋元来是一灵。了却济川无限意。铁船火里逐风行。共惟。风度轩^8□。志气超迈。惊群作略远扬父祖声名。贯日忠心高见兄弟德化。箕裘业是以弥盛大。棠棣春为之益联辉。坐断不二门头即真示俗。全提无功德话建寺度僧。四大性空本无可脱。三际梦断更超何生。左之右之一步活一步。眼里耳里滴水便滴冻。好个时节火焰为居士说法。三世诸佛立地听。莫是他安身立命处^8□(掷火把云)红炉爆出铁乌龟。

中周都闻逆修火

    四大非有主。三界本无家菩提及烦恼。阳焰与空花真性非生亦非灭。元来全水是全波。不顾杨岐蹇驴子。管甚象骨鳖鼻蛇。罢却从前提点他闲事。且喜即今丧尽破生涯。直向无生国里去。火中推出白牛车。

安威月海道清居士火

    溪山萧瑟气悲哉。白露秋清信雁来。报道人归归大寂。尘尘擎出涅槃台。共惟。一身类槁木。百念付死灰。早辞国家棒禄。永忺出世法财。聚头说无生话作家宴。问禅味铁橛子养圣胎。生前预修身后冥福。心田深种道芽根栽。可谓当年庞大老。岂非今日张秀才。临行别有付嘱一句子。诸人还知^8□。千足万足(举火把云)猛火一堆。

仁木左京兆春山永公居士持地院入
寿牌

    名诠自性性何所诠。春山不动云寂月圆。共惟精神如岳意气冲天。国家雄将朝延英贤。忽了浮世虚幻。知有物义不迁。累代欲留名身后。今日预安牌生前。生而不生坤六断。灭而不灭干三连。干三连坤六断。鹄自白乌元玄。更有物我一如句。虚空齐寿福无边(安牌云)巍巍坐断金刚座。覆萨儿孙千万年。

惠林喜叟庆公大姊入祖堂(栗棘庵门下)

    共惟。前住当山喜叟庆公长老。男儿气宇。淑人好述。心厌尘染。相慕比丘。贞洁莲出水。戒行珠处流。灵台翳尽挂梵光月。栗^8□时至熟惠林秋。活脱机不在铁磨下。向上路行末山头。诸人还知真落处^8□(举牌云)长居祖位护宗猷。

大圣寺殿从一品无相圆公禅定尼火

    逝波弦急去悠悠。铁索难栏夜壑舟。古镜台前藏影质。不知何处觅踪由。共惟青云天上贵裔。丹阙楼中仙俦。承柔坤仪而具丈夫志气。齐刚乾德能为师传好述。早扣意翁室参决祖意。晚升金潭场同气相求。信取虚玄道立处非外。了知无著宗转处即幽。规矩今日秦国太。俊机昔年凌行流。只如寂灭现前脱壳漏子。那里是他安身立命处(举火把云)火云朵朵烧空处。月上天心分外秋。

仁木春山居士掩土(全身收在壶中)

    左京兆春山永公居士。真空性水性地真源。运转壶中日月。开张方外乾坤。头头无生活路。步步何有归元。万缘顿脱却。一灵镇长存。寂灭为我常乐。福寿并付儿孙。善矣功成名遂处。尘尘开豁涅槃门。

净居开山春岩常公大师火

   浮世梦破六十八年。末山倒卓火里擎莲。共惟。曾示五障相不染尘垢缘。一入三宝数力修最上禅。心拂拭非台镜。慈期度利济船。观浮荣不异水泡。念无常如救头燃。且以幻药治幻病。却把真术学真仙。生来死去这花起灭。左转右转盘珠影圆。一灵真性该今古。万劫轮回非促延。只如即今春岩别有转身一路。诸人还知^8□。爱道丹心谁沥尽。千山枫叶火烧天。

惠忍上座火

    惠忍上座忍辱禅定波罗蜜只在当人一真实。八十八年幻梦惊。火里螂蟟飞吞日。飞吞日十月寒风吹筚篥。

三秀院不迁和尚小祥忌。创建卵塔奉安慈像。安座开光明(辞世偈云。生也恁^8□。死也恁^8□。不死不生。恁^8□恁^8□)。

    (以笔点两眼云)恁^8□去兮恁^8□来。去来玉转又珠回。去年今日转身眼。今日今年为点开。共惟。前住南禅敕谥佛照慈明禅师大和尚。一代声名。同门法将。气空诸有。明破群昏。惠剑高提扫除魔云重翳。慈风远播发越佛日光明。寔是末运导师。可谓苦海船筏。度刃六处小刹缁素云集向风。发弩两山名蓝。龙象围绕乞命。住世七十一岁。化缘如火在薪。入灭三十六旬。隐显同云运月。莫谓西归遣只履。那知他刹建法幢。道合相公门开无缝。宝塔。德惊天听号谥佛照慈明。我本无所希求。自然得此大宝。诸人要知此大宝^8□。以一偈下注脚去也。落落团团含法界。风清月白雪梅春。菩萨座上巍然面。便是金刚不坏身。

第0段 智觉普明国师语录卷第四
_



第0段 智觉普明国师语录卷第五



佛祖赞
释迦

    尘点劫前曾唱道。阎浮借路且经过。灵山四十九年说。一朵春风不较多。

药师

    信手拈来无可舍。头头收在药壶中。尘劳八万四千病。须与医王大愿空。

弥陀

    十万亿西安乐土。山河推出个弥陀。树林水鸟广长舌。莫触是吾雄猛^8□。
    不生不灭本来面。是谓之无量寿尊。十万亿西清泰土。一毫头上化开门。

弥勒

    花笑鸟啼春正中。龙华报晓率陀钟。灼然天上无弥勒。睡足方知茶味浓。

文殊

    三尺提来般若锋。狻猊吼处绝狐踪。吉祥步步黄金土。八字门开瓦砾丛。

普贤

    手执斯经转法轮。峨嵋擎出一微尘。千江有水千江月。稽首众生恒顺身。

观音

    一瓶菡萏劫壶风。定起三摩月上空。稽首此方真教主。圆通终不证圆通。

达磨

    廓然无圣阳春曲。杨子风寒白雪歌。重把沙林无孔笛。夜深吹彻尽山河。

维摩

    掌上陶家轮世界。钵中香积饭人天。众生病眼空何日。珍重毗耶金粟仙。
    待问世尊毗舍离。不知此病起于痴。各谈三十二医药。可惜当年缺一锥。
    灯王三万二千座。眩惑凡愚丈室中。用尽规模无可用。耳聋口哑病元空。

须菩提

    华严会上全藏迹。般若锋前独露身。只个金刚无把柄。提持须是解空人。
    解空第一老尊慈。因甚天花动地吹。百鸟不来春睡足。甚深般若绝希奇。
    惯曾对佛叹希有。摩诘门头受屈深。般若元空无所畏。云何不动伏其心。

佛图澄

    迷津船筏释门枢。意出尘劳无所娱。身内有光常照室。满怀须是夜明珠。
    无心常转意中轮。役鬼呵神化日新。掌上磨成千里镜。佛魔何处得藏身。
    四摄见宜柯伐柯。塔铃相语救时多。灵山春色千年后。放在一盂优钵罗。

传大士

    衣钵依前在率陀。松山抱佛卧烟萝。不除烦恼不修定。稽首当来阿逸多。
    春入双林睡正浓。子规啼遍百花风。尘尘弥勒真弥勒。内院几声三会钟。
    空手看楼解打楼。只图甘露布金秋。度生为急忘知足。脚下桥流水不流。

志公和尚

    戏剧场中昨梦回。借他面具面门开。梁朝祚与塔婆等。弹指才消应手来。
    宝刀皇尺龟毛拂。并把三朝付一枝。十二面中寻个正。毗婆尸佛不曾知。
    面门擘破诳梁王。宁怪鹰巢示此生。可惜西来活祖意。一斋埋没作同坑。

明教大师

    翳翳释天将末光。惟师愿力复回阳。书成春布只国树。远近只闻薝卜香。
    佛运陵迟类继弦。鸾胶笔力续来全。镡津一柱撑天下。屹立如山障百川。
    辅教高腾佛日明。笔锋三寸扫魔兵。火中莲吐是非舌。骂得圆通十万声。

端师子

    看破毛头百亿狮。一毛头上脱筌蹄。翠峰梦冷洞庭月。款乃自东还自西。
    金毛跳入野狐群。真假争来势十分。皮下虽然知有血。奈何眼里又无筋。
    筋斗翻来势未穷。读书山上振威风。广长无畏红莲舌。不与西河弄底同。

泉大道

    到处丛林横逆多。大机不让搅西河。风雷忽地倾湫手。吓得慈明入草窠。
    一条腰带缚长松。应手触翻湫下龙。只个掣风吾大道。更嫌何物不真宗。
    七十余员知识门。慈明独许白拈孙。杖头豁却赵州眼。挂起胡芦作酒樽。

破灶堕

    泥瓦合成三尺丈。灶神因甚得生天。髑髅里底如无眼。谁肯庵前磨碌塼。

嵩岳圭

    无心是戒复何防。争奈家私向外扬。东岭移来春万木。风呵雨骂不曾藏。

太原孚上座

    赞扬三德演三因。笑里之刀是杀人。画角一声霜月晓。五更吹转落梅春。

正觉国师梦中拜瞻像(圆相中坐)

    圆陀陀地现慈容。擘不开兮混不同。非假非真非寤寐。灵光烁破十虚空。

同坐禅像

    坐断乾坤。一默雷奔。佛祖命脉。水出昆仑

佛德禅师玉林璇长老请

    入作佛国室。逍遥正觉场。戒珠清撤澄五浊海。心月高悬圆三昧光。人天推毂。王臣归德。慈悲化物。花木向阳。不受瞎驴直裰。痛骂普化风狂。更有个赞不及处。夜半红日上扶桑。

蒙山和尚长安太初长老请
    握断南院密印。振起正续宗风。慈悲喝下摧伏魔外。杀活杖头打发盲聋。手段掣开金殿锁。说法撞动玉楼钟。佛光余照普被。龙渊正派远通。夫是之谓一国之师四海之翁者也。

实田和尚元会首座请

    舌上四河博辩。胸次八九云梦。亲续佛灯光焰。远振大觉遗风。妙密钳锤烹鍜佛祖。背触竹篦敲打凤龙。欲隐弥露底事。日日日出于东。

杰翁和尚是顿侍者请

    三尺龟毛挑白日。一寻兔角搅黄河。住山六处五缘具。是谓火中优钵罗。

北翁塞和尚

    济北瞎驴种草。东山瓜瓞宁馨。面目霜严冰洌。道化雨施云行。伟矣乃翁锁口诀。扶桑树上祝螟??。

觉元庵主(近江长福寺开山)

    师夫南辽。祖是佛光。挥龟毛拂。据曲椽床。开山长福。选佛觉场。要知端的。生缘洛阳。

太虚和尚

    馨名借甚量包太虚。灵龟壳中藏六。天龙颔下抉珠。一指禅用不尽。三昧力推有余。七尺柱杖揭示只眼。四处炉鞁煆炼玄徒。透过平地荆^8□了。黄梅春色别一壶。

晦谷和尚

    祖广济。父心宗。辩河悬舌。学海湛胸。临物如明镜。应扣以洪钟。德化无隐显。不信看直容。

方外和尚周一藏主请

    入佛国乡。升正觉场。秉无柄拂。据曲椽床胸无城市。口有雌黄参徒如水赴壑。丛规似网振纲。夫是之谓能破的中的。立方外方者也。

常喜山菩提院开山圆明律师

    智慧渊博。道眼彻真。戒德磨珠洁。行业积雪新。利济如一雨润。慈忍似百花春。兴律南山再世。弘密龙树分身。夫是之谓度生桥畔菩提主常喜山头日月轮者也。

威德院法印权大僧都行源(天满天神宫)

    传教灯灯令子。智者的的远孙。三千界如假立一念。八百功德互用诸根。空假修证靡不中道。安乐妙行何让独尊。神灵垂迹护法八吉祥地。帝御飞鸾驻跸大威德门。驾鞭白牛七十六岁。舌吐红莲六万余言。实是法中教主。可谓彻万行源。

日照山高山寺开山默室久禅师(大觉门下嗣仙暮山。塔号大冈)

    汲兰溪派流。提棋山^8□斧。室开久默三昧门。日照高山五缘土。七十一年摄化权。大用现前涅槃路。

万松山慧日寺开山特峰奇禅师

    父佛国。祖佛光。杖头挑日域。钵囊盛大唐。万松山上宗主。惠日寺里法王。

建福尼寺中兴开山花林严长老

    行积冰雪。戒洁海珠。离男女相。拨转圆机。加沙拖地。不挂寸丝。带心宗印。呼佛为儿。

钦奉圣命赞光严院御真

    人中至尊。法中希有。瞻之仰之。泰山北斗。

庞居士

    丧尽生涯赤骨穷。搬柴运水是神通。男儿自有娘生口。要见西江一吸空。
    庞婆庞女又庞翁。活说无生火宅中。门外三车非我道。钵花春入铁叉丛。
    活计沉湘几万钱。心空登第选场禅。江南探得水筋骨。却向湘南打铁船。

吕洞宾

    一喝当机伎便休。蓬瀛水浅懒回头。玄玄不践曾行路。匣里霜寒五岳秋。
    蓬莱日上弱瀛红。药袋春风万里空。岂料吹毛三尺剑。黄龙喝下便成龙。
    验过黄龙遭毒拳。飞空利剑不如鈆胡芦倾尽山川老。眼冷蓬莱岛外天。
    丧却三千好日辰。一枝待放碧桃春。这回捉败守尸鬼。蹈断六鳌归去人。

等持院殿征夷大将军仁山大居士

    扫洗烟尘大树风。皇家柱础佛梁栋。三尺剑坐乾坤镇。一卷书与鬼神通。致君尧舜上。济民涂炭中。贤贤志气。将将威雄。

宝箧院殿征夷大将军瑞山大居士

    致君帝尧。回风淳素。武门栋梁。法城外护。

仁木京兆玉林居士

    本来无相相。非俗亦非真。正令全提处。玉林千岁春。

源氏江月道人

    具男儿气。参最上禅。其性希有。如出水莲。

安威雄峰居士

    即真而俗。即俗以真。真俗不二国家良臣。

佐佐木雪江居士

    清和直下源流。声名振六十州。历代武门猛将。奕世君子好述。修己追风淳素代。为君轻身危难秋。玄谈深入净名室。□略全运留候筹。大建禅教律精舍。齐安戒定惠比丘。菩萨宰官应现。如来付嘱端由。吾师啐啄应不谬。法城金汤世焉瘦。孙枝子叶百千载。无限清风吹未休。

赤松实翁世贞居士寿像

    起家武略。惊世声名。扣禅焰惠室。护法觉雄城。内秘外现融真俗。勇决靖退见寿康。丹山春日贞松翠。覆荫儿孙千岁荣。

播州法幢寺檀越超公物外居士真相孝子永摸庵主请赞

    聪明禀性。谋略超伦。武以服敌。兹以养民。参禅扣正觉室。修行忘幻化身。舍宅立开金地。安僧永转法轮。竹椅蒲团作伴。柱杖拂子为邻。夫是之谓世间计便宜底人。

笔匠净艺

    气冲斗九天。眼察毫千里。不屑蒙恬筑长城五字。历扣祖门搜真俗不二。掇转摩尼何碗鸣。三世诸佛掌握里。

自赞
枢府太夫人请(如光号瑶池)

    古镜挂起当台。管甚汉现胡来。佛祖逃迹无路。魔外为之胆摧。拈得龟毛轻一拂。尘尘刹刹鼓风雷。

法云佐长老谓(号汝霖)

    竖起拂子清风八极。掷下柱杖云雨三千。不是神通妙用。亦非法尔如然世尊掩室有日。祖师面壁九年。汝霖汝霖还知落处。^8□急须拈起铁牛鞭。

周祐藏主请

    不肯祖师禅。神仙有甚传。倒骑虎丘虎。高把铁牛鞭。击碎珊瑚月。蹈翻镜里天。祐藏主一国黄金无缝塔。风清月白合同船。

周高侍者请

    挝盐官鼓据空王床。徒聚万象舌演广长。高侍者信不信。犀牛扇破还牛日。八极清风吹起凉。

中钧侍者请

    露地白牛无可追求。犀扇已破汝何不休。

周芳侍者请

    周芳侍者请赞。惟愚如何得赞。为汝说老婆禅。他时莫劳三唤。

梵玉侍者请

    非真非假。是何形容。纸袄字字。败阙重重。

周庆侍者请

    杀活柱杖。妙密钳锤。诸圣命脉。列祖真机南阳呼侍者。盐官索牛儿。

百执事左金吾雪溪光公居士请

    柱杖头挑日月。竹篦下定龙蛇。若问承谁恩力。净名杜词毗耶。

源匠作高节护公居士请

    冰霜面目。生铁身心。寒岩虎啸。枯木龙吟。高节高节。更有西江吸尽句。
黄金终不慱黄金。

如芳春洞禅定尼请

    古镜挂当台。菱花遍界开。佛祖窥不得。魔外潜迹来。竹篦归握处。刹刹起风雷。

禅人请

    这骨律锥。老益无状。露影藏身。扬声止响。据曲椽床。何所提唱。恣痴放顽。无人抵掌。只个不传传。分付杀活杖。
    这个无面目汉。只解猎县游州。有时破珠求影。有时拈金作□。佛界接他不住。魔宫何复能收。而今四海平如镜。依旧春风百草头。
    杖头挑日月。拂下镇坤维。欢喜普天和气。发恶遍地蒺藜。八臂那吒无处摸索。千眼大悲何敢得窥。知道承他恩力。至竟他是阿谁。
    通身无影像。脱体露堂堂。若能恁^8□觑得破。冷处元来在镬汤。
    这个痴围子。元来无面觜。露影明镜外。藏身古镜里。物以万来。我以一视。此一何攸归吾无隐乎尔。
    咄个驴汉。眼里无晴。雷门县布鼓。牛迹内沧溟。碌砖把磨镜。鈆刀淬发硎。他不慕圣。已不重灵。画也画不就。描也功不成。昨夜磨盘生八角。舌头当的帝都丁。头颅秃尽。瘦骨崚嶒。不止波底捞月。又解日里藏冰。逗到一物无为。羸得百事不能。欲知端的处。座上无老僧。
    竹篦胡挥乱打。拂子竖抹横该。指呼佛祖伴摩外。直得虚空笑口开。
    竹篦敲打佛祖。曲椽坐断乾坤。真实直指处。千江月一痕。
    这无面目汉。全无德可赞。汝若信不及。擘破虚空看。
    毁我太妍。赞我太丑。只有诳儿拳。更无含血口。
    脱白露净。无可形模。分明下笔。一场模糊顶门无眼。颔下有眉。全是不是。凤林吒之形质鲁愚。全无规模。父母不传诀。以吾为隐乎。
    饥鹰爪不夺肉。猛虎白里分□。竹篦不背触。胡挥乱打看看。
    棒头敲出龙凤。喝下振起风雷。此是家传秘诀。今日八字打开。
    古镜外出手。明镜里藏身。构得构不得。花开确觜春。
    南辰后打睡。北斗里藏身。更问行李处。布衫重七斤。
    眼张三角。头峭五岳。更问如何。竹篦在握。渠非我我似渠。真面目状难如。
    即心即佛铁牛骨。非心非佛龟毛拂。今日分明说与他。觅珠须是骊龙窟。
半身
    脚跟下事绝商量。面目堂不覆藏。呼应机先如得路。春风系在百花场(周凤侍者请)脚跟下事绝商量。竖四横三不覆藏。无位真的抚掌笑。眉毛颔下尺余长。
    枯木形骸生铁心。不将和气上青春。从空放下从空立。万象之中独露身。
    万仞崖头潜通迹时。脚跟下事没人知。神光立雪浑相似。不问安心烦祖师。
    头峭五岳。眼张三角。娘生面具分明。元来毋劳雕琢。若论脚跟下事。子不啐母不啄。
    头发群松。叉手当胸。脚跟下事。百匝千重。脚跟下事。不曾覆藏。眼张三角。口缺四方。

圆相中

    人人具足个个圆。三世诸佛同一舌。这个若似打杀老僧。不似也是一团生铁。别别闭门造车。出门合辙。

昌树书记绘梦中所见之像请

    梦中说梦。俱入南华。扶桑借路。大唐经过。寤寐非一。真假如何。玉几瑞阜。斗额叫多。六十九岁。彼此??^8□。妙喜界中错逢着。寒山拾得笑呵呵。

梵兴侍者临行持白绢请

    咄这无面目汉。拽下虚空为床。汝若具古灵手。可谓不谬参方。

颂古
世尊拈花

    当年日万灵山众。迦叶面前无觉雄。大梵手中花一朵。更嫌何处不春风。

迦叶刹竿

    迦叶刹竿亲倒卓。金襕衣上五云鲜。等闲盖却千江口。直得银何下九天。

达磨见梁武帝

    海印光中鼓没弦。风波不动卧龙眠。玉萧吹彻凌霄晓。拨动阳春白雪天。

二祖安心

    万层嵩岳雪连天。可祖疑团透顶坚。三拜起来无所得。大唐人眼一时穿。
    世尊曰。初自鹿野苑终至跋提河未尝说一字。
    鹿苑提跋三百会。为他吹网满风多。渊龙元不陶家物。一夜雷轰壁上梭。
外道问佛。不问有言。不问无言。
    三寸舌头藏陷□。却遭千里折冲机。俊蹄终不劳鞭影。百战场中得路归。

毗耶杜口

    大悲香积所薰饭。甘露春回列圣丛。室利舌头师子吼。毗耶羸得放盲聋。

女子出定

    文殊待要罔明机。女子身中入定时。一只破鞋绵密补。也知利剑不如锥。

提婆赤幡

    百尺楼钟击一声。五天应手扫魔兵。轮飞白日三千界。北地黄河彻底清。

师子尊者

    为他忏罪首婴锋。一点悲心贯日红。染得桃花千尺浪。至今三月起潜龙。

央崛产难

    贤圣劫中罗刹种。身心杀尽得康安。瞿昙一道大神咒。妄语无根救产难。

广额屠儿成佛

    广额屠儿真烈汉。屠刀放下越三祇。元来恁^8□地粗糙。千佛数中无此机。
经曰先世罪业应堕恶道。以今世人轻贱故。先世罪业即为消灭
    戏场矮子随人转。浩浩尘中一个僧。木杓头边镰切菜。蒲萄棚上月为灯。

马祖升堂百丈卷席

    倾盖相逢犹是钝。眉毛才贬箭离弦。仙家一着死生诀。樵子人间七百年。

临济三顿棒

    六十乌藤彻骨慈。起家何似破家时。打爷拳向大愚  振。天下闻雷五逆儿。

即心即佛

    佛即心兮心即佛。太阿利剑掷挥空。无端截断马师舌。火里蝍襕吞大虫。

非心非佛

    非佛非心事若何。□眸鸡子过新罗。金毛不顾雕残肉。渴鹿空追阳焰波。

不是心不是佛不是物

    不是心兮不是物。谁家灶里火无烟。铁蛇惊起路傍草。不借风雷直上天。

云门胡饼

    机锋满肚问禅人。越格超宗请指陈。甘露元为天上味。虾蟆终是海龙珍。
僧问巴陵。祖意教意是同是别
    珠穿九曲玄中妙。玉解连环格外机。挨落天边双日月。搏桑斗额弗波提。

赵州狗子无佛性

    涂毒当轩挂起时。十方诸佛眼如眉。望风远近胆先丧。劈面一槌知属谁。

龙牙参翠微临济

    蒲团禅板重如山。拈掇才行便不堪。霹雳一声雷已过。苍龙犹自在澄潭。
    僧问大龙。色身败坏。如何是坚固法身。曰。山花开似锦。涧水湛如蓝。
    师了捉兔自不欺。威风振地三千里。作家鉴在来问先。春至山花映涧水。
僧问云门。树凋叶落时如何。曰。体露金风
    树凋叶落甚时节。体露金风作者知。匣里吹毛元不动。珊瑚^8□月一枝枝。
僧问香林。如何是衲衣下事。曰。腊月火烧山。
    衲衣下事不知穿。腊月烧山火亘天。路上行人休转脑。此船过后更无船。
僧问智门。般若体用
    蚌含明月兔怀胎。一合乾坤玉匣开。不有空生谈般若。释天正好雨花来。

南泉斩猫儿

    南泉空手把锄头。赵老步行跨水中。人从桥上依前过。但见桥流水不流。

临济迁化嘱三圣

    吾家法眼矩投规。万锻炉中不铸锥。一喝送行超刹宝。瞎驴蹈倒五须弥。

保福长庆游山

    妙高孤顶白云中。只是碍人荆^8□丛。不得二师俱惜许。争知一路向玄通。
僧问大隋。劫火洞然大千俱坏。未审者个坏不坏
    洞然劫火至天时。刹土三千付一吹。翳尽空消他亦坏。铁牛无骨又无皮。
    枯桩犬吠暗中鬼。断索人惊月中蛇。劫火坏时他亦坏。春风桃李几回花。

赵州萝卜

    深锥一问难回避。萝卜发来强弩机。击碎黑山闲鬼窟。那吒顶上火星飞。
麻谷持锡。到章敬南泉
    丹灶气秋云已开。一天风露漫山来。上升人只贪明月。吹彻玉箫过凤台。

无著见文殊

    满目文殊随指迷。金毛吼处白云低。玻璃错中眯麻毒。可惜当初缺粥篦。

无著后来以搅粥篦打文殊

    忆昔山中吃赚多。粥篦拈起便还他。修行三大劫菩萨。不奈钵盂无柄何。
佛眼禅师示众曰。有一人。失路宿空屋中。夜有一鬼。负一死尸至。续有一鬼。来云。是我尸。后鬼强力。前鬼求客子。客依实证之。后鬼大怒。拔客四肢等。后鬼一一将尸补之。二鬼皆去。客思惟。今之我身复是何物。是我耶非我耶。二鬼争来绝是非。一言为证舍吾尸。不知彼我较多少。得丧所依渠是谁。
别峰印禅师示众云。荔子因甚赤
    宗师手里甘香荔。咬着通红铁一团。吐不出兮吞不下。却教桃李贵人间。
三圣道我逢人则出。出则不为人
    曾从志学事文章。意在邦家不在场。胸次五千余卷玉。无钱难作好儿郎。
与化曰。我逢人则不出。出则便为人
    窈窕佳人锦绣帷。淡红妆就扫蛾眉。洞房深处非无意。一段风流只自知。

大梅即心即佛

    身心放得一团顽。锻佛钳锤也不闲。八十四十人炉鞁铁。透缺九转火中看。

香岩击竹

    誓做长行粥饭僧。雪丛深锁大疑冰。帚头扫着无明窟。瓦解沩山千万层。

灵云见桃花

    悟彻如何未语时。桃花又发去年枝。若将非指见非指。谢老还须让一机。

五祖会中三佛下语

    东山家宴散场前。三个胡孙夜簸钱。相席还他摧鼓笛。竿头一步属谁边。

圆悟小玉话

    东海可量山可拔。愁肠一段写难投。频呼小玉吾何隐。语不惊人死不休。
僧问洞山。寒暑到来
    相倾相夺燠凉天。漏桶如何异漏船。若为人时冰亦暖。高原不见净花莲。

异僧参仰山

    甘露门开优钵花。宜乎金锡响天涯。神通不是无尊者。见客须还小释迦。
僧问法眼。如何是曹源一滴水。曰。是曹源一滴水
    孤儿逃逝几星霜。不觉投他蛊毒乡。一滴元来是一滴。烂烧父母所生肠。

国师无缝塔

    无影树头春色融。黄金世界一花中。层层落落该模竖。拟向烟霞千万重。

芭蕉与夺□杖

    雪上加霜犹讶少。针头削铁更求尖。转身路在难回避。罗汉不曾知赤盐。

妙喜背触竹篦

    云门鳖鼻横当路。毒气逼人机夺机。急拔蛇头迟了也。罗□入命已多时。

庭前柏树子

    西为祖意庭前柏。一犬吠虚群犬传。觉铁打成三尺觜。大唐依旧化三千。
僧问云门。如何是诸佛出身处。曰。东山水上行
    拔却斗门千尺闸。百川放使向西朝。当初禹力归何处。只见渔人弄海潮。

达磨只履

    皮髓分张无一物。匆匆归计荡家财。五天风月只鞋底。留与儿孙掘地埋。

临济无位真人

    旷劫以来曾有物。分明体露肉团头。是他屎橛如知臭。九曲黄河混底流。

赵州勘婆子

    老婆当路种荆^8□。多少师僧惹着衣。有个赵州亲勘破。猫儿日下眼无光。

洞山麻三斤

    当机答佛尚山麻。应手开敷笑簇簇花。试向吾家秤上看。惊人春色不消多。

洞山三顿棒

    椰子身中胆如天。早知脚底草鞋穿。慈悲棒下有恩怨。接待往来三十年。

秘魔又

    道得不得叉下死。逡巡多进泥中履。当机倒转枪头看。秘魔真个是魔魅。

无业莫妄想

    无业只言莫妄想。哑子口中无片舌。脚跟郎当若随他。分明万时一条铁。
庞居士参马祖。一口吸尽西江水
    不与万法为侣物。物也见主眼卓竖。利剑斩空万象鸣。发机须是千钩弩。

大悲千手眼那个是正眼

    重重手眼总无差。ＤＴＤＧ堆头破草鞋。任手拈来光灿烂。入门须看子胡牌。

多福一丛竹

    君子从来不拾遗。任他斜曲长闲枝。录年多福拏云手。应是龙孙骂雨时。

青原庐陵米价

    庐际之米什^8□价。惹动江南万斛船。不作高低酬得过。何妨屋里贩杨州。
石窗恭禅师诵莲经。至父母所生眼悉见三千界。闻风刺棕榈叶声得旨
    风刺棕榈鼻孔穿。娘生肉眼见三千。通身一片瞿昙舌。吐出火中清净莲。
山谷参晦堂。闻岩柱香有省
    视听与之夫子道。聪明终不及回愚。天香满院吹岩柱。是汝以吾为隐乎。
僧问九峰和尚。亲见延寿。是也无。曰。山前麦熟也未
    救病应须谙药者。乌玄鹄白甚元由。孝儿终不触爷讳。延寿山前又麦秋。

德山得旨烧疏钞

    南方魔子誓将扫。此汉还堪报佛恩。吹灭纸灯无伎俩。金刚腾焰尽乾坤。

雪峰鳌山成道

    客店无眼老冻侬。灼然消殒十虚空。七村土地叫成道。大地擎来个雪峰。
真点胸参慈明。问云。汝以何为佛法要功。真曰。无云生岭上。有月落波心。明诟曰。面皱齿豁犹作此见解。真曰。愿为决之。曰。无云生岭上。有月落波心。真契悟。
    湘波江上湘妃瑟。鼓起悲风入杳冥。一种是声无限意。有堪听有不堪听。

则监院丙丁童子来求火

    锦花三月落阳城。途路不如家舍贫。昨日春风枝上面。今朝飞逐马蹄尘。

德山入门便棒

    据关一将敌千军。辟易龙蛇阵上兵。百战场中真烈汉。十分死地振声名。

临济入门便喝

    鉴在机先正令行。烟尘不动致升平。望风四塞偷心死。祸起防胡万里城。

杨岐三脚驴

    杨岐三脚弄蹄驴。踞地金毛也避途。一日追风三万里。看来怪事不如无。
沩山与仰山游山。忽鸦衔红柿落
    红柿乌衔希世珍。尊慈所感价千斤。师资两口一无舌。谁使道香千载薰。
僧问大沩。有句无句如藤倚树。是和尚语否。沩曰。是。便问。忽遇树倒藤枯时如何。沩呵呵大笑
    俗薄风移周化起。夷齐楫粟未为高。明招添得沩山笑。王库元无如是刀。
赵州洗钵盂
    国设干戈何所图。推民涂炭觉非无。其将万物为刍狗。惟道则天唯圣乎。
赵州吃茶去
    众生过咎藉师邪。知识元来不撒沙。上味醍醐成毒药。须知现有赵州茶。
长拙秀才问长沙和尚。百千请佛但见其名。未审居何国土。还化物也无。曰。黄鹤楼崔颢题后。秀才还曾题也未。云未曾。得问题取一篇好
    百千诸佛居何土。崔颢名飞鹦鹉州。万古一轮黄鹤月。几人欢喜几人愁。陆亘大夫问南泉。古人瓶中养一鹅。鹅渐长大出瓶不得。如何不得毁瓶损鹅和尚如何出得。泉召大夫。陆应诺。泉曰。出也陆。从此开解
    笙歌宴罢画楼风。客散烛残眠正浓。落月一声钟报晓。朝天人在白云中。
甘贽行者入寺施财
    首座施财他不肯。南泉为代念摩诃。凡情圣解百千锻。打就粥锅成太阿。
僧问灵云。混沌未分时如何。曰。露柱怀胎
    唱道泥人坐宝莲。怀胎露柱寿椿年。杀人见血灵云老。业镜高县混沌前。

丹霞烧木佛

    格外机锋天不测。高烧木佛御寒来。试看院主眉须上。玉转珠回八斛灰。

仰山镇海明珠

    鼓槌相□商量极。甘舌如雷硳答声。此是十方常住物。仰山未必向人倾。

赵州布衫

    问者不亲亲不问。青州布衫为谁裁。铁牛皮下全无血。蚊子从他插觜来。
经曰。吾不见时何不见吾不见之处
    独把琵琶弄汉音。胡天月白杳无邻。四弦裂帛流泉急。虏酒千钟不醉人。

云门□杖化龙话

    生杀同条那一机。如山如岳绝毫厘。何消特地化龙去。万象之中更有谁。

蚯蚓化为百合

    微吟一发几春风。遍在诸人耳窍中。滞水ＱＵ泥无了日。出圆通又入圆通。

小麦化为胡蝶

    梦入南栩栩飞。傍花穿柳不曾知。晴春睡足日犹永。^8□几丧吾复是谁。
道宣知藏闻巡更铃声得旨。后学者凡有所问只以拂子作摇铃势
    巡人警夜火铃声。历劫无明当下明。日午郎忙摇拂子。十方诸佛打三更。

第0段 智觉普明国师语录卷第五
_


第0段 智觉普明国师语录卷第六



偈颂
奉次正觉国师因乱书怀韵

    小欲才生失大通。触蛮战阵两俱空。强兵犹困有为梦。猛将未知无上雄。但以猿心悬树杪。终教蛇影在杯中。保安消息无囊盖。日域元来震旦东。

谢故旧惠铛儿楮皮

    铛内山川喜沐芳。书封花锦远传香。忽惊相别岁光转。白雪缲成又绿桑。

和韵天龙再铸大钟

    百炼精金再出炉。金刚正体大悲模。通身是晃口一音说。小大随他扣击殊。
严侍者别称竹稳。和元朝老宿月江师翁旧韵作证
    一击机先迹脱尘。大梅移舍未为邻。壶中凤舞湘天月。物外龙潜渭水身。幽梦枕流贞有节。清标如玉见其人。那知此地成林日。冰雪相看别是春。

和韵兜率和尚扇面画竹戏题三首

    心手相忘竹化龙。满空珠雾一挥中。夜深扫落天边月。把作人间濯热风。
    笔搅湘江云起龙。吟成唱和凤群中。遥知多福一丛地。露滴禅袍月拂风。
    朗吟惊起葛陂龙。四座云烟呼笔中。问着西来祖师意。数竿敲玉短长风。
大纲
    龟毛整顿定吾宗。量度元非小纪中。看看恢张众目日。罗龙打凤有何穷.
不琢
    天产至珍希世祥。莹然自有破昏光。全真讵肯劳雕琢。定价须还他大商。
大歇
    圣解凡情尽底休。终无一法上心头。洪钟应扣元非意。白发青山几度秋。
天鉴
    混沌分开挂碧铜。纯清绝点自含空。灵云相见德山令。不出机先一照中。
祖芳
    四七二三传至今。灵山会上一枝春。花开五叶敷天下。错在破颜微笑人。
东宗
    五十余传西祖旨。春风面在百花枝。元来佛法新罗耳。万派日朝知不知。
海门
    远烟浪外立家风。把断关津迥不同。一路指南端的句。两三行雁夕阳中。
梅隐
    常老家风尚带酸。工夫着实独耕间。黄金弹破非心佛。不识馨香满世间。
愚隐
    灰头土面绝痴痴。藏拙市中人不知。唯有南泉求个汉。终无一解露风规。
肯翁
    惭愧平生向外求。千般伎俩不如休。老来冷暖自知处。咬破虚空在点头。
海印
    金波长涌纳众流。万里搭空群象浮。按指光中瑞的别。夜深明月上潮头。
月洲
  涌出冰轮岛外秋。清光迥与海瀛流。好攀仙桂一枝玉。更为珊瑚问渚头。
文溪
    印破悬河无碍说。一毫头上定来源。便从这里入作看。八万伽陀日夜翻。
悦岩
    一喝机先展笑容。玲珑八面正春风。烟霞喜气冰崖崄。不着雨花惊解空。
仲立
    昆呼季应见其人。卓地全无独露身。应是法幢随处立。胡家曲子万年春。
钟山
    通身开得虚空口。一击当机摧铁围。忘年入流平处崄。观音耳里着须弥。
云峰
    千仞势从肤寸擎。通玄有路绝纤尘。峭巍巍处为霖手。染出虚空背上春。
太初
    自从露柱叫怀胎。劫外春风铁树开。凝始玄冥拍手笑.威音王佛舞三台。
秀山
    润气层层玉蕴祥。含春草木也非常。泼云苍翠挺然立。不逐众峰竞岁光。
息隐轩
    当年济北一株阴。覆荫苍生雨露深。似此轩开来憩者。至今麟凤竞成林。
塑师子
    蓦地烟身尘聚堆。西河弄得咬人来。试从百亿毛头看。一一毛头一五台。
德叟
    道韵充然自有。皇天未必党其亲。沩山昔日单丁住。麟凤成林千载春。
龙湫和尚见惠大溪砚形如风字亦似门字故取名龙门风月。纹有月有星。云雾露华珊瑚宝物山川形势等。昭著可观焉二首致谢。
    开凿龙门观禹力。天河脉脉暗通时。光摇金气潮来急。清挟霜华斗转迟。碧落欲风云叶叶。珊瑚吹露月枝枝。奇哉不借搏他手。投我以之阿耨池。
    毛头星现衲僧机。领略劫壶风月时。一片恩光含秀润千年文质未陵迟。持来袖海如承露。妙用挟山同折枝。唤作神通无不得。鹏飞鲲化此天池。

华林

    春风树树无高下。被物馨香取次吹。昔日灵山微笑旨。至今烂烂一枝枝。
密传
    此事明明在汝边。门竿倒却话方圆。灼然一字不曾说佛法二千三百年。
道隐
    由来万法唯归一。此一不知何所归。昨夜法身藏北斗。大悲菩萨眼如眉。
雪溪
    冰花相映浪花清。彻底寒光片片明。一色那边人不荐。如何演出广长声。
无畏
    狗儿打就万黄金。照见赵州古佛心。师子不曾求伴侣。大悲菩萨是观音。
心田
    断臂机先立处真。道香元不在秋成。谁知搏饭底禅味。位粒皆从者里生。
竺芳
    一花漏泄天春。微笑和风叶叶新。那识少林深雪夜。馨香已属没腰人。
的传
    祖父田园知几秋。自家契券有来由。老来更见怜儿意。赐与门前太白牛。

答虔九峰三首(于时居巨福前板)

    猥承公命主天龙。且把平生付塞翁。性野不曾鞭怠惰。力微何敢振纲宗。薰人兰气春生室。惊胆杨花雪后风。应是一封高友信。投来系我累年蒙。
    义念报投云有年。临书只觉卒难宣。声名今日陈尊宿。问讯当时杲骂天。闻道机锋宾辨主。好扶宗教正兼偏。愿言何日因缘会。商确云中咄咄禅神。
    海东风月上眉棱。分座巨山任不轻。犹整羽仪依凤穴。会看云翼举鹏程。忠言可作逆愚耳。巧诈宁如投拙诚。吾道陵迟谁切齿。九峰千古太高生。

又一首硳三章来意

    松门剥喙送佳音。午睡惊人掷地金。一幅写成青眼顾。三章歌彻白头吟。不知何物硳深意。但觉微言豁郁襟。强步韵严君莫讶。古来为好出难禁。

次韵独芳问东陵和尚

    稽首西云堂上翁。尊年八十振宗风。羞成对面山川隔。喜借独芳言语通。天外珠玑咳唾落。江南风月朗吟中。灼然不负参方眼。若木花开在日东。

次韵赠南禅首座归越州省亲

    薝卜丛中尊宿陈。孝心全见老莱伦。白云天远太行望。黄橘霜香前越亲。爱结层冰元又性。道推大辂自椎轮。夜明帘外新丰曲。唱作胡家万户春。

悼东山侍者

    坐脱立亡还侍者。乃师佛法竟如何。金鸡一拍东山晓。曲唱还乡哩哩啰。

天山

    大地擎来总不同。巍巍势压半空雄。脚跟自有通霄路。百亿须弥是下风。

次韵

    江梅欲放海东春。也有关山冲雪人。欲此不成鳌店梦。冤家何似昔年因。

次韵贺恩赐舍利

    玉粒锵然出宝瓶。寒泉激齿他咒声新。天恩感动四花瑞。一念圆成一佛身。

化佛像光相

    如来万德紫金容。各各圆成当念中。脑后一槌重下手。放光何止八千东。

次韵赠恬书记归东关

    镇海明珠竞解求。黄龙颔下见亲收。相逢不说锦旋事。又问云山主丈头。

火后重移二亲墓(自东关移京师)

    劫灰吹转双亲梦。无缝移来话正圆。一夜泪干东海水。孝心重见火中莲。

绿橘叹一首聊诫同门小生

    庭前绿橘足观光。望在秋风果熟霜。稚子摘来藏叟颗。孝儿空惜献亲香。先时酸味还兼苦。期节金颜亦未黄。汝也汝兮痴也绝。何知冬夜始堪尝

觉山

    自从了取通玄路。举眼无非清净身。痴雾迷云遮不断。菩提树放劫壶春。
次韵寄南禅侍者挂锡天龙
    一段风流情未了。频呼小玉几朝昏。吟高独秀峰头月。梦锁万株松下门。
    夜静更深独掩门.商量极处一灯昏。客窗梦破西山晓.雪搅长空万马奔。
    龙峰高处可齐天。却讶龟山不露巅。侍者国师真跨灶.三呼掩耳老婆禅。
    孤汝负吾图立宗。不论殿后与先锋。者回暗度陈仓了。三级云笼又几重。质中华侍者为前净智通叟师来京抗状乞塔所。官也祭其懿志之至乃赐以公文。临行求偈借韵二首赠之。兼简方外义堂二师
    贵为先翁苦役神。世间谁复似之人。梦寒西洛多风雪。望远乡关几夕晨。行矣莫愁相别早。归欤须领满怀春。遥思净智庄严地。日映黄金山骨新。
    又因华侄暗惊神。蕴玉宝山思故人。负汝负吾三唤梦。相逢相别半炊晨。杨花白发吹初雪。枫叶牛颜领小春。方外义堂应念我。何时浓煮井花新。

谢玉泉传卖墨

    千金难赎柱山璋。美砚磨来始见光。多谢玉泉投此物。万松吹露碧云香。

次韵临川龙湫法兄赴千里山头陀寺

    写句千重云落笔。从他使我入吟乡。道声扬远鹏张翼。德化熏时麝自香。不怪八祥生宝地。元来无祸起萧墙。头陀寺古得新主。选佛也知开试场。
次韵淳古年笃孝梦亡母纪之加以哭师(物外者南泉老人轩扁)。
    抑非刻木最传名。也胜空桑亦寄生。自泣沾衣愁未解。但陪随坐语犹明。影留物外泉终夜。梦觉海东霞接城。一个男儿云决志。世间何异幻皆成。
次韵早梅奉供楞伽庚兄就塞煮雪贤弟请命
    上林先合一枝粲。谁弄月残和晓妆。湘ＨＵ此时新见德。剡藤何处远封香。续成大雅嫌雕镂。领得阳春敢失忘。共试无非清且暖。遥知煮雪沃枯肠。

次韵偶作硳灵江师二首

   有铁牛兮无铁鞭。为怜荒却祖翁田。蓑衣梦熟黄金殿。一枕清风四十年。
    众器由来金玉做。金光非器器非瑚。参禅行脚超方眼。画得虚空便作图。
次韵灵江师山居
    岁晚天寒雪正皑。琼枝无价担头柴。不知炉底回和气。也有砂瓶雷动来。
次韵廓首座感瑞华(于时司纪纲)
    枕头推出率陀宫。洞里春光迥不同.昨夜眼中藏北斗。遗身舍利满虚空。
留别韵
    夜明南浦上。拾月勿辞劳。壮气应磨剑。佳怀只付毫。匆匆云隔地。望望或惊涛。游子待何晚。开春雁影高。

次韵灵庙晚望

    鉴在机先威力多。宜乎护正亦摧邪。灵山付嘱只者是。秖树晚凤吹雨斜。
白莲社韵
    为报山中十八贤。莲开一念未生前。直饶念得弥陀现。方木从来不逗圆。

次韵题常在光院

    吟入风松龙在渊。定余茶鼎月分泉。尘寰咫尺金仙地。上界亦应无此天。

留题方广寺三首

    云顶山头方广寺。扶桑此日远闻声。谁人一啸禅余月。四十里天风露清。    倚空新寺夕阳多。履崄人从龙背过。万叠青山遮不断。白云何处接沧波。
    大愿老禅吾法弟。钁头开发祖翁田。余生得遂归休志。瓶锡此来分涧泉。

次韵贺峨古岩再司南禅表率三首

    睦州一代老陈尊。现在龙峰面目存。薝卜丛风薰净地。优昙花瑞照桑门。吹云长霓蟠胸卧。卷海寒潮鼓舌奔。天下两翁称觉偈。郁乎锦上簇花言。
    主得人时道必尊。宜乎大法不孤存。绳床雷振梵天雨。蜜荔春回兜率门。迦叶袈裟传信远。韶阳主杖脱鳞奔。东山击节西山舞。海口难宣助喜言。
    七百丛中秀老尊。抑扬扶竖我宗存。两山唱和东西寺。一树春风南北门。果熟已知时也至。道香堪使世倾奔。黄梅盛事正今日。壁偈联芳几首言。

天龙退后赠首座及大众

    疗病归来天上寺。□眸树树百花风。住山^8□斧五缘外。聚首冤家一笑中。乔木那堪楼倦翼。九渊应是起潜龙。威音行道付黄檗。翻思煨香芋火红。
先觉老师出入同门几乎四十载矣。爰乙已之冬荣膺公选。兼应檀越请开堂浓之天福。丙午之春不忘旧因问寂山中。喜不自胜。拜请表率于众。一日出示。先师和章。拜读则三十年前。着一鞭作也犹如今日。敬倚尊韵。
    受师庭训似公稀。果见一鞭千里飞。今夜相逢灯下梦。山风吹雨入希微。

送贯书记西游

    一锡西游海宇宽。不妨随处立三关。那知千古慈明下。也有黄龙出世间。

送大义藏主归乡省亲

    远驾鲸涛去问亲。白云飞断孝情深。看他随色掌中物。抵得秋香几树金。

送俊英侍者为亲行西州

    侍者参得禅了也。铁船打就下西州。者回端的报亲句。十里松声都府楼。

再住天龙示众(谢大众恳请兼大同西堂时辞南禅请前途债是也)

    举世相争是变通。谁人解捕树头风。浮生乐在罢休地。百岁易过弹指中。只为冤家添丛系。又匡清众领天龙。前途有债偿凭此。自觉苍颜喜气红。

次韵寄清见九峰师二首

    寄来佳偈濯尘蒙。祖苑重回全盛风。今日金鳌游刃手。多时福顶视云翁。
    力整颓纲更是谁。安师意气与天弥。珠明南海清商夜。一座臣峰月时。

送模堂藏主东行

    菸菟睡起出深林。无意惊人人自惊。好去海东一万里。鲤鱼一棒要亲行。

送小师中现侍者游方

    百事无能鬓作霜。少年怜汝告参方。行行昼锦归来日。为我须煨芦菔香。

劝相侍者行脚

    赵州八十尚行脚。三拜钦师义不轻。况复春秋当鼎盛。苍龙可怕碧潭清。

送圭侍者行脚

    一千七百则公案。一一看来只一疑。若向布毛头上会。参禅未必涉多岐。

送机侍者行脚

    似负泰山行脚债。迢迢一策问相阳。那时若展揩磨手。古佛阿妨也放光。

送棠禅人行脚

    十七参方老骂天。薰风话下破无禅。一鞭须使辕驹起。千里毋劳螘磨旋。

送凌雪云松藏主行

    临行一句太无端。迦叶门前倒刹竿。大藏五千何所说。从教海水结强天寒。

送光侍者行

    俊矣东山光侍者。生来自有衲僧机。铁船打就去浮海。载得谢郎何日归。

交韵送善福义堂老师行

    鳌山客夜风回。话到当年一百梅。诗句有神惊海岳。笑谈令我坐春台。遥思征驾云相逐。临别郁襟尘不开。传语东关诸道友。何当扣寂又云来。

示珠侍者行

    更深夜静一灯孤。尔也以吾为隐乎。雪后千山春又动。还令征雁念相呼。

借韵赠常宗侍者行

    日月蹉蛇蚁磨旋。春来又见蕨生拳。征鸿翼接五云外。梦蝶魂惊二月天。寻友道怀温白玉熏人世故苦黄连。来时可记南阳路。佛寺金银北阙前。

无垢

    家风非学毗耶老。保见鬓丝吹雪明。圣解凡情俱荡尽。不知何以为安名。

明室

    日月两宫开户牖。肯将虚白当家风。谁知三万灯王座。只在方方一丈中。
送从书记归高丽(高丽生缘)
    黄龙关子无人透。把断要津三百年。今日海东开一路。逢人解问我生缘。
送使禅人送高丽人
    相送使臣逾漠时。片帆冲浪去如飞。和风吹到鸡林月。带得几分春色归。
送高丽使万户金龙归
    君恩山重一身轻。万里波涛跨怒鲸。信物通风来日下。地天交泰见时平。泰童昔采长生药。汉使中寻弱水程。争似今临艰崄际。经民济国悦皇情。
送同使捡校中郎将归
    干戈不动将军雄。汗马何论盖代功。诏命重承传信远。圣聪终达沐恩同。兆民和乐有为外。万国春风一笑中。归去麒麟应敝阁。扶桑暾映瑞霞红。
海浦
    万里云天接一沤。珠还红蓼白苹秋。远烟浪外商量处。多少归帆来不休。
次韵谢东关元帅赠无准无学墨迹
    谁谓我宗无语句。墨痕狼藉两翁书。公家送作侬家宝。白壁黄金也不如。
送月山书记行
    天龙产下此黄龙。头角峥嵘向海东。不识禹门三级外。拏云何日起腥风。
和韵濑户神庙(清拙和尚作)
    吾神誓在护生灵。潮汐气昏鳞甲腥。果有老禅来说戒。卧龙长镇海东青。
次拜片冈山达磨塔韵
    江头一苇揖梁王。又问蓬瀛陟彼冈.缘了三生思大老。御衣春暖梦魂香。
童相文殊开光明
    金毛百亿头童子。一一毛头辟化门。大智圆成师七佛。通身是眼照群昏。
次韵谢人惠群玉韵
    贤贤道契无霄坏。足见吾人游刃心。睡起开书奁有镜。兴来搜句物皆金。飞鳞仪羽绪余语。使鬼吓神严崄吟。只为友于深没古。阴君肉暖尚存今。
贺石室和尚赴建长
    幢建金刚知几寻。风回千载巨丛林。云衣缥缈天飞盖。花两缤纷地涌金。尘拂翻身师子吼。龙盂开口海潮音。赞扬耸动三千佛。般若波罗蜜甚深。
用前韵送悦岩藏主受龙华嘱得胜兴公文归
    受嘱胜兴来访寻。公文喜气满山林。碧梧秋转吟边月。白露天高脚底金。五百众中留不住。三千里外有知音。龙华叶叶春风信。藏海重重印得深。
玄峰
    身外由来无别法。青山满目太高寒。通霄路在脚跟下。莫作建常鸟道看。
才知客出示海东诸大老偈。且又求途中语乃次其韵为赠鹿峰韵
    庭柏何唯重似山。担来见子未曾安。行行行到瑞峰日。古佛也须牙齿寒。
正传明岩韵
    无宾主话见重行万窍齐扬称赞声。把作铁窍鞭又还汝。何妨打破圣凡情。
金龙大喜韵
    见说东瀛玩夜明。也知风月不相争。秋光万里天如水。雁信犹惊旧日盟。
瑞泉义堂韵
    义翁余力多。铜铁把心磨。咳唾惊天上。信传从弗波。六环金锡杖。八句妙伽陀。持又问归路。奈关山月何。
芳侍者参方求偈。南泉刀下猫儿活。赵老言前狗子知句。续之为赠。
    芳也生而好坐禅。相随左右十余年。犀牛谁复应吾索。野鸭难令把鼻牵。狗子言前知赵老。猫儿刀下咬南泉。三千里外^8□讹处。洗脚匆匆在上船。
应安四年辛亥之冬客中偶作
    背负龟峰二十年。头然努不忍安眠。钟声吼破清凉晓。一笑掀翻螘穴天。
    一钵生涯天地宽。满身风雪几雪山。多年苦屈今方述。铁树也须春上颜。
    放舍万缘唯得间。乾坤把作一蒲团。既无余债可消遣。主交卧云何处山。
    几向大槐争变通。楚人那得楚王弓。到忘天下无天下。却把须弥纳芥中。
    陵谷相移几度春。和盲着得眼中尘。白云流水千山外。楖栗横担不顾人。
    无资不得千金病。有智能来万里忧。若使帝尧忘一已。巢牛何渴颖川流。
游实际寺二首
    游山时得丹山雪。大地撮来无点尘。可惜妙高孤顶路。离离荒草没平人。
    黄梁梦熟午炊中。并取平生付塞翁。门外东西南北客。天涯日夜海涛风。
云门寺偶作
    丹阳山下云门寺。白发倚窗江雪深。水鸟浮沉云断续。渔舟载得一闲心。
    三山相接白云横。古殿院深钟梵清。可想老禅禅寂夜。寒潮月上海珠明。
    此去洛阳三日程。瘦藤冲雪拨层雪。死柴也解吹和气。海岸枯椿春几分。
    海岛风轻钓艇横。枯丛岸岸月华明。十年京红洛尘梦。一夜寒潮拍拍声。
    茆堂竹户生柴火。雨雪山风满室烟。茶煮溪冰春味淡。蒲团推出一枯禅。
    千山雪拥玉峻嶒。万籁声沈晕一灯。冷火枯柴长夜客。因嗟鳌店不眠僧。
    随身睹史把茆草。应念庄严万玉丛。一道神光三际外。莲从火里放花红。
因病二首得橘一枚发汗
    客中兼病岁云深。风雪满床寒不禁。取汗有方还乏药。但烧松火拥炉心。
    三旬绝粒待呼吸。□杖皮穿骨节寒。耆伯手中无一物。黄柑把作大还丹。
踊跃地藏
    踊跃何因三七日。山川摇动赞扬声。当年叮嘱不虚受。心地平时世界平。
八旛灵庙
    誓在金汤护法城。直心明鉴应群心。今朝为谢威神力。透过参天荆^8□林。
稻荷神社
    灵感无虚地稻荷。众生正命住依他。千钧大法今将委。莫记灵山付嘱^8□。
守岁
    浮囊行业古人遥。触倚寒窗四顾寥。赴壑修鳞知几几。明朝又是大年朝。
壬子初正试笔二首(江中有抽笔峰)
    海岸潮来客梦惊。今朝说道又回春。前峰点染凌云笔。扫破虚空五字新。
    云外一声清晓钟。千山撞动正春风。太平天子嵩呼日。野老门前见变通。
守岁韵酬无外首座见和
    丹丘守岁洞天遥。句嚼冰霜坐寂寥。喜有同人双只影。鬓华相照到连朝。
试笔韵同前
    一曲胡家无孔笛。谁人把奏少林春。神光千古照天雪。吹作杨花唱日新。
    不上须弥撞帝钟。威音行道赞皇风。天门应是开春日。枯木龙吟信暗通。
守岁韵酬胜侍者和
    贵君相侍共逍遥。冰孽分甘斗室寥。村落驱傩消一笑.白云归岳水东朝。
试笔韵同前
    衲帔蒙头积雪深。寒岩枯木不知春。黄梅争自破颜信。莫说一枝花又新。
    因缘时节一撞钟。万国惊回化育风。百草丛中须认取。牛儿鼻孔与天通。
又守岁试笔韵酬龙江浩藏主见和三首
    云凝大野夜情遥。神坐客孤天籁寥。百岁光阴过一鸟。不知何暇贺春朝。
    将谓已价行脚债。钵囊花绽客中春。尘埃不掩曹溪镜。无位真人白发新。
    动静俱空耳处钟。是非已过树头风。春来犹有^8□眠客。十劫思惟付大通。又前韵酬旒首座和
    冰雪相看事已遥。嗟将闹热易清瘳。丹丘客寄间分岁。梅雪争春在早朝。
    洋屿云门天下惊。道风千载百花春.是谁追得先贤迹。背触机先句献新。
    炉开大冶铸洪钟。橐钥应须大块风。四碧眼胡经百炼。声香千古十方通。
又前韵酬干书记和
    仙凡一路不曾遥。副墨是谁推至寥。爆竹声随残腊尽。山呼万岁鼎新朝。
    鼠咬井藤人不惊。大家相竞喜迎春。山中唱和烟霞外。笔下龙蛇吹雨新。
    圆通门启晓天钟。振起蛰虫谈笑风。锦上花铺文字印。明珠九曲螘丝通。
送僧之天桥礼文殊大士
    六环古锡天桥月。万里长江夜渡风。蓦直路头如蹈着。文殊不在海龙宫。
次韵寄题天桥文殊堂
    金毛吼处海涛惊。十里天桥夜月明。无著不知今日事。玻璃吹浪雪花清。
送干书记之艺之严岛
    去买艺州严岛船。春风二月百花天。领徒行脚好时节。莫看百城烟水悬。
    三春花柳生缘句。万叠云山驴脚关.更有海神相见处。团团珠绕玉珊珊。
送僧之严岛
    艺之严岛众神聪。受记灵山护我宗。百八十廊潮逆顺。人探海宝问龙宫。
佛涅槃
    莺啼燕语广长舌。柳暗花明妙色身。靠倒灵山百万众。春风舞袖有波旬。
送帆首座之九州
    万里关山□杖头。平分风月适清游。艺之严岛探珠去。更为飞梅问九州。
送旒首座之九州谒志贺灵神
    内院梦回凉意浮。眉间剑气火星流。三千里外诸讹眼。帆影风高鹿岛秋。
谢月山书记远来
    袈裟空裹野盘僧。羸得生来无一能。至老身心都放下。齐眉头发乱鬅鬠。同人问寂三千里。高谊凌云百万层。火不热兮水不冷。却将往事照奁菱。
    故人冒暑远寻盟。错在雪鳌眠不成。一语灼然无合杀。又呼归雪杖月余程。
圆鉴
    曹溪古本非台。拂拭何劳着力来。试看灵云下手处。百千诸佛是尘埃。
玉林
    琪树丛丛挺秀时。瑶花琼叶最珍奇。交光布荫十洲外。不比珊瑚^8□月枝。
大正
    至道元非偏小窥。才求趣向堕狐疑。顶门一只金刚眼。烁破群邪自不知。
德海
    至矣皇天辅弼功。金波长涌浩无穷。重重百亿浮幢刹。只在当人一念中。
大幢
    吾道千钧化向东。何妨随处立宗风。魔尘不到网珠下。宝刹重重佛日中。
虎林
    养得大雄山下机。巨丛深处瓷全威。不劳老觉频呼唤。一啸惊人自有时。
大济
    吾法流通在后生。只图苦海度迷情。看他个个圆成记。那处秋光不月明。
玉江
    万顷全无瑕颣尘。清光彻底洁冰轮。验过招扇横趋汉。要见连城酬价人。
嫩桂
    领取少林千载春。昌昌茂荫绿新新。风前无限祖师意。天外香飘月一轮。
南明
    岭外春回话正圆。祖师端的不传传。百城烟水杖头眼。九万鹏程脚下天。
文溪
    劈箭机先字义全。好从者里便流传。甚深微妙广长相。八万伽陀日夜宣。
钓溪
    几把丝纶抛玉饵。澄潭照影镜奁开。离钩三寸如道得。自有金鳞负命来。
古传
    吾家一着劫空先。器器相承话正圆。尽却今时如领取。春风依旧百花天。
一关
    韵阳个字当机立。早是吾家第二门。更有上头金锁在。何妨透过独称尊。
无位
    只个真人独露身。阶差不立未为亲。却居贤圣丛中在。贤圣丛中勿等伦。
先宗
    无形有物镇度存。标格超然觉后昆。推到最初端的祖。威音王佛是儿孙。
刚中
    至柔之性养成时。果决当机不失宜。一片顽心生铁铸。诸方巧施奈何伊。
雪屏
    琼花影洁倚冰崖。一片虚凝绝点埃。照破卢公千载面。寒光不惜玉奁开。
竹隐
    藏节烟云倚邃幽。风标玉洁出常流。冰霜难与夏虫语。惊世金声片瓦头。
无见
    安师读破楞严句。一处才明六处然。果是髑髅干不尽。阿那律眼照三千。
大省
    黄叶止啼诳小儿。谁知四十九年非。一枝笑破头陀面。万象森罗齐发机。
觉山
    人我摧来泯是非。当机推出个须弥。从前正遍知诸圣。列在下风知不知。
梅岩
    直向悬崖放下时。惊人春色一枝枝。工夫养到圆成实。勘破空生更是谁。
芝田
    三秀祥凝万顷烟。九枝春暖一犁天。收来粒粒皆金玉。便是吾家大义禅。
明浦
    月满汀洲水接天。芦花相映夜光圆。远烟浪外归帆客.到此方知有者边。
至清
    夷齐不食干戈粟。未免是非尘耳根。大德养来愚到底。玲珑天质玉含温。
无参
    因甚赵州言个字。看来眼里着埃尘。诸方浩浩说禅也。美食何曾中饱人。
玉丛
    蓝田灵种簇春风。日暖瑶花佳气葱。叶叶联辉无异草。栴檀薝卜不相同。
大方
    参禅逗到不疑地。古策风高游戏场。南北东西无等匹。更于何处定封疆。
重玄
    了了了时了最难。却将三要使人看。直饶体妙明宗旨。鸟道那边更有关。
直心
    才说单传迂曲了。何劳七处强推穷。净名道此无虚假。依旧三星绕月宫。
古潭
    鸿蒙分破发源头。湛见纯清绝点流。佛也不穷来处远。碧波澄彻月明秋。
龙江
    头角养来横海身。湘波深处暂潜鳞。疾雷吹浪五千里。应是风云际会辰。
端溪
    彻底清严鉴物时。广长才演涉离微。正传穷到无涓滴。利济还他劈箭机。
藏海
    毗卢法宝等空圆。求者徒劳向九渊。接指机先开示旨。寒潮日夜炽然宣。
先鉴
    有物色空明暗前。云门抽顾未为圆。须知从上间诸佛。悉在灵台一照边。
金溪
    丽水源清气应秋。寒声激出广长流。就中无阴深深意。月掷澄潭万丈钩。
南堂
    明正为方户牖开。此中终不着炎埃。莫言冷淡家风别。自有薰弦入奏来。
玉溪
    源出昆仑两瑞流。琮琤绝唱发天球。磨光照影无尘点.不着南泉来牧牛。
无畏
    空尽众生唯一点。有何诸佛可平吞。好参师子嚬呻句。直向虚空急打翻。
大茂
    性地丛丛一两春。可知养得本根深。此中不见小枝叶。佳气集成祥瑞林。
无等
    如同声色却非同。独运堂堂万象中。端的若将伦匹见。春风不在百花丛。
虚中
    当人心内见空生。恰似孤云点太清。不信出头天外看。重离何必在文明。
大愚
    只个顽心似铁牛。南泉求底是同流。看他七师圣佛智。不及毗耶默一筹。
奇岩
    玲珑八面一机新。异秀希芬别占春。喝起空生三昧定。不妨花雨也惊人。
性空
    看得赵州无字破。谁能火里起清波。纵夸善现泯诸相.争奈天花乱坠何。
康叟
    万缘休罢得安宁。只^8□腾腾度此生。徒觉春风吹上面。鬓边霜雪几千茎。
次韵示祐小生四首
    在初千里步。发足固为佳。惊世摘星手。继明光雪纱。衣珠从指得。宝所隔情赊.桃李成蹊日。寸阴应惜斜。
    青刍如束玉。贵为若人佳。风雨霜毫笔。江山扇面纱。诗成教鬼哭。道直与时赊。应是兰兄信。一封三道斜。
    为贵久长志。晚成思器佳。九重涓滴水。千尺寸丝纱。填海勤其至。移山智未赊。止乎吾圣远。中激泪痕斜。
    一饭缘云熟。泉甘觉地佳。凯风吹彼^8□。凉意足吾纱。半榻闲云宿。四邻良夜赊。蔷薇清晚露。月挂架头斜。
用前韵自遣十二首
    倦翼投林暮。地偏山气佳。红霞鲜截锦。碧雾薄笼纱。沙际鸥相近。沧波梦不赊。忘吾何夕坐。花月影倾斜。
    空江终日对。人境共如佳。穿地芦锥铁。弄风波縠纱。道情山雾淡。世路海波赊。因忆南台坐。香烟袅袅斜。
    嘘吹同是气。才转烈成佳。一缕危悬道。千钧表信纱。翳花纷不止。空觉忽而赊。直指曹溪路。如何迂且斜。
    身其为道器。传赖后昆佳。焰续苏香火。烟熏栗色纱。水波虽易转。湿性不曾赊。为问西来意。短长丛竹斜。
    山中今日友。作社话传佳。护在鹅珠命。会期鸡足纱。同心胡越绝。对面智愚赊。一啸推窗坐。风牵雨脚斜。
    求伸伸作咎。甘屈屈还佳。奔渴阳摇焰。凝心云拥纱。山中蛇虎忘。原上鹡鸰赊。春意都无事。游丝百尺斜。
    茆庐容膝坐。磨镜碌砖佳。古曲幽松榻。细香风竹纱。忘流闻性复。涉境见心赊。六合谁知已。江波弄夕斜。
    汲古尝枯淡。稍谙风味佳。鱼丛依臭水。蛾聚扑灯纱。三四争无几。喜嗔何太赊。移兰堪养性。隐器口喎斜。
    但使心随境。何知转处佳。三千茎草上。一顶福田纱。贝叶未尝散。龙华再会赊。斫开人我手。利剑掷空斜。
    神器公明器。当虚福凑佳。吹阳葭管律。测景绣纹纱。麟趾咏诗远。鼠皮相义赊。月将从缺满。日必至中斜。
    物外逍遥客。随缘步步佳。茆敷先圣座。叶拥隐人纱。锁寂松门小。通幽竹径赊。寒梅为我主。^8□月影横斜。
    顺时温定性。自养道情佳。百岁半炊梦。三年一拂纱。海潮何所去。水月在空赊。彼泛谁家子。推篷灯火斜。
又酬无外首座见寄六首
    风月诸空座。平分未是佳。定深安堵雨。机峭裹鞋纱。笔下诗千首。山高海又赊。不知缘遇地。何日插竿斜。
    诸药因多病。病除除药佳。龙眠尘匣剑。雷怒饿蚊纱。芥接山何小。毛吞海几赊。疾风狼藉至。劲草不曾斜。
    眉间藏剑手。作略起家佳。争奈金襕服。翻成饭袋纱。器同冰炭异。风一马牛赊。吾道终无坠。谁回咎运斜。
    蒲团犹有地。伴我暮年佳。镜里菱鉴水。雾中花翳纱。路迷桃洞远。人去竹林赊。松下移时立。袈裟滴露斜。
    蒲鞋名达远。深晦德弥佳。龙钵云生座。燕梁泥点纱。寸钉牛力抵。尺磨螘旋赊。九万扶摇上。谁知羊角斜。
    杜宇村村雨。似催归隐佳。薪烧云乳鼎。药扶玉尘纱。气浩丹田暖。梦清黄土赊。时哉农事动。万柳弄春斜。
祐也又和八篇。与元二首共一十首。别次之以当小跋
    乳虎□牛气。爪牙天产佳。五言春草句。十样墨梅纱。传世风流妙。入神雅趣赊。禅余尝味坐。不觉斗杓斜。
又和十首盖为祝其高飞远举耳
    酬酢心降崄。重吟步韵佳。貌端连有壁。龄妙不胜纱。句嚼冰霜洁。唾吹珠雾赊。龙孙三尺竹。挂壁为谁斜。
    境接五台遐。山川护圣佳。花妆三昧酒。草结七零纱。梦熟龙宫静。仙升兔窟赊。万松师子吼。跨海一桥斜。
    蕴玉山光秀。发英群奔佳。高吟仪凤竹。禅寂护龙纱。天为井蛙小。风随海翼赊。奇哉童子握。焰焰剑铓斜。
    通塞诚天矣。行藏履道佳。宗高盛岭钵。刹辟盖山纱。头角丛生密。光辉连理赊。新条知几许。春色倚栏斜。
    钥锁金绕指。至妙德惟佳。鸡犬飞腾灶。猕猴入定纱。灵机元易转。智焰不为赊。紫竹白沙路。珊瑚树树斜。
    性地无人管。万金供日佳。针投摸海线。山重裹身纱。一念阎浮错。八千真净赊。贵元非尺壁。莫使土圭斜。
    孤策浮云影。东西折蹋佳。青眸方外客。紫赐日边纱。有道秕糠重。无心物累赊。却思鳌店夜。危坐脊梁斜。
    含齿非无性。应时知愧佳。禅那空万境。忍辰着方纱。尘梦无明熟。鹞睛旋火赊。悠哉烟水渡。千古一桡斜。
    满山吹宝花。薝卜作林佳。扶腋天风锡。飘云歌咏纱。银河清可揭。玉宇豁非赊。想见传三世。郡伽香火斜。
    物物医王愿。药壶倾出佳。客寻瑶草地。僧倚翠屏纱。鹤塔千年老。飞楼百尺赊。依然西下日。夜夜照东斜。
祐也偶作诸公唱和一百八章。跋之又以四十字
    篇章几族花。百八转轮佳。投报皆珠贝。剪裁唯锦纱。针锋亲劄处。线路密通赊。药语千年下。应回既倒斜。
秋月
    指话机先绝比伦。寒山一语翳还生。看看万里无云夜。白露吹空群象明。
追悼
    黄泉何永阿爷梦。空也难容罔极恩。一夜泪干东海水。三千云雨为谁昏。秀林
    新抽春色几千枝。佳气匆匆世最稀。此地可知曾蕴玉。作丛群木悉光辉。
东禅
    西来祖意绝言诠。莫谓单传到日边。三拜起来无一事。满庭积雪又依然。
越山
    面目超然云雾中。倚天苍翠泼空来。更从吴地尽头看。削玉芙蓉知几重。
天助
    履道端时德祐之。苍苍终不与其私。明明百草祖师意。且藉春风为发挥。
天山
    高倚层霄云雾上。领春苍翠泼长空。须弥八万由旬势。至竟看来立下风。
机外
    不拨转来非俊流。言前有鉴合相投。三千里远千钧弩。一发何妨打铁牛。
大壑
    摩诃般若甚深海。一滴从他小见投。百谷赴来终不让。汪洋何止特藏舟。
南溪
    王老东西牧拈牛。奈何白日昧源头。定宗若谓在河北。依旧胡人不梦舟。
复古
    才说还源非本有。不如当下尽今时。直饶露柱交参佛。犹堕他家第八机。
雪舟
    岁晚推篷六出飞。四溟寒入一身衣。探竿不犯波澜手。万斛明珠载得归。
某甲申复报恩堂上义翁禅师。某不通书门久矣。悬想与日俱积。忽获手柬代以隹篇三章。慰业何量。又见惠太祖师翁宝翰。流行坎止风波静心保养之语。将以垂慈荫于千载者也。虽一字句非三千世珍之所比。况一轴乎。感激于中不胜蹈舞。依押谢来意云。
    尺素披缄见面门。春风座上听谈论。况吾太祖无文印。义负山兮轴载坤。
    幸得作邻猿鹤栖。槐烦惠念问樵蹊。千钧一臂今谁任。大道东兮不在西。
    风波忽作静心待照烛昏衢此巨燃。况复三篇来意远。光风霁月洞中天。
前韵代柬
    曾在锦屏深杜门.岂将不出为高论。因思济北荫凉树。钁下龙鳞盘厚坤。
    当门松竹可幽栖。积雪从他埋小蹊。一夜鲤鱼惊蛰至。海东盆雨暗关西。
    铁树花开时节缘。逢人不出又徒然。报恩堂上消渊默。那识雷声震五天。
又
    三昧定中游戏门。词锋贯挫夺朱论。咄嗟开口有人辨。肠胃摇干又荡坤。
    栴檀丛里异踪栖。大象经行非兔蹊。卢老碓坊筛米子。簸箕唇外出江西。
    山形主丈解随缘。颖脱生机选佛然。自有南溟搏击翼。积风何日大鹏天。
又拜宝墨
    一自泥牛入海门。更无消息与人论。火星迸散新罗外.老祖生缘元在坤。
    种梧不为凤凰栖。大道由来绝径蹊。揭示扶桑东畔日。又携只履海门西。
    流行坎止任前缘此语千年印定然。圆觉海中分一滴。长鲸吹月浪滔天。
又自遣
    梦里佳音扣荜门。高谈不到世间论。祖师省得一毫力.三画连干六断坤。
    云外最适晚年栖。是处有山归隐蹊。为我忧非知我者.举头残照住居西。
    大圣不知曾有缘。三三前后众如然。一条脚下台山路。万古长桥跨海天。
人造梅花献佛求偈
    冷处工夫打彻时。商量全在鹫峰枝。花闻五叶三冬雪。不是春风着意吹。
    鉴在机先施设时。无限树上得兹枝。一花九夏寒岩雪。放与火中优钵吹。次韵酬无外首座见和
    游戏场中弄物时。平分风月报春枝。也知二十四番信。三寸舌头消一吹。
次韵酬诸兄造杂花树
    妙唱珠回玉转时。珊瑚压倒百花枝。剪刀磨在裁春舌。春气熏人取次吹。
    天造之工抗力时。勒回生意上冻枝。风流不在孤山月。阆圃春从手面吹。
次韵造梅花
    破颜消息瓮中天。淹杀灵山百万仙。绝后为他重出气。一枝拈起世尊前。
    空手把来天下天。翳晴花见藐姑仙。疑团忽地冰消了。一段精神造化前。
    花开冷焰刮霜天。应手春风惊睡仙。吹转罗浮千载梦。云门一曲月明前。
    花中声价释弥天。物外春秋橘皓仙。映夺惊人希世白。光华吹雪夜禅前。
    生成后地气先天。只尺千春花隔仙。谁把玉箫吹彻晓。夜明帘外古菱前。
    工到梅边别有天。弄珠吟听步虚仙。元来的皪冰霜面。指示夏虫炎热前。
次韵谢沉香木造杂华树
    子叶孙枝贞实心。未曾容易发龙吟。碧桃春入砂盆手。推出昙华瑞世林。
    逍遥游手化成心。裁剪风光费几吟。功至无功销寸铁。牯牛便放向桃林。
    批玉联辉古佛心。伽陀唱作贯花吟。庄严净地消弹指。甘露春回荆^8□林(把荆棘等作枝)。
    枯木寒岩铁作心。春风座地劫壶吟。幻花枝上入三昧。芥室放开香积林(芥室室扁)。
    觉树着花工伎心。香熏定惠入微吟。春风藏得春风面。座上买山支道林。
    馨香吹露度琴心。曲碎凤声丹穴吟。秦外洞天三十六。大成风物一丛林(酬诸公)。
辛亥之冬教二三子印写文殊五字秘咒。五十洛叉遍记之。以五言八句伽陀五首
    七佛师尊咒。威神不可加。金毛狮子吼。火里钵罗华。海印发三昧。指端光万邪。洛叉轮五五。愿转化河沙。
    圣狮无畏说。利刃把尖加。影印千江月。春行万国花。机轮如是转。种性悉摧邪。功德愿增进。度生空海沙。
    是龙应有足。莫讶为蛇加。秘咒三千万。罗光百亿花。无明元大智。印破竟非邪。稽首法王子。尘尘金布沙。
    信是金刚窟。均提无复加。慧光该十世。忍辱备众花。月上真空面。轮躯鬼窟邪。时乎甘露雨。春色遍尘沙。
    印得无师智。从他纸置加。蒺藜平地种。栗^8□满空花。利剑挥追佛。信香熏辟邪。清源茆草露。不觉滴加沙。
次韵赠小师周梵侍者告辞。兼简苍龙大建藏主(大建东山放牛老师之资.黄龙宗之孙.梵春宫苗裔)
    京城呼锡问村师。寺枕江老翠微。雪壑风融泉酿绿。冰崖梅放暖吹衣.缅思天阙开春日。至祝御香熏禁闱。去复有心探海藏。行行楷背莫相违。
    割爱降尊已访师。参禅切忌住希微。宜将虚白用为座。莫使风尘熏染衣。七百年来翔凤地。三千春色启皇闱。范寺曾劝勤巴子。追躅高踪不可违。
    东山雾海指南师。只臂力兴吾法微。知足包空应量器。福田无相本来衣。生缘佛手三关铁。魏阙祖庭千载闱。毫末吹云头角在。昭苏莫与渴望违。
贺防州明府大内前别驾征伐功成归国
    千里折冲胸有城。机谋内发几神兵。望风奸贼胆先落.奉国忠诚功已成。冻意春融民草动。渴心雷振蛰虫惊。况闻合下馆旄节。惟德当传播大明。
积善之家奕世英。汤池吾法护金城。思波福海天无际。标柱胜幢山弗倾。丈六身从拈草手。一一香祝答布金诚。遥知禅悦长为乐。不二门中老净名。
又庆战功在一身
    气挟山川秀且华。名飞日下未为奢。忠心磨剑义余祐。孝道通神业克家。背水雄机先屈敌。火牛奇策不推爷。更凭追念金言嘱。永转愿轮摧万邪。
寄大明天使赵别驾(王孙赵子昂之孙讳可庸号啮雪子)
    世路悠悠动易迁。心于无事日如年。春生秋实何言地。鸿去燕来齐物天。采药蓬宫何所用。问仙方丈又徒然。负山国命为含齿。一叶身轻鲸海船(药山秦唐故事)。
    吴兴学士向风赊。不二玄谈声振遐。翰苑文章天上锦。人间春色笔头花。贤孙节操知谁赏。啮雪襟怀可自嗟。义感山林千里外。诗兼骚雅思无邪(吴兴子昂居号松雪)。

寄大明天宁和尚来朝

    百世圣明臣亦贤。非虞奸起梗山川。阵云横海三千里。杀气吹天五十年。痛念烝黎多作鬼。不知边塞几回烟。林泉老朽非无意。喜见太平消息传。
    修盟温故为通津。两国生灵受贶新。雨露乾坤齐育物。东西日月互推轮。赐衣香暖瑶花雪。禅馆定深蓬岛春。盛化何妨今视古.吾门宗祖大唐人。
寄大明瓦官讲师来朝
    吾朝举国知归法。圣祚绵绵民所凭。三百尺金南寺佛(像在南京东大寺又七大寺一也)十千余锡北山僧(乃睿山也传教大师开基有三千院)当初睿愿坚磨铁。近世危机薄履冰。否泰时乎耆老去。真风谁复勉旃兴。
    为法忘躯来此土。披云蚤晚见佳期。世涂通塞非今日。教道流行况有时。袍裛天香辞北阙。针浮雾海指南师。人生叔末感缘遇。藏里摩尼开示谁。
次韵金龙石室和上。赠中心树书记问丹丘隐兼见简
    头角深藏几度春。惊雷须慰渴望人。宗师药语不虚发.千载松根有伏神。
    义解冰颜笑语春。相看果不旧时人。朽残愧累金龙问。四海云生笔见神。
次韵净妙德翁和尚问隐
    良工功就九年弓。谶现祝香金合封。闻说尘中轮转法。毫端宝刹几重重(前年寄偈.有金华合子封何事中有南山祝寿香之句)。
    几个吞蛇杯底弓。披云睹日尺书封。丛林凋弊回春手。锦上铺花又一重。
宗海
    一念万年非促延。正流别派又徒然。汪洋胸次无涯涘。日夜从他朝百川。
道果
    菩提树子本圆常。五蕴山中久昧藏。只使心花开发去。馨香何必待秋霜。
次韵示雍禅人。兼谢安国老师见简。
    古者修身不怨天。苍龙犹怖卧深渊。亏盈白日示时蚀。持实黄杨缩闰年。荫壑藏春三月雪。海潮卷两万松烟。千差搭在毗卢印。几世香灯祖塔前。
    惟德养深闻达天。骊珠灿烂九重渊。一声雷毂推何晚。千尺龙鳞蛰有年。北阙传宣恩诏日。南山应祝御炉烟。禅余妙唱贯华偈。祖苑春回浩劫前。
玉畹
    满目清和九亩春。垄头高下总蓝瑛。国香收拾登场日。寸土增光十五城。
竺传
    灵山当日破颜旨。递代相承要在人。十万里来何所付。一花袖得五天春。
次韵谢赵别驾可庸缮写国师塔铭。兼谢惠墨梅二幅纨扇一柄
    阊阖云开春意浓。人忘道术远相容。清风动静月团转。淡墨横斜花影重。塔下光明惊寂定。毫端胜会现天龙。云门果是长生域。入海泥牛不露踪(第七赵公句诗篇写就道情浓。一幅投来见德容。客舍春城唯寂寂。吟游华果几重重。五湖风月胸中物。万丈光云泓下龙。朔漠雪寒南雁外。不知何日问行踪。
次韵谢朱本书塔铭篆额
    惟德闻馨惠与齐。清和如璧十城低。同风千里是莲社。大隐一身非竹溪。投棹银河探月窟。问仙方丈拂云梯。灵槎若过丹丘下。釆有芝兮煮有藜。
谢旒首座赠王元章墨梅一轴
    睡足午窗茶味浓。住音何处暗惊神。寄来天外一枝玉。便是江南万斛春。墨客题篇争拾月。水云清白好为邻。王郎风韵何其远。粲尔相迎姑射真。
次韵答赵别驾谢赠龟石玄云
    玄云引得层云谊。绝胜人间使鬼钱。粲粲金星花上露。霏霏珠雾月升天。奇珍得主发光秘。佳句惊神与世传。袖里方壶东海水。披仙应是感前缘。
次韵霖子寄赵别驾
    清谈一夜入玄微。风雨竹房吹客衣。叶落千山僧北去。秋高八月雁南归。牵船白日稍头转。放缆绵鲸云背飞。寄语赵公重复命。寻盟莲社莫相违。
次韵硳本中掌书
    图南年老雪吹头。已矣百城烟水游。雁外一缄披尺帛.客中三岁咏千秋。每承诲答为铭感。徒恨病缘成系留。幸得东风便我信。为君先问四明舟。
和祐子冬夜书怀九首
    冬来林下寺。隔屋喜邻梅。淡泊何人耐。嗟呼缩头来。珍珠千里雪。天地一坛灰。无味验真味。杨岐栗^8□怀。
    月魄冰魂梦。西湖处士梅。三冬俱雪下。千涧锁寒来。天籁平沈夜。虚明一色灰。全提犹有句。渊崄老真怀。
    立雪挽春回。寒侵彻骨梅。既明如此在。不负问安来。大地一团铁。通身五斗灰。见闻元是道。只贵守平怀。
    的的悬崖句。春风特放梅。暗香从绝后。冷蕊再苏来。清煆太虚骨。细吹何有灰。全无锥地处。万象一吟怀。
    少室双株桂。东山独树梅。枝通南北信。荫覆古今来。分岁烹牛宴。拨春烧佛灰。家传锁口诀。作者不迷怀。
    分得东君化。菩萨花独养梅。壶中和气溢.物表壮观来。墨试万年翠。春尝百草灰。头头游刃术。收在自如怀。
    黄摇茶褐柳。花点鹿胎梅。律入阳春转。时融白雪来。几苏枯槁绿。吹尽烧痕灰。布谷知何日。欢传村野怀。
    了法无孤起。知春必藉梅。金人通梦后。白马载经来。火试贝多叶。烟空槁木灰。虽云三足鼎。一实在虚怀。
    风月平分物。何如破腊梅。一瓢跳地处。万象发真来。神助几章句。惊人十首灰。是谁堪上笔。空佛古菱怀。
遣怀四首
    悠悠壬子秋。只影倚丹丘。波涌珊瑚月。江分白鹭洲。松寒霜鹤老。岛古玉鳌浮。得失知多少。^8□栏见一沤。
    乾坤青眼老。瘦骨杖皮穿。万事风过耳。一身云伴眠。秋高乌鹊夜。月满白鸥前。他日浮萍迹。是山埋骨缘。
    忘身事亦休。转处自随流。 皎皎长天月。萧萧落木秋。小儿邻造化。大道固深幽。白发残生梦。青山一枕头。
    力弱患多风。忘前类瞽聋.洞深难避湿。茆古只生虫。幻药搜乌有。医方体本空。周年不出户。自作懒禅翁。
又用前韵
    叶落始惊秋。桑门老比丘。幢五空里电。花界泡中洲。胡汉非珠有。阳波逐渴浮。虚无无极诀。拨火几求沤。
    此生休复休。去止似萍流。叶落山中雨。霜清林外秋。垂藤猿影挂。残月磬声幽。刹土微尘佛。不消拈帚头。
　　玉江^7□公新开实际精舍。追蹈大沩杨岐应庵高躅。为众竭力赞佐丛林。果见功不虚矣。依韵祝之。
    真空不见妄缘尘。便恐高推圣境人。衣覆曹溪八十里。地开南岳一炊巾。净瓶波澜涌无极。生铁身心磨曷磷。忆昔应庵称夸灶。桃花永荫祖庭春。
题长江千手堂壁
    钟梵晓清声彻云。精修僧在竹房深。三摩地月凉如水。毕竟空花春入林。夜浪急回千岸雪。朝暾淘汰一江金。赞扬可尽芥城芥。手眼重重接物心。
癸丑夏六游天台寺。借榻山中感兴有作。
    手扪星斗倚危层。御墨榜门龙欲腾。香火年深三世佛。殿堂苔老半千僧.岩间云宿夜将半。木末天高月未升。世人上炎尘吹正盛。山中风露洁如水。
题池阳寺千手堂壁
    闻说天仙开此地。洞门岩古白花新。通身手眼栴檀像。满面慈悲杨柳春。海月高标山上寺。溪声长洗世间尘。我来三段无余事。叹息当时雕造人。
次韵硳赵别驾
    喜闻汉使既回旄。又想诗成夺锦袍。香墨未干松雪泽。希声古调碧云高。分来吴水半江绿。不假并州快剪刀。道契初无胡越隔。苏仙何必问参寥。
次韵酬朱本
    岂谓扶桑仪凤毛。烟尘阻绝因空蒿。博望万里仙槎远。属国千年汉节高。骢马风和嘶紫塞。乌台春色上青袍。诗篇惊回朝信.云雁数行江水皋。
铁心
    浑钢打就脊梁时。非佛还他老马师。一道神光三际外。不萌花发蒺藜枝。
无文
    分明一画未分先。印破虚空字义圆。海藏龙宫收不得。吾家把作祖师传。
寒岩
    冰霜面目自玲珑。不许空生坐此中。枯木龙吟花雨日。何妨冷地领春风。
天香
    丹桂露华飘碧空。那知金粟漏家风。谁将一钵上方饭。百万熏开毛孔中。
鼎山
    面目堂堂三足分。巍然推出铁昆仑。当机不让盐梅手。烂煮须弥蓦口吞。次告别韵远硳赵别驾二首
    不忧愚鲁识荆迟。锦段作堆投我诗。蓬岛风高回棹日。银河秋肃揖星时。德彰麟阁三朝节。喜动天颜万国知。恨在桑榆余景近。难期南雁寄相思。
    西忆美人淇水滨。引望仪貌睹朝暾。发吟雄气蛰虫振。呼笔彩云仪凤屯。朔雪寒威苏子面。阳和春意汉家恩。三年逆浪仙槎月。应向吴江照梦魂。
次韵寄可庸别驾。聊伸不忘之思
    歌宴皇华酒几添。三年守节未为淹。雄才经世见苏子。交熊愧今非道潜。破浪风帆牵锦缆。披云天阙卷珠帘。蟠桃新献瑶池寿。一笑春光长翠髯。
次寄祐小子韵酬赵别驾
    王孙啮雪在西方。几度相望倚客床。梦里黄梁经岁熟。吟中白发为忧长。诚明感动灵神鉴。恩化心熏祝御香。莫讶萑巢生凤羽。陶梭不借禹门阳(祐子昨有养仁雀诗)。
次夏日书怀韵寄赵朱二君子
    海气天低日夜蒸。士峰六月削寒冰。骨毛风冷三千里。面目霜严一百层。验取吾家鹅护雪。标为幢刹夜明灯。山中禅寂有余味。细读来篇啮玉僧。
    一甑乾坤酷毒蒸。二君情味满怀冰。文才波涌水随地。仁性山安云益层。竹院无时风扫榻。茆薝何夕雨侵灯。攒眉莫掩渊明耳。恐有过桥取笑僧。
小师梵允禅人告辞去。见大明天宁和上瓦官讲师。且求途中语书之为嘱
    知识难逢火里莲。吾尊曾说丈因缘。行行时至百花路。步步风轻二月天。有法可求非学道。无心所得始参禅。聊闻举着便回首。未免堕他光影边。
次留别韵寄赵君相公
    山山岚气海天低。绿暗红稀百鸟啼。留别中怀形健笔。温存高义及幽栖。流传相思夜还夜。云引瞻望西又西。千古风流彭泽在。今朝只缺送过溪。
次韵酬朱君掌书
    开国中年向圣丘。治民风教有来由。天仙降佛蓬莱露。海日初生若木洲。文武承神同所守。君臣奉佛未曾休。他时追躅乘桴迹。游刃何妨解铁牛。
寄赵别驾梦飞梅有作
    菅家产出玉麒麟。时遇圣明能铸人。千载腾辉西府月。一天推白北山春。名飞云海世无敌。足濯沧浪楚有臣。啮雪梅清安乐梦。方知忠义感通神。
示圭侍者南游
    三唤机先便下山。男儿打就铁心肝。大圭元系衣中在。知识门头试献看。
示禅人南游
    雪后千峰春又回。南游兴入岭南梅。祖师在汝脚跟下。百草头边荐取来。
    参禅拨草又瞻风。途路百城烟水中。不见洞山初瞎秃。慈悲棒下认爷翁。
    怀抱孤寒要汝温。何堪千别苦丁宁。临行记取祖翁嘱。三百年前有古灵。
小师梵利禅人告辞南游求途中语。兼要别称。字之曰铁心。作偈为嘱。
    过水提瓶未敢遮。区区辞我道何赊。扶摇已跨图南翼。叮嘱不劳添足蛇。海日扶桑金锡影。春风梅岭钵囊花。作家槌下翻身着。只个铁心应莫耶。
寄四明天宁仲猷和尚
    □□□□桃洞春。甲寅芳讯感情深。玄□□□□亲勘。此地何藏二两金。
寄大明瓦官无逸讲师
    癸丑缄书达甲寅。报章千里谢^7□^7□。慈航东棹三韩月。云盖西回万国春。遥想雨花飞宝所。应吹甘露涤炎尘。南游诸子向风化。一会灵山俨若人。
寄要关津藏主
    一别回头海作桑。摩尼投处足观光。近来龟鹿藏灵瑞。可想祖庭黄落霜。
小师周梵侍者来省。大建知藏长吟以送之。雷□谷知藏又和焉。倚韵以为梵子途中警策。兼柬建谷难弟兄。
    吾家一著论俊流。隔江横趋第二头。看他本色行脚土。未尝曹门问郑州。为子拨沤觅火种。拈起兴化碗脱丘。香林十□□□□□然舌头咬着骨。老我负得□□□□□□□成奉魏阙。不见昔日楷□□□□□受龙脑钵。兼葭苍苍露为□□□须□邠州铁。枯木龙吟犹带喜。喜识消尽道始是。东山二难吾心知。黄龙亲孙的骨髓。三寸快利磨吹毛。山摧海枯无不拟。若问云壑朽痴禅。浮生穿凿风过耳。

第0段 智觉普明国师语录卷第六
_

第0段 智觉普明国师语录卷第七



东林
    春入扶桑万国阳。群丛萌动竞芬芳。就中会取无情说。甲乙依然属震方。
和中
    一气冲融应万端。物情舒畅尽开颜。不知将谓吹嘘力。造化渊源方寸间。
高节
    面目凛然生铁机。风标拔俗世尤稀。胸中自有弥天气。无意折冲千里威。
寄呈定福象先和尚怀古三首
    金峰分手各天涯。见说归来问故家。陵谷相移青眼老。光阴如待白头嗟。吟中清兴庐山月。笔下春风楚地花。应是溪深龙出晚。云霓望在转雷车。
    曾买江南渡头船。丈夫雄气自冲天。鲸波梦远八千里。雁外信惊五十年。素蕴无心沽柜玉。紫泥何日起林泉。嗟呼丛社秋云晚。应手春风思老禅。
    德不孤兮必有邻。砂盆声价忆先人。相忘乐在同风社。际会难犹隔海津。大法惟时将一扫。全机谁复发千钧。古今天地古今是。日月无私两露春。
竺华
    西干优钵一朝开。五叶传芳入汉来。试看少林深雪夜。不萌枝上放春回。
祥山
    庆云吹雨翠苍苍。瑞气含春草木光。试向顶头移步看。通玄一路不曾藏。
双竹一竿竹篦
    三尺黑玄分背触。一同一质曲兼斜。通霄路在兴云手。洋屿江头鳖鼻蛇。
    双放双收毒手中。同条生杀不通风。佛来也打祖来打。拟议死蛇吞活龙。
示小师梵超禅人南游
    去扣百城知识门。通方眼在草鞋跟。他时蹈着来时路。彻底知吾不说恩。
送珠侍者南游
    三唤声中已脱麟。图南志气自超群。行行记取荣旋路。跨海天桥日下云。
桂月
    金粟香飘天外风。婆娑清影露华浓。何妨坐断寒山舌。撞动一声楼上钟。
拜十六罗汉像
    一十六人三昧起。尘尘妙用化随方。惠灯无尽从何有。我此深心尊者场。
心田
    一月三星即处明。德馨元不在秋成。若知搏饭底禅味。万宝咸从此地生。
天助
    化育无亲雨露恩。德之所辅复何言。春行大地阳和力。应是雷车启蛰门。
笔者附舶渡唐求偈
    最喜蒙恬手段神。锋铓三寸扫千军。墨池自有图南翼。好起垂天九万云。古田
    契券传来自劫初。才论界畔堕今时。先天消息一犁雨。万顷秋香应手吹。
无业
    生涯丧尽起家风。不履当年莫妄踪。迦叶门前通一路。德云元在妙高峰。
静山知藏来日本已有年矣。如吾乡国之语无不通也。一日记乡尊西云老师训诲。缀成八句以自警策。意在谕醉心于虚文者耳。予不胜感激。谩依韵末叹其所得。兼祝中途而不止云尔。
    伽陀唱出西干语。贝叶翻成东鲁文。闻尽闻闻闻自洞。见空见见见何昏。赵州柏树元无意。黄檗乌藤大有恩。 不信请君重问取。西云堂上老乡尊。
读传灯录六首
    字字裁成无缝衣。暗中文彩放教知。刹竿倒却系驴橛。小玉频呼蜜螘丝。琴瑟适和清怨指。春风高下短长枝。一千七百则公案。大地打成生铁锤。
　  合水和泥露布规。婆心却许逆儿知。藏机持满千钧弩。据要密张众自丝。过去劫灰吹发焰。未来铁橛养抽枝。面皮将下堪承受。知识门门恶辣锤。
    七佛定场诸祖拍。竿头筋斗翳晴知。人天回日挥戈手。觉海扬波按指丝。不应谷中瓶泻偈。无根树上荫凉枝。千金一笑寒灰豆。爆出师僧劈面锤。
    父母未生肩上衣。看他风雨穴巢知。三祇有路一弹指。丈六无余千尺丝。独子群游檀树地。迦楼鸟宿铁围枝。宗师炉鞁机关作。儡槐棚头弄个锤。
    东西密付命根衣。寸寸恩波未易知。照夜连城仙圃月。游春百尺祖园丝。吹吹灵焰丹田火。采采阎浮金滴枝。各自梦长千七百。龙团雷动瓦盆锤。
    水逆千差海又腾。鲁般斤斧不抨绳。蒺藜荆^8□栴檀露。铁壁银山火里冰。印印当空空搭印。灯灯是镜镜非灯。祖师瓦子敲门处。端的无枝七尺藤。
丹丘冬日偶作二首示二三子
    朔北天稀半日晴。搅空风雪打窗频。瓦瓶冻破寒溪月。榾柮暖回冰壑春。投枕有床周子梦。卓锥无地老间贫。水清也恐游鱼少。撒出杨岐席上珍。
    老去无心逐世波。残生寄拙此山阿。单丁清白犹嫌少。一大风流不较多。病骨五惊江上雪。诗情独载暮天蓑。冷冰冰地夜禅月。谁把工夫细切瑳。
再用前韵二首
    十日关山六合云。严霜刮面朔风频。牛皮鞔柱苦寒于。铁橛烧炉特地春。豆爆死灰三世觉。诗哦白雪一生贫。更论海印发光句。土块泥团也是珍。
    补陀此去几烟波。为法忘躯思觉阿。少室寒丛经雪后。霜华枯木放春多。云笼庞老孤峰顶。月冷岩头古渡蓑。幸有知心同社友。风前咳唾玉瑳瑳。
谢林泉庵主节后寄唐种菊花二首
    节后林泉白露吹。南阳移向我东篱。趣向晋士归欤兴。清挟楚臣寒苦饥。风味堪甘言逆耳。晚香无意醉吟眉。青刍一束人如玉。万两黄金错落枝。
    座上春风寂寞乡。谈中臭味放教长。南华梦熟蝶何在。北地书来雁作行。林下幽香分晚景。山中此日又重阳。化工转处见诚意。未到寒花露结霜。
冬日示二三子二首
    穷寒□杖共生涯。宁愿重抽节外枝。纳月有余纤芥室。摸深不下寸针丝。一天春信瓶中动。万壑松声鼎内吹。风穴单丁住山老。子孙犹坐饭箩儿。
    洪炉生铁一团疑。九转宜求妙密锤。鈌齿铸光人带印。马驹磨瓦物皆辉。遂教天下岭南信。吹上阴凉寒北枝。雪冷霜寒无淡淡。家风却许夏虫知。
江南张子旅食此方三年。远来山寺乞偈示之
    节至书云望海涯。伤心几度叫爷爷。梦长客路三千日。身独皇城十万家。念动死灰偏为汝。梅惊铁意又开花。人生否泰有阴蝀。邂逅相逢因不差。
次有所思韵示祐禅人
    拈花春属鬻薪徒。天下秋惊一叶梧。梁土二三狮子子。江西八十马驹驹。机机发弩铁山碎。焰焰分灯祖教扶。是水朝东千万派。竿头丝绿意何殊。
西湖图
    三竺灵区曾所镇。中兴皇祚藉之来。家家弦管日还夜。处处楼台月又梅。僧坐白云钟出寺。山临湖水镜当台。平生清赏南游梦。真个眼从毫末开。
冬夜示众三首
    梅花漏泄春风信。时节也知回避难。线见绣纹添日脚。瓶谙滴水结天寒。黄龙当日甚滋味。金果至今犹带酸。犹掌不鸣冤聚处。说他闲事太无端。
    平白地头条活路。时人何事向前难。镜清单暖谁能稳。皓老棍穿佛也寒。元是一盂甘露味。分成众口酒糟酸。当阳若使家私尽。有甚萧墙起祸端。
    透网金鳞犹滞水。可知身里出门难。心灰不发新阳暖。鬓雪还添照日寒。感子心头日果爽。厖翁牙颊熟梅酸。吾家无味超谈句。拈起何妨验舌端。
因雪三首
    千林冻合夜禅幽。铁意梅花香暗浮。少室春风吹不起。普通年远恨难休。因怀药峤指空谷。无复山阴转棹舟。为报平安庭下竹。漏声移到五更筹。
    九年推出个孤峰。二祖沉埋百草丛。玉象露身明镜外。金毛藏迹古菱中。家家门户梨花月。处处楼台柳絮风。一步普贤毛孔刹。善财行遍觉城东。
    晓洒寒光玉匣明。尘沙海口正吞声。草鞋痕断元无印。□杖条抽自不萌。赤肉团头冰骨露。虚空背上白毛生。衲僧恰好着精彩。大地都卢只眼睛。
云门殿前有花寡色也。记以八句
    雨露恩深独树春。睡仙初醒气犹醺。叶裁蝉翼浅黄湿。花缀蝶翎光粉薰。日上却添三月雪。风来不扫一庭云。二千年远破颜旨。古佛堂前坐夕曛。
次韵春寺偶作为祐子日新之策
    胸中刀尺剪春容。蜀段金文花又重。翠色老年庭下柏。荫凉何日钁头松。出溪深蛰应雷雨。投远倦飞惊暮钟。时习道成知损益。蒉功须至九层峰。
题大义庵示瑞监寺三首
    大义庵前祖父田。春光蔼蔼绿耕烟。栗蓬花发在今日。粳粒珠收不记年。丹灶分香甘露饭。天桥延御紫金仙。护山自有老龙卧。普请莫教惊懒眠。
    为众用心如为身。要收斯果种斯因。信根不择膏腴地。枯槁复芽甘泽春。松阜最高推兔魄。金江无底豢龙鳞。门深松竹桑麻径。三脚驴儿拂晓人。
    江外晴春向闼排。金鳌背上碧蓬莱。云含海气舒还卷。风驾潮头去又来。层翠千年图画里。澄清万顷玉奁开。云门添得把竿手。月掷银钩下钓台。
山中四景
    春来物色华。开遍欲燃花。雨露桑麻径。晴烟竹浦沙。舟遥天上棹。履踏树头霞。不是有仙骨。家风与世赊。
    松杉护寺森。月上竹筛金。茶澹贡余雪。泉清爨下琴。邻云嫌变态。分榻共虚心。禅界忘禅味。露吹瞻卜林。
    秋风老碧梧。灏气溢平芜。鹤宿松巢雪。人探骊颔珠。晓堂千里客。寒雁一声孤。且系云中影。独闻香火炉。
    丹雪洞门深。冬来夜色明。怕寒垂白发。暖胃饵黄精。空谷呼相应。逝波去有盟。阴阳不到地。枯木使花生。
再韵四首
    芳草斗韵华。归筇又落花。山游思保福。春意问长沙。周岱清无粟。梅坛暖有霞。天涯流水路。一步一溪赊。
    作丛头角森。凉意抵无金。龙管风前竹。猊弦海印琴。榴明千点火。蕉展一封心。造物从怜我。枝安倦翼林。
    丹阳几树梧。凤去草菜芜。斗射埋尘剑。水清投浊珠。爱山情味淡。忘世道人孤。一点中心暖。十年古庙炉。
    寒月上江城。玻璃布地明。曾无孤魅惑。谁中鬼家精。霜柏为吾伴。云山是主盟。自怜三宿梦。桑下几回生。
因病二首
    六贼动心王。妄尘张战场。众魔虽作党。三毒是为将。蛇吼活人剑。鸩尝夺命汤。快哉毛孔刹。炉炭即清凉。
    缚脱法成殃。通身得汗良。休言无忌口。任性且搜方。智火调禅味。忍花和戒香。下之以定水。诸佛在吾光。
书怀五首
    投老坐茆庵。窗灯月自含。碌砖磨匪镜。松柄折无谈。反耳药言苦。烧肠蛊酒甘。千差消一默。万象是同参。
    昔人犹执鞭。劝志至贤贤。微着俱知命。行藏不怨天。况承空寂旨。所贵难文传。常忆寒山语。碧碧孤月圆。
    柴门长不关。无事厌尘寰。情尽是非海。解摧人我山。韶沈丹凤远。渔去白沤闲。纵有雨花动。争如辨八还。
    一锄披^8□榛。步步地非秦。忍辱雪山草。吉祥金界春。道情堪净洁。世味绝酸辛。坐镇邦家者。那知火在薪。
    高天象极难。只恐井中观。楚主轻荆璧。周愚贵鼠肝。思群嘶困骥。顾影舞鸣鸾。孰掣三山断。为投东海竿。
前韵二十五首
    芥室以扁庵。诸尘相摄含。虚玄无著道。有口不须谈。咸谓生姜辣。因何荔子甘。若能亲嚼破。璨可日交参。
    仇多自铁鞭。学就在希贤。又冻瓶知海。灰飞管测天。觅心终不得。微笑有何传。祖岂果欺我。明言个个圆。
    初志咬牙关。古贤空海寰。庸流徒厌妄。愚子力移山。忆忘恒在此。坐卧不曾间。看他折骨肉。那吒为亲还。
    周道本无榛。人情岂效秦。只因劳眼翳。妄见乱花春。混沌分清浊。玄冥定甲辛。如何巾解结。应是斧斯薪。
    易易也难难。春从百草观。俊机敲凤髓。妙术割龙肝。辣手不烧佛。断弦安煮鸾。祖宗言外旨。着屐上旛竿。
    无住是吾庵。论何含不含。虚空开得口。万象炽然谈。冷暖自知旨。分明谁肯甘。要会诸讹处。曾皙讳曾参。
    问佛竹筋鞭。非凡非圣贤。青黄随色物。明珠覆盆天。舜若无身觉。头陀灭意传。一机投合处。规矩缺方圆。
    迷悟两岐关。痴云翳锁寰。三千毫末刹。百亿芥中山。风鼓不相击。火烧常自间孤儿逃逝梦。一觉向何处。
    衣絮入芜榛。长城祸起秦。有求战争地。无事太平春。火鼠无知热。蓼虫犹念辛。下愚移不得。救火泼油薪。
    鹡鸰歌急难。秋色冷原观。霜露摧仙草。寒风搅客肝。冲云灵羽鹤。藏彩德辉鸾。一笑付鸟有。鮕鱼万里竿。
    茎草古名庵。歌之法界含。无形常有主。不语镇长谈。裛露黄花洁。经霜绿橘甘。妙高孤顶路。把手与谁参。
    外伏世尊鞭。质疑阿难贤。珠悬衣里月。月上顶头天。器器百千煆。灯灯六十传。老胡归去后。露柱□梁园。
    圣箭破三关。飞轮定帝寰。照临期日月。带砺誓河山。化育应无象。耕桑也不间。东山家宴令。拍拍古风还。
    藏拙寄幽榛。不知云外秦。魏天双桂月。洞里嫩桃春。明养二仪火。收成万宝辛。奇哉时节理。默坐守乌薪。
    保养不曾难。直空在我观。男儿生铁面。烂衲炼铜肝。轮转腾辉兔。文明应瑞鸾。若言无密语。日上又三竿。
    羚羊挂角庵。微笑有花含。一芥诸空座。十玄无味谈。黄金锤捏汁。生铁撅掷咬甘。塞断衲僧口。任他天下参。
    牛纯不用鞭。德足自忘贤。穷道终无外。举高上有天。洪钩何所转。一气又云转。至矣大中化。头头应物圆。
    疑作面前关。乾坤不隔寰。狂歌思拾得。野语拟寒山。扫榻松风落。卷帘云雨闲。客来应眼饱。几个腹饥还。
    卜地一牛榛。谁降性地秦。花明黄鸟日。水绿白沤春。不羡囊锥颖。宁怀虀臼辛。饭余无一事。时釆洞中薪。
    举世遣情难。有身丧火观。烟霞林客服。风月野僧肝。蛇卧杯中影。群惊里鸾。蜀蛮争几几。范把五湖竿。
    金江江上庵。朝日海光含。僧寂唯禅诵。客来多世谈。连环槌可解。利刃蜜非甘。棒下无生忍。何人立地参。
    信为调御鞭。与进可追贤。鹫岭耸千古。鸡峰压五天。一轮高揭示。万水不期传。叱起三车梦。火中大白圆。
    鸡鸣暗度关。一步隔秦寰。鳞卧啼涔水。谁凭蚁蛭山。多年槐国梦。半日竹房闲。云月无人竞。百忧生不还。
    来隈山坞榛。避得虎狼秦。千里瀛壶月。四时蓬岛春。紫芝应以釆。营草不生辛。想见鲛人室。珊瑚把作薪。
    世波涉险难。双鼠不曾观。促寿鬼伤命。厄民蝗食肝。亏盈初半月。隐见五云鸾。一举通霄路。风车转刹竿。
海棠花图有鸟
    杨妃睡足一枝春。引得幽禽亦近人。千载芳声如有蕴。风前不逐马蹄尘。
次韵酬月心和尚见寄
    一信寄来鸾懒翁。披缄只觉领春风。至哉百万层云谊不在微言逆耳中。
    宗社庞眉老月翁。珠玑咳唾落天风。验过当日玄沙白。海印重重按指中。
次韵酬心初西堂见寄
    香岩曾誓在南阳。照破山河片瓦光。拶到无锥无地处。乾坤便是一禅堂。
次韵酬正续少室和上见寄
    万木摧残霜后枝。穷通有变不堪悲。忽惊春意一封信。应是东君化动时。
    春回祖室万年枝。魔外知他了暗地悲。好把少沙林无孔笛。等间吹起向明时。
送僧礼补陀
    大士生缘是补陀。浮杯截海几烟波。寒潮鼓荡圆通构。杜宇鸣时雨正多。
谢故旧至
    故旧问幽岩下阿。相迎一笑发春和。云排果卓霖林玉。月酌金樽杯壑波。天上甘香知几许。山中饤斗不水淌多。尝过风味共无饱。入奏松声鸟助歌。
雨中对花
    佛灭二千三百年。诸天泣洎正潜然。时人最赏芳春雨。溅向花枝古殿前。
移兰
    室养芝兰慕好仇。深林日永共清幽。遗音在耳孔丘叹。最爱国香吹未休。
瓶珊瑚树
    频伽衔得转风流。铁打中心不受秋。裂破巴陵三寸舌。一天星斗绕枝头。
三级图
    掣电藏机气自臊。毫芒才露便风涛。目前若也隔云雾。来处可知中三级高。
龙盖香炉
    博山云起世尊前。脱盖缠来现盖缠。心火从他熏定惠。是谁念念拨头燃。
青磁凤凰水滴二首
    背负磁州任不轻。丹云投翼也惊人。心空及第试场选。吞却曹溪月一轮。
    泥水通身脱郁攸。文明名翼照千秋。玉萧声远人何去。有口不鸣唯漱流。
虎斑砚
    一片顽然似待时。吹云伫看起风威。海龙藏腹端溪舌。只恐全斑以管窥。
笔匠请
    为贺先生三寸利。光茫直射斗牛高。点开大藏无文印。便见毛端放月毫。
蜡烛
    烧却全身古佛风。只图当下寸心空。直饶顶带圆光去。未出虚凝寂照中。
烛剪
    发焰凝冰恣放收。暗头交刃打明头。当机不昧翳睛手。解彻无心我也休。
灯盏日月为钮
    把住两轮还放行。可知日月藉他明。灵台一点无今古。此室不曾推净名。
种莲
    分种金沙阿耨池。向根浊世烂泥移。火中花也清凉露。出水何如未出时。
倒悬花萝卜瓶牡丹
    萝卜拈来穿凿时。无根花发倒悬枝。南泉直指却迂曲。国色妆成混沌眉。
读碧岩
    乳峰飞瀑夹山头。电激雷驰水逆流。百则穿来无一字。灼然大藏不能收。
次韵酬江之金田元章师见简(小师谥彼会下侍宾)
    一曲希声太古音。音音不落子期闻。舟横野渡水千顷。寺涌金田月十分。哦句琼瑶吴地雪。呼毫风雨楚天云。山翁潦倒无堪抃。借汝牛儿出气云。
次韵酬相之报恩义堂师见简
    季世颓波力激扬。灵峰不向袖头藏。会看夜半扶桑日。法战场中有鲁阳。
次韵酬甲之惠林月舟师见寄
    振起弥高向上宗。百花萌动惠林风。深嗟汝缺三拳筑。恼杀洞中云卧翁。
谢故旧书
    泰山义重故人书。满幅骊珠照我居。遥忆鹧鹄啼断雨。夜塘飞出几金鱼。
次韵示僧
    云门烂却东山禅。铁打身心果不坚。莫怪者回无一语。鸟藤放在离东先。
悦岩
    面目玲珑喜气新。忻忻草木解颜春。空生不把眉棱展。狼藉尺天花雨尘。
繁桂
    垂荫双株昌且滋。花披金栗露香吹。心空须是登科手。天外秋高月窟枝。
南薰
    绿树阴森奏入弦。凉生殿阁凯风天。试看诸佛出身处。水上东山话又圆。
德光
    履道行藏必有邻。天无私照辅其亲。骊珠投浊波皆月。花木向阳先放春。
月舟
    玉兔高推短棹秋。海潮遥接广寒流。清波有路直钩上。载得乾坤一叶浮。
大愚
    只个顽心似铁牛。南泉求底是同流。看他七佛圣师智。不及毗耶默一筹。
天吉
    大化无私仰彼苍。但应惟德降休祥。河沙福聚何言地。不在灵龟卦卜场。
瓢子韵
    洞仙之器以成形。虚白又知颜子情。倾出烟霞春上笔。物归有主德惟明。
光胜寺南公老师来问寂之次题花月雅咏。和之以偈
    金锡凌空降海涯。洞天和气几烟霞。高歌一曲蛰虫振。开遍山中树树花。
佛成道
    清寒彻骨饮惺惺。枯木龙吟遍界腥。大地众生齐受记。秤锤挂在定盘星。
送中端侍者东行(荣枯木小师)
    壮年行脚古皆然。知识门头顺逆缘。金锡风轻投虎穴。瓦孟云冷下龙渊。三千丈雪片帆月。一十州秋孤雁天。记取犀牛还债日。泰山恩重老婆禅。
次韵谢清溪和尚惠手栽蜜柑
    黄金三百颗霜柑。连理枝头摘最难。惭愧老兄来意远。秋香轻劈洞庭酸。
谢月山书记惠祖庭金橘
    收拾祖庭风味新。一封情义见吾人。光罗席上半千颗。咸是黄龙颔下珍。
春山
    八面玲峨远泼青。倚天拔地势峥嵘。香云珠雾不吹断。草木长承雨露荣。
血书父母恩重经
    刺得铁牛皮下血。恩波滴尽十恒河。所生父母都红烂。荆^8□放开优钵罗。
栽柏树
    庭前柏树力栽培。便是万年回首材。只为赵州无此语。枝枝叶叶说西来。
种竹
    凛凛琅琅玕不受埃。和气和雨活埋来。是龙龙自有龙句。头角年年侍震雷。
雪松
    瑞启蛰门千尺龙。银须玉甲势飞空。曲终未散遏云影。调转谁闻入奏风。不是上天薝卜树。定知希世钵罗丛。呼毫聊记丙夺岁。古佛堂前老病翁。
雪竹
    凛然高节为谁贞。想见庭前立五更。叶叶联辉风自定。枝枝无影夜还明。四檐白凤将群集。一杨琼花洒梦轻。万籁深沉千涧绝。冰崖忽裂折腰声。
雪梅
    冻锁明明百草丛。东君消息未曾通。孤根暖意三春信。一笑冰颜六出中。月窟香浮藏迹麝。溪边玉瘦拏云龙。江城何处黄昏角。吹起落花枝上风。
雪松
    大地全无一点尘。相逢咸是月宫人。推轮兔子知何处。惊看苍官鞭玉麟。
雪竹
    渭水苍龙换骨时。玉鳞银甲逐风飞。铁鞭击碎珊瑚月。惹着凤凰窥德辉。
雪梅
    冻彻浑身铁意寒。十虚消殒太无端。古菱台上春风面。吐出前村玉一团。
铁钉
    一机瞥转火星飞。锋利何如铁橛时。纵向上头夸独脚。作家未放顶门锤。
风铃
    敲空唱和月明前。古曲风高调也圆。相鼓通身生铁舌。观音耳里打秋千。
琉璃风
    映夺须弥南畔光。圆通教体不曾藏。虚空是口八风舌。般若玄谈日夜扬。
琉璃帘二首
    挽下天河星斗惊。银蟾光透碧波清。茎茎秋水条筋骨。挂向吾家作夜明。
    冰骨横陈碧剪蓝。满薝风露玉珊珊。更深谁下苍龙窟。不动清波意自间。
古镜二首
    日午昏昏夜半圆。照观父母未生前。迷头若也认光影。此去汉阳万八千。
    历劫当台十日轮。无踪迹处不藏身。胡来汉现微尘佛。拂拭还他非物人。
蒲团
    溪山旧是我青毡。坐断方知镜缺圆。个个安身非别处。黄龙因甚问生缘。
茶磨
    两轮推转不相迁。自有中心树子坚。漏泄建溪春万斛。赵州禅在口皮边。
风车子
    百尺竿头筋斗手。定轮回转一机全。看渠受过八风力。约不退兮推不前。
帘钩
    尖尖初月曲鸾鸾。挑上风镰向玉栏。大藏不留元字脚。珠帘卷起与人看。
长明灯
    灵台信炷劫壶前。定水为油智火圆。无始点来无尽夜。然灯古佛自他传。
无尽灯
    一灯点破十奁开。光境重重涉入来。法界海中尘数佛。同起三昧个灵台。
藏经舍利
    倒语颠言古佛心。时人多向外边寻。因风吹起无明火。锻出五千黄叶金。
贺第五桥落成
    道接长安见大成。度驴度马不消净。玉蝀横跨三千尺。截断东山水上行。
云门寺十境
镇海轩
    白月当轩忽现时。海神知有眼如眉。仰山不得老师叔。栲栳之珍倾向谁。
拨深阁
    霜风四壁一炉深。聚首无宾主话人。拨得冷灰闻豆爆。沩山萌动百花春。
滋福水
    远发清流源脉深。雷车白日阿香霖。春风原野灌甘露。四十里园云布金。
大义田
    一片闲田从祖翁。深深斗牛恳几春风。婆心全在展开手。颗颗圆成栗^8□蓬。
金鳌岛
    载起三山浮浪堆。青春论劫玉崔嵬。钩头纵有万钧饵。不上任他抛掷来。
白鹭洲
    人倚楼头月正秋。芦花分碧大江流。今朝崔颢如颗取。翡翠岩前白鹭洲。
菖蒲涧
    三千年远不曾霜。叶叶春含尧代光。只尺一溪天上月。染云仙发沐流香。
悲翠岩
    俯海苍崖千尺空。将雏翠雀倚其中。就身打劫儿孙砾。击凤巢翻便化龙。
抽笔峰
    月毫高拔碧琉璃。倒弄波澜插太虚。只个是非磨不尽。吾家密语使谁书。
出经岸
    娑竭宫中传不到。一尘擎出大千经。甚深般若波罗蜜。海岸风涛日夜声。
丹阳十题
 云门推月
    寺接海门波涌金。珊瑚岸岸玉琳琳。冰轮推出九衢上。白雪铺成大壑阴。云表风牵巢鸐梦。洞中霜入野僧襟。沉沉遥夜满山露。松竹凝辉瞻卜林。
天桥跨海
    万丈飞梁□落霞。虹霓饮海跨晴波。神仙衣□拂云降。日月灯毬借路过。宝剑磨从沙竭出。网珠张与蜃楼罗。长松修竹金沙寺。拍岸寒潮奈梦何。
成相积雪
    寺倚青冥尺五天。三冬积雪玉崚嶒。鹿流鲜血救饥火。人沥丹衷礼夜灯。蚌谷劈开千刹月。魔宫粉碎十虚冰。悲心埋没补陀境。小白花开似不曾。
普甲晴岚(弃师开山弃世也)
    弃师行业德闻馨。普甲春风泼黛青。山带晴岚含瑞气。天开地秘出人灵。檀门植福朝飞钵。手面生光夜诵经。揭得岷峨千载烛。前峰月上定僧棂。
神府画屏
    五云天府玉屏围。十里沧波湛凤池。淡墨烟横明白鹭。黄昏月上洗玻璃。春秋染在丹春色。草木长含雨露辉。障却红尘无路到。可知仙聚会琴棋。
鲛宫玉箱
    脱死风波鳌得延。重重宫殿水晶天。黄梁玉匣春秋富。弱海蓬壶只尺悬。消得三周间白日。归来七百有余年。我来欲问当初事。唯有桃花不见仙。
千岁龙松
    铁甲龙鳞裂白崖。千年镇国蛰门开。雪添春色献君寿。月捧夜明劝玉杯。入奏南风长解愠。卷潮寒籁忽惊雷。何当作雨作霖去。慰望来苏泽九垓。
九世圣灯
    化被吾朝九世尊。涤尘智水湛天源。灯明补处率陀火。寺镇龙宫海岁门。星斗粲然开玉轴。波澜浩荡涌红暾。愿言呼得均提子。分彼余光普破昏。
金岛雪浪
    障得崩奔既倒澜。金崎突出海津关。鲸音大震喷银浪。鳌背急回翻雪山。白雨撒沙风卷断。苍崖承雹岛飞还。青霄千古一轮月。影在波间暂不间。
福岛白沙
    先生釆药得仙灵。奉使秦皇为避秦。不向桃源徒问路。远探蓬岛此颐神。白沙犹照鬓丝雪。丹灶未寒和气春。缅想天山楼上月。夜深呼梦鹤声频。
次韵酬及书记(及愚中)
    老卧烟萝忘岁月。惭无梅子骂非心。三生引望西方美。一息残□朔漠阴。白雪遏云惊梦破。金芽邑露领春深。枯肠吟彻茆堂晚。万壑松风吹月沈。
前作二首附录
    百城烟水在眉棱。余得吟心对碧层。明月清风间不日。加沙禅榻冷如冰。三千里外云游梦。一十七年林下僧。遥念山中枯木众。香销古篆坐残灯。
    □杖皮穿瘦骨棱。螺青叠嶂拥门层。春来鬓发犹留雪。老去情怀淡嚼冰。只影月邻虚白室。是山皆主水云僧。相忘乐在千金诺。风雨短檐何夕灯。
次韵答及书记
    古锡凌空间朽年。青刍一束王堪延。金山一面秦方镜。鉴在机先不用宣。
寄真如椿庭和尚
    锦旋传喜过三霜。会面犹如隔异方。龙阜雷曾从震旦。凤台春乃复扶桑。万年椿寿兜楼祝。五叶松花甘露场。想见金刚幢子上。长标不夜若英光。
题松冈观音堂
    脚底层层苍翠寒。银河可濯碧云端。妙颜尊浴马蹄水。渴仰人开鸟道关。今日凌霄仪凤竹。当初横海钓鱼竿。松冈山上圆通月。几处钟声吼夜澜。
    绀发梳风绝顶云。缀星冠盖照天新。梵音雷震广长舌。悲体山开随类身。沧海誓深桑又绿。尘沙劫远柳长春。威神有意图清泰。一马见留奔逸尘。
丹丘即景韵
    老去无心逐景光。方知日为野人长。鹃呼望帝迷身世。蝶引庄周入梦乡。浊水投珠波悉月。兴丛有麝草皆香。贤贤莫患器成晚。为道不休终至忘。
春夜泛月韵
    落霞孤鹜海涯天。寺倚青冥渔浦前。河汉月随春水棹。丹云钟到野僧船。子规啼得裂山竹。白鹭于飞抹晓烟。境也待人如此在。古来徒说鹤成仙。
松岗大士韵酬及书记见和
    音声得度大悲尊。混迹劳生几解烦。五浊淤泥莲出水。三摩净地月光昏。冲涛奔马上香饵。破柱疾雷惊蛰门。喜见网珠垂范偈。重重涉入一尘根。
老怀一首寄及书记
    钓寂丹江已七年。再逢高友问枯禅。清谈不换扬州鹤。佳会却思桃洞仙。孤雁秋深良夜月。残灯漏永落梧天。人生几几解颜日。多是故交叹逝川。
愚翁老师酬以一偈依韵为谢
    满头吴雪老山棱。昔日南游似不曾。物外赏心秋蚌月。眼中知已夏虫冰。深藏希世麟龙角。甘做长行粥饭僧。迦叶门风穷至变。刹竿谁点五天灯。
送小师祐禅人东行
    告辞壮志在参玄。白露秋高八月天。谛审先翁锁口诀。男儿不缺打爷拳。
赞木做文殊谢雕刻人
    心手相忘下手时。木头也是振全威。神龙归握众生智。般若无知七佛师。五五圆通鹅择乳。二三多少蚁穿丝。翻身更有悬崖句。百亿毛头狮子儿。
读传灯录
    风鼓须弥相击频。转眸海水又扬尘。兔栖蟾窟秋生桂。龙宿凤巢云锁春。半日烂柯松下局。千年佳实橘中人。钓丝不到禹门浪。推毂雷车烧尾鳞。
拜十六罗汉
    佛敕明明住世来。袈裟抖擞裹天台。灯然苏髓薰兰室。乳吐花心浮茗杯。香熟卧龙离午钵。定深饥鸟下生台。群萌渴仰齐如斗。一十六人春蛰雷。
读金刚经
    诸佛出世从此经。解空空海问南津。龟毛结网无为法。兔角报春三世心。爆竹青灯连夜雨。和风啼鸟百花林。如如不动真持诵。念念波罗蜜甚深。
读圆觉经
    藏启光明吾本源。无方清净六尘根。□华离幻摩尼现。相病共空唯觉存。二十五轮标月指。上中下限入圆门。尧风舜日流通普。谁向庵前问世尊。
因看楞严经试笔
    性色真空启祚阳。毫端宝刹网珠光。尘尘齐起从三昧。草木吹春祝寿香。
明浦
    水接汀沙白鹭行。珊瑚相射斗清光。者回天外归帆月。不向芦花旧处藏。
有人题烦恼家狗打不离门以请偈
    一颗摩尼清净光。不知五色各随方。若能开豁耳根见。未必空花逐翳狂。
次韵
    寒岩枯木秀三冬。眨眼依前贼后弓。晓月叫霜猿挂树。朔云冲雪雁过空。帝珠宝刹纤毫上。祖印山河按指中。一步灼然三十棒。龟毛任网太虚风。
    铁意梅花吹雪香。冒寒怜汝问丹阳。无毛金鸭飞何去。缺鼻犀牛顽且强。娑竭求珠探弱海。天桥攀月扣清凉。岳云不吝慈悲句。春草青青雨后塘。
又简云翁
    故人书信德惟香。怀抱春融正坐阳。情淡水霜应让洁。心灰筋骨也知强。相望千里几云水。屈指九回移燠凉。想见孤禅岑寂夜。寒潮拍梦到钱塘。
袈裟
    衲僧命脉一丝存。挂起直超千佛尊。百福庄严无相相。片云盖覆尽乾坤。
    佛祖传来无缝衣。针锋全露破颜时。众生托庇不曾识。唤作是龙悬命丝。
    雾露衣珠不外求。生成万宝福田秋。是谁捞在如来界。麟凤龟龙一纲收。
    鸡足山中把定先。早知生佛共齐传。卖来买去忘家业。痛惜翁翁个片田。
钵盂
    应得人天多少量。黑漫漫地转光辉。铁钉别甑炊香处。一饱能消万劫饥。
    脱体圆或养圣胎。一生是口向天开。慕然吞却众香界。便见吹云上五台。
    佛佛常持功德聚。不知那个不承恩。老卢空手全提去。玉转珠回甘露门。
龟毛拂
    无角铁牛睡未稳。河沙诸佛聚蚊雷。衲僧幸有龟毛柄。空手何妨一拂来。
    了角童儿白首丝。藏身露影应群机。华王座上才行令。万象来宾听指挥。
    竖指横挥化日新。才求杷柄便乖真。看他从上佛并祖。悉借威光转法轮。
兔角杖
    五岳全无非月生。龟毛拂子是同行。按过三世十方佛。与夺机先断不平。
    元是月中鸟有玉。一寻价直重娑婆。古今未见全提得。且喜东山探水过。
    吞却乾坤兔角龙。兼身在内老真翁。男儿不堕旧途辙。划破众流放使东。
无底船
    兔角撑来孤月棹。龟毛编作八风帆。茫茫雾海截流者。一念针盘喝指南。
    不触波澜载月之。古帆张起又随吹。华亭客去江山老。满眼风烟说向谁。
    忧苦海中无底船。控珠几下九重渊。有时轻把空钩掷。万丈鲸波怒拍天。
没弦琴
    灵山胶柱不知转。少室止声徒解张。清浊未分先一曲。终无音韵落宫商。
    太古希声格调高。子期侧耳又徒劳。山河不吝婆王手。风搅寒潮鼓夜涛。
金鱼板
    作家锤下没顽铜。飞出金鳞烈焰中。古佛令行轻一击。半千尊者坐春风。
    火星迸散起风雷。不问禹门烧尾来。打发玄关重鼓腹。赵州茶碗舞三台。
    铁角铜头异类来。丛林推出个雄材。不烦方丈老人说。三下破山惊众雷。
涂毒鼓
    坐镇法城行令时。一槌电掣与星飞。望风中毒三千里。百万魔兵命似丝。
    一击风雷海岳寒。脑门着地铁心肝。龙蛇阵上当轩挂。棒喝交驰也是间。
    寸钉牛力疾雷威。弄死皮来见活机。劈面一槌吾掌握。何妨万里便横尸。
快剪刀
    两奁见机齐转回。收来放出不相推。满堂露柱叫寒夜。谁把牛皮为我裁。
    浑钢百炼奁交辉。好手手中机夺机。试看仙家轻雾縠。裁成天上六铢衣
    秋水光摇两首蛇。锋交铁觜咬霜牙。当机裁断玄沙白。不为禅着眼花。
滤水囊
    裁缝波縠秋江绿。不露针锋线路通。一口吸干香水海。河沙诸佛腹中虫。
    波澜胸次不曾夸。嬴得虚心饮月华。渗漏犹留罗縠见。保持生命有何涯。
    开张大口不含糊。罗縠精光见也无。和月清吞秋水骨。漱烟细嚼夜明珠。师子峰
    一座台山背上擎。眼肿空尽野狐精。威风不问三千里。万窍齐扬哮吼声。
    八面威风不自夸。地擎天拥更何加。巍然迥出千峰上。下视时流露爪牙。
猕猴塔
    定力巍然耸率都。秋香果熟不如无。袈裟月冷巴山梦。历劫攀缘付一呼。
    千山月落断肠声。空被栗蓬瞒一生。无影树头藏迹得。壶天日午打三更。
    攀缘歇得入那伽。争奈山山落木何。天咏挽词呼晓梦。终南云锁率都婆。
张骞乘槎
    远问河源离海津。珊瑚戛月入冥冥。凤梭咿轧仙机晓。应是君手惊客星。
    千载漂槎喜得入。张生一棹浪吹云。天上借路岂容易。盖挽河源洗世纷。
    雪浪寒吹沂汉河。鳞鳞蜕骨老龙梭。张骞如具杜陵手。玉斧高提斫桂花。
伯夷釆薇
    名与首阳曾未磷。巍巍面目见其人。干戈四百余州粟。不抵薇拳一握春。
    紫玉拳头擎首阳。二君风味洁冰霜。珠之径寸九渊水。八百大周春日长。
    秀色年年带雨新。烟霞蕴玉首阳春。凤麟为瑞犹常事。千古名高釆蕨人。
渊明爱菊
    世途高揖入桃源。稚子候门鸡犬村。篱菊吹香醪又熟。乾坤更有一乾坤。
    归词千载尚腾辉。晋代风流菊一篱。闻说净邦无酒话。直饶莲社亦攒眉。
    锄有田园菊有芳。酿春瓮熟紫霞香。投林倦翼日将夕。谁把琴书与世忘。
    三径就荒松菊存。南山在眼掩柴门。秋香不易晋天下。一曲无弦酒满樽。
周处磨剑
    入山获虎水蛟龙。智勇惊人烈士风。一寸剑心终敌万。猛将不肯死家中。
    朝闻夕改圣攸难。峭也钢刀打暴还。果见忠心高贯日。声名不杇重如山。
    猛虎搏来蛟亦诛。灼然怪力不如无。忠心孝义虽倾国。千古空留磨剑图。
到天亭
    攀崄蹈危休歇时。轩窗虚豁月相随。朗吟一发千山应。八极清风笔下吹。
    鸟道扪空进步难。乾坤接在一栏干。轩知世界而今别。手掬银河煮月团。
    一层层上一层层。坐断白云无可登。星斗绕栏风在下。如何说与夏虫水。
吞海轩
    一座轩窗吞海时。光含宝月碧琉璃。虚明彻底无涓滴。却笑庞翁烦马师。
    重重海印一帘栊。大坐寥寥物我融。水在天兮天在水。满身风露广寒宫。
    窗含溟渤月推轮。万象磨光镇夜明。昔日仰山来此坐。宁夸栲栳为人倾。
金翅鸟
    飞九天兮宿铁围。金刚羽翮秘摩尼。是他因甚取龙力。不奈伽梨一缕丝。
    两腋猛风云翼轻。取龙天眼羽中神。纵当宇宙空诸有。长得无明谷里身。
    神机恰似衲僧雄。鼓动三千一拂风。海水沸腾枯到底。看看直下取狞龙。
鹪鹩鸟
    翱翔自在羽毛轻。宿食随时适性情。物至相忘无小大。一枝枝上是鹏程。
    网罗恐在稻梁秋。投宿蒿莱得自由。是已不求无待外。篱边终日语啾啾。
    抟风九万鹏程窄。知足一枝天地宽。不待庄周齐物辩。生生之理自安间。
死蛇惊出草
    身心死却已多时。忽有腥风起动伊。拨草一朝无处讨。雪峰山上现全威。
普门品大士相
    字字全含法界身。身身随类现其身。入流忘所知何日。眼里空花又逢春。
上已
    天地开通修禊雨。丹江惊见起风雷。桃花三月云门浪。几个跃鳞烧尾来。
芳首座雕造药师一会尊像以报亲需偈
    荆^8□丛回优钵春。报亲端的见其人。髑髅一笑药壶尽。日月腾辉大法轮。
和韵一峰师寄视篆百执事
    胡家唱和拍惟毡。一曲风高入没弦。不二戏扬门大启。赏音撞动五台仙。
赠扬侍者归省祖母
    侍者参禅参得了。草鞋紧峭下西州。髑髅里面祖娘眼。万里关山□杖头。
次韵寄武林石室和尚
    天下今无第二翁。王臣远向武林风。德音惊座相思外。宝诲披云渴仰中。护法海龙衔月至。伺神天女散花崇。蛰门犹待电车縠。望入冥冥故塞鸿。
青磁狮子香炉
    通身是土通身玉。出火坑来设火坑。哮吼一声无畏气。三千里外野干惊。
寄香积石屏和尚劝天龙请
    知识探过百十城。安眠闻道待余生。莫忘当日灵山嘱。宁忍回澜砥柱倾。诏命投诚千里重。乌藤为祝一身轻。中怀欲写笔无舌。风搅长林雨也惊。
    五云赍彩入防城。天下禅林光贲生。莲眼未舒皆鹤望。葵情可想向阳倾。唯兹祖道千钧重。应是鸿毛万事轻。世上愧无排闼手。汾阳闲梦使谁惊。
法轮寺虚空藏堂化缘
    一念三千无价珍。施心才动百花春。虚空宝藏圆成日。随处何妨转法轮。
金园老师以丰之凉箔投百执事。报以三十一字咏。京城诸老有偈和之
    凉动夜明帘。暑天秋意传。湘波轻弄月。渭水薄笼烟。节节霜皮瘦。茎茎冰骨坚。移风君子咏。挂在玉堂前。
次韵谢圆觉钝夫和尚见寄偈兼惠香合
    由来大法水朝东。喜得宗门哲匠工。八句伽陀联璧月。一封书信里春风。德仪瑞凤琅玕竹。化集祥麟薝卜丛。禅榻定回花雨晓。吟惊天上五云中。
次龙湫和尚常在光寺韵
    万法生从一字阿。惊时句出感神多。寺开金地人移梵。云接画桥虹饮河。非指难论非指指。伐柯取则伐柯柯。瓦炉灰冷空三际。岩户禅深伏四魔。天下甘香飞钵供。风前咳唾弄珠歌。菩提树下华王境。暮鼓晨钟更是何。
寄挂角庵主
    古人得旨入山深。天下何移此寸心。流水松风弦外趣。悠哉咄咄白云吟。
谢瑞光长老惠白纸
    投来书信封何事。好为玄沙理旧因。飞钵岩前风拂月。山中一夜布霜新。
画马
    一骥空群气俊哉。砚池流自渥洼来。纤毫不费拔山力。千里追风追得回。
圆相
    混沌之先全体露。释迦弥勒是他奴。包含万象机轮转。莫学耽源认死模。
天山
    面目巍然不受尘。从空屹立势嶙峋。高哉罔极苍苍翠。泼作须弥百亿春。
万宗
    头头物物收归一。归处分明无不通。勘破赵州衫子话。众星拱北水朝东。。
文殊问维摩疾图
    三万二千师子座。方方丈室接人天。当机一默雷惊蛰。大地众生眼始穿。
看大慧广录普说
    坐断千差口骂天。雷霆舌上放西川。无端没溺平人了。覆水难收海蚌禅。
佛祖宗派图
    脚下红丝系铁牛。绳绳继继恶踪由。衲僧作业绝相似。不是冤家不聚头。
云门须弥山话
    一念不生从问处。须弥突出面前峰。当机若也解居顶。靠倒云门立下风。
刈麦
    登熟麦场满陇秋。黄金有价卒难酬。观音菩萨将钱买。糊饼拈来却馒头。
送卖扇人
    宝月团团玉斧修。犀牛扇破使谁修。当年补得盐官索。无限清风吹未休。
    动静随时话正圆。风流犹忆五台仙。惜乎天上好风月。即抵养家三五钱。
临济再参黄檗
    六十乌藤有甚过。三拳相报不争多。归来摩捋虎须手。其奈活埋黄檗何。
青磁罗汉
    苍生有望卧龙云。一钵离台几度春。肩上袈裟尘不染。看来当日火坑人。
    陶家借路出尘身。解脱坑中定惠熏。火冷灰寒僧也寂。袈裟露湿雁山云。
金刚眼睛
    大地撮来如粟粒。曾郎涂毒脑门摧。一千七百衲僧诀。当甚篱根破草鞋。
    如来顶骨祖师髓。匣里青蛇袖里锤。照顾眉毛能几个。等间触着火星飞。
鳌背观音
    把竿鳌背应无方。苦海如空愿海空。六十恒沙菩萨度。众星推月一圆通。
冬瓜印
    世尊坟涉离微。万象森罗共发挥。后代无筋朱紫眼。冬瓜印破铁牛机。
竹杖
    西来祖意翠微旨。全属吾家□杖边。昔日云门轻触着。铁蛇当路雪峰前。
    渭川龙子衲僧杖。蜕骨巴蛇戴角来。拈起单单吞佛祖。终无枝叶鼓风雷。
裴公留笏图
    霜·华枯木发龙吟。渊默雷轰劫外春。输与一机留笏去。腾辉千载玉毫新。
八角磨盘空里走
    八角磨盘空里走。瓦瓶煮海点茶来。木人睡起啜三斗。吓杀饥肠十日雷。
万象之中独露身
    万象之中独露身。春风面在百花明。拨并不拟有何限。怪得兔头牛角生。
白泽香炉
    金狮面目额头角。颔下龙鳞脚蹈蛇。神物果知王者瑞。胸中香火辟群邪。
瓶珠藤
    天台春色万年枝。千尺凌霄雨露余。昨夜海龙持献佛。满瓶倾出夜明珠。
瓶金灯花
    琉璃瓶里九枝头。花点金灯水作油。祖室光辉希有瑞。传芳三世有来由。
罗汉树
    春风吹转道香熟。定惠根深果正圆。纵汝无心修寂灭。若论成佛更驴年。
明室
    日月为灯光祖宗。吾家密付不通风。他时正令当行日。百万人天方丈中。
次韵悼不迁和尚(全身收在壶中)
    恁^8□来兮恁^8□去。终无形迹可留模。活开钁下通天路。穿凿虚空埋劫壶。
古寺看花
    世尊灭后二千春。古寺看花溅泪频。痛惜风前狼藉雪。至今犹待破颜人。
谢人惠金字法华经
    七枝菡萏鹫峰春。六万余言古佛心。恩义难硳尘点劫。衣珠露滴碎黄金。
重刊刘虬集解法华经
    虬翁笔下七枝莲。一会灵山尚俨然。今日有人重指示。妙华全在未开先。
贺大丞相以金襕袈裟赠南禅太清和尚
    刹竿倒却定宗风。法嘱大臣威力雄。试向瑞龙肩上看。金衣光染五云红。
次韵谢净智天鉴和尚见寄
    万象入封吟几边。天花定寂晓堂筵。南山春应优昙瑞。北阙云熏祝寿烟。三世传灯迦叶后。一尊成道逸多前。缅思无孔戏场笛。吹到天津知几年。
    场开金宝海瀛边。净智庄严微妙筵。应是人天推象驾。料知法雨洗狼烟。梦引瓜瓞未来世。寺谶国清三岛前。一偈暗投光照夜。隋珠何必记当年。
次韵贺正续院佛牙塔再兴
    斧斤在手住山翁。制底圆成便见功。烈火光晶烧不坏。金瓶声□感而通。分身百亿网珠月。刹土三千铃铎风。无缝塔兮层落落。遥知天女散花红。
次游广隆寺韵。寄桂宫院皎禅律师二首
    西干大法向东隆。便是吾朝对德功。鹫岭春回荷沼雨。只国秋肃桂林风。牛鞭宝驾一垂土。人出火坑三有笼。七百年来行业月。清光永照梵王宫。
    古佛灵场释种隆。积年香火见修功。瓶含净刹琉璃月。铃语虚空宝塔风。画壁瑶阶苔绿上。霜松雪竹淡烟笼。通方眼在杖头挂。照见重重法界宫。
送季成长老再赴信之安国寺
    再问信阳城里寺。千山蹈雪玉崔嵬。钵囊花绽放春日。盛取镜湖三万来。
甲子岁且经散试笔
    门从甲子启真空。道履清宁行大中。五日焚修功应手。百花何处不春风。
秀岩
    不借云擎自拔群。玲珑八面雨花春。空生若到无心地。天帝阿妨赞叹频。
花林
    惟德熏来觉树风。栴檀薝卜不相同。他时春色惊人目。瑞世优昙在此中。
大年
    天上仙龄不是俦。人间谁敢较春秋。真如界里本来主。只有虚空与寿侔。
古鉴
    历劫菱奁镜面秋。机先一照有来由。汉阳不远灵台眼。黄鹤楼前鹦鹉洲。
春林
    万时韶光和气融。东君信息见潜通。奇哉惟德日新化。吹遍百花枝上风。
送上乘院化主
    一念圆成众妙门。头头左右取逢原。上乘眼在时人肯。化则家家多宝尊。
化法金刚院舍利塔婆宝舆
    信心一发福如海。稽首金刚不坏尊。愿获庄严功德聚。同开法界塔婆门。
试笔韵
    一瓣兜楼祝寿辰。八荒启祚物咸新。祖师命脉有无法。枯木龙吟教外春。
供五百罗汉
    转身路在笔锋通。定起天台方广钟。供得清茶花一盏。半千尊者饱春风。
    且容小小现神通。佛敕明明五浊中。此去西天何日返。金刚不厌会斋钟。
    源匠作呈以雅泳二首。以二偈答之。
    吾心指月时。万象悉含辉。光境俱忘处。寒山也不知。露柱叫怀胎。灯笼致贺来。纯清元绝点。明镜亦非台。
题东福通天桥
    挥却风斤支落霞。虹霓千尺截奔波。通霄一路脚跟下。来往人从鸟道过。

第0段 智觉普明国师语录卷第七
_

第0段 智觉普明国师语录卷第八

    宝幢开山智觉普明国师行业实录
                          门人撰


    师讳妙葩号春屋。扁居曰芥室。又自称不轻子。甲州人也。俗姓平氏。母源氏。尝祷观音大士。一夕梦吞雷而孕焉。相者之老媪闻之曰。斯儿必有名大震天下。以萩原天皇应长元年辛亥十二月二十二日方诞。母无所恼。实梦窗正觉国师之甥也。
    正和二年癸丑师甫三岁。母抱谒正觉师祖于净居曰。此儿颖异非常。不可处尘秽。宜投师为弟子。祖试口诵心经授之。师随而学之。祖叹曰。三岁儿尚如此。后不可测。能保养焉。
    文保元年师方七岁。正觉师祖时隐于浓之虎溪。父母送师为童。祖授以莲经。日课一轴。师受了辄诵。人谓之神童。
    后醍醐天皇元应元年己未。师年九岁。正觉师祖居三浦泊船庵。师复往而从焉。
    元亨二年壬戌。归甲州依道满翁。翁痛激发。师由是勉强读书。拾枯当油孜孜不懈正中二年乙丑秋八月。师祖奉。敕赴京。路经甲州至浓之虎溪。暂滞留焉。师逐之而至。遂做大僧。
    嘉历元年丙寅。师与诫默翁偕上京。谒祖于南禅。乃挂锡而留。是岁登坛具戒夏罢祖檛退。留师依元元翁。翁亦继席。师侍于汤药。时时研究宗教语脉。而多获其言论风旨。
    二年丁卯。祖退净智移居瑞泉。师亦往而侍焉。
    后醍醐天皇再祚建武元年甲戌秋。正觉师祖奉敕再董南禅。冬十一月。竺仙禅师视篆于净智。师为书状侍者。开堂日问禅缺人。师离位操元音以问话。一众惊叹。
    乙亥夏。师特往京师参省正觉师祖。竺仙为偈送之。
    丙子岁。后伏见第二皇子践祚。命清拙和尚。领南禅席。拙请师充典藏。结制为众秉拂。又请为悦众。故拙有一篇谢语。其略曰。烦归藏主寮。秉拂超拔。再命主纲维。众心悦可云云。师音声和雅。尝学音节于胤别传元古先。曲尽其妙故。丛林称之。
    历应元年。戊寅冬。师绘正觉师祖寿相需赞。赞曰。咄个没刀刀汉。禀赋性于愚鲁。举措信彩不拘规矩。坐曲1床无所成。强道。市中田貔虎。只将此破生涯。扶起泼天门户。
    康永元年壬午。师年三十二岁秋七月。正觉师祖谢真如干事。武州太守高师直。将使师补处住持。师誓而不肯。祖亦以师富春秋不令应命。竺仙和尚住天龙。请师充后堂首座。因秉拂。僧问。山是第一为甚^8□位居第二。师曰。二由一月。一亦莫守时以为名对。师游竺仙之门日久矣。故谢词曰。春屋既贞。非常德业与余道契久矣。抑且屡承赞佐。或侍书侍香。或纪纲众僧。烦灰其首众。而不就亦数矣。今乃就之行。当见其以摩诃衍布施于人也。
    甲申岁。寓于西芳精舍而过一冬。唯纸被一张而已。
    贞和元年乙酉岁。天龙寺将有开堂庆赞之胜会。师祖命师为纪纲。一日祖为众入室。祖问师曰。兴化因甚^8□打克宾。师曰。五逆闻雷。祖然之。由此嘉誉勃焉。秋九月纪纲职满。命师主云居庵。自是亲炙师祖左右。晨昏参扣。祖每以古德机缘诘之。师应答如响。师屡呈见解屡遭呵斥。且曰。汝趣向无差。只为知解所障耳。由此不事文笔。但随祖一向打坐胁不沾席。一日因看圆觉经。至居一切时不起忘念忽然有得。作二偈呈祖。祖颔之。因书居一切时等八句文付师。颂春屋号付之曰。百花本是一枝花。遂见众芳联我家。蓦地开门出和气。韶光从此遍河沙。又付以衣(天龙新开法堂日说法之衣也)师后来每告人曰。我不证悟即先师洪恩也。若不遇真正善知识洎乎。为邪师所惑。一生自欺人去在。
    贞和二年丙戌。无极和尚。奉旨补天龙席为第二世。特请名胜耆衲充两班。济铁舟居板首。师为后堂。序不迁记室谕默庵藏主冬节。秉拂亦一时胜集也。乙丑岁。大元国育王雪窗光公本觉了庵欲公作师道号颂寄焉。南堂又为芥室歌。琦楚石金西白之辈。元朝名师咸以诗文相通甚伙矣。
    观应元年庚寅春正月。师制愿文数十件。加以誓言而录呈正觉师祖。祖嘉叹久矣。粗加笔削。焚香供养而还焉。
    辛卯秋。无极谢天龙事。开山师祖复据扰丈室。祖春秋已高。颇倦应接。故寺务施为。凡有以咨询师祖者。咸曰。去问葩首座。所以事无细大。皆由师成败。
    文和癸巳。师亲具师祖行实撰年谱一卷。又请塔铭于前南禅东陵玙禅师。刻于云居塔之后壁。又尝所亲闻于师祖者。编之曰西山夜话。见行于世。
    延文二年丁酉九月。值先国师七年忌。法仪尽善。观者倍信。是岁大将军源公。延师住秀师待持寺。
    戊戌正月。天龙寺罹郁攸之厄。于此师领干事。自执土木役。喜法社再兴。而舍田施园者。倍于昔也。未几寺宇崇成飞楼涌殿尽复旧贯。
    康安元年辛丑冬十月。临川寺为丙丁所崇。于是同门耆宿咸谓。非师领寺务。难得兴复。便自公府起师于云居。师素不要出世。以故固辞再四而不允。钧帖荐至竟不可逭。十一月遂领住持事。十八日佛殿山门立柱。二十六日上梁又方丈毕功。三十日入寺。未周岁殿堂楼观凡所宜有者悉备。
    贞治元年壬寅。蒙山和尚董天龙日。请师分座。是岁天子景慕先国师风仪。特召师受衣盂。既而将赐国号。师奏曰。先师道合三朝特赐徽号数矣。然而先祖佛光佛国二师未有国师之号。愿追谥二师以旌盛德之尊。上善其言。乃谥佛光曰圆满常照。佛国号应供广济。
    癸卯。细河左典厩源赖之。于阿之补陀寺之侧创建光胜院。既而宝殿落成。请师庆赞。故二月赴阿州。先于补陀寺表开堂之仪。二十日就光胜院庆赞普说。于时国中大饥。涂多饿莩。师备饘粥施贫人乞者连日矣。太守以下官吏随喜而效之。依此苏息不寡。秋七月奉太上天皇圣旨住梵王山大光明寺。二十二日承旨。恭为国母光仪门院升座。上皇临筵而听。
    九月。营天龙开山十三年忌佛事。十一月天龙寺虚席。时鹗荐争聘。于是山中老宿窃议曰。吾山将为妄庸所敚。不如奏于官府使云居塔主补处。乃差英衲五六辈。往诣官府请之。遂赍钧帖来起师。师虽以靖退为事。终不获已领之。一日上堂。自叙出世始末略曰。予三十有二居南禅后板。适自思惟。光阴欻忽。不觉到今日。予自妙年入明眼宗师室。不专究明此事。虚过此生。可不惜乎。痛生感激。职满往寓西芳寺。先师亦有喜色。仅经一冬。于时将有天龙寺庆赞胜会。先师命予就于纪纲职。兹会乃朝廷睿额。文武官僚相共经营。次年九月事毕矣。既而复有云居洒扫之命。予心甚悦。谓幸而见许同住一房。今若不究决。更待何日。封彼不卧。朝请暮参。每有谆谆提耳之训。才呈见解。面目严冷。威风不可触。如是经两三月。偶阅圆觉经至居一切时八句文。忽然有得。乃作二偈相呈。先师细看。卷而还之。藉此知予见解不错。以何知之。先兹举佛光师祖行。致问曰。一夜三更听得首座寮前板响。本来面目现前。作颂子与先师无准老和尚。见了亦不道好。亦不道不好。但矿掉在地上。我自收了归僧堂。但知法身广大。亦不领老和尚钩头意也。我疑。宗师安接人之际。须纵夺分晓。为什^8□不道好不道不好。先师曰。见地已到故不道不好。大机未明故不道好。汝岂不知佛鉴禅师灭后七年。在大慈持净。登井楼打水。牵动辘轳。不觉百千三昧皆在我手头之事乎。当此时明得佛鉴平生所垂手。予别先师已十余年。虽未明识得先师垂手之处。年来掌寺门营造。万事纷扰。而不被纷扰所转。又迫不获已出来胡说乱道。是则亲炙先师之力也。大元前灵岩恕中愠公有寄师偈。序曰。宗社寥落天下一律。窃闻和尚慨然有振兴之志。深有喜焉。云云。
    甲辰春二月。西山景德寺成矣。细川源公请师开室庆赞。夏四月师到大光明寺。于时光严法皇闻师来大悦对语终日遗嘱甚多。六月赐御书曰。窃以达磨一宗只在修禅定。禅定若不修。教外之宗扫地而尽矣。是以曾发小愿。灭后将平生一钵资缘。永代用充专好坐禅者粥饭。切莫违我愿为辛。依此天龙别置常牧寮安十六员僧。至今不绝。诸方亦多效之。又建上皇寿塔于寺东扁金刚院。上皇喜其勋续有旨。永使师门派主焉。秋七月。光严法皇登霞。五七尽七御讳。皆奉敕升座。
    丁未春。高丽国特遣朝臣来请通好。公府馆之于西山。师怜其远来待遇甚厚。千户金龙等二十五员。仰师仁慈皆受衣盂执弟子礼。三月天龙寺复毁。公府请师再住。师重执寺务百废具举。防之不动山有佛国禅师开山之古寺曰永兴。仅丈室一宇而已。太守玄峰居士钦师道望。广其基趾新彼殿堂。而使师之徒甲乙住持今列甲刹。
    备后州尾路县万代氏道圆居士。鼎新海云山天宁寺。请师为开山。遂白公府齿位于诸山。永为门叶继踵之场。豫州安国羽州崇神。皆以师为开山始祖。
    应安二年己酉。南禅寺新建山门。颇犯延历教寺之故地。延历僧侣诣公府请毁之。师因语百执事源赖之曰。南禅乃皇家重崇之场。而禅林第一伽蓝也。且大将军世秉国钧。素归仰宗门。然听教寺之逆诉。非唯吾宗陵替。抑亦皇武门俱失威福之权必矣。公深思之。百执事许诺。然而延历之徒嗷嗷不已。百执事不克栏止之。故南禅一众拂衣散去。由是师与百执事有间。潜居胜光庵。自称西河潜子。
    辛亥岁。公府将复南禅旧规。特令百执事亲斋公帖来扣师室再三。师坚闭不出。百执事含愤而归。冬十月。师以屡拒官命隐于丹丘。途中有偈曰。一钵生涯天地宽。满身风雪几云山。多年苦屈今方述。铁树也须春上颜。又曰。放舍万缘唯得闲。乾坤把作一蒲团。既无余债可消遣。□杖卧云何处山。师所寓之寺改号云门。盖慕妙喜遗风也。有偈曰。丹阳山下云门寺。白发倚窗江雪深。水鸟浮沉云断续。渔舟载得一间心。又曰。海鸟风轻钓艇横。枯丛岸岸月华明。十年京洛红尘梦。一夜寒潮拍拍声。其间首尾九白。四方学徒趍风来参。又先国师会下饱参宿纳。咸喜师处间静。而幢幢来访。师唯通夕地炉烧叶。商确古今鞭励后学。靡有一语以及世相。贴牓曰。曹溪门下不容俗谈。尔来代别拈语往来酬酢颇多矣。门人编曰云门一曲。大明国使赵秋可庸朱本本中题其序跋。时赵朱二公馆防之大内。与丹阳相去十数日程。虽然修途艰崄。书问来往六七回。又天宁阐仲猷。瓦官勤无逸。奉使同来侨于博多。因托寿椿庭书曰。虽未及见已闻大名。乃以杬扇石印印篆聊表信意。椿庭亦寄以周伯温杨彦常所书春屋芥室篆字琦楚石所题师寿像之赞。丙辰岁大明愠恕中。闻师居天龙东席。寄书曰。神足禀禅人至。就问起居。乃知挝退养闲。以古道自处。良可敬也。谩成山偈为寄。兼简古剑贤友共发一笑耳。天龙初散席。高卧世无双。和气熏春屋。天光彻梦窗。住声传异域。美行播乡邦。古剑难为弟。机锋两未降盖禀往江南时。师犹在云居。
    康历元年己未。公府遣使召师。师辞以老病。使坚请。不获已而起。闰四月至京师复主云居。六月有旨住南禅寺。师一住未终岁。僧堂库院东司易地新之。冬皇帝请师于道场。亲受衣盂戒法。明年正月二十六日。中使赍诏入山。特赠国号。圣旨曰。天下太平兴国南禅禅寺住持春屋和尚。乃为正觉国师之上足也。亲受国师付嘱。深相心法根源。道着一代。德被万邦。所谓僧中之龙。法中之王者也。朕辱迎内殿。受付衣之仪。而执弟子之礼。闻法恩大皇天罔极。爰加智觉普明国师之号。以旌皇天之下一人上之尊云。大丞相奉旨命师任天下僧录。本朝僧录之职。盖始于师也。从师居僧录。凡主法社者。戒行道德有一乎斯莫不登庸。虽山林岩穴。皆搜求不遗。诸方丛社咸起废救弊。而规制一新。且如东福寺者。其边地尝为豪贵所据有年矣。师自奏官而复焉。寺后溪涧深邃。而与开山祖塔阻绝。众病之久矣。师亲相攸芟榛除荒。新开径直大路。而架桥梁于其上。扁曰通天。作偈贺之曰。挥却风斤支落霞。虹霓千尺截奔波。通霄一路脚跟下。来往人从鸟道过。众咸和之。又升普门寺列于十刹。于是惠峰一众议曰。当山乃虽曰一泒相继而不容余流。国师大勋无地谢之。且夫同漱龙渊之正泒。谓之异流不可也。不如以主席而延之。即奏官而来请。师辞而不就。再三而后止矣。今兹大丞相一夕梦。有异人告曰。相公今年必有大患。公若兴建伽蓝名大福田。奉安宝幢菩萨观音大士多闻天王。则延命增福。由此创寺于城西。名曰觉雄山大福田宝幢寺。命师为开山。既而宝殿落成。相公入山请师开堂演法。有雨花之瑞。相公增倍信心。寺后创一小院。为开山塔所。扁曰鹿王。盖缘彼庄田有白鹿现之。
    永德元年辛酉。镰仓都元帅。以建长请师。公府既赐钓帖。师行有日。于是大丞相谓师曰。先正觉国师三十三白远忌在近。宜辞建长而主天龙。师不果行。
    壬戌二月。师复住天龙。
    癸亥秋九月。预命禅教律大小寺院。为正觉师祖营辨法事。二十八日大丞相官旆入山。是日转经伶伦奏乐。自云居庵至藏殿。次第转送经函。罢至大殿前。公卿咸操乐器秘舞奇曲。尽一时壮观。感二星下降。一会法仪不遑枚举。冬十月旦。退居金刚院。大丞相语师曰。吾发誓愿。将建大伽蓝。便请和尚为开山。而成就吾愿。师辞曰。向者使老拙领宝幢事。以钧命之厚不克逃之。犹以过当。况其洪其乎。因举当代尊宿显著者两三辈让之。相公不允。师曰。然则追请正觉先师以为开山始祖。而予领住持事。相公曰。宜任师意。乃创寺于京北。十二月师徒而居焉。相公自般土筑基。诸州大守以下咸莫不服役者。
    至德元年甲子。大佛殿成。山名万年。寺曰相国承天。冬十月奉太上天皇圣旨。就大光明寺。恭为国母阳禄门院三十三白。升座转经舞乐。其仪孔盛。普说上皇甚叹其博辩。
    乙丑春二月。相公升宝幢寺。位齿于十刹。
    三年丙寅春二月。命嗣子佐汝霖补宝幢席。入寺之日。官旆入山作证。兹日长子方诞。相公以为嘉兆。
    嘉庆元年丁卯秋九月。师有病移居鹿王院。冬十二月十二日。请龙湫和尚。为本尊释迦弥勒安座点眼。斋罢与师共话先国师在世旧因。且论今时法道盛衰。闻者感叹流涕。
    戊辰秋八月十二日暮夜。师语侍僧曰。吾世缘已尽。与若等永别。黎明怡然而逝。世寿七十八。僧腊六十四。即日午时奉全身窆于鹿王之塔。万众恸哭如丧考妣。分平生所剪爪发。塔于南禅之龙华相国之大智建长之龙兴。师天资纯粹而襟度豁如也。望之俨然。近则和气薰人。道德高一代。故王臣庶士靡不钦仰者。师神异甚多。尝诵虚空藏求闻持咒时。舍利如雨。又一昼夜之间。持曼殊五字洛叉。米粒盈坛。于时碧潭和尚证之为胜相。师不屑之。扫而投池中。如此之类不可枚举。门人不欲流布焉。师平日所为。身行口言意思。其事殊别。而一次辨之。人以为异焉。所度四部弟子。籍其名者凡八千五百余员也。

智觉普明国师行业实录

　　　　日本国智觉普明国师塔铭并序

    永乐元年冬十有二月。日本使天龙住山沙门坚中密公。奉皇帝命还国。访予南屏山中。款洽信宿。避席面请曰。吾乡邦普明国师。道契王臣具大福德。唱灭之后窣都波未有铭。其嗣子中渊等慕中国文且知师名。具状托来乞铭。归勒诸坚琝。以示子孙传之无穷。幸勿靳焉。予辞不可。遂摭其梗概以复之。师讳妙葩。字春屋。甲州平氏子。母源氏梦吞雷而孕。暨生师而体无恼。甫七岁辄不茹荤血。父母知其无处俗意。送往依正觉国师梦窗石公学出世法。石乃师之从祖也。时隐居浓州古溪。一见而器之。授以法华。日诵一轴。人谓之神童。得度后。一日看圆觉经至居一切时不起妄念。忽然有省。偈呈梦窗。梦窗闻而益喜之。年二十四侍竺仙仙公香于净智。二十六典清掘澄公藏于南禅。三十二竺仙继南禅席复归后板。盖南禅为日本国第一禅林也。秉拂次僧问。此是第一山。因甚位居第二。师答曰。二由一有。一亦莫守。众骇异。由是名播诸方。又三岁梦窗建天龙寺成。设庆赞会。因师有音声。屈为堂司表宣佛事。复问。兴化打克宾意旨如何。师曰。五逆闻雷。梦窗点首。后每以古德机缘诘之。随问而答。无所凝滞。遂目衣钵传之。临川寺灾。寺僧知师能起废。请出世补席。不数月而还旧观。国主大喜。特赐僧伽黎衣。欲并赐国师号以宠异之。师辞曰。先师正觉道契三朝。蒙赐徽号宜矣。先祖佛光佛国。其功行与某日劫相去。尚未蒙赐号。而何敢当之。国主嘉其言。遂先赐二国师号。其佛光曰常照。佛国曰。广济云。时年五十一也。越二年迁主天龙。化风益盛。大明国恕中愠公。闻师名寄以偈文。高丽国王遣使。赠以金缕大衣。仍命绘像。归国瞻礼。是岁国主命总僧录司事。久之又命主南禅寺事。一日延入内道场。说法称旨。乃赐智觉普明国师之号。相公一夕梦。异人告曰。今岁国有难。宜建伽蓝乞福禳之。乃出内帑。卜觉雄山胜地创寺。曰大福田。迎师为开山第一祖。别创一院为开山塔所。名鹿王。盖其地有白鹿现也。若京师之相国。备州之天宁。豫州之安国。羽州之崇神。亦皆师为创业初祖。足见其道化之盛。而本国异邦之君。交相倾向之至马。师性行慈忍。不面折人。故所至之学者如市。又自号不轻子。而禅燕之室曰芥室。某年八月十二日夜。语侍僧曰。吾世缘已尽。不可无语。与若永别。乃索笔疾书云。幻生七十有余年。了却先师未了缘。一国黄金收拾去。古帆高挂合同船。天明怡然而逝世寿七十八。僧腊六十四。门人奉全身窆于鹿王院。分平生所剪爪发。塔于南禅之龙华相国之大智建长之龙兴。化四部弟子八千五百余人。其得法上足。前相国万宗。讳中渊。前建仁祥庵。讳梵云。前宝幢国鉴。讳梵相。未出世若干人。皆卓然有所成立者。是可铭已。铭曰。

    拈华得旨  始自饮光
    接大乘器  达磨来梁
    洪惟圣教  此翕彼张
    后五百载  盛于搏桑
    天生异材  匪一而足
    究彻心宗  是为春屋
    提破沙盆  传持正续
    为王者师  善彼东国
    空室贶偈  新罗赠衣
    名扬四海  学者如归
    胜波出日  大用生机
    钦于世世  资以发挥

    大明永乐元年岁次癸未冬十二月既望。武林南山净慈禅寺住持沙门释四明道联撰。

智觉普明国师语录拾遗
愿文

    日本国山城州灵龟山云居庵寄住小比丘谨焚妙香九拜奉请。南无十方常住佛陀耶。南无十方常住达磨耶。南无十方常住僧伽耶。本师释迦牟尼世尊。当来导师弥勒尊。及尽虚空界十方三世一切诸佛。西部界会诸尊圣众。大慈悲父圆通大士。大圣文殊师利菩萨。大行普贤菩萨。虚空藏菩萨。地藏菩萨摩诃萨等。尽虚空界一切诸大萨埵。已说今说当说包虚空界大毗卢法宝一切诸修多罗藏。回心向大五百应真。西天东土诸大祖师。及尽十方诸贤圣僧。伏愿影现道场。证明妙葩所发愿。复次焚香至心奉请。两部界会诸大明王诸大天童。金刚会上八大金刚。护法摧邪诸大金刚。浮幢刹海功德尊天。辩才尊天。帝释尊天。四大天王等。护法一十八尊天。天界列位一切仙众。地界无量诸大神祇。水界无数诸天龙王。三界应祷圣聪十方无极玄造。
    日本国伊势大神宫。八幡大菩萨。贺茂大明神。松尾大明神。平野大明神。稻荷大明神。春日大明神。北野天满。大自在天神等。六十六州诸大权现诸大明神。伏愿光降道场。洞鉴所发誓愿。于是恭闻。佛慈广大法力宏深。天道昭昭神功浩浩。愿应我请俯鉴卑情错出觉城长困迷惑。惟夫根绪不自外来。但依一迷妄想相续。以相续故妄见自他。执取计名业果相报。犹油救火无有休期。内因增长无明烦恼三毒四相。外感致于妒忌怨害恶骂捶打。由是人间八苦天上五衰。畜生修罗地狱饿鬼。但时现起依正区分。出没四生自见升坠。流浪三界无解脱时偶得人身幸值正法。无始幻妄此生不除。幻业相持复历多劫。今日作誓愿语仰乞三宝证明。惟愿上所奉请道场成就我愿。明王金刚天龙神祇。同加覆护无诸魔事。
    我见悭贪。当愿众生速得成就檀波罗蜜。
    我见毁禁。当愿众生速得成就戒波罗蜜。
    我见嗔恚。当愿众生速得成就忍波罗蜜。
    我见懈怠。当愿众生速得成就进波罗蜜。
    我见散乱。当愿众生速得成就禅波罗蜜。
    我见愚痴。当愿众生速得成就慧波罗蜜。
    依般若力。当愿众生地狱天宫化成佛道。
    依禅定力。当愿众生降伏魔外常转法轮。
    依清进力。当愿众生摄化阐提归依三宝。
    依忍辱贪。当愿众生令嗔恚者入无诤域。
    依净戒力。当愿众生令毁禁者转恶趣果。
    依布施力。当愿众生令饥渴者与法食乐。
    然以观音大悲为利生之因。以文殊大智为方便之门。以普贤大愿为助道之品。常游戏自他平等真如镜。亦复未悟以前宁行大乘法永劫受轮回。不肯求出离堕二乘地。宁在佛法中蒙昧经劫数。不肯乐生天人外道种。宁在佛法中不虞失身命。不可以世情离善知识。宁在佛法中却作愚痴者。不可贪世智学内外书。宁在佛法中自受诸厄难。不可顺人情党破法徒。宁在佛法中应受寒饿苦。不可为利养受檀越供。宁在佛法中长作孤陋身。不可以谄信佞媚权势人。宁在佛法中被人所谗害。不可生嗔恨报他冤馆。宁在佛法中长作贫病身。不可贪身命破清净戒。宁在正法中受万人非谤。不可贪世褒作不义事。宁在正法中逢众口骂詈。不可徇世情弃公道言。宁在佛法中长作贫践者。不可违佛制贮畜长物。宁在佛法中长作粥饭僧。不肯耽名利作法社主。夫偷盗妄语世礼尚以坚禁遏之。况为释氏乱行杀淫等。酒是发狂。若人狂乱。何重不犯。过莫大焉。肉断慈悲。荤发淫嗔。为疗幻病。宁死不犯金言。长病时节除非时食。总别誓愿非唯今生。尽未来际不可毁犯。三千威仪八万细行。譬如网目随大纲举。根本深固花果自成。愿我念念住在般若。总别誓愿皆悉圆满。生生世世乘戒俱急。以此深心将报佛恩。若有违逆所发誓愿现身乃被上所奉请三宝诸天幽谴冥罚。今生乃作白癞黑癞。在在处处被人唾骂。违斯愿故获罪如是。或复即作卑人乞者。当乏衣食受饥寒苦厄。犯斯愿故获罪如是。我见诸佛异口同说一乘结缘如食金刚。纵犯斯愿现身获罪。依斯愿故转重受轻。当来必须成今日愿。
    上来誓愿功德。并用回向十方尽虚空遍法界六道四生一切有情。平等忏悔。无始以来诸业障海。当念清净见性成佛。专愿及与法界众生。行愿坚固如金刚山。智慧宏深似香水海。尘尘刹刹建立法幢。世世生生绍隆佛种。纵未开悟遭诸魔难。以大愿心当下泯绝。彼如黑闇亦如猛风。我愿如空亦如赫日。彼如片雪亦如坚冰。我愿如汤如大火聚。如火聚故片雪不留。归大热汤坚冰即泮。赫日现处黑闇全无。空性无为猛风不动。虚空有尽。我愿无穷。法性有边。我愿无际。四恩三月平等报资。普度迷流到涅槃岸。

贞和六祀岁次庚寅春二月改且启祚令辰

            九拜谨书斯文
　　　　　　　　秉拂警策

    法道醇漓。弘之实在吾宗识见高明之士而致然也。秉拂小佛事之类。略为疏陈其说。知我罪我。其惟春秋乎。秉拂提纲不必押韵。但据平生参学所见。滔滔地说将去。所贵宗眼正手段高。如临济德山赵州云门。可以为法则。若能如是。古风可复。古来但云。说禅不言做禅。叙谢住持。多则八字。少则四字。务简要。前辈云。头首叙谢住持。谢辞繁杂乃反辱住持。此最没道理。化皆无宗门高见之流。籍叙谢言多为长。败坏宗教无甚于此。久立厌听。自今叙谢住持两班耆旧。不许多谈。小佛事不须押韵。但要正有收有放。除疑破执。解粘去缚。七通八达得大自在。自然纵放可观。切勿以难学为辞。习熟自不难也。清拙曰。秉拂叙谢不必多矣。多则非礼。古来传曰。能置谢词不过八字。凡除首尾礼话之外。二句四以至六句也得。今时间有以词少谓无才者。实是好笑夫。上人叙谢下则以多为礼。具尽其德也。下之赞叹上则以少为礼者。盖管见不可窥苍苍之义耳。且复彼此久立之劳。岂不虑之乎。近代如赵子^8□序韵府。天下美其十六字尽焉曰。上涉群经。下苞诸子。贤于回溪史韵多矣。如序之文。犹以简为得。其简最为难能焉。亦祭无准和尚之文。复用七字曰。鸣呼呜呼又鸣呼。美以大文而能尽哀。正下制曰。古来哀词无出之者。饰词作文非真实之哀矣。大礼如此。敢烦首座。报诸头首以为向后法矣。

住山比丘拜白
佛牙舍利缘起

    涅槃经云。佛告帝释。我今与汝牙舍利。于天上起宝塔可供养。令福德无尽。帝释至荼毗处受佛牙。是时二捷疾罗刹。随帝释后往取一牙。众皆不见之。太平广记云。道宣律师问北天王太子张琼曰。我闻捷迅思于涅槃会上拔佛牙走。北天王追落之。此事实欤。答曰。实也。其佛牙今何在。答曰。我持之。宣求瞻礼。琼便献牙舍利北天王名是毗沙门。领捷疾罗刹。佛祖统记云。唐代宗问纲律师曰。先师所秘之佛牙今何在乎。纲曰。我传之。即迎朝拜瞻。历代会要志云。仁宗迎禁中拜瞻。得全舍利制赞笼塔中。佛海禅师住灵隐寺。宋孝宗正月八日。幸灵隐烧香。亲持舍利捧额敬之。召对佛海禅师问舍利因缘。师演说曰。汉朝已前不知佛。东汉孝明帝永平七甲子年。帝梦。金人身长丈六。项佩日轮。飞至殿庭。于是召群令占梦。通人传毅奏曰。臣按。周书昭王二十四年甲寅四月八日。西域有圣人生。暴风起宫殿舍宅悉震动。夜有五色光。尔来今至一千一十年也。今所梦是乎。西域圣人年长谓之佛。佛长丈六。帝闻之信。即遣王遵奏憬等十有八人于月氏国求佛末孙。遂遇迦叶摩腾竺法兰。携之归洛阳。驮经白马来。所以建寺号白马。与腾兰居是。帝乃幸其寺。腾兰问曰。此寺东何馆。帝曰。夜有光。民呼为圣冢。摩腾曰。阿育王分如来舍利八斛四斗藏天下。凡八万四千处。于支那震且十有九处。是其一也。帝大惊即幸拜之。忽圆光现冢上。呼侍卫万藏。帝喜甚。壬申正月朔日。道士一千三百余人。上表诽谤释门。于是腾兰曰。佛经与余经烧之要见火验。即正月十五日。集余经凡七百四十余卷。白马寺筑坛置之。褚善信费叔才之徒。焚香持咒。火之则悉成灰。见之褚费自害而死。次积释门经。火之则曾不烧。神变希有。自是佛法犹流布天下。于此日本相州镰仓都督右府将军源实朝梦。度大宋国到一寺。则长老升座说法。实朝向僧问此寺号。答曰。能仁寺。又问长老名。答曰。道宣律师。又问。律师入灭年久。何得现在。答曰。圣者生死无差别。今有律师再诞。汝知之乎。答曰。不知。僧曰。日本镰仓实朝将军也。又问。左边侍者是谁。僧曰。镰仓良真僧都。实朝梦觉成寄异想处。良真梦此趣。寿福寺开山千光和尚亦梦之。三梦依相同。实朝信之。尔来希拜瞻张琼所献道宣律师之牙舍利。乃作大船。积美木金银货财等。度十二人于大明国。到京师能仁寺。则众皆问曰。因何到此哉。使者窃说梦。由是来献此美木金银货财。愿一年可借赐佛牙。明年复积美木金银货财来献。应返谢舍利。一众议而以借与使者。传受之归朝。乃立飞脚报实朝。实朝甚欢。出馆待小田原。奉载舍利于神舆归镰仓。便建寺名大慈安舍利。每岁以十月十有五日为会。萩原天皇后醍醐天皇。虽有可进上旨。依为镰仓镇守不献之。圆觉寺建舍利殿。迁大慈寺舍利以祷国家安宁。
    然处。后光严院法皇。佛牙舍利事。敕梦窗国师有拜瞻来。国师达敕命旨于圆觉寺。重而被成下纶旨。是时竟奉献斯舍利。
    应安七年甲寅正月十七日。法皇诏对拙叟直赐此牙舍利。何赐如之。因以贻之后代儿孙妙葩。

鹿王院遗诫

    本寺住持请所以。辱承源相公祖祢三代顾问。其位升五山之最。其号加一国之师。岂非恩渥之至者哉。况亦本寺开基之兆。出尝感瑞梦。此则伏三宝覆护之力者也。然则凡在本寺僧众。外严戒律内修禅定专能精进勿致怠慢。特祈国家安泰而增檀越之福寿。此则报恩之至者也。是以凡请住持时。先本院主与门中老宿相议以撰其人。而后可承大檀越尊意矣。
    本院塔主宜小师之中请以道为念以戒修身以公道辨事者。塔主进退宜以三十六之月为限。若也众缘不合。须信其意。
    守塔侍者并免僧。宜于常住小师之中请之。若以客僧充之。免僧宜乎随从院主以管领院中事不得信意漫游。如有别事可辨请暇。则可请余人也。
    每日晨昏常住讽经之次。院中僧众诣释迦窟前。诵大悲咒一遍。以表报师恩及资小师僧尼亡魂之仪。又诵大悲咒一遍。以奉资大檀越诸位尊灵及信男信女幽魂。日中之时。院中僧众可就院主客堂读诵金刚经一卷心经五卷。大悲咒消灾咒奉诉佛法繁昌国家安稳。
    院中事无大小。院主与主事僧和合而行焉。若有大事难辨。则本寺长老与门徒老宿相俱评议而断之。庄园管领亦不可自专焉。
    院中人数莫过七员(中塔院主。侍者。免僧一人。行者一人。人力二人。常住打给钱)此外不费常住。别养四五人。以充院中禅诵之众。佛前每日(行者捧来侍者献之)两塔日日灵供并同前(行者二人。人力三人。以院中常住养之)。
    常住临时打嚫(佛前中塔院主。侍者。免僧)共五钱可请之。每日佛供临时嚫物两塔供具等。二人行者为承仕而受用之(两行者承仕。亦宜奉事院主。院主钱行者一人。人工一人免之)院主得钱宜参拾六贯。主事僧拾贰贯。守塔侍者参贯六百。此外塔主主事侍者等。诸寮炭油及院中细细资具并修理等。宜用当院公物也。当院资缘若有阙乏时。须系常住辨焉。资缘若有余剩。亦宜资常住。莫效寻常以论本寺塔头之异(本寺在园等一千余贯钱。以山僧管领地所寄附也。院中僧外若有公界耆旧老宿寄栖。则其寮炭油自常住可送之。但如而今常住土贡寺家受用不足安众。况有余剩乎。然而各别檀那寄附田地多矣。若获入手。丰足有日。思之)。
    佛光国师年忌(九月初三)佛国国师年忌如祖师忌院中辨之植儿孙福。
    正觉国师(九月三十日)年忌如祖师忌常住可辨之。月忌灵供就院中可辨之。
    大檀那百年后年忌月忌等。须如法精修。若别有田园。宜月月书写法华以严饰仙驾结清众缘。切莫怠慢(此事系常住)。
    寻常塔头守塔侍者。于影像前晨昏表奉事之仪。其理宜然。古者云。事死当如事生矣。虽然先师平生尚不要烦人。灭后亦略之。矧于老拙乎。东西两塔年忌月忌及旦望讽经之时。两序宜在佛前中央立班。佛国先国师忌辰讽经时。须挂其顶相于中塔内老僧影像前而立班其前。诸忌佛事并不得庄严堂内圆寂潇洒是真佛事也。
    老拙灭后中阴百日小祥大祥等诸忌。只要随家丰俭做之。不须僧俗小师各出资财役役营为。每月忌斋亦不许遗弟轮番以作之。一切须以先师遗诫为本。别莫立规绳。
    老拙影像左右各挂一枚大牌。小师之中不问存亡。书其名字以资亡殁诸灵。兼祈存者福寿。旨趣载前。若有檀那为大牌所载亡魂作佛事。则假书其位牌安卵塔阶。或为本院有大功者。于大小刹作长老者。或尊贵异常之人。别安其牌。其余切莫安之。恐牌上迫窄。后者无所容焉。大牌(右比丘信男左比丘尼信女)。
    本寺并末寺契券等正文。宜收院中。院主能护持勿令散失。
    守口摄意勿致斗诤。既是以道聚头。纵是法谈。如及诤论则不可。矧为闲事长无明乎。然彼此同是凡夫。瞥喜瞥嗔难得而禁。如有小纷争。则劝令和合。及于相骂相打。则不论理非两俱出。若复有不好者构虚言烦清众。结徒作党损人以图己利者。事既露脱。则永摈出门徒。若有与他者。罪以同前。固可守之。
    本寺规矩须取要而行之。不必效大丛林。只须省万事而专道行矣。愚拙见先师灭后后生晚进。以先师云看经诵咒犹闲事而为证。饱食安眠徒过日者。往往有焉。争奈先师谓之衣架饭囊。愚拙愍斯辈。每月以初四十八两日。看读大般若经一部普门品一卷·大悲咒一遍消灾咒三遍。专祈伽蓝镇静。火盗潜消。僧众安宁。道业圆就。又初五十九两日。如前看诵经咒。以祈天下太平。国土丰稔。檀那福寿。与道俱长。用报答四恩。拔济三有。至于未来际莫令退转。若有懈怠者。须除本院众数。院主固可制之。回向语别不可制之。
    常叙寮僧众。以道行为本。亦不废看经。其旨趣别记之。二时粥饭。直饶及本院阙乏。切莫缺之。诸庄园结算。宜以前勘为本。若兴隆地产增土贡庄主。虽五年法复须再任。若檀那始寄附田地。则择耐烦廉直之仁。可以检点下地调进目录。盖以最初之帐为未来法耳。切须慎焉。若庄主奸曲事露现。则不问年纪不论前功。急须改替焉。
    老僧灭后忌斋。载前段制之。虽然遗弟不问耆旧老幼。一年一度日月排之。轮以充之。否则必有未来忘父祖恩者。念之(其资二斤四斤六斤。东关小师于龙兴院辨。 西徒弟于南禅龙华辨之。嵯峨小师聚会鹿王院辨之)凡诸余科条具见临川家训三会遗诫。故不敢重叠也。
　　至德二年十一月二十日
    春屋老叟梵相揭

附录

　　　梦中像记
　    昌树书记

    林泉野释子弱岁时。父教兄谕。你长必行唐土。自受其训。区区不忘。虽然夙缘不到耳。数载夷洛之间。卒未曾梦见已久矣。然而今丹丘寓居。正当大明洪武十六年。始梦入其国。此何征也。不审不审。
    予住庵余十年。岁已耳顺也。永德壬戌正月十七日夜。五鼓之后恍然入瞌睡三昧。忽梦至一萧寺。荒寒索寞。廊卷风叶。仰观废额。四祖大医禅师道场也。予欣然而徐步入云堂。有僧出迎莞尔云。何来暮耶。相语移刻。予问其人者。昨朝赴五祖之请云云。
    次至一所。有白衣先生。抚几朗吟。予请送行之偈。先生泚毫即作长篇语。书尾空楮。某也假其笔以书八分字二三行。先生冰哂颔之而已矣。又至一所遇悟庵南堂。手展八帧子。俾予睹之。悟庵所画山水甚绝妙也。堂云。我将持之归本国矣。
    又至一所。楼阁峥嵘殿宇肃严。而不见人。自念言。是妙喜世界。予凝远熟视。中岩和尚堆垩榻。而为众谈大慧普说。时众未集。其近前。岩以手指中央一幅画像。予就其指看却曰。阿谁。岩且颔。引声哢云。彼者言大慧之人也。予云。不然。岩矍然曰谁。予曰。是吾国师。岩诘其故。予见大智普明四个字在其上方。而指以为证之。顷忽开静板鸣。惊觉抚枕正垩追绎焉。
    昔大惠禅师。绍兴辛酉之夏。贬衡移梅。凡十七年矣。乙亥冬蒙恩北还。明年春复僧。谢恩云。青毡本是吾家物。今日重还旧日僧。珍重圣恩何以报。万年松上一枝藤。同六月却饶州荐福之命。以偈云。万死一生离瘴网。前程来日苦无多。收拾骨头林下去。谁能为众更波波。寻领朝命住四明育王山。问道者万二千指。百废并举。寔六十九岁也。
    老师应安辛亥之冬。谢事寓于丹之海屿古云门寺。凡九年矣。康历改元之孟夏。俄得钧翰上洛。寻被旨。同六月初二日。特奉敕住南禅第一山。王公贵人缁素争竞瞻礼。咸谓一佛出世。开堂后百废具举。师年亦六十九岁也。噫昔祖今师进退住院。年方同一而殆冥合者何也。又次年庚申正月二十六日。特赐智觉普明国师。兼大僧录。宠荣至矣。盛矣哉。
    禅师七十岁。正月初十日。被旨迁住径山。
    国师七十岁。退归未几而有旨再住龟山。
    禅师七十三岁。四月谢事径山。五月初一日。遂所请知省。李公伯和施钱重建明月堂。为师佚老之居云云。
    国师七十三岁。九月三十日。奉为先师开山国师三十三回之忌辰。大作佛事。至晚退居于金刚院云云。
    门人董以纪梦。并装池缃缥之轴。如所梦像自写照。焚芗拜呈。就需着语。辄赐釆览。而为予赞。赞曰(赞词见于本录)小师道隐书记。记梦中梦请赞。特赐智觉普明国师兼僧录(妙葩)。
    树子携此轴拜辞而去。仲冬初吉也。同五日赍洛之冷泉信先居士宅。兹木皇元诸大老宿之墨迹普应国师万一山诉笑隐月断二江古林了庵无际八员也。居士又启一奁子出一书。俾余观之。即玉几奚翁手泽也。谨薰读其帖云。宗杲比者得得入城见庙堂求退。未启口间。左相先以不得言退院之语为言。遂不敢再三。又且??^8□而归云云。右此赞中??^8□二字甚恰好了也。又楚石琦和尚跋其帖。又书??^8□云云。盖大智普明四个字者。所梦之方寸墨字也。而今以金泥书于黑椅子上。别有意趣欤。同八日遂卷而怀之。以归丹丘林泉旧隐矣焚芗拜书于其真里耳。如今新裱之。时丙子应永三龙集春三月二十五日。年七十三岁。重志之倾背之后必可收于京师西山鹿王院库藏者也。

普明国师赞
祖芳禅师

    道重丘山。行昭日月。以大海为境界者七十八年。将万像作辩舌兮炽然演说。黑竹篦不立圣解凡情。烹金炉锻尽顽铜钝铁。千载振其高风。四众仰其芳烈。磊磊落落作师日本天王。巍巍堂堂飞声大明天阙。正所谓天柱中立狂澜障回。象王行处狐踪屏绝者是矣。
    智觉普明国师春屋和尚遗像。其徒弟昌缮请赞。
    永乐二年岁在甲申春正月初八日。武林净慈住山拙逸叟道联书。

同大通禅师

    颔下眉兮顶门眼。大日月轮破群昏。全是不是犹难测。凤林吒之那堪论。幸希延禅延命去。待得再兴于世乞一言。祝。
    灵山而则笑花。少林而能分髓。王者轨范超古人。唯我金刚大士耳。

同绝海国师

    国师之德不可得赞。国师之道不可得穷。据万乘师表之极位。恢三代祖父之家风。瞻彼龟山龙阜法席。岿然睹史夜摩天宫。覆一篑以壮万年之基业。插茎草以建宝幢于觉雄。福慧兼备宗说共通。若非古佛降迹来致宗教尊崇。则奚以如是之隆耶。森森乔木西山麓。潭北湘南气象同。

云门一曲轴跋大通禅师

    且夫某何者。也遇而尤野。埋没而随百草者。不在辩矣。然得之之可贵者。某唯斯一轴乎。所以留在山中。则使来者咸知绝唱之高妙慈育之不弃物也。不知则已。知则予愿足矣。颂曰。
    灵根同气不同条。每恨身因何所招。一曲顿令忘彼我。德音岂假九成韶。

示葩侍者竺仙和尚

    祖师门下无一毫之事可言。然拟欲道个无字。早已事生。争得无事。事不得已。未免捋下面皮且从无事事上说个无事底事。者个无事之事不是今日之事。自从无量空劫已前至于今也。尽大地人与彼昆虫草木之类莫不承恩力。而说之者不在摇唇鼓舌方为之说。所谓尽大地十方世三世一切水鸟树林墙尘瓦砾。靡不炽然演说。无有间歇。而昧之者无知觉耳。所以烦他上祖。离兜率降阎浮。出母胎处王宫。逾禁城入云山。起道树诣鹿苑。如是特地已成几许节文了也。复于鹭池鹫岭甸庵园。三百余会观机垂教。口唠唠地说之不少。亦不知是几许科断了也。于其中间亦靡不间以示之机关。而及举金色波罗华。以迦叶破颜乃成付授。一扫四十九年特地周遮。从是而下递代相承不涉廉纤。单单直面提持。投机透关堪任其事者。然后付嘱。谓之教外别传不立文字直指人心见性成佛。大化将东。乃有香至国王季子。微自辨珠。至破六宗。如转圆石于千仞之冈。洎来震旦。道个不识。直得乾坤黯黑江汉波干。见者闻者未曾有也。亦不知是何言句。次第历涉。乃有奇人承其玄猷。至曹溪从平地上涌出涛澜涨满天下。可谓东士大乘根机在于兹乎。遂出南岳青原石头马祖百丈黄檗洎诸大宗师具大眼目者。皆奋发大机恢张大用。传佛心宗以接来者。非性□名相言说科断拟议思量之可及也。诚所谓譬如一滴师子乳迸散六斛驴乳。又自是而下分流四海。各擅门风。而变通逸格冲楼跨灶。回天转地换斗移星。雷厉风飞龙驰虎骤者。何其盛欤。而其用处各各不同。验其旨归一一无异。掬其源流探其端诸。皆得从上所谓教外别传不立文字直指人心见性成佛。个一着子入手而能变化不测。之若是也。只个一着子匪从人得。于己成见。在其阐发善与不善之耳。谓其善者。惟在俊流。不论懵底。象季渐微人心淡薄。俊流难得宗门寂寥。观之先哲。何其哀飒一至于是耶。当此之时欲求其人。傥非宿有灵骨禀大愿力乘大行轮。行兹大道得无颠覆。何故丁兹运浇世途转见迂曲世相。方外嚣薄世利既已浓厚。世故故乃熏人。傥其根浮力浅行愿不深。于方寸中稍不端正。不被其欺而夺之者未之有也。既被其夺。乃成封滞不能瞥脱矣。但区区孜孜不肖之心。无他谋惟利已自养荣迁胜人而已矣。与其伍者遂成魔党。以此而出家身心果安在哉。既成其魔。凡有言说及其行事悉是魔事。况其言说从本不正。及其行事从本不中者耶。傥堕于此。虽有智惠。果何用载。傥不堕此。而坚刚之志存。端直之心不屈。虽今生现世福力不迨未能整其颓纲。而亦于后来世断断不入于邪魔外外道之类。随其所堕受三涂苦。正念不忘善根不败。一出头来。必为端人正士也。维侍者俊敏学问过人。岂一世二世刮垢磨光能至是耶。更须照带。勿流于世智辩聪。无益妨道。冀以念于祖门颓圮。当力辨扶树之心。一归于道可也。而佛祖天龙亦岂不为之赞助哉。且道是甚^8□道墙外底。个事奇特叵测。解之者胡乱举觉。无有不是。无有不中。直是天回地转水涌云兴。不同小小。所谓入荒田不拣。信手拈来草也。若更全体作用。直饶虚空亦须迸裂。岂有近傍处。若未解者。任尔差排搜索求奇拈出人前。悉皆不是更有者。见人容易便乃乱统。正所谓丑妇效颦也。达磨曰。迷时人逐法。解时法逐人。解时识摄色。迷时色摄识。此谓欤。然若据本分。饶尔达磨到者里。亦未能放过在。今夫临济德山用底。靡不知为棒喝也。然只知其为棒喝。而不知其为棒喝也。然使其知。曷有其人哉。且此家常茶饭耳。若其大开东合罗列明窗事。果孰能向之。在智者不可不审。今之参学者不肯信有教外别传底奇特事。但得少为足。不穷其大。谓止如是。却多错会却好事。如宗师家拈槌竖拂。或指个目前境界以示学者。而不知其落处。于是或错会之者。便谓此是附物显理。即色明心。理事融通色空无碍。举一尘毛全体发露。无不是也。屈哉。审如是则无过教乘中所显说明文。而又教外别传果奚为耶。而况教亦谓理事皆障也。石头云。执事元是迷。契理亦非悟。此盖就其下者而言之。若论其至。直饶契理契事。至于理事不涉脱体无依。赤洒洒净裸裸出没自由变化无方。亦只是个饭盆里老鼠。未知有向上一窍在。而其执理以为极则可乎。据实而论。诚为大病。况其于理而未能契。于其学者置之勿言。岂知有巍巍而堂堂底汉。公然据其师位者。亦如是欤。抑且夸诞自负以盗其名位。正如白画攫金不见其人。而不知其有且评者也。是固夏虫不可语井冰。乌足为言之。然达磨一宗欲堕地矣。将若之何。在于英杰切宜深究究而得之。却曰。果然多少人错会却好事。而我即向伊道。好事不如无。

因热戏成示葩侍者

    不知今日如何热。呼着南薰不肯来。幸然座中有好客。解衣携手登高台。东溟在眼南岳远。苍波有路青天开。只消坐地游八极。一尘不动心悠哉。春屋闻此亦抚掌。飕雕万木声喧豗。

送葩侍者之京省师

    古今道不得底句。道得不在多言语。不见灵山会上人。一笑迦文便分付。我兹欲写长长篇。检点将来何错误。只^8□相看无一词已成狼藉河沙数。然而放去收来。何似舒开捏聚。或曰一向不住。何似一向不去。汝师宗门主中主。之子游行应绝侣。汝师有道塞穹宇。之子毋辞振今古。曰佛曰祖只是人。为圣为贤无异路。汗衫脱去清风生。纸袄着来淋墨汗。何如倒挂百衲衣。等闲笑作三台舞。青山拍手为和歌。响遏行云动天府。天府开击天鼓。就跨行云作霖雨。霖雨施洽下土无不普。然后正好。移腔换调入市廛。听教千人万人睹。我亦有一曲。十成无律吕。唱起赠君行。嘱君着眼觑。不曰折柳枝。岂云离别苦。缘阴遍地何处无。架满蔷薇泣香露。此曲人间天上无。去觐师颜为师举。
    贞和之秋。春屋座元示以看圆觉经十颂。披而读之。其文彩粲然珠玉夺目。意致深宏溟海难测。可谓至矣。余欲谩依高韵。以免于见义不为之刺。而沉吟累日。唯得其初首之一篇耳。又沉吟数日。或得句而不得意。或得意而不得句。终不能成章。余之知几乎。盖是师旷之枝策。惠子之据梧之谓耶。然而不得已录呈一首。亦是有臆无心之语也。伏乞照恕龙渊和尚。
    看经曾未解条时。放大光明两眼皮。为报文殊师利等。密王三昧密王知。

和春屋首座温泉诗

    师兄近自汤山返。示我佳篇意甚深。句句纳新而吐故。言言举古以明今。才声共备唐灵彻。道德双全宋死心。密语就中藏不得。满籯倾出四知金。

和春屋首座早春上普明阁
    义堂和尚

    禅翁也解以诗鸣。新句时闻大雅声。笔底锦文翻蜀水。眉间剑气出丰城。逢春喜见棣华秀。瑞世伫看昙萼生。清兴偶然吟上阁。落霞孤鹜眼增明。

次韵春屋首座(本四十首。今取其六)

    辛卯春。吾兄春屋首座有病中作。同病诸公递相赓和。或五首十首乃至二三十首。愈出愈奇。一时之盛作也。周信亦效其颦。凡四十首。此内或赠答或时事或题咏或纪行。余时有温泉之行。遂及之云。奉酬春屋葩公法兄首座。
    迦叶师兄相弗穷。有时微笑脸生红。春风棣萼群芳上。腊月莲华五浊中。渊默未容金粟佛。语言还许雪峰空。吾皇为法求人切。伫听云雷起蛰虫。

再酬春屋首座

    赓酬未觉语言穷。叠叠裁成锦段红。忽见真珠生掌内。也应美玉入怀中。鹰鹯奋击百禽尽。骐骥嘶鸣凡马空。无奈词锋来逼我。伤人毒气甚沙虫。

三酬春屋首座

  诗垒战酣筹已穷。词锋重淬迸殷红。解牛已试庖丁手。飞鸟安逃羿彀中。七子文章应盖世。一人声价欲辽空。涪翁不解杜陵句。夜宿招提风见羽虫。

四酬春屋首座

    炙毂才饶语莫穷。歌词或拟满江红。宝珠光透蚌胎外。明月晕生犀角中。笔卷波澜吞巨海。气冲星斗薄曾空。追攀顾我岂无分。愚暗从教比裸虫。

赴温泉途中作。寄天龙春屋首座

    回望西山缥缈处。落霞映日暮天红。不知一别来天外。尚觉相陪在座中。诗诵鹡鸰金掷地。赋吟鹦鹉笔摩空。何当借得阳和力。腐草生辉化作虫。

游法泉寺读春屋首座旧题采其词成章云

    想见吾兄逸群态。渥洼声气珠汗红。高名已出青霄上。妙偈仍留白社中。古殿一灯明照夜。幽庭老树翠参空。漫将芜语押高韵。计拙输他撼柱虫。

追和云居春屋师韵(本十一首。今取其一)
火后修造

    勤扫劫灰无几年。愿心坚似铁山然。蒺藜园作优昙国。瓦砾场开睹史天。龙献宝珠来座侧。鸟衔花片落禅边。惭吾百计皆成拙。白蹈东西缺助缘。

次韵奉寄天龙春屋

    蔽障魔高万万寻。如何只手护禅林。将慈作甲非关铁。以法为城不用金。潜子上书成剩语。韩公排佛却知音。遥知独坐云居顶。下视重重业海深。

用韵上云居春屋和尚

    北斗低边天上寺。禅翁定起出禅扉。魔云扫尽天如洗。佛日回光不待挥。

上春屋和尚隐居侑以光祖帖

    才入丹山深处栖。便应李下已成蹊。比来西望长安眼。今日长安西更西。
     法幢到处道惟尊。踪迹休将隐显论。八万四千毛孔里。一毛孔里一乾坤。
    流行缺止任前缘。鼻祖银钩尚宛然。送上丹山供一览。三千里外笑掀天。

寄春屋和尚
大通禅师

    自云居下主临川。便拨劫灰开法筵。百万众前承密付。二十年后显阐传。速追旧观黄金殿。平布元基白玉砖。不费腕头些子力。变灾却作好因缘。

近体一首奉寄前天龙芥室禅师

    金衣昔厌缁尘染。无乃如今慰此心。芥室奇营吞朔漠。云门幽筑挹山阴。参玄诸子凤仪集。四海一翁龙蛰深。但愿沛然甘露再。祖宗薄蚀在平沈。

次丹丘芥室和尚述怀韵

    老禅方丈日如年。落得细论文字禅。刮膜须还金色佛。炼丹岂若地行仙。梦中荣辱有何命。毫末功名未必天。风月打开无尽藏。破沙盆内煮山川。

和普明国师雪韵
圆智禅师

    云间朱袖帝乡声。唤起胡僧耳朵生。解释春愁三万斛。不知庭雪与腰平。

智觉普明国师赞
常光国师

  芥室三千界。云居四十年。举念现楼台于平地。开眼兴云雨于晴天。始道不为虫豸。防关太过。后却看弄胡孙。放行何偏。扶桑国师戴发含齿之类。争入我正觉罗网。但师驱逐之鞭挞之所使然。从此破沙盆价直不半文钱。

普明国师大祥忌大智院请

    此香寻之佛国土。得之正觉山。拈向瑞龙发祥光。裨皇家萝圆。灼就灵龟现神兆。断衲子性命。仙境藏千岁之嘉运。帝城起五色之非烟。七十有八来年已是过去。五十六亿万载犹是未来。灭后三周八月十三日正是现在。今当此时大智禅院守塔比丘中渊。烧此宝香供养前住南禅后住当山特赐智觉普明国师。直得融三际于一念接直十虚于毫端。试于香烟起处见。国师分身百亿。入百亿国土。说三世平等法门。度脱无量无边不可说不可说。算数譬喻所不能及诸众生众。而无量无边算数譬喻所不能及诸佛菩萨诸贤圣众。同此证明。诸人还信得及见得彻^8□。若能信得及见得彻。桂子月中落。其或未然。天香云外飘。

题通天桥和偈十九首

    康历庚申八月初吉。谨和高韵奉贺常乐新作亭桥
    新作亭桥高且大。任他溪涧起风波。路穿螮蝀腰间去。人履虚空背上过。    龙湫周泽
    万丈彩虹横玉涧。千年神物卧苍波。满身风露青冥外。蹈断天关掉臂过性海灵见。
    半千衲子蹑烟霞。步步由来不犯波。三道宝阶非别路。地居宫殿尽穿过日田利涉。
    虹影远横天末霞。不同略彴卧溪波。脚头脚尾通霄路。这畔人从那畔过瑞岩义麟。
    堪笑步虚仙饮霞。龙渊龙子渡鲸波。天台五百诸尊者。借路凌霄峰顶过。
    日峰士东
    界破碧云兼赤霞。大梁高架拍空波。脚头路断四天下。步步元从这里过。
    起山师振
    行雁斜横松岭霞。饥虹偃饮水天波。迷流度尽归常乐。超得非非想定过大方源用。
    雌霓横空饮膝霞。巨鲸截海跨洪波。一条活路须弥顶。日月远从脚下过。
    大仲礼制
    长虹贯日彻云霞。截断银河万丈波。天上人间无别路。圣凡高自这边过。
    菊庄有恒
    彩虹一抹出红霞。高起龙渊万仞波。要向凌霄峰坐断。先须从者里难过。
    直心是一
    天然架汉似丹霞。步步登高平地波。一颗明珠在驴脚。行人容易莫蹉过。
    南堂处薰
    高耸云端凌晓霞。斜横溪上唾澄波。忽然架起通天路。忉利夜摩亲历过无尘至清。
    石梁斜映赤城霞。台岭迢迢隔海波。今日凌霄通一路。人天交接截流过竺芳超昙。
    万丈晴虹截断霞。千寻玉涧激扬波。唤他下界众生起。俱自通天一路过。
    东辉祖旭
    国师题品句干霞。诸老继声扬楚波。从此通天祖道大。几孙可折桂枝过。
    长安演大
    卧云影遇十灵霞。偃月光涵万壁波。 中有通天广大路。往还人自普门过。天裕利闻。
    夹截赤城映日霞。穿开银汉浸星波。自从透出两头路。三十三天拂袖过。万峰祖灯。
    度生未了那伽定。永作津梁历烟波。独步丹霄条活路。直从这里截流过。
    则川玄三
    那伽定久千松塔。恰似鸡峰迦叶波。桥号通天良有以。时时梵释共来过。振岩芝玉。
    此录未曾锓梓。大行于世已久矣。恐其漫灭。兹命工为活板以广流通。惜乎年代辽远。或蠹损或舛讹。而今且据旧本不敢订正。复编拾遗暨附录一卷并刊。以辉遗德于无穷。是乃随得辑录。而未悉其次第。庶后之览者补焉。伏愿佛种不断。世世建金刚幢。祖印亲传人人开大智藏。

    宝永乙酉仲夏
　  相国东堂小比丘祖缘谨题
    相国东堂南禅前住比丘
　  显灵
    相国东堂南禅前住比丘
　  集杖
    相国东堂比丘
　  祖桂
    相国住持比丘
　  梵仁
    等持前住比丘
　  承颐
    真如前住比丘
　  乾祐等校雠
    宗言
    中珣
    周留
    绍永等参阅

智觉普明国师语录卷八
_



