No. 2570 虎穴录序



　  五远祖大兴心宗禅师。亲佩冲梅深老人印。新创瑞龙于浓阜。又荐住大德妙心及瑞泉。其间单提宗乘。豁醒人天。雷鸣轰轰电棒烈烈。奈其所传语录者。编次不正。颇有错杂。是以凡为禅师儿孙者。莫不抱慊。鳌云什和尚。住瑞龙日。竭力校正。麟祥通方真公。其的子也。欲藏之本庵。以报远祖之恩。并完什师之志。特入丈室请序。余固辞不应。真公频请不已。于是翻然而谓。余亦禅师劣孙。岂惮德之菲之??。而且文之拙哉。谨书数语辨首。
　　享保第六辛丑岁仲春谷旦
    现住妙心熏沐拜撰
　　后土御门院准十刹便纶旨
    金宝山瑞龙禅寺者紫野大德寺之门徒也先院御时草创之刻被下敕额上者早以准十刹之例数可奉祝万岁之宝祚者天气如此仍执达如件。
　　文明二年庚寅三月十四日
    权右中辨兼显
　　宗顶上人禅室
　　后土御门院特赐徽赐敕书
    敕山擎金宝日耀紫凤印泥地生钵华寺感青龙瑞世宗。顿和尚胡家旧俗西天比丘佛病祖病俱瘥。正眼既彻人见我见忽断吹毛还磨玄要发明吐关山山头月的派无坠吸雪江江左波再辞城北上方竟卜岐阳巨刹宗风不远禁阙达听。特赐大兴心宗禅师。
　　明应六年五月二十四日
　　今上帝宸翰
    朕闻东海开祖大兴心宗禅师其道冠天下在日特赐嘉号宠旌之而今三百五十年钦师遗德特染宸翰赐佛德广通国师号以青护法渊衷。
嘉永元年七月三日
    悟溪国师门徒等

虎穴录目次

序
纶旨
敕书
宸翰
卷之上
龙宝山大德寺语
再住龙宝山大德寺语
正法山妙心寺语
青龙山瑞泉寺语
再住青龙山瑞泉寺语
示众
法语
偈颂
道号
像赞
自赞
铭
卷之下
佛事
行状
旧刊行状
旧刑跋语
附录
杂着
虎穴录目次
虎穴录序
_
大兴心宗佛德广通国师虎穴录卷之上

            门人某等编集
            远孙元什校阅
            远孙宗柱重订


初住平安城龙宝山大德禅寺语

    山门。万仞龙门银山铁壁看看。不动脚头一超直入。
    佛殿。云门行棒德山析殿山僧为伊通一线。咄。
    土地。受佛敕护正法。任汝振威擅权。要见新长老且待驴年。
    祖堂。一队老汉从异类来。咦。牵犁拽杷。分明马含颔与驴ＢＰ。
    据室。这个是大慧禅师惑乱一十三辈衲子底竹篦子。未能打翻通方上士本分作家。新大德不轻行此令诛龙之剑岂可挥蛇。
    敕黄。普天匝地被这个威灵。四海九州承这个恩力。以祝以祷瞻之仰。万派朝东众星拱北。
    山门疏。屋里生涯彼此已知。何如黑漆屏风上。醉扫卢同月蚀诗。
    同门疏。远寄白纸来。中有同风句。会^8□。昆仑着铁裤。
    拈衣。鸡足峰前谩守定。黄梅夜半错流传。至今犹有余殃一片牛皮挂半肩。
    登座。者一座子高广难穷看脚下灯王。如来立下风。
    祝圣。拈香曰。大日本国山城州平安城龙宝山大德禅寺新住持传法沙门谨爇宝香端为祝延今上皇帝圣躬万岁万岁万万岁。陛下恭愿万世开凤历。景运益长。四海息狼烟。皇图弥固。
    又拈香曰。此香奉为大檀越大人相公资陪禄算。伏愿救黔首于雕瘵。致圣主于唐虞又拈香曰。此香为英檀权大僧都法印资陪禄位。伏愿藩屏于王家。金汤于法社。
    又拈香曰。此香不是鹫岭一枝。亦非少林媛桂。一旦忽尔壒圾堆头拾得些子干柴片。怀藏已二十载。及乎逗到大云山中。撞着个呵风骂雨杀佛杀祖底恶辣老作家。无端被他粉碎一上了也。将谓。馨香全无。自此臭气熏天炙地。虽然如此。他亦无法可授。我亦无法可受。只向无授受中拈来。一炉爇却。供养前住当山现住龙安雪江老汉。不图用^8□法乳。只要重结生冤。
    遂敛衣就座。白槌罢钩语曰。一槌声前演第一义。拟问如何落在第二。有^8□。
    提纲。师乃曰。吾家生苕帚从绝品评。不假造作。本自天成。未入山僧手先。千钩重仅入山僧手后。一毫轻。全提也^8□瞎人天眼目。放下也振起佛祖权冲。一击击碎五须弥。十方世界一围铁。一搅搅动四大海。虚空背上白毛生。等间扬在壁根去。优钵华开三四茎。恁^8□也得不恁^8□也得。面南见北斗。恁^8□也不得不恁^8□也不得。日午打三更。所以不动一步。径入龙宝山中。拈槌竖拂胡说乱说。绊倒五湖僧者只这个。乃至于一刹那间入净妙国土中。着清净衣说法身佛。又入无差别国土中。着无差别衣说报身佛。又入解脱国土中。着光明衣说化身佛。即今在宝华王座上者也只这个千变万化妙用纵横傍有□杖子。闻得忍俊不禁。出来呵呵大笑道。适来许多间络索。是什^8□爇^8□鸣声。喝一喝曰。汝致恁^8□问端傍观不无分。未知向上关^8□子在何故龙得水时添意气。虎靠山处长威狞。
    自叙江湖隐士云水残僧。忝承纶言于万乘至尊。叨提^8□斧于无双禅苑。战栗颇多。惭惶不少。各赐鉴察。
    总谢。开堂之次。恭惟正法堂上和尚。慈光和尚。栖云和尚。石门和尚。安养和尚。主翁禅师。兹蒙降临座侧作法之证明。各展化仪于一方。禅熟文熟。大振嘉声于四海。宗通说通。伏乞道照次惟山门两序。东斑诸位禅师。西班诸位禅师。适来禅客江湖耆衲。四来高宾。一会海众。诸位禅师。今日为国开堂端为祝厘。恐久立之劳劬。省繁词之褒赞。各乞亮察。
    拈提。举。闽王请罗山开堂。罗山才登座。以手敛僧伽梨顾视大众便下座。闽王近前执罗山手曰。灵山一会何异今日。罗山曰。将谓你是个俗汉。恁^8□公案诸人悉谓。主宾道合胶漆相投。一段光明照映今古。殊不知罗山一场败阙。闽王也是将错就错。罗山曰。将谓你是个俗汉。奈荒草堆头薶在伊了也。当时若是与伊一喝。非惟教伊别有生涯。管取光前绝后。
    当晚小参。吾个宝山峭峻难上。若人踏着气如樊将。有^8□。
    师乃曰。释迦老子三七日中思惟曰。我宁不说法。疾入于涅槃。到这里全无禅道佛法可商量。汝等诸人今晚上来计甚^8□^8□。各自归堂去。不用特地谩疑猜顿上座当年错参寻用心三吴百越。跋涉山川。风□露宿。吃尽许多艰辛。而今忆着直是叵耐。苦哉苦哉。忽有个牙如剑树口似血盆衲僧。向山僧未开口以前。欣倒禅床去。山僧便明窗下安排。诸人即今听取一偈。迎人懒接老雷堆。屏迹十年云一隈。忽被业风吹着去。披毛载角出头来。
    自叙樗栎散材。蓬蒿陋质。枉据师子座。徒作野干鸣。无堪厚颜忸怩之至。伏乞众慈昭亮。
    谢语。小参之次。伏惟。山门两序东斑都寺禅师。出纳钱谷如杨岐掌职务于慈明会计簿书。似石窗辅宗风于宏智。且喜得人监寺禅师悦众禅师。纪纲山门举唱佛事。吾家真种草。一枝桃萼新。副寺禅师。副寺禅师。廉谨家风须续用大^8□。森严法令勿让宝生姜。善思念之。典座禅师。直岁禅师。护惜常住。要教有余垂后手。整葺殿堂。宜以防警为汝任各勉旃。西班堂中座元禅师。眉间挂着宝剑。表率人天。堂中平分风月。各喧湖海。於戏。怀彼道义之敦。无胜感激之至。后版座元禅师。兜率宫中小释迦说梦于摩诃衍岸。实其宗乘龟鉴。亦为衲子楷模。记室禅师。须弥笔虚空纸。书西来五字以足张吾军。知藏禅师。知藏禅师。卷尽五千余轴。琢磨一颗摩尼。戴角大虫。插翼猛虎。知宾禅师。知浴禅师点一琖酽茶。验作家汉。倾无边香水。浴无垢人。次惟单寮耆宿蒙堂前资。小寮辨事。适来禅客。云堂清净大海众。现前一会诸位禅师。人人鼻孔辽天个个脚踏实地。可谓。栴檀林中无杂树。师子窟中无异兽。各乞恕容。
    复举。云门大师示众曰。闻声悟道见色明心。观世音菩萨将钱来买胡饼。放下手却是馒头。跋脚阿师恁^8□说话大似郑州出曹门。顿上座则不然泉声中夜后。山色夕阳时。

再住龙宝山大德禅寺语
山门疏相国横川和尚制

    龙宝山大德禅寺山门。钦奉皇帝诏命。敦请前住悟溪大禅师。再董莅本寺。为国开堂演法。祝延圣寿万安者。右伏以。琏三生再住京国。天上降五色之芝泥。恩四明特来云门塔中雨六月之桂子。盖达人行藏随时缘而已。抑大法隆替系世教者耶。恭惟新命堂头和尚大禅师禅究渊源。机吞佛祖。父子暀化于一代。嗣洋屿者十三人。禅乐改观于九章。起岐山者八百岁。广长舌溪声说偈。正法眼金色知归。喝白云而摧干。裂坤。临济关中刘季评碧岩而呵风骂雨。圜悟江左夷吾佛日遍大千小千。僧夏当前半后半。龙珠在颔。蛇珠在口。直登龙峰。凤精为阳。麟精为阴。仰祝凤阙。

同门疏

    同门兹谂。平安城龙宝山大德禅寺见缺丈室。钦奉纶音起前席当山悟溪大禅师于浓之隐庐。以再补其处也。凡吾同尝在瓜葛之列者不胜庆幸。阖辞制疏抒厥贺臆云。大德不掩于公之门容高车。正法欲闻魏谟之家存故笏。须获俊衲式整宏纲恭惟新命大德。悟溪法兄大禅师。清概冰枯。迅机电卷。妙喜度夏洋屿。粗竹篦打发一十三人。聩翁慕道径山。同苕帚荡千七百众。帝探雄经钜论。痛斥瞎棒盲枷。久为东道主人。缁素向化。又称西边长老。轩矮望风。轮奂之美忽复旧年。园林之胜有待今日。荣膺凤綍。密迩龙楼。赋梅蕊而续简斋炎蒸要洗。种梧桐而识韩亿庇荫共依。时文明龙集庚子六月下浣日。谨疏。
    师以文明十二年庚子六月二十一日入寺。
    山门临济半夏上黄檗。山僧半夏到宝峰。入门一句□杖化。
    佛殿。平生嫌佛不作。今日殷勤礼谢。官不容针。私通车马。
    土地。这千圣小王努力护灵区。崄莫踢翻鸳鸯湖。
    祖堂。西来万里瞒神諕鬼。纵到驴年。那会戴字。咦。
    据室。者个是国师。截断佛祖底金刚王。新长老不敢堕旧规洪炉岂铸囊中锥。
    敕黄。揭域中日月立方外乾坤。林泉无事客。两度受君恩。
    山门疏。说屋里话还屋里人。丛林元气礼乐一新。
    同门疏。龙蟠虎踞天南地北。同风之句无私。花簇簇锦簇簇。
    拈衣。金襕溪足秘。届眴曹溪止。且道山僧传那个衣。吾无隐乎尔。
    登座。从上佛祖遭渠折挫。山僧不然。要行便行要坐便坐。
    祝圣。拈香曰。大日本国山城州平安城龙宝山大德禅寺再住持传法沙门开堂令辰虔爇宝香端为祝延今上皇帝圣躬万岁万岁万万岁。陛下恭愿宝祚延长抚育苍生百万。金轮统御覆庇刹界三千。
    又拈香曰。此香爇向宝炉奉为大檀越准三宫资陪禄算。伏愿振威风于夷狄弓挂槫桑流仁泽于寰区鼎调芍乐。
    又拈香曰。个香爇向宝炉奉为光贲法筵敕使尊官右少丞资陪禄算。伏愿身居金马玉堂毗赞圣职任论思献纳黼黻皇图。
    又拈香曰。此香爇向一炉为源兵部增崇禄位。伏愿播英声于截柱石国家。显忠烈于无穷渠答法社。遂敛衣就座。白槌罢钓语曰。第一义谛炎天瑞雪。直下承当十方通彻。有^8□。时有僧出众曰。古殿重兴六出雪。飞瞻卜法轮再转千年冰化颇璃。愿祝帝图益昌丛社。答曰。大野凉飙飒飒。长天疏雨蒙蒙。僧曰。五峰峨峨倚空碧。半南长见老人星。答曰。麒麒现瑞凤凰来仪。僧曰。记得。大慧禅师再住径山日。上堂僧问。当来下生弥勒佛一毛头上定乾坤时如何。大慧曰。天人群生类齐受此恩力。端的在那里。答曰。是放开是捏聚。僧曰。和尚今日再住此山。还压倒大慧机辩也无。答曰。一拳拳倒黄鹤楼。一趯趯翻鹦鹉洲。僧曰。也太奇也太差。卷起帘来看天下。答曰。莫眼花。僧曰。伏惟珍重。师曰。真师子见。
    师乃举拂子曰。龙宝山中那一宝。光明灿烂照河沙。国师信手系碎了。散作花园园里花。世尊昔拈一枝。拖泥带水迦叶独解微笑。逐恶随邪。以至马祖百丈以之提掇正令。坐断千差。德峤济北以之放恶气息。弄毒爪牙。天下老和尚以之殃害衲子。结得冤家。顿上座以之荡除活业别立生涯。敢问。大家受此恩力耶。若道受波斯入闹市。若道不受哑子吃苦瓜。不涉二途如何着到去。金炉仄流月。金殿启晨赮。
    自叙天资懞憧赋性疏慵。误脱蒲苇丛叨临龙象席。不胜惭惶之至。伏乞亮察白槌谢开堂之次。恭惟。德禅堂头大和尚灵山苗裔大用宁馨。握黑蚖儿敲出凤毛麟角。开大炉□烹煆铁额铜头。兹承俯临座侧辱鸣犍椎作法证明。下情无胜激切屏营之至。伏望尊照。
    总谢次。惟山门东西两序诸位禅师单寮耆宿蒙堂前资辨事诸大尊宿江湖名胜一会海众诸位禅师。虽可逐一褒赞。今日开堂端为祝圣。不敢多词叙陈。各丐恕宥。
    复举。僧问云门。佛法如水中月。是否。门曰。清波无透路。恁^8□^8□对。谛当则不无。争奈教此僧辊草窠里当时若是劈脊与痛棒。管取光前绝后。虽然恁^8□。如云门答处。诸人如何缁素得南北东西无路入。铁山当面势崔嵬。
    当晚小参。吾家黑豆法作者不能谙。若人要商略参。时有僧出众曰。梅桥池边活捉铁昆仑。竹影阁上横吹无孔笛。久思法霈。愿闻雷音。答曰妙在未闻先。僧曰。井梧秋近砌叶露凉。答曰。直下更无纤翳。僧曰。记得。圜悟禅师住天宁日小参僧问。灵光千古透万法落阶梯。时如何。悟曰。阶下立瑞的在那里。答曰。擒虎兕辨龙蛇。僧曰。龙峰今夜小参未审有什^8□施设。答曰没底篮儿盛白月。无心^8□子贮清风。僧曰。灯笼露中柱笑咍咍。答曰。也奇怪。僧曰。众星之月法中之王。师曰。昆山片玉。
    师乃曰。衲僧行履全绝疏亲。破夏忽向京去。日暮湖边问津犯暑。触热吃几酸辛。昔在金山盘石垂萝卧云啸月。今日来宝阜东语西话。簸土扬尘。虽然恁^8□。不动一步。直登此座已是纳败阙了也。吾个同行木上座。即今于一刹那间走遍东弗于逮南瞻部洲西瞿耶尼北郁单越此方他界河沙国土。依然在这里。于一毫端现宝王刹。坐微尘里转大法轮。全无有去来相。亦无自他隔。缘什^8□如是快活自在要会湿纸里金毛师子。单丝控玉角麒麟。
　  自叙区区贱子碌碌宵人。恰如鹪鹩于一枝。取笑醯鸡之微分。惭汗惭汗。伏乞鉴察。
    谢语。小参之次。恭惟。德禅堂头大和尚前辈典刑后人标榜。挑起大灯之光焰。照破十方古今。琢磨如意之明珠。重赏四来衲子。所愿保赵老甲子。永作雾海之南针也。至祷至祝。龙潭东堂大和尚棠棣春辉鹡鸰夜雨同声相应同气相求。五叶东堂大和尚石溪真孙。佛源正续。禅文共熟。宗说兼通。宗门之錧??众所崇敬也。次惟。山门两序东斑都寺禅师。监寺禅师。悦众禅师。副寺禅师。典座禅师。直岁禅师西班堂中座元禅师。龙门上客凤台遗音。久探圭峰禅源波澜可卷。能学大梅旧隐。清风谁攀。重董名刹来辅化仪。何以伸谢。后版座元禅师蟾宫攀桂凤楼修文。东土小释迦兜率你第二座。记室禅师。知藏禅师知宾禅师。知浴禅师。点一琖茗布七净华。侍香禅师。天源末流远山奕叶。曾典瑞阜之藏。今侍宝峰之香。目子大众谢前资辨事上堂小参二禅客。现前一会海众。诸位禅师。福慧兼全德行纯备。可谓。和氏场中饶美璞。孟尝门下足高宾。鸣呼。盛哉。各乞昭亮。
    复举。德山小参示众曰。今夜不答话。问话者三十棒。时有僧出作礼。山便打。此公案诸方尽道。德山有金翅鸟擘海。直取龙吞底手段。珠少知德山被者僧穿却鼻孔。也虽然恁^8□。山僧即今为者僧出气去擘开华岳连天色。放出黄河彻底清。
    退院两回奉敕住名蓝。愧我宗猷缺指南。飞锡秋风好归去。千峰锁翠一茅庵。

住平安城正法山妙心禅寺语

    师以文明十六年甲辰四月十五日入寺。
    山门正法海中瑞龙现出谁不战栗。
    据室。吾此丈室。水泄不通佛来也打祖来也打。何故放过则不可。
    敕黄。自九重天上凤诏入云来。揭丽天日月。卷动地风雷。
    拈衣。大庾岭头提不起。黄梅夜半亦浪传。看看。一缕覆大千。
    祝圣。拈香曰。大日本国山城州平安城正法山妙心禅寺。新住持传法沙门开堂令辰谨焚宝香端为祝延今上皇帝圣躬万岁万岁万万岁。陛下恭愿龙图凤历踵三代之淳风。玉叶金枝享万年之景运。
    又拈香曰。这烂枯紫爇却一炉奉供养前住大德现住微笑雪江老师大和尚。以^8□法乳恩。
    入寺之次示众。记得。浮江禅师因雪峰领众到门曰。即今有二百人寄院过夏得也无。浮江将□杖划地一下曰。着不得。如浮江恁^8□道意在那里。各请甄别来。代曰。把断要津不通凡圣。
    五月旦示众。记得天泽师祖上堂曰。始见安居又逢中夏。孜孜矻矻底鬼神莫测其由。奊奊^8□^8□底佛祖辨他不出。报恩门下还有此人^8□。家无白泽之图。如天泽恁^8□道意在那里。各自断看。代曰。太平本是将军致。不许将军见太平。
    五月望示众。记得。雪峰存禅师因僧问。声闻人见性如夜见月。菩萨人见性如昼见日。未审和尚见性如何。峰打三棒。其僧后又问岩头。头打三掌。声闻菩萨之见性且置。作^8□生是诸人见性各自指出来。代曰。见罢青青竹。和衣自在眠。瞎。
    六月旦示众。记得。兴化初见临济。济令化为侍者。济问。新到甚处来。化曰。銮城。济曰。有事相借问得^8□。化曰。新戒不会。济曰。打破大唐国觅个不会人。难得。即今问诸人。作^8□生是不会底人各乞指出。代曰。坐热铁床吃热铁。石头南岳下儿孙。
    六月望示众。兹承曲座今日设斋。方至斋时自提饭桶来作舞。呵呵大笑道菩萨子吃饭来。如何只对。代曰。山僧待地道菩萨子吃饭来。便踏倒饭桶去。
    七月旦示众。记得。九峰虔禅师僧问。西天夏末有人得道。此间夏末还有人得道^8□。峰曰。有僧曰。何者是。峰曰。头带午夜月脚踏黄金地。敢问大众。作^8□生是得道底人不踏前踪。各自甄别来。代曰。头髼松耳卓朔。
    七月望示众。记得。天泽师祖解夏小参末曰。来朝解开布袋各自你东我西。前程忽有人道着报恩爷名。不须讳却。何故。击拂子云。秋风吹渭水。落叶满长安。敢问诸人。不讳却爷名时如何。各自断看。代曰。是放开是捏聚。藏头白海显黑。虾蟆蚯蚓泥猪疥狗。
    八月旦示众。记得。龙济示众曰。是柱不见柱。非住不见柱。是非已去了是非里荐取。敢问诸人。是非已去了是非里荐取时如何。代曰。三边一箭收功后。四海何愁不太平。
    退院。项上铁枷脱却了。草鞋裹着破袈裟。森罗万象皆檀越。那处青山不我家。
初住尾张州青龙山瑞泉禅寺语
    师以文明十二年庚子十二月十三日入寺。
    山门万仞龙门金鳞一跃青天轰露雳。
    据室。德山棒临济喝。山僧束之高阁大海从鱼跃。
    拈衣。迦叶添蛇足。卢能刻剑痕祖祢不了殃及儿孙。
    两开山塔拈香曰。两翁昔日振纲宗。解弄死蛇成活龙龙生龙子有何瑞。满山擎雪株松。
    退院老矣无心转法轮。万机休罢一间人。拜辞祖塔眷然久。白发宁期再扫尘。

再住青龙山瑞泉禅寺语

    师以长亨三年己酉四月十五日入寺。
    两开山塔。拈香曰。金毛生师子白额活大虫。或开大炉□。锻凡炼圣。或簸两片皮骂两呵风。再被不孝孙穿鼻孔。一个眼瞎。一个耳聋。咦。

示众

    冬夜示众。当山门庭荒凉。冬夜无果子可置辨。虽然陈年滞货惟有白云铁酸豏杨岐栗^8□蓬。不妨拈出供养诸人。这里还有下□底衲僧。^8□。代曰。粗飧易饱细嚼难饥。
    冬至示众。今日书云令节雪覆千山。为白银阙。净裸裸赤洒洒。明历历露堂堂。发挥灵鹫雄机。显示少室蜜旨。恁^8□事且置。阴向何处去。阳从何处来。诸人自下一转语。代曰。一冬二冬。叉手当胸。
    腊八长坐夜示众。古德曰。佛非定相。若执定相。坐杀佛。这里为甚^8□。今宵长坐。各请一转语。代曰。若识琴中趣。何劳弦上声。
    腊八示众。记得。释迦老子雪山六年苦行及至腊八夜。开大口道。一见明星豁然大悟。释迦老子恁^8□告报。端的在那里。各请甄辨来。代曰。山僧^8□贼贼。
　　除夜示众。记得。北禅昔日作夜烹露地白牛。与诸人分岁。这里不须烹露地白牛。只点粗茶一^8□。与诸人分岁。为甚^8□如此。各请下一转语。代曰。猛虎不飧伏肉。
    元旦示众。三阳交泰万物咸新。三日雨。五日风。风不鸣条。雨不坏块。石女成舞。木人唱歌。此是太平奇瑞。祝圣一句如何举扬。各请下一转语。山僧谩述一偈。代曰。檀越归依禅苑荣。法幢建立祖灯明。床头□杖高声曰。今日当山集大成。
    长坐示众记得。金刚般若经曰。过去心不可得。现在心不可得。未来心不可得。不可得底心。诸衲乞拈出来。代曰。侍者点茶来。与大众吃却。
    示众。记得。岩头雪峰于鳌山店阻雪。雪峰平生所得底一一被岩头铲却。遂豁然大悟。便曰。师兄今日初是鳌山成道。师兄今日初是鳌山成道。作^8□生是雪峰悟得底。诸衲乞下语。代曰。不是一番寒彻骨争得梅花扑鼻香。
    立春前夕示众。今夜本朝例家家爆豆撒室内一上了。驱鬼。求福。这里不能免俗。适来爆豆撒室内一上了而驱鬼求炷。为是攀例。抑又别有事在诸衲乞甄别来。代曰。明日是立春。
    示众记得。药山坐次。有僧问曰。思量这甚^8□。山曰。思量不思量。各乞拈出不思量底来。代曰。金锤影动宝剑光寒。
    狗日夜示众记得。昔年有一官人。入寺行随年钱。僧曰。圣僧前何不置一分。官人曰。圣僧年多少。僧无对。诸人即今代此僧。下一转语。代曰。七九元来六十三。
    示众记得。金刚般若经曰。一切为法如梦幻泡影如露亦如电应作如是观。释迦老子恁^8□说话端的在那里。各乞下一转语。代曰。琉璃阶上布赤沙。码瑙盘中撒真珠。
    立春日示众。今日立春普贤磨墨。文殊把笔。事事书大吉。为是奇特事。将复应时纳祐。各乞断看。代曰。风从虎云从龙。
    示众记得。古人曰。识得□杖子一生参学事毕。这里还有识得□杖子一生参学事毕底^8□。乞下一转语。代曰。诺诺。
    示众记得。古人曰。了事衲僧消一个。长连床上伸脚卧。作^8□生是了事衲僧。诸人试拈出了事底来。看。代曰。饥来吃饭困来打眠。
    示众记得。古人曰。看佛祖言教如生冤家。初应有少分相应。已是佛祖言教为什^8□为生冤家。诸衲乞断看。代曰。逐鹿者不见山。攫金者不见人。
    人日示众。记得。古人曰。元日曰鸡。二日曰狗。三日曰猪。四日曰羊。五日曰年。六日曰马。七日曰人。人日即不问。那一人在何处。诸人试指出一人看代曰。急着眼看若也不着直待当来问弥勒。
    示众曰。天子下敕于寰中。将军行令于塞外。不动干戈。坐致太平。直得人人归祖道。个个祝尧年。作^8□生是太平一曲。诸人试拈出太平一曲来看。代曰。喝。
    元宵示众。今日烧灯节。烧灯节且置。过去灯明佛本光瑞如此。作^8□生是本光瑞。诸人试拈出来看。代曰。拈起洞山三顿棒。慈明老汉接黄龙。
    龙兴和尚十三年忌示众。记得。耽源真禅师因忠国师忌日设斋。有僧问曰。国师还来不。源曰。未具他心。曰。又用设斋作^8□。源曰。不断世谛。若作世谛会要世谛作^8□。若作佛法会因什^8□道不断世谛。耽源恁^8□^8□对意旨作^8□生。诸人各请割判。代曰。大施门开无壅塞。
    七月七夜示众。今夏九旬向解夏。寒山子作^8□生诸人各请下一转语。代曰。诺诺。
    冬夜示众。今夕诸方设郑州梨青州枣洞庭橘种种珍果。供养大众山僧亦有一颗果子。自何处来。诸衲各自指出果子来处来看。代曰。南天台北五台。
    冬至示众。记得。僧问古德曰。如何是冬来事。古德曰。亦师出大黄。代曰。是放开是捏聚。
    腊八示众。释迦老子雪山六年。苦行逗到腊月八夜。一见明星叫成道。虽然恁^8□。毕竟眼至星边乎。星来眼里乎。诸衲乞下一转语。代曰。高卷吟中箔。浓煎睡后茶。
    七月十四日示众。一夏已过。还透过祖师关^8□。若有透过底衲僧别甑炊香作夏赏劳。其或未然。各各散堂去。代曰。西风一阵来。落叶两三片。
    解夏示众。今日布袋口。打开遍界有路过。恁^8□恁^8□大地踏翻信脚行。不恁^8□不恁^8□横担榔栗。舞秋风虽然与^8□。未是快活底衲僧。作^8□生是快活底衲僧。代曰冰凌上行剑仞上走。
    佛生日示众。记得。释迦老子初生下时。一手指天一手指地曰。天上天下唯我独尊。后来云门大师曰。我当时若见一棒打杀与狗子吃。贵要图天下太平。图这甚^8□。山僧今日灌沐他。各乞下一转语看。代曰。诛龙剑岂可挥蛇。
    长亨元年腊八新僧堂落成示众曰。心空堂启定云何选佛人人。登甲科珍重金牛老扶化。自提饭桶笑呵呵。这里还有登甲科底衲僧^8□。若有出来对众通个消息来。代曰。眉毛横眼上。
    元旦示众。宝山今日值新正。麟凤龟龙集大成。见说三军解围去。乾坤何处不升平。阖山龙象各请击节。代曰。岩莎步入祥麟隐。海树飞来白凤间。
    示众记得。大慧禅师因圜悟上堂举。僧问云门。如何是诸佛出身处。门曰。东山水上行。若是天宁即不然。如何是诸佛出身处。薰风自南来殿阁生微凉。敢问诸人。大慧悟去即且置。东山水上行与薰风自南来殿阁生微凉是一是二。各乞甄别来。代曰。乌龟三眼赤。祥鳞一角尖。
    结夏示众记得。天泽师祖结夏小参。卓□杖不必善财敛念弥勒弹指。普请四圣六凡。入此大光明藏。互为主伴。快说禅病。使瞽者明聋者听迷者悟缚者脱。于是九十之期。各证本法然后升双梼堂。入息耕室。向无星等子上。较其重轻以凭赏劳。会^8□。卓□杖。力^8□希咄咄咄。敢问诸人。毕竟呼什^8□作大光明藏。各自指出来。代曰。诸人还要知大光明藏^8□看看。
    师一日举大通智胜佛之文一一下语示众曰。
    大通智胜佛十劫坐道场佛法不现前不得成佛道。

法语
示斋藤超然居士

    佛祖顶□一着子。如大火聚。近之则燎即面门。似太阿剑。拟之则丧身失命。所以世尊昔在灵山会上。拈华示众。是时众默然。唯迦叶尊者破颜微笑。世尊曰。吾有正法眼藏涅槃妙心实相无相微妙法门。不立文字教外别传付属摩诃大迦叶。者个说话子细检点将来。未免金色头陀遭他释迦老子惑乱一场。失却一只眼。直得认鱼目。作明珠也。以至西天四七东土二三。祖祖相传互相钝置。然谤焰至如今。犹未息也。到于南岳青原之两派。其儿孙满天下。自尔以来诸大宗匠各皆建法幢。立宗旨。棋布鳞差矣。是以代圣君贤臣钦慕其道。投诚莫不归向也。杨亿侍郎问广慧琏禅师。承闻和尚有言。一切罪业皆因财宝所生。劝人疏于财宝。而况南阎浮提众生以财宝为命。邦国以财宝聚人。教中有财法二施。何得劝人收于财宝。琏曰。幡竿头上铁龙头。侍郎曰。海坛马子似驴大。琏曰。楚鸡不是丹山凤。侍郎曰。佛灭二千岁比丘少惭愧。投机偈曰。八角磨盘空里走。金毛师子变作狗。拟欲藏身北斗中。应须合掌南辰后。侍郎乃贯穿经史文章尤工。然亦于宗门事其所造诣高妙也。士大夫鲜有出其右者也。左右既入者保社。唯愿于此个门中。愈具决定志。永不退失非啻柱石国家。抑亦为祖道金汤也。左右屡见索法语。山野平生于内外学不解万分之一。况复于其之乎者也乎。不言而可知也。以故再三虽拒之。不肯见允容。山野不获已聊制俚语。以付与斋藤氏超然居士云。

偈颂
佛诞生

    翻阶芍药风前色。倚架蔷薇雨后姿。叵耐蓝园少儿子。指天指地诳人来。
    人人具足不相欺。个个圆成也太奇。欲度众生无可度。何由圣善降迦维。
    毗蓝园里诞金躯。四八端严妙相殊。吐水九龙虽灌沐。多生尘垢得清无。
    七步周行不足奇。指天指地又还痴。只看四月初八日。芍药花开一两枝。
    飞州一岛带长河。神涌温汤除百痾。今日山僧杓头汲。灌金躯沐垢犹多。

佛成道

    檀特山中寄此生。金轮尊位一毫轻。见星失晓叫成道。敢保渠侬眼未明。
    夜半逾城入雪山。六年苦行未安间。自从一见明星后。惹得虚名满世间。
    大地群生活眼开。伶竮与孰下山来。二千年远多惭愧。引得梅花笑满腮。
    六载雪山何所成。霜辛雪苦可怜生。争如打坐东窗下。暴背朝曦乐此情。
    抛掷金轮何所须。六年雪岭寄金躯。明星现处眼皮绽。欲度群生一个无。
    六年冷坐老雷堆。一见明星瞎眼来。万象森罗尽成道。前村雪里早梅开。

佛涅槃

    黄面瞿昙识耻不。摩胸露足未能休。人天百万悉悲泣。唯有波旬出一头。
    瞿昙四十九年中。说妙说玄大脱空。堪笑从前间伎俩。金河那畔一时穷。
    释迦老子入泥丸。百万人天泪不干。别有端严那一相。春宵云破月团团。
    未出王宫已入灭。何须金棺示双足。不信只看二月春。梅花落尽杏花发。
    波旬作舞阿难悲。黄面双林活葬时。真个渠侬灭不灭。杜鹃啼断落花枝。
    双林灭却白毫光。笑一场时哭一场。庆喜愁颜桃萼??。波旬舞袖柳条长。
    尽道黄面老瞿昙。双林树下曾入灭。但见桃花逐水流。不知洞中春色别。

达磨忌

    碧眼胡僧眼未明。谩言昔日救迷情。果然被老萧瞒却。扬子江头一苇轻。
    老汉元来不会禅。谩言心印正单传。真丹国里无人肯。又涉流沙万里天。
    缺齿胡僧何所为。抹过万里水云来。梁王不具顶门眼。昔日遭渠蓦面欺。
    虽破邪宗神异多。看来缺齿老头陀。凤凰台上诳萧衍。争奈惭惶满面何。

元旦

    宗门奇瑞在开端。四海禅流着眼看。独角麒麟登海屿。九包鸾凤舞神仙。
    洪钧一转气佳哉。郁郁葱葱上曙色开。木上座高声报曰。七珍八宝入门来。
    革故鼎新群卉鲜。野僧烧柏祝尧年。金银佛寺大成日。鹤在万年松树眠。
    气转洪钧万物浓。金华春色几重重。乌藤昨夜近前曰。东海儿孙振吾宗。
    神尧天下斩新时。珍重吾山一段奇。庭下巢松丹顶鹤。池边暴日绿毛龟。

大灯国师忌

    鹘眼鹰睛铁面门。恶声难掩尽乾坤。大灯光焰千万丈。吹灭还他五逆孙。
授翁和尚百年忌
    咄哉这老太颟顸。误入花园被热瞒。雪屈一场百年后。博山爇却紫栴檀。
日峰和尚忌
    无因嫡子授翁孙。兴废花园功最敦。此老全身虽不露。天魔外道又消魂。
    纵沧海变恨何穷。三唤机前昧己躬。昔日花园活埋了。连腮悔不掌斯翁。

义天和尚忌

    噬脐二十五年春。痛棒嗔拳愁杀人。且喜今朝报冤了。屈黄金膝展炊巾。
    横拈三尺黑蚖儿。殃害几枚禅侣来。不用山僧雪他屈。杜鹃叫月落花枝。

云谷和尚忌

    参侍巾瓶已十秋。至今生怕毒拳头。枫香一炷礼三拜。夙世冤家又结仇。
    掀翻佛界作魔宫。凌灭宗乘还此翁。戢化谁言二十五载。一枝菡萏吹香红。

雪江和尚忌

    年光影里似奔轮。忆着曾遭痛棒频。今日冤仇何以报。兜偻一炷展炊巾。
    宗门妖孽作家冤。眼似流星口血盆。灭却大灯焰光了。恶声难掩尽乾坤。

悼景川法兄

    洛阳城北我兼兄。忆昔同参句屡评。莫道花园活埋了。杜鹃枝上月三更。
和特芳瑞泉寺退鼓偈以送行
     道者家风不系舟。乌藤先问洛阳秋。秋来一别千般恨。愧我留公未有由。

悼春江法侄

    宝峰自结冤仇后。公去西兮吾又东。唯有杜鹃知此恨。声声啼断缘阴中。

庞居士勘大梅

    相逢拳踢互相^8□。谁道庞翁输一筹。梅子尝来缘何事。大家把手上高楼。

传衣

    鸡足山中迦叶秘黄梅夜半慧能传。此衣亲结冤仇后。嗣续绳绳亿万年。

蛤蜊现观音相

    蚌壳慈容甚希有。利生接物忽开口。过支久远正法明。如何错落渔人手。

龙门跃鳞

    三月桃花浪作堆。金鳞一跃振鬣来。谢郎不解化龙去。几度蓑衣下钓台。

端午

    一家迎节共相陪。只把茶杯当酒杯。者里如龙舟竞渡。不知谁夺锦□来。

半夏

    九旬一夏已过半。牧得沩山水牯牛。放去前坡任游戏。国王水草饱方休。

开炉

    岂是沩山大丈夫。拨灰觅火涉程途。今朝者里无此事。三个柴头烧一炉。

雪

    鳌山曾老叫成道。少室神光心未安。阶庭昨夜雪盈尺。黄独炉边纸袄寒。
    雪掩千山一夜寒。普贤境界绝遮拦。殷勤为报参玄客。莫作满天瑞叶看。

贺德林寺方丈落成

    优钵昙华现瑞。开德林特地挽春回。落成丈室无余事。几个金毛返掷来。

送弥书记

    挂锡宝山年屡过。聚头尽是恶冤家。莫鞭骏马后东野。好在长安城里花。

谢伊势备州寄红白梅两枝

    寄我官梅一段奇。清香量爱袭衣吹。铜瓶今得贮春色。不要罗浮山下枝。
    缅想骚人兴最奇。哦诗折处晓风吹。清标不让梁何逊。题取扬州玉雪枝。
    梅萼婵娟色转奇。风前扑鼻暗香吹。虽灵云见桃花悟。不识江南有此枝。
　　斋藤氏划景庞居士寄纸再三见需一偈。不能拒而书以与之云。
    莫怪新题两度辞。此心只许木人知。君看八万四千偈。总是为蛇添足来。

悼宗义上座

    证彻百年无性义。机前踢倒涅槃台。大家共滴于从泪。一恸此时肠九回。
    远别何图逢此辰。木人石女亦伤神。床头昨夜无弦曲。弹落天边月一轮。

吊行脚僧

    不识那方行脚汉。终缘此地弃尸骸。野禽啼断白杨外。似向秋风助一哀。

瑞龙寺殿追忌

    光阴百日刹那中。万象森罗一恸同。应是家风益隆盛。先君阴德感苍穹。
    二载经过炎又凉。铜睛铁眼涕淋浪。今朝别有天真供。芍药花开风露香。
    光阴倒指已三霜。铁作心肝也断肠。珍重谢庭生玉树。孙枝子叶久昌昌。

大年妙椿居士追忌

    非出波斯南海壖。灵根生长劫空先。拈秋插向博山上。散作甘霖洒八埏。
    一失英豪十七年。木人石女也^7□然。当阳拈出来面花有清香二月天。

一超妙纯居士小祥忌

    一周光景刹那中。恨不九原由作公。瑞雨霈然有何象。家门隆盛几重重。

承国寺殿追忌

    岁月堂堂俄顷移。一回忆着一回悲。大人之相不遮掩向节吹香黄菊枝。

玉云寺殿追忌

    自从夜壑一藏妙。兔走乌飞岁粤周。六月炎天梅蕊绽。等是拈作妙兜楼。
    十有三回光景遄。使人追忆泪潺湲。虚空生得无根树拈作兜楼一炷烟。

竺叟常仙禅定门十七年忌

    十有七年残梦中。空挥老泪盆忡忡。山僧今日以何荐。风送暗香梅??东。

洞春院殿十三年忌

    十有三年倏忽周。木人石女不胜愁。云軿莫道升天去。雨后红酣菡萏秋。

长寿寺殿追忌

    万象森罗一恸同。国家不幸丧英雄。当阳指出大人相。秋近微凉生井桐。
    光阴百日刹那移。知与不知谁不悲。别有报恩一句子。杜鹃啼断落花枝。

云岩宗德禅定门追忌

    泪痕易洒恩鸡穷。七载曦娥一梦中。遍界堂堂大众相。敖霜节后菊花丛。
    光阴荏苒十三年。铁眼铜睛也潜然。露出阿爷真面目。菊英节后缀金鲜。

春岩魁公禅定门尽七日忌

    木人石女断愁肠。七七光阴梦一场。不用今朝爇沉水。风从花里过来香。

桂昌正繁禅定尼追忌

    不与栴檀婆律同。本然秘在孝心中。看看别有报恩句。昨夜秋风生井桐。
    十有三年如电拂。几回叶落又花发。相期阀阅自兹昌。慈母三迁益辉赫。

林叟树公禅定门追忌

    大块托根何有乡。二三四七没商量。拈来插向宝炉上。散作甘霖洒八荒。

显忠勋公禅定门十三年忌

    转头遽尔十三霜。春恨何如春日长。不用区区赞阴德。黄莺替我为称扬。

心源常公禅定门三十三年忌

    三十三霜掣电中。翻思陟岵感苍穹。今朝别不爇沉水一。朵梅香屋角东。
    故越州太守大功宗辅大居士者吾祖养源老和尚表其美德而号庞岩居士。居士又亲见汾阳老师。而其所得太奇伟也。可谓。南岳下之庞蕴百丈下之裴休矣。盖居士与余方外道友也。吁嗟。悲夫。居士溘然而既八稔不复相见也。然亦居士与余其平日交义甚厚。所以。今兹丁亥小春十一日诣其遗庙而焚香。供献居士之庙前。悼而不足。忆之不休。休相忆霜叶红于二月花。咄余彷徨而不获已。感叹之余述一偈。以旌其道义云。伏乞居士昭览。
    济北山前庞老祠。野僧今日拂苔来。不知居士生耶死亚菊早梅春一枝。

道号
春岩

    雪尽风和晓日晴。莓苔锁绿势峥嵘。登临多少见花客。不识悬崖路坦平。

怡云

    从龙不肯去他山。且喜无心伴半间。解道国师悬挂着。看来犹隔万重关。

竺岩

    巍然终古镇迦维。仰见云收又雾披。昔日牢尼宣法后。鹫台高耸压须弥。

心月

    一片灵台彻大千。恰如蟾桂郎青天。直饶光境俱忘去。敢保盘山话未圆。

竹溪

    霜筠碧水共依依。玉立婵娟拂石矶。多福解言斜与典。看来犹缺截流机。

祖苑

    拈华之旨孰承当。金色头陀笑一场。春入少林有何瑞。仰瞻五叶转芬芳。

忠室

    辅佐武门功大哉。人言天产济川才。相期作法社渠答。莫让当初李与裴。

决堂

    胸中缁素少人知。盘结草庵诃佛来。奖老罚钱虽尽法。化门犹缺别机宜。

玉岑

    琪树重重光倍增。山如玄圃势崚嶒。昔年若不辨真假。争得少林传祖灯。

云岩

    虽云出岫本无心。昨夜从龙宿故岑。好是旱天慰黎庶。霈然散作传岩森。

寿岩

    遐算全兼彭祖同。登山临水兴无穷。时看缭乱曼陀雨。应有空生在此中。

桃溪

    几树繁花照水红。如霞如锦岸西东。时看片片随流去。应有仙家在此中。

正庵

    天生质直冠群伦。一室萧然月作邻。古德竖拳消息子。看来万里隔关事。

退翁

    敲磕门庭二十年。白头屏迹打安眠。下看昔日南阳老。一室萧然谢万缘。

健翁

    心如生铁鬓皤然。日夕提撕活祖禅。压倒老庞裴相辈。威风凛凛气冲天。

德翁

    不唯致孝又存忠。少小倾心仰祖风。珍重化工爱公甚。绵绵寿算等虚空。

悦溪

    物外逍遥乐此情。冷冷响洗耳根清。春风满面溢和气。劈箭之机太崄生。

天纵

    铁额铜头不奈伊。临机通变是生知。依俙七百甲子叟。靠倒池阳老古锥。

智岩

    看云乐水是生涯。分案现成知不知。皎洁五台山上月。夜来依旧照峨嵋。

了庵

    不堕人间尊贵中。蒲团竹椅旧家风。自明古德竖拳旨。一扫凡情圣解空。

怡翁

    这老訚訚温似春。参禅况复琢磨频。因思黄面拈华晓。独印破颜微笑人。

智海

    学究渊源忘所知。曼殊安解测其涯。一毛吞尽四溟了。正眼看来未足奇。

则翁

    志气超然回不同。一生持律感苍穹。请看昔日临济老。春雨栽松兴我宗。

玉岩

    几株琪树郁丛丛。八面玲珑似阆风。时见天华零缭乱。空生如是坐斯中。

仰庵

    同北斗兮齐泰山。门庭崄峻绝跻攀。要明古德竖拳旨。大地都卢铁一团。

祥岩

    瑞云萧索拥山阿。中有禅翁两鬓皤。借问尝谈般若否。天华狼藉碧嵯峨。

古岩

    造化云根何却开。风磨雨洗锁莓苔。此中不许空生坐。怕见天华乱坠来。

春溪

    雪融涧水雨余肥。公案现成玄又微。解道灌溪劈箭急。看来犹是缺全机。

茂岩

    春来群卉郁丛丛。万仞悬崖倚颢穹。怪得空生坐斯里。时看华雨落天风。

文明甲寅仲夏上休日为宗洵首座赋西川号

    开国蚕丛有故踪。锦江一道水溶溶。三苏间出宋天下。万仞眉山压众峰。

文明十八年丙午正月为宗^8□藏主赋玉浦号

    此地生珠灿烂时。长天秋水其清奇。离娄罔象没交涉。真假还他碧眼知。
宗播藏主尝为其童子时。字曰兰室焉。今兹明应五年岁次丙辰小春上浣日寄纸索一偈。余素乏学。矧复老懒衰惰而无意制片言只字矣。虽然不获已聊渍笔以为证云。
    楚畹花开香露浓。不须向外扣心宗。世尊摩竭虽行令。正眼看来隔万重。

宗缙首座需瑞翁号

    千祥万吉事尤新。竺土大仙生下辰。珍重仍昆有斯老。昙华吐蕊一枝春。
明应二稔龙集癸丑。小春仲浣日。宗贤临寺需别称。大书哲堂二字。且又作伽陀一篇以应厥请。云尔。
    孔门德行称颜回。度越三千弟子来。争似云开雾收后。半间晚对碧崔嵬。
玄胜居士出纸需别称。仍写义叟二字。以塞厥请云。
    时节因缘契祖宗。观之迟暮得从容。廓然无圣那一句。也是阇梨饭后钟。
玄庆侍史托于亲友被需雅称。字曰云和。盖本于云和琴瑟之字矣。仍作小偈以证之云。
    晓天五色拥蓬瀛。冰雪将融淑气清。霭霭不飞物相感。无心琴瑟亦春声。
宗荣信女出纸需别称。字之曰茂堂。乃述祇夜一篇。以塞厥请
  ^2□杞梓楩楠集大成。豁开户牖一时呈。郝翁休道庭前柏。露柱机先已证明。
    一击庵主玄智上座者吾祖翁龙兴开山义天和尚之小师也。一日寄纸需别称。字之曰海峤。且又述祇夜一篇以厥请。
    望可易兮攀可难。白银堆里碧巑岏。古帆未挂旧公案。万仞悬崖捐手看。
英檀钝公禅人出纸见索雅称。山野匪才屡逼严命不能默止。聊染老笔大书一超二字。且又制野偈一绝。以^8□其请矣。愿你不违灵山付属。护持大法而俾吾门户大焉。岂让美于裴休杨杰之辈乎。勉旃勉旃祝祝。
    咄这迦文甚苦哉。区区翘脚恣痴呆。争如不费纤毫力。坐断毗卢顶□来。

像赞
文殊

    金毛倒跨五台山。无限痴人斫额看最苦。善财遭教坏。可怜古佛被渠瞒。
文明壬寅夷则上休龙崇书记绘先师瑞萼庆公座元禅师肖像需赞聊缀拙语以赘云
    天泽苗裔。横岳云孙。圆戒珠而益洁。磨心镜以无痕。首众长岛山平分风月。草创不动寺光阐法门。有长处谁理论。威音前行道。夜里走昆仑。咦。

赞文囿正喜禅人肖像

    天资朴实。襟度和矛。仁主君则旦暮存忠烈。处乡党则鳏寡托庇庥。翳术逞
神妙。砭剂运机筹。加之真诠法宝式书式诵。竹椅蒲团。为侣为俦。猛省生死大事。请益古德宗猷。夫之谓禅门庞居士流者耶。

自赞

　　文明龙集甲辰仲夏下浣日。宗洵首座描余幻质而需赞。仍书以应厥请。
    出格孟八郎。天生没意智。放憨放痴。不仁不义。品漅诸方殃害衲子。手里竹篦剧如毒蛇。肩上金襕轻似敝屣。若谓天源正脉花园嫡孙。大似接竹点月。远之远矣。阿呵呵。

宗缙首座写予幻质需赞

    者赝浮图。不辨亲疏。握起竹篦。薶没宗旨。挂着金缕。妆饰形模。见衡梅老。蓦面受涂糊。将醍醐为毒药。变佛果。作邪途。咦黔之驴。
文明元年己丑腊八门弟子大年妙椿禅人绘余幻质将来欲镇冲山门。仍述拙语云。
    百不会百不能。拨置戒律。脱略规绳。学本虽孤陋。禅亦缺师承。将谓。临 济苗裔。元来无眼村僧天地不仁生个汉。驴腮马颔得人憎。咄。
　　文明十八岁次丙午夷则上浣宗^8□藏主画予陋质请赞词仍应其需
    我个真容本无等匹。放开也弥纶河沙。把定也不立毫发。寥兮廓兮。星飞电掣。设使僧繇妙丹青到头于是也难貌。还会^8□。落霞与孤鹜。齐飞。秋水。共长天一色。咄。

铭
金宝山三石铭
琵琶石号道点上座

    以形似名琵琶。为报道思无邪

喝食石号道顽上座

    汝灵何事。托石愚迷。翻转邪念。连证菩提。

优婆石号道炼上座

  咄这婆婆。恶业何多。应当谢过。归依佛陀。

莲经疾书铭

    三世如来皱两眉。作家汉谤此经时。从头展卷从头写。六万余言字字奇。

利能禅门请经铭

    咄这西天老古锥。三周七喻放憨痴。不知别有好消息。金碎黄花节后枝。

钟铭
    新铸洪钟结善缘。真闻全在未闻先。一声敲落天边月。惊破群生夜夜眠。

慈母梅蕊妙清大姊塔婆铭

    黄檗隔江秉火炬。睦州古寺织蒲鞋。别有报恩那一句。烟村梅蕊笑柴崖。

大兴心宗佛德广通国师虎穴录卷之上
_
大兴心宗佛德广通国师虎穴录卷之下

        门人某等编集
        远孙元什校阅
        远孙宗柱重订


佛事
大年椿公僧都十三年忌升座（瑞龙创建檀越开善院权僧都大年妙椿居士者。斋藤越前守嫡子也。世称曰斋藤越前守。文明十二年庚子二月二十一日卒。持是院一超妙纯者。妙椿嫡子也）

    （举香云）斯香不是鹧鸪斑昆仑耳。亦非栴檀树薝卜丛。根株连络金轮际。枝叶繁茂太虚空。谓之灵山密旨。强名少室真风。插向宝炉。奉供养本师大觉世尊现座道场观音大士一切诸贤圣众。伏愿大年椿公僧都藉这闻熏力。普提挈河沙含识。同游戏法性海中。
    敛衣据座。索话。雪覆千山孤峰不白。崄这里如何凑泊。时有僧出众曰。大施门开酥酷酪醍醐搅成一味。正法轮转。瓶盘钗钏镕成一金。人天交参。愿听猊吼。答曰。希声闻在不闻中。进曰。吹断檐闲积雨声。答曰。莫唤作雨滴声。进曰。惊走陜府铁牛。吓杀嘉州大象。答曰。若无扛鼎拔山力千里乌骓不易骑。进曰。记得。广慧琏禅师因杨大年讳日设供爇香。次僧问。从来弟子供养师。今日为甚^8□师供养弟子。琏曰。恩来义往端的也无。答曰。人情做得冤家结得。进曰。僧又嘘一声。琏曰。钝置老僧瞎汉。可谓钉□铁舌得人僧。答曰。是精识精。进曰。兹值大年椿公一十三回之严忌。拜请和尚升座说法。不是恩来义往乎。答曰。仁义道中。进曰。敢咨询和尚。未审杨大年与椿大年是同是别。答曰。一对鸳鸯画不成。进曰。水自竹边流出冷。风从花里过来香。答曰。看尽湘南清绝地。僧曰。一种没弦琴。只师弹得妙。便礼拜。师曰。锦包特石。
    提纲。混沌未分威音那畔一着子。包括二仪弥纶八极。如大火聚。近之则燎却面门来。似太阿剑。拟之则断绝性命毕。孤回回。峭巍巍。转辘辘。活鱍鱍。到这里微尘里转大法轮。一毫端现宝王刹。放行也瓦砾生光。把住也真金失色。所以三世诸佛得此说顿渐权实半满偏圆。历代祖师得此用抑扬褒贬擒纵与夺。以至天下老和尚假他威光拈槌竖拂勘验铁额铜头。五湖活衲僧受他恩力拨草瞻风击碎魔宫虎穴。看看大年椿公僧都忽现本身。在山拂子头上。念一道咒曰。唵苏嘘苏嚧娑婆诃。奇哉奇哉。虽然恁地。此是建化门中事。更有向上一路。诸人还会^8□。柳絮池塘淡淡烟。梨花院落溶溶月。咄。
    散说。索诃世界南瞻部洲大日本国浓州路厚见郡活居住大功德主持是院一超纯公僧都。延德四年二月二十一日。伏值大年椿公僧都一十三回忌之辰。特抽丹倾净财焉。仍就金宝山瑞龙精舍。大启斋筵。以伸迫严供养。预克期三七日。令阖山苾刍众修诸佛事。或书写一乘妙典。或读诵诸般经咒。命工雕刻大日如来圣像。洎修设圆通忏摩水陆净供等。今日散场营辨伊蒲塞净膳。供佛斋僧并严德香



华灯烛茶果珍羞等。以表追慕之忱。钦延请邻封诸大老缁流等。使讽演无为佛心白伞盖神咒之次。命住持比丘升于此座。俾举扬宗乘。所萃殊勋回向真如实际专为觉灵资严冥福者。共惟。大年椿公僧都。天资英特。雅量汪洋。信及豚鱼。威振夷狄。内以修白业。外以利苍生。往日虽奉般舟三昧。晚节皤然回心祖道。晨夕扣问此事。孜孜寤寐不忘。有时忽尔撞着娘生鼻孔。而胸襟豁如也。恰若披云雾而睹青天。其造诣高妙快活也。耆衲宿德弗肯婴厥锋。初机晚学拱手归降而已。抑亦法城渠答禅苑权衡者乎。公比发大愿。亲下爽垲。伐木开山。创造大伽蓝。渠渠兮潭潭兮。轮奂耸云霄。金碧照山谷。咸谓。睹史夜摩涌出此地。依俙须达买园布金。仿佛荆公舍宅作寺焉。适应仁之初。祸乱俄起。中原鼎沸。东西相斗。以故士卒触锋里。缁素婴灾害。者不可胜计矣。熟观之并天使然也。岂亦人谋哉。自尔以降。连年金革犹未息。诸军寖窘乎战争。既解围去也。由是副相父子苍黄罔措。公独倡义督本州使君。引兵东行张青油幕于茜部。措枕于泰山安。者十有余岁。可谓。大功至德也。公又主盟于邻国。秉柄于本邦。用兵术斋孙吴。施雄略类韩范。是以合郡若磐石固而黎庶悉晏然而得其处也。岂是非公之力哉。长享己酉春。大功德主持是院一超纯公僧都屡运奇谋令副相父子之驾再还京师遂据莲府之位。主上睿感搢神称美焉。实惟无双之忠烈一代之盛事者也。吁。岂凡庸流俗之所克企及耶。夫大日者金胎两部毗卢法身光明照无边刹界。譬如大日轮当空。竖也穷三际。横也亘十方。尘尘现觉体。物物显印文矣。凡法华者。一乘圆顿。一多互融。其功能德用甚深不可思议也。故名经王。二处三会说也。教宗所谈广博繁多而不暇一一枚举焉。矧亦大人相公忝印写寿量品。蒙为觉灵追严赐之。其钧旨重者岂可堪感戴之至矣乎。又案水陆之会昔梁武帝梦神僧告曰。六道四生幽囚者众何不建水陆大斋而济拔之。帝既寤诏十大高僧。披寻大藏撰成仪文。始于金山建此大会。于初夜分。悉停灯烛。帝亲临筵祷曰。若此仪文理协圣凡。愿我拜起。灯烛自明。不符如来圣意。烛暗如故。帝一拜灯烛皆明。二拜宫殿震动。三拜天雨宝华。其修建显验颇多矣。大率为亡灵追善设水陆会者此遗意也。
    自叙醯鸡之微分。不识大方。井蛙之小机宁测巨海。爰逼檀命不能拒障。滥升此座。岂无惭乎。伏乞众慈亮察。
    檀谢升座之次。共惟大功德主持是院一超纯公。僧都武门桢干法社金汤不动干戈。国以静谧。永戢兵甲民以欢康。可谓继藤氏之前躅。腾利仁（之遗芳。至祝至祷）
    总谢次。惟诸位东堂大和尚诸位西堂和堂。丛林头角法门爪牙。宗通说通。足称后学模范。禅熟文熟。佥道。前辈典刑。枉蒙光贲。无胜激切屏营之至。伏乞昭亮。
    拈提。记得良遂座主两回参麻谷。及才称名。忽尔契悟乃及归讲肆。散席告诸徒曰。诸人知处良遂总知。良遂知处诸人不知。虽然如是。这老奈何承当处莽卤更听取一偈。当时良遂参麻谷。子细看来。眼未明。不似万机休罢了。只将春睡赏春晴。久立珍重。

前越州太守大功宗辅居士三十三年忌升座

    此香本非都梁迷迭品。肯与龙涎鸡舌均。谓之至圣命脉。亦名列祖精神。三目摩醯不得觑破。千手大悲争能指陈。插向宝炉奉供养现座道场琉璃界主医王善逝一切诸贤圣众。伏愿先考大功宗辅居士。承斯真熏力。生生为苦海津梁。运济大地群生类。世世作宗门檀越。拨转如来正法轮。
    敛衣据座。索话。薰风自南来。殿阁生微凉。若唤作诸佛出身处。夜雨过冲湘。参僧出众曰。少林无孔笛吹落江城五月梅花。虎丘省数钱分叠溪边万点苟叶。头头漏泄劫外消息。物物运出自己家珍。四众临筵请师提唱。答曰。无处回避。进曰。接待宾客还他孟尝君。作^8□生是主中主。答曰。师子哮吼百兽脑裂。进曰。威雄震十方。声价动寰宇。答曰。毒气伤人。进曰。记得。云门大师曰。今日二十七拈向甚^8□处。自代曰。壁上挂。是什^8□条章。答曰。八角磨盘空里走。进曰。正当今月今日二十七兹值大功居士三十三回远忌之辰。特拜屈和尚升座说法为他追荐冥福。未审拈向甚处去也。答曰。天覆不得。地载不得。进曰。与^8□则天人群生类皆承此恩力。答曰。张公吃酒李公醉。进曰。千峰势到岳边止万派声归海上消。答曰。错。僧曰。仰之弥高。师曰。向道是龙人不信果然夺得锦□归。
    提网佛祖顶□一着子。人人具足个个圆成。恢恢焉不可状。荡荡乎不可名。天晓不露夜半正明。空索索赤条条。十方世界一团铁。转辘辘活鱍鱍。虚空背上白毛生。透声透色七纵八横。到这里面南看北斗。日午打三更。移步则触拨释迦脑盖。□手则擉瞎达磨眼睛。所以临济大师曰。一刹那间便入华藏世界。入毗卢遮那国土。入解脱国土。入神通国土。入清净国土。入法界入秽。入净。入凡。入圣。入饿鬼畜生。处处讨觅寻皆不见有生有死。唯有空名。幻化空花不劳把捉。得失是非一时放却傍有木上座。忍俊不禁出来曰。适来葛藤犹是功勋边事。直甚^8□臭皮袜。更有一段格外玄机。不惜眉毛。即今为诸人重说破去擘开华岳连天色。放出黄河彻底清。
    散说。萨诃世界南赡部洲大日本国浓州路厚见郡居住奉三宝弟子功德主孝子等。延德四年仲夏念七日。伏值先考大功宗辅居士三十三回忌之辰。同心戮力各舍净财。特就灵药山正法精舍。大启斋筵以伸追严供养。预克期一七日。令阖山六和净侣勤修诸法事。或书写法华妙经王。或读诵诸般经咒。命工雕刻当忌教主虚空藏萨埵尊像一躯。一乘妙典疾书渐写印写若干部。修圆通忏摩法仪。设水陆施食大会。今日散筵营辨伊蒲塞净膳。以供佛斋僧拜请诸尊宿苾刍众。令讽演大佛顶万行首棱严神咒之次。命龙光主翁。拈香演法兼属瑞龙住持俾陛此座举扬宗乘。所以鸠殊勋回向真如实际。专为居士资严冥福者矣。共惟先考大功宗辅居士五马重寄。一门大贤。气吞八九云梦。而无蔕芥。胸罗数万甲胄而有星宿。兵术练达骑射兼全。仁以布遐迩。泽以被种植。加之。不违灵山遗属。卫护法城。恢兴祖道。寔是足称禅苑之潘屏矣。自非从菩萨地来假现宰官身。安能如是乎。逮治国秉政削暴诛奸。则威烈若霜摧百卉。导善推忠。则宽厚似海纳众流。由兹凶徒畏善人服。君子曰得先贤经纶之大体焉。公复平日不爱华丽。专本淳素。食无美味。衣屏绮纨。公孙弘晏平仲之后不闻其风者久矣。骄富贵贪货财之徒。为之可不愧赧乎。兹者前本州刺史持益公既无令子。世厥家干蛊矣。公于是与幕下诸老相共谋而遣主君左京兆成赖公继其家督。可谓。无前忠烈。何以如之乎。公匪惟专武略。惟耽嗜歌道。晨夕嘲弄风月。不觉劳倦。其歌词甚婉丽也。至于如今人皆追慕之。吁美也哉。公初参吾祖养源老师屡扣问此事。常以未明大法为念。一日特特投诚见汾阳师。示以本分钳锤。自尔以来精研密炼请益者年久矣。一朝于无心中。筑着娘生鼻孔平生疑团顿冰释。始知从上诸圣不瞒人也。公以所解呈师。师唯一笑耳。繇是针芥相投师资道合。夫之谓世出世间没量大人也。公发大愿欲营构一禅刹以报法恩。数索佳山不获矣。偶有客。语武仪郡有山。岭松激涛。溪水漱玉。颇绝境也。公闻之喜甚。山下有父老。世主此山。公令谕其意。父老辄诺之。公既卜此地。于是募阖郡同志之诸官员相共率运士拽石者凡三年。公命匠氏抡材创建大伽蓝。轮兮奂兮。山川改观。乃请佛智广照禅师。为开山始祖。盖一代盛事也。谁敢不歆羡耶。佥道。毗耶室史金栗黄檗门下裴相。夫虚空藏菩萨者。本经中说此去西方恒沙世界。有一佛刹。名一切香集。佛名胜华敷藏如来。彼国有一菩萨。名虚空藏。已从彼佛得深妙法一切种智。顶上有一如意宝珠。光明显耀而吞蔽一切光明色相。无复现者。唯见虚空。是菩萨本愿力故。以智慧方便度脱一切众生。令归第一义空。故闻菩萨名。或造形像。或设供养。是人现世无诸灾患。临命终时。菩萨随其应。现身说法令离生死。乃至一切诸法皆悉空寂犹如虚空矣。是虚空藏菩萨大意也。虽然恁^8□。若约祖师门下人人有一颗无价摩尼宝珠。六根门头昼夜放大光明。无有间歇。是名真虚空藏菩萨。夫法华者吾佛成正觉后。四十五年灵山虚空二处三会。凡八年所说。后来人师判为醍醐味教。为注疏释者不可胜计。此经曰。一切治生产业皆与实相不相违背。然则诸人一切时一切处屙屎送尿着衣吃饭莫非法华也。夫圆通忏摩者。观音大士成六度万行之果德。为二十五圆通之上首。故悲华经曰。若有众生受苦时。称我名而不能免其苦。我誓不取正觉。若至心忏悔则转波罗夷罪。作轻垢罪教消灭矣。梁武帝始为雍州刺史。其后妃多妒忌意。由是死为巨蟒。入后宫而通梦于帝。求救。庄严慈悲道场。请僧礼佛至心修圆通忏摩法。巨蟒忽化为天人。于空中谢帝功德。从是以降至今本邦沙门往往修忏摩法者。此遗法也。若也至心而修之。忏雪罪根福寿增长者。
    自叙天生痴钝。容貌支离。机识谢陂量。宗教惭管窥。兹逼檀命之重。叨升此座。纳败一上。伏乞众慈亮察。
    檀谢升座之次。共惟功德主孝子等棠棣联萼鸿雁作行。于公车盖骈阗谢氏兰玉繁茂。冀阅八千春秋于寿域。湛四大海水于福源。至祝至祷。
    总谢次。惟诸位东堂和尚。诸位。西堂和尚。先哲标准后生着龟。学极渊源涌泳禅河教海。名重丛社贯穿百家九流。无胜惶恐战栗之至。伏乞昭亮。
    拈提记得。那吒太子析肉还母。析骨还父。然后现本身。运大神力。为父母说法。后来大慧禅师颂此公案曰。骨肉都还父母了。不知那个是那吒。一毛头上翻身转。一一毛头浑不差。虽然恁^8□。这老未梦见那吒本身在。山僧即剿绝去。析其骨肉还父母那吒本身见也^8□。五月榴花红一点。惊人春色不须多久立珍重。
    前备州太守月窗宗心居士卒哭忌拈香此香托根株于威音劫外。而屈蟠古今。布枝叶于阎浮界中而繁茂尘刹。不是艾纳教梁。亦非栴檀婆律。三世诸佛以之唱成道。降魔军。历代祖师以之建法幢开铺席。以至石巩承些子闻熏力弯弓。道吾借一点恶气息舞笏。信手拈来爇却炉中。一穟黄云氤氲八极。娑婆世界南瞻部洲大日本国浓州路厚见郡革手乡。居住奉三宝弟子孝男家贞。明应二年十月念四日。伏值月窗宗心居士卒哭忌之辰。仍就于先君之第。启帑抉金大启斋筵。严备香华灯烛茶果珍羞等。修设水陆净供。谨拜请现前一会清众。讽演白伞盖无上神咒。之次借手瑞龙住持比丘焚此宝香。供养十方果海已满未满诸贤圣及大千沙界护法诸天冥道冥官等。所萃善利专为居士。庄严报土。普愿。上报四恩下资三有。乃至六道四生群类同证无上菩提不可思议胜果。者赵宋杨文公大年问广慧琏和尚曰。寻常承和尚有言。一切罪业皆因财宝所生。劝人疏于财利。况南阎众生以财为命。邦国以财聚人。教中有财法二施。何得劝人疏财利。广曰。幡竿尖上铁龙头。大年曰。海坛马子似驴大。广曰。楚鸡不是丹山凤。大年曰。佛灭二千年比丘少惭愧。投机偈曰。八角磨盘空里走。金毛师子变作狗。拟欲藏身北斗中。应须合掌南辰后。又大年临终前一日亲写一偈。与家人。令来日送达李驸马。偈曰。沤生与沤灭。二法本来齐。欲识真归处。赵州东院西。尉接得偈曰。泰山庙里卖纸钱。此二偈古今绝唱也。咸谓大年浪不出于广慧门。山野闻居士之病革一日诣其私第。访问居士。乃问曰。如何是末后一句。山野曰。八角磨盘空里走。士曰。未审意旨如何。山野曰。吹毛不曾动。士曰。不动时如何。山野曰。筑着磕着。士便休。山野观居士作用。自非出生入死得大自在底汉安能如此哉。盖居士与彼杨大年异代同调者乎。共惟天资轩^8□。气宇英特。辅佐主君则作股肱。卫护祖道则作渠答。抛掷五位枪旗。提持三玄戈甲。以加。亲受龙兴衣盂。钦慕天源派脉。剩亦参衡梅老师。一朝忽尔得透彻。下视黄鲁直投机晦堂。平欺张无尽嗣法兜率。恁^8□也得。不恁^8□也得。象王回旋恁^8□也不得。不恁^8□也不得。师子返掷如上间络索。即且置。更有覆荫后昆底一着子。听取一偈。没量大人有发僧。压倒毗耶老金粟。相期令子转蝉联。各兴家业大门阀。

祥岩祯公座元卒哭忌拈香

    一穟黄云充八检。乾坤无处不芬馥。人人鼻孔正辽天。笑杀香严添蛇足。娑婆世界南赡部洲大日本国浓州本巢郡长庆山福王禅寺小师善宗。文明十四年八月十有三日。伏值前住当山先师祥岩祯公座元卒哭忌之辰。预于日前渐写一乘妙曲一部。洎修设圆通妙忏者。一座正当今日营辨伊蒲塞净膳。以伸供佛斋僧之仪。仍拜屈前一会众讽演白伞盖神咒。之次请瑞龙住持比丘焚此宝香供养十方三世一切圣众西天此土历代祖师护持正法诸天龙神尽虚空遍法界一切幽冥等。所萃殊勋专为觉灵增崇品位。共惟。前住福王祥岩禅师。松源云孙大林奕叶。首众佛心则风月平分。视篆长庆则殿宇修饰。礼乐回古风。草木呈喜色。加之。少守佛制。清净持律。家法森严。可谓。效典刑于前修。行李淳素足以垂轨范于后学。矧复访道参禅其志专壹。一夏僦屋山前。日夕朅来孜孜咨决。忽尔及捐透禅关。平生疑团一时冰释。从此眼空诸方。机锋不可轻触。快活自在。陆地起波涛。卷舒纵横青天轰霹雳。平欺黄檗夺南泉位下视韶阳继灵树席。所以顶上一着子。赤条条。活鱍鱍。快快焉弥纶大千。荡荡乎不存毫发一大藏教说不到。千手大悲扪不着。若也直下承当。总是无嫌底法。或时红尘堆里转大法轮。或时猪肉案头现宝王刹。其茍未然露冷莲房。队粉红。波漂菰米。沉云黑。咄。无计驻光景。严忌已临卒哭。欲抒道情。不觉涕泣。如上间络索即且置。更有覆荫后昆底一句。山僧如何指出。师子产狻猊。凤凰生鸾□。

春林宗芳禅定尼三十三年忌拈香

    刹那三十有三春。睍睆助哀莺语频。遍界亲颜不遮掩。梅花落尽杏花新。娑婆世界南赡部洲大日本国浓州路厚见郡居住。孝男直重。文明十六二月初六日。伏值春林宗芳禅定尼三十回忌之辰。命工雕刻菊光善逝尊像一躯。修设圆通忏摩。谨施净财。今日就于金宝山。供佛嚫僧拜屈合山净侣。讽演白伞盖神咒。之次请住持比丘焚此宝香供养本师释迦牟尼。世尊及十方三世一切诸佛扶桑国里大小神祇等。攸萃殊勋专为灵位资助荐拔。夫惟天资雅洁坤德纯真。能事舅姑殚恭敬。自取箕帚忘艰辛。散家财不吝。救穷又赒贫。加之生平去膻荤持净戒。晨夕奉香火。修善因。其风韵也不减台山婆子。其行履也曷慕秦国夫人。所以。一灵真性不立纤尘。恢恢焉□不开。扑不破。荡荡乎涅不缁。磨不磷。合之则刹那成正觉。背之则永劫受沉沦。若也向者里直下承当去。头头非取舍。处处绝疏亲。或时水殿云廊现宝王刹。或时朱玉案转大法轮。说什^8□五障三从。湿纸裹金毛师子。论什^8□无明烦恼。单丝控玉角麒麟。其茍未委悉。雪后春山青未了。雨余芳草绿初匀。咄。如上间言长语且置。更有覆荫后昆底一着子。山僧如何指陈。看看。一炷栴檀树。散作庆云盈九垠。

镜外宗清禅尼大祥忌拈香

    洒泪秋风愁莫穷。三年光景刹那中。未生前事不遮掩。朵朵芙蓉雨后红。娑婆世界。南赡部洲。大日本国。浓州路。厚见郡居住。奉三宝弟子。孝男基信。文明十四年八月十有五日。伏值先妣镜外宗清禅尼大祥忌之辰。预于日前修设圆通忏摩。倾出净财供养三宝。谨拜屈现前一会清众。讽演白伞盖神咒。之次。请瑞龙住持比丘焚此宝香供养三世十方一切圣贤水陆空行神祇幽冥等。攸萃殊勋专为灵位资助荐拔。夫惟天资和淑坤德渊冲。鞠养亲戚。则有慈有惠。轨范闺门。则慎始慎终。加之。亲受禅源衣法。专仰横岳宗风。自非夙有灵骨。安得心镜磨砻。其丰标也曷与庵提遮殊则。其高韵也当兼月上女如同。所以本地风光本来面目。十方透彻八面玲珑。不受生死控勒。宁拘圣凡罗笼。净裸裸绝承当。上无攀仰。赤洒洒没窠臼。下绝己躬。谓之白云铁酸豏。亦名杨岐栗^8□蓬。若也于斯直下领略。尘尘解脱法法圆融。或时发挥灵鹫雄机。玉殿璚楼云母帐。或时显示少林密旨。画屏银烛绮罗丛。到这里说什^8□五障三从。蛇吞鳖鼻。论什^8□无明烦恼。虎咬大虫如上间络索禅尼受用底也。其茍未然。八月中秋三五夜。婆娑蟾桂影房撰。更有覆荫后昆底消息子。山僧即今如何提唱。自此洪休期万世。宫衣黄带御炉烘。

前若州太守乐叟快公禅定门三十三年忌拈香

    倏然三十有三霜。恩义如山岂得忘。东阁官梅新吐玉。拈成五分法身香。娑婆世界南赡部洲大日本国浓州路武仪郡智胜禅寺住持智龙。长亨元年腊月十有八日。伏值先考前若州太守乐叟快公禅定门三十三回忌之辰。就于金宝山倾净财。先庚谨令阖山众顿写一乘妙典一部。预今日营辨珍馔拜屈现前一会清众。讽诵棱严神咒之次。请住持比丘焚斯妙兜楼婆。供养此界他界无量圣众诸天龙神一切冥灵等。所集奇勋非特为神仪资助荐拔。普愿上报四恩。下资三有。乃至六道四生群品类同证无上菩提不可思议胜果者。共惟天资廉洁器质温良。回施利泽于亲族。奉扬仁风于远方。非惟为国家柱石。可以称祖道金汤。加之。致力土木。创建宝坊。美哉轮。美哉奂。金碧林泉辉光度越布金之须达冠绝舍宅之舒王。按愿海浚不可称量。所以。大人境界岂是寻常。指出涅槃妙心单枪匹马拨转正法眼藏。云垒沙场恁^8□时节酒肆鱼行任游戏。横眠倒卧也不妨。林杪霜前枫赤树赤。篱边节后菊英黄。咄。如上间络索即且置。更有覆荫后昆底一着子。山僧如何举扬。积善余庆有何限。兰孙桂子久昌昌。

慈父真叟道诠禅门二十五年忌拈香

    析骨那吒还父了。覆舟师备丧爷来。山僧别有报恩句。雨洗蔷薇色转奇。文明十五年四月晦日。丁先考真叟道诠禅门二十五年远忌之辰。大乘妙典渐写一部并渐写六喻经若干卷及严备香华灯烛等。以伸供养之仪。预今日设小斋。谨延请一会清众讽演大佛顶神咒。山僧往日于正法山中。拾得一瓣烂枯柴。怀藏久矣。无端即今拈来热却一炉。伏愿道诠禅门仗此闻熏力。顿开活眼。截断香严童子脚跟。如上间络索即且置。山僧还有报罔极分^8□。青天易见黄河底。五逆难伸苦屈辞。咄。

梅屋宗英禅定尼卒哭忌拈香

    斯香全无斤两可定。宁有价直可^8□。收也不留朕迹。放也弥纶六幽。谓之金刚正眼亦名万古徽猷。三世诸佛以之。说妙。谈玄。永作苦海般筏。历代祖师以之下喝行棒。结尽衲子冤仇。别别。八月前村梅蕊绽。一枝拈作妙兜楼。明应五年八月十有八日。伏值梅屋宗英禅定尼卒哭忌之辰。孝男为久。挥金倾帑。就于瑞龙精舍。光启斋筵以伸追严供养。命工雕刻观音大士尊像一躯。一乘妙典渐写一部洎修设水陆净供。伸供佛斋僧之仪。钦拜请现前一会清众。讽演大佛顶神咒之次。借手住持比丘焚斯妙兜楼婆。供养遍沙界婆伽婆尽十方诸大士。非唯庄严报土。专冀。普诱引一切含识。顿证无上菩提者。共惟天资皎洁。坤德和柔。能治家道谨俭。咸谓君子好述。亲族怀其惠里闬被其赒。加之。少小奉香火而无怠。晨夕课经咒以不休。留心祖道回施缁流。其高风也恰似奉国夫人继承于昙晦。其逸韵也孰若台山婆子抗衡于赵州。这个且置。更有覆荫后昆底一着子。山僧即今呈露。听取一偈光阴百日不曾留。一度追怀一度愁。珍重森然兰玉列。家门盛事几千秋。

妙光寺创基利荣大姊大祥忌拈香

    戏彩常思侍北堂。九原理玉已三霜。今朝别不焚沉水。满架蔷薇一院香。娑婆世界南赡部洲大日本国浓州路厚见郡居住奉三宝弟子藤氏孝男康明。文明十四年四月念五日。伏值先妣妙光寺创基利荣大姊大祥忌之辰。就于当庵预于日前令苾刍众勤行精进。一七日夜雕刻无量寿佛尊像一躯。大乘法华妙典顿写者三部。渐写者若干部。自书者二部。读诵者一百部。解说者一部。圆通忏摩一座。施鬼神食一会。今当散筵营辨供嚫。拜屈现前一会清众。讽演白伞盖神咒之次。请瑞龙住持比丘焚斯妙兜楼婆。供养十方婆伽梵法界贤圣众等。专为觉灵资助荐拔。盖妙经曰。受持读诵解说书写谓之五种法师难行之行。也台宗修习之人无不行之。先妣在日信受此经。课念度日。岂非受持乎。今丁忌辰使人读诵百部。非读诵乎。先教讲徒讲演。所谓解说也。自书使人书。非书写乎。五种之义不在兹乎。台教曰。手不执卷常读是经。口无言音遍诵众典。佛不说法恒闻梵音。心不思惟普照世界。恁^8□葛藤看来犹是腻脂。帽子鹘臭布衫。共惟天资清淑。懿行温良。平生甘藻食无心爱丝簧。嫌莘民俭约徒孟邻我芬芳。自幼稚黾勉日夕课经王。莲敷龈咬梵音琅琅。加之晚年易服奉香火。精修白业。未敢遑。歆羡刘铁磨明祖意。崇敬尼末山振宗纲。所以本地风光本来面目。如击石火似闪电光。荡荡乎弥纶三际。晃晃乎透彻十方。直下无纤翳。遍界不曾藏。若向者里会得去。横眼倒卧也何妨人人活大虫。掀却释迦脑盖。个个生师子踏折达磨脊梁。说什^8□真如佛性。干城影里金刚眼。论什^8□惑障业果。傀儡棚头古佛场。大用现前八角磨盘空里走。大机圆应一叶舟中载大唐。今日功德主见说。居亲丧日。哀过礼貌摧伤。岂是得非紫芝辈。举世皆谓。白鸠郎。况复自力书妙典。旷劫恩得一时偿。惊看。银钩铁画胜似绘句絺章。彼孝心切可感格上苍。虽然丐公着眼。看六万余言一字亡。咄。如上间络索即且置。更有覆荫后昆底一着子。山僧如何举扬。慈母有阴德。儿孙万世昌。

为诸大功德主拈香

    此香连根株于金刚水际。布枝叶于三千大千。觑之者眼睛瞎。闻之者鼻孔穿。毕竟这个恶气息。从那里起。云门一曲临济三玄。索诃世界南赡部洲大日本国浓州路诸郡乡居住菩萨戒弟子诸大功德主。文明元年八月初九日。就于金宝瑞龙精舍。启帑挥金。令阖山苾刍自初筵至今月念七日缮写大乘妙典或顿或渐若干部。及课诵经咒。施设水陆会。盖预修当来妙果者。今日散场特营辨伊蒲珍膳。谨拜屈现前尊众。讽演大佛顶神咒之次。仍命山野焚此宝香。供养尽十方婆伽梵遍法界贤圣众。所鸠善利。专冀诸大功德主顿脱多劫轮回苦因。速证无上菩提者。共惟诸大功德主。精神卓尔志气超然。人人领略释迦。饥来吃饭个个平欺达磨。困来打眠或灵鉴悬胸。照破无明窠窟。或智刀在掌。截断圣凡盖缠。是故诸法寂灭相。不可以言宣。点捡将来。一场漏逗。到这般田地。历劫未明事忽尔得现前。说甚灵鹫雄机。霜前枫叶丽。论甚少林密旨。节后菊花妍。孤迥迥。峭巍巍。上透霄汉。净裸裸赤洒洒下彻黄泉。正当恁^8□时十圣三贤四生九类以至森罗万象草芥人畜情与无情。同一悲仰。同一慈力。刹那无有生相。刹那无有灭相。一味平等蜜无中边。虽然未是向上宗乘事。作^8□生是向上宗乘事。踏破澄潭月。穿开碧落天。咄。这个且置。山野别有一偈。即今为诸人伸真法供养去。斋僧供佛恶因缘。酒肆鱼行活祖禅生死涅槃百杂碎。无根铁树吐香烟。

心海如贞禅定尼七周忌拈香

    一瓣栴檀价莫论。无阴阳地托灵根。拈来插向博山上。叆叇黄云覆九垠。索诃世界南赡部洲大日本国浓州路山县郡富永庄居住。奉三宝弟子。孝男土州太守永家。文明元年八月念四日。伏值先妣心海如贞禅定尼七周忌之辰。预于日前顿写大乘经王全部。及施设水陆大会。正当今日就于私第。营辨珍膳。以伸供佛斋僧之仪。仍拜屈现前尊众。讽演大佛顶禅咒之次。命瑞龙小比丘焚斯妙兜楼婆。供养三世十方无量调御人间天上一切神祇等。专冀凭此殊勋。淑灵径向摩诃衍海。驾起法身船。运济大地群生者也。共惟坤仪洁白。天质忱恂。奉事父母而孝心厚。抚怜老幼而慈育均。邦闾皆怀德。遐迩尽归仁。加之。蚤岁受信衣于柏堂室中。坚持菩萨之净戒。末后需法语乎大云山主。亲结般若之胜因。剩安苾刍清众。倾库藏孰若须达长者布金银。可谓。具丈夫气。何妨现妇女身。是故。威音那畔空劫以前一着子。不假修证。本自天真混沌未分先弥纶十虚而无向背。混沌已分后廓通三际而绝疏亲。全无五障可除。梧酮秋色冷。有甚三从可厌。菡萏露香新。经卷药炉全提祖师意。朱帘玉案拨转正法轮。恁^8□时节会憎爱一如。未必庵提遮之逸格。亡真俗二谛。无望马郎妇之芳尘。一杵华ＮＭ木人惊破梦。七年夜雨石女暗伤神。大用现前泾纸裹金毛师子。全机活脱单丝控玉角麒麟。咄。恁^8□告报且置。家门兴盛一句如何指陈。少林一笛太平曲。永祝南山亿万春。

玉云寺殿断七日拈香

    碧眼黄头全莫穷。出生一片孝心中。拈居五分法身也。嗅着还他鼻孔通。娑婆世界南赡部洲大日本国浓州路厚见郡居住。奉三宝弟子。孝男利实。文明十七年夷则念九日。伏值先妣玉云寺殿护心隆镇禅定尼断七日之忌辰。命工雕刻药师如来尊像一躯。一乘妙典渐写三部。印写一部及修设圆通忏摩水陆净供等。预今日营辨净膳致追怀之忱。虔备香华灯烛茶果珍羞之仪。以伸供养。仍拜屈现前一会清众。讽演大佛顶神咒之次。借手瑞龙住持比丘焚斯宝香。奉供养三世十方诸佛萨埵及天界地界大小明灵等仰愿俯临此会。各为证明。专冀灵位缘兹胜因。顿证妙果。乃至法界含识均蒙余熏者。共惟。天资秀整。淑德和冲。治家道以勤俭。训令子以输忠。溘然时至忽尔破蒙。大用天旋恰似月上女搞稀鹙子。全机电转孰若凌行婆只对郝翁所以本地风光本来面目。孤危峭峻八面玲珑。空而不空。唧唧晓庭吟蟋蟀。有而不有。潇潇夜雨滴梧桐。赤条条空索索。上无攀仰。转辘辘。活鱍鱍。下绝己躬。谓之无业莫妄想。亦号瑞岩主人公。发挥灵鹫雄机。燎光斜斗帐。显示少林密旨。香字冷熏笼。恁^8□时节全无五障三从可扫荡。人人生师子。有甚禅道佛法可商量。个个活大虫。兹承郎君利实了知亲恩卒难报倾净财修蔫拔。依俙浣厕牏石建仿佛温枕席黄童观其孝义笃可以感苍穹。若将一字称叹。何异彩画虚空。如上间络索即且置。更有庇荫后昆底那一句。山僧如何呈似珍重千秋家业盛。溢天佳气郁葱葱。

慧照院殿预修追福拈香

    此香托根株于涅槃岸。长枝干于真觉场。不是栴檀婆律。亦非迷迭都梁。三世诸佛说不到。历代祖师争举扬。德山以之作木上座。临济以之作金刚王。乃至天下老和尚承真熏力。拈槌竖拂打发后学。五湖奇衲子借恶气息千辛万苦。参遍诸方。拈来爇却博山上。一穟黄云散八荒。索诃世界南赡部洲大日本国浓州路厚见郡居住。奉三宝弟子。孝男女等。明应八年小春初六日。各倾净财抽丹悃。为预修善根。功德主慧照院殿光林宗耀大姊资严当来冥果预克期自初七日迄三十三回忌。伸供养之仪。钦使六和净侣修诸般佛事。昼诵夜禅命工雕刻佛像若干。造立石塔一基。一乘妙典顿写一部。渐写一部。并渐写金刚经一部。洎修设圆通忏摩开甘露门。今月今日丁三十三回忌之辰。拜请现前一会清众。讽演白伞盖无上神咒之次。借手瑞龙住持比丘焚斯宝香。供养十方三世一切诸佛微尘刹上诸大萨埵一切幽冥等。预修善根功德主天资雅洁。坤德贞良里闬咸蒙慈爱。遐迩悉沐恩光。晚年落髻易服。位联苾刍班行。少小护持佛戒。终始钦慕宗纲。其典刑也应同总持承少林印可。其履践也何别铁磨与大沩商量。况复了知无常迅速未免。逆修冥福倾庾及仓。七分全得报应。未尝不有余庆。今朝佳气郁而溢。行看家门日益昌。更听取一偈。能使男儿训义方。如同孟母德惟彰。天真别有法供养。雪后官梅吐玉香。

金宝山本尊药师如来安座点眼

    咄这大医王。巍巍露堂堂。能消灭万病。遍除却余殃。愚者得智慧。贫者与宝赃。功德林不老。琉璃界无量。皇风无边塞。佛日亘天长看看双眼点开如日月。珍重万年镇大方。

十一面观音安座点眼

    稽首观自在。福聚海无量。慈眼普照彻。古今及十方。

金宝山开山敕谥佛日真照禅师木像安座点眼

    从来无形本。寂寥。不须命工雕顶相。普化筋斗似颠狂。大沩叉手犹卤莽。山僧误忆着先师。其奈被惑乱一上。咬牙展炊巾。悔欠莲ＢＰ掌一座须弥高几万丈左眼半斤。右眼八两。

乾德山汾阳寺开山敕谥佛智广照禅师云谷和尚肖像安座点眼

    咄者老汾水。一生得人憎。挥斥经论。凌灭宗乘。或骂倒诸方邪师。不惜三尺喙。或奋发恶辣手段。殃害五湖僧。我侬曾被他惑乱。至今绵绵恨益增今日尽底偿价了。^8□瞎一对活眼睛从兹千秋又万岁。坐断乾德最上层。咦。

持是院木像安安点眼

    大用依然属大人。金毛师子解翻身。好将四海扶颠手。拨转如来正法轮左眼半斤右眼八两瞻之仰之大坐巍巍镇九垠。

瑞龙寺殿左京兆国文安公大禅定门掩土

    领会安心一句来。机先趯倒涅槃台。薰风吹霁微凉动。大地山河活路开。共惟天性英特胸襟广恢。逸群勋烈。压三杰。绝世威名振九垓。其号令也如雷霆轰白日。其仁爱也似霖雨苏枯亥。加之。早知宗门有个事。晨夕倾心渴生埃。超然体裁。不层涪翁参晦堂亲省发。卓尔行李。何慕庞老见马祖绝疑猜争奈法社不幸俄顷丧济川才。木人频痛哭。石女益悲哀。这个是大禅定门一生自受用三昧。更有转身一着子。山僧即今如何提掇莫言白壁埋。黄壤。数峰如画碧崔嵬。

助山祐公大禅定门掩土

    昨夜毗岚吹海作。惊见玉树忽摧折。森罗万象济助哀。唱起无生那一曲。共惟新捐馆德宇天覆。襟度冰洁。一旦罹微恙。遽尔弃幻质。若芭蕉脆不坚。似芙蓉开早落谁不咨嗟。奈此永诀。所以十四年先求生不可得。十四年后求死不可得。去来无形弥纶大千。脱体现成不留朕迹。净裸裸佛祖不知。亦洒洒魔外莫测。若也瞥然。直下领略。处处全真尘尘解脱。正当与^8□时。直得变大地作黄金。搅长河为酥酷。虽然恁地。更有转身一路。山僧如何提挈休言白璧埋黄壤。一丛缀金十日菊。

德馨宗勋藏主掩土

     威音那畔打筋斗。二十九年残梦中。石火电光追不及。等间抹过太虚空。夫惟天资纯粹。襟宇和冲。昼夜事我相同。景从。恰似佛果服勤东山演。何异耽源近侍南阳忠。俊哉俊哉。击碎藏里摩尼了。威风凛凛气吐虹。这个是宗勋藏主一生受用三昧。更有转身那一句本地风光埋不得。节后犹芳黄菊丛。

兴禀住者掩土

    本源自性任天禀。二十余年梦一枕。此地活埋非活埋。山雨如丝山花锦。

月海玄性禅定尼掩土

    妙性圆明绝点尘。何须这里较疏亲。临行昨夜打筋斗。趯落天边月一轮天资皎洁。坤德忱恂。抚育亲眷则以赒。以给。爱怜嫠茕则有慈有仁。加之。生平课诵贝叶而修白业。终始奉事香火以结胜因。其体裁也宛然台山婆子。其行履也孰若秦国夫人。所以不干生灭。谁受沉沦。发挥鹫岭雄机云窗雾阁显示少林密旨。蓉帐枫锦或时抱子弄孙头头合辙。或时男婚女嫁着着出身说什^8□五障三从。湿纸裹金毛师子。论什^8□天堂地狱。单丝控玉角麒麟。虽然恁地这个活埋不活埋。天寒北岭云方冻。日暖南村梅漏春。

悦岩僖公居士掩土

    自甘示疾一旬中。应与毗耶金粟同。倒跨飞黄追不及。等间踏断太虚空。共惟。新圆寂利仁后裔间世英雄。文武兼备。骑射俱通。奉慈母则致孝。仕主君则存忠。於戏。国家无赖摧桢干。法社不幸失帡幪。所以一灵真性八面玲珑。不受生死缠缚。宁拘圣凡罗笼。恢恢焉上无攀仰。荡荡乎下绝弓躬。到者里头头合辙。法法圆融。或时锦绣筵中全提祖师心印。或时笙歌丛里拨转古佛家风。这个是居士一生受用三昧。更有转身一着子莫向镬头边着眼。寒梅吐玉梵王宫。

复初本立禅定门掩土

    平生特立振威风。一旦争知命则终。踏断涅槃那一路。等间抹过太虚空冠伦气概绝世英雄。鳏寡皆怀恩惠。遐迩悉服宽洪。加之。早岁回心祖道。晨夕着力钝工。其典刑也不屑闻雷发机超清献。其履践也曷慕睹日领旨杨次公。七纵八横湿纸裹生师子。东涌西没平地陷活大虫。所以本地风光本来面目。孤危峭峻八面玲珑。一大藏教说不到。天上有星皆拱北。千手大悲提不起。人间无水不朝东。谓之祖师意。亦名主人公。孤迥迥。峭巍巍。上无攀仰。净裸裸赤洒洒。下绝己躬。有时半醒半醉。游戏歌吹海。有时突出突入周旋干戈丛。恁^8□也得。不恁^8□也得。狗子尾巴书梵字。恁^8□也不得。不恁^8□也不得。野狐窟宅梵王宫全体乾坤埋不得。水自茫茫花自红。

前若州太守明叟察公禅定门下火

    是非察辨着明哉。灵鉴悬胸绝点埃。铁眼铜睛滴愁泪。一朝沦丧济川才。共惟治国英俊克家杰魁。何惟骑射精炼。抑又文武兼该。奉亲益孝纯。彩衣层着仕主愈忠烈。丹心未灰。加之少小归佛乘。而亲受戒法。晚节扣祖道。而长养圣胎。涧水松风逍遥自得。岭云豁月游戏徘徊。所以不生不灭无去无来。荡荡乎包含三际。皇皇矣逼塞九垓。净裸裸绝承当。万丝牵大象。赤洒洒没窠臼。铁。锯舞三台。杨亿北斗藏身。青岑翻洪浪。净名毗耶杜口。白日轰迅雷。恁^8□时节直得。镬炀炉炭吹教灭。剑树刀山喝便摧此是禅定门平生用得底自由三昧。虽然恁^8□。诸人还要会转身一句^8□。一枝优□火中开。

天庆贞祐大姊下火

    造物扶持祐自天。朝游夕处苦超然。虚空昨夜打筋斗。惊破槐安一觉眠天资秀发志气贞坚。奉养父母则有孝有义。慈育老幼则无党无偏。亲受衣盂于黄梅室。益增颙仰于横岳禅。晚年易服具苾刍员。投身尘劳海。回心大因缘。不减无著尼参大慧明己事。曷慕刘铁磨到沩山擅机权。所以本地风光本来面目。绝言绝虑非促非延。玄玄乎离名相。了了然绝变迁。头头壁立千仞。处处常光现前。正当与^8□时。全无菩提可证。烦恼可断。摩竭鱼吞南海浪。岂有天堂可上地狱可堕。扶桑人种陜西田看看六月漫天雪。红炉煨出紫金莲。

惟慎初公座元下火

    夕处朝游大块初。衲僧行李绝亲疏。春风影里打筋斗。十圣三贤不识渠。夫惟。新圆寂天然洒落襟宇豁如。风骨崚嶒。专有澄清之志。世味淡薄都无儋石之储。非惟能抚老幼。正是信及豚鱼。加之。居黄檗位则威音以前行道既了也。续佛源派则大地群生消渴犹有余。有时拈毫而华藻鲜丽。有时对案以简编卷舒。飘然风釆丹凤舞。卓尔全机卧龙嘘。所以无生无死无毁无誉。贱于瓦砾贵于琼琚。如明月难海峤似莲华生泥淤。物物现前直得。等真俗。头头漏泄不妨。混樵渔。本无灵药可觅。宁有沉痾可除。五十九年前上透霄汉。绝言绝虑。五十九年后。下彻黄泉。非实非虚。出头天外时。三更红日照尘刹。进步竿头处。一条活路失崎ＵＭ说甚菩提涅槃。寒云抱幽石。论甚真如佛性。野鸟吟废墟虽然恁地。诸人还要会转身一句^8□即今且听火把子说破。三界如火宅。去去莫踌躇。

了堂宗悟禅门下火

    本无迷悟岂求真。大死底人全活人。石火电光追不及。威音那畔出头辰迩来罹微疾。忽尔弃幻身。六十年前生全不生。须弥项上翻白浪。六十年后死全不死。大洋海底起红尘。脱体现成时。不留朕迹。去来无形处透彻九垠。贵买贱卖。打开无尽宝藏。梯山航海。运出自己家珍。这个是汝日用的事。别有向上一着火里优昙一朵新。

大虚宗圆禅定尼下火

    圆陀陀地露堂堂。花自红兮山自苍。若向个中通晓去。尘尘刹刹是家乡。夫惟天资温顺坤德贞良。里闬皆怀慈惠。老幼悉沐恩光。加之。亲受菩萨将戒。专仰古德宗纲。其体裁也不减七贤女。其行李也曷慕十三娘。所以本地风光本来面目。不隔男女。不干存亡。脱体现成不留眹迹。去来无形弥纶八荒。本无天堂可上。云归华岳。有甚地狱可堕。水到潇湘。其若未然。柳色黄金ＶＫ。李花白雪香者个是禅定尼平昔受用的。更有真归那一句看看火里红菡萏。一朵飘香尽十方。

忻屋妙荣禅尼下火

    不涉荣枯与变迁。上通霄汉下黄泉。浮生五十三年梦。觉后空空无大千虽处垢污不受垢污。本来清净若泥中莲。或时丝麻坊续莫匪祖师公案。或时咿嘎戏笑总是古佛真诠。七穿八穴。狸奴白牯。壁立千仞。丁一卓二。灯笼露柱。常光现前。说什^8□三从五障。论什^8□极妙穷玄。玄玄玄师子哮吼。了了了象王回旋。其茍未委悉。为汝通一线。八月仲秋初一日。木犀花发转婵娟。

景谂寿公座元下火

    寿等虚空没促延。圆成混沌未分先。悬崖撒手那边去。梅绽前村腊雪天。共惟。新圆寂精神卓尔操履超然。少日锁春亭前玩华藻。晚节万年峰顶歼风烟。非啻禅河滩浚。亦以戒珠圆。况复用肘后之灵符开豁人天眼止。挂眉间之宝剑。裂破圣凡盖缠。不异韶阳继踵于灵树。还同黄檗夺位于南泉。可谓。轨范后进追配先贤。加之。禅师一夏与余道聚孜孜日夕覃研。及乎参狗子无佛性话。忽然彻见父母未生前。与他从上间佛祖到头结得恶因缘。自是机锋耸峻骂倒默照邪禅。眼空寰宇气盖天千。直得。师子哮吼象王回旋。鸣呼。今日临葬秉炬。不觉老泪洒别肠。煎休别肠煎摩竭鱼吞南海浪。扶桑人种陜西田。者个是禅师一生大自由三昧。虽然恁地。更有末后那一句须弥^8□跳叫希有。红炉煨出紫金莲。

宗顺喝食下火

    纵横逆顺圣难穷。夜半金乌出海东。童子善财会斯旨。等间抹过太虚空。

俊叟宗彦首座下火

    平日出群诸彦中。还乡一曲唱薰风。百千三昧没巴鼻。柴自青兮火自红。

闻桂常久居士下火

    久远劫来无异同。可中消息孰能穷。掀翻生死牢关了。夜半扶桑日正红天资杰特襟度宽洪。奉慈亲则晨夕好致孝。仕武门则终始笃存忠。其慈仁也洽沾鳏寡老幼。其德泽也博施草木昆虫。加之。回心祖道着力钝工。绝伦行履不愧黄太史。拔俗体裁胡羡杨次公。所以一灵真性逼塞虚空。孤危峭峻八面玲珑。明历历露堂堂。上无攀仰。赤条条空索索。下绝己躬。或时痛饮狂歌着着解脱。或时高谈雄辩个个变通劫火洞。然毫末尽。青山依旧白云中。

方外绍通禅定门下火

    涅槃城踢倒了也。大地山河活路通。一旦快鞭金騕褭。等间抹过太虚空天资英特志气宽洪。奉慈闱则晨夕专孝。仕武门则终始竭忠。加之。归依佛乘而倾渴。景仰祖道以钦崇。或时游戏酒肆鱼行。莫非祖师公案。或时周旋长蛇偃月。总是古佛家风。正与^8□时不慕诸圣。宁重己躬。大用现前不屑马祖门下庞老。全机活脱何慕晦堂室中涪翁。这个是禅定门一生自受用三昧。更有转身那一句火里莲华一朵红。

玉峰妙清大姊下火

    本然清净绝纤尘。才涉思惟早背真。断送百年光景后。那边撒手急翻身天资皎洁襟宇真纯。生平奉木叉。圆梵相终始课经咒。 结善因。咸谓尼总持辈。实是刘铁磨伦。所以本无生死。谁较疏亲。恢恢焉拨不散。拥不聚。荡荡乎涅不缁。磨不磷。卷舒纵横头头非别事。快活自在物物是家珍。正当与^8□时明月清风全提祖师公案。青山绿水漏泄古佛精神。这个是大姊一生受用底。更有转身那一句。如何指陈火里优昙一朵新。

桂昌正繁禅定尼下火

    慈竹繁阴绿作丛。和根拔却五更风。虚空唱起还乡曲。六十余年一梦中天资雅洁坤德渊冲。治家道则有慈有惠。肃阃范则慎始慎终。素甘蔬食屏去荤葱。加之。早受佛戒而坚守。剩信祖道以钦崇。其高风也与庵提遮曷殊别。其逸韵也兼月上女恰如同。所以不受生死缠缚。宁拘圣凡罗笼。通上森罗万象孤危峭峻。彻下山河大地八面玲珑。色即是空。玉免沈西岭。空即是色。金乌出海东。七纵八横玉女抛梭机。轧轧快活。自在石人。打鼓。韵韸韸。尘尘解脱物物圆融。或时翡翠帘前揩磨心地。或时绮罗丛里明究己躬。其茍未委悉。疏雨蒙蒙沾菡萏。凉飙飙飒飒动梧桐虽然恁地。更有真归一着子。要会^8□问取丙丁童。

桂林智昌信女下火

    二株ＶＫ桂久昌昌。少室真风不覆藏若向此中晓玄旨。都卢大地是家乡天资秀发坤德贞良。药闻钟梵不耽丝簧。惟护持佛戒亦能慕宗纲。其体裁也不减七贤女。其行履也曷羡十三娘。所以一灵真性弥纶八荒。谓之本来面目。强名本地风光。头头非取舍。处处没乖张。发挥灵鹫雄机。珠帘玉案显示少林密旨。水殿云廊。说什^8□五障三从。一叶舟中载大唐。其茍未委悉霜前枫树丽。节后菊花芳更有真归那一着子。安禅不必用山水。灭却心头火自凉。

真性禅尼下火

    一灵真性本圆成。逼塞乾坤透八纮。撒手那边底时节。忽然抹过铁围城。夫惟天禀淳朴操履幽贞。专仰祖师禅而崇敬。正受菩萨戒以钝清。六十年托身于浮世。恰如泡影。一禅指绝迹说嚣尘。顿离妄情所以了了然不可状。昭昭乎莫能名。不堕悄然机。左拨右转。动容扬古路。七纵八横。或釆桑。或养蚕。分明漏泄向上以巴鼻。或弄孙。或抱子。直得露出金刚眼睛。压倒秦国夫人活机用。超越台山婆子气峥嵘。说甚生死涅槃。胡蜨梦中家万里。论甚真如解脱。子规枝上月三更。临岐一着如何证明。洪炉焰里碧波生。

荣晓信女下火

    天晓不露是何物。夜半正明圣没测。黄梅石女了此心。蓦然掀翻生死窟虽受幻质女流。恰有丈夫气息。猛省有为变迁痛念无常迅速。佛乘厚信祖道栖神。须与十三娘如同。何兼七贤女列别。所以不干存亡。宁有生灭。孤回回峭巍巍。赤条条空索索。谓之杨岐栗^8□蓬。亦名云门干屎橛。若也于斯直下明得。说什^8□天堂地岳。沙麓暮钟论什^8□五障三从。平原秋树色这个是信女平日活受用。更有真归那一句火里莲华香拂拂。

心岳宗安禅定门下火

    不可得中心即安。都卢大地铁团圞。若能直下承当去。星在秤兮岂在盘。某名天资朴实气宇恭宽。混尘俗不染尘俗。处绮纨不爱绮纨。加之。不啻亲受佛戒。抑亦要窥禅关。全机瞥转恰似摩围道人闻木犀打失鼻孔。行李超迈如同节夫居士咏蜡梅突出心肝。所以不畏生死。不求涅槃。元来无迷无悟。何用说易说难。人人眼横鼻直个个渴饮。饥飧。正当与^8□时全无烦恼可断。两头蚯蚓呈三要。有甚菩提可证。五眼胡孙念八还更有真归一着子红炉焰里波澜。

心镜宗昭居士下火

    茂烈照然回不同。惜哉人丧此英雄。涅槃城趯倒了也。大地山河活路通。

仁叟道义禅定门下火

    义断情忘全体彰。森罗万象不遮藏。虚空昨夜打筋斗。百载光阴梦一场。共惟天资朴实。气宇轩^8□。奉慈闱则终始致孝益厚。仕武门则晨夕存忠不忘。或抚恤鳏寡散金谷。或赒给里闬倒囷仓。加以。夙自非熏习般若。安得课法宝无遑。且亦持菩萨净戒专壹仰古德宗纲。行履超群不减庞翁马祖。体裁拔萃曷让鲁直嗣晦堂。所以不堕迁变。不干存亡。脱体现成不留踪迹。去来无形透彻十方。转辘辘。活鱍鱍。活鱍鱍。谓之德山木上座。赤条条空索索。强名临济金刚王。恁^8□时节男婚女嫁。任游戏抱子弄孙也何妨。大用天旋。全无地狱可陷坠。大机电转。有甚禅道可商量。咄咄咄。山门骑佛殿。默默默耐重。打金刚。者个是仁叟。一生受用不尽底消息子。更有末后那一句。山僧如何举扬火里优昙一朵香。

觉科妙选大姊下火

    选佛场中选佛辰。马师野鸭费精神。若于里许明斯旨。刹刹尘尘是主人。夫惟天资皎洁。贤行纯真。鳏寡佥怀思惠。老幼悉被慈仁。加之。少小奉香火。修净业晨夕诵经咒。结胜因。超然履践何与尼总持别。卓尔体裁须兼刘铁磨均。所以不干生死。宁染埃尘。脱体现成不留眹迹。去来无相透彻九垠。头头合辙处处总真。说甚^8□三明六通。湿纸裹金毛师子。论甚^8□十恶五逆。单丝控玉角麒麟。即今打一偈。为还乡曲去女流还有丈夫作。不妨火焰里藏身。风含翠篠丛丛密。露滴红蕖朵朵新。

妙祐禅尼下火

    不求祐也不除殃。混沌未分全体彰。生铁昆仑云外走。日轮夜半上扶桑。夫惟天资秀发坤德明良。平生操履不群贞于松柏。心性本自无染洁于雪霜。非惟恩养孤独。况复专奉爷娘。加之。归佛乘则受菩萨戒而清净。仰宗旨则结般若缘以契当。不羡尼无尽辩才无碍。宁学灵照女日午坐亡。经卷念珠非他物。椒房碧闺真道场。所以不生不灭不断不常不可思议不可称量。峭巍巍。孤回回。明历历。露堂堂。左之右之。吹毛曾不动。东走西走。遍地是刀枪头。头无非活祖师意。处处总是本地风光。本无烦恼可除。春色无高下。何有菩提可证。花枝自短长虽然恁^8□。禅尼真归处。如何举扬。百年三万六千日。火里莲华朵朵香。

正进居士下火

    进无门也退无路。天下衲僧跳出难。撒手那边底时节。四方八面绝遮拦。夫以性天清净心地恭宽。归佛乘则贵真诠。敬法宝。仕武门则倾义胆显忠肝。非啻奉养父母。亦能抚怜茕单。所以一念万年万年一念。十世古今始终不离当念。无边刹境自他不隔毫端。夜半明历历日午黑漫漫。遍界不藏。热则普天普地。热无处回避。寒则普天普地寒。妙性圆明。风吹碧落。浮云尽离诸名相。月上青山玉一团。一镞破三关。不屑李广天性善射。一剑平天下。宁羡马援矍铄据鞍。净名杜口毗耶离。青天轰霹雳。老庞吸尽西江水。平地起波澜一把柳丝收不得。和风搭在玉栏干。且道。正当恁^8□时。如何证明得火里莲华香拂拂。拈来天下与人看。

妙智信女下火

    妙智等间难指陈。辉腾今古自天真。夜来高唱还乡曲。闪电光中解转身。夫惟襟怀皎洁。气宇精神。坤仪贞良而存礼存义。淑质温润以有慈有仁。虽处尘劳知有宗门之大事早。早禀佛戒永结般若之胜因。所以金刚正体洞然明白。涅不缁磨不磷。弥纶法界不立纤尘。悟之者当处解脱。迷之者永劫沉沦。水碧沙明无非祖师心印。风清月白。全是自己家珍。处处逢渠。数声羌笛离亭晚头头是道。君向冲湘。我向秦。到者个田地。直得一茎草上现宝五刹。一微尘里转大法轮。或时撒手那边。而出头天外。或时藏身北斗而合掌南辰。快活自由平欺台山婆子。全机独脱压倒秦国夫人。此是信女日用的消息子。还要会真归处。火里莲华朵朵新。

即堂心公禅定门下火

    即心即佛露堂堂。月自婵娟花自香。若悟此中消息去。不移寸步。达家乡天资爽拔。气宇轩^8□奉父母则竭孝义于晨夕。处乡党则散鳏寡于囷仓。以之曾受汾阳衣法。专仰横岳宗纲。其风裁也不减黄太史。其行李也曷让曾侍郎。所以求生不可得。昆仑着铁^8□。求死不可得。耐重打金刚。七凹八凸赤洒洒没窠臼。东倒西擂净裸裸绝承当。或时长蛇偃月施韬略。或时水村山廓任徜徉。尘尘打开正法眼藏。物物漏泄本地风光。正当与^8□时。说什^8□地狱天堂。针锋头上翻筋斗。论什^8□无明烦恼。一叶舟中载大唐安禅不必用山水。灭却心头火自凉。

玉田超瑛首座下火

    贵似蓝瑛贱碌塼。突然独露劫空先。若于里许承当去。月在天心夜夜圆。所以一灵真性全绝言诠。脱体现成时不留眹迹。去来无形处弥纶大千。万年一念一念万年。天龙以之伸□指。庵主以之竖空拳。不是神通妙用。亦非本体如然。正当与^8□时说甚真谛俗谛。摩竭鱼吞南海浪。论甚佛界魔界。扶桑人种陜西田。恁^8□恁^8□师子哮吼。不恁^8□不恁^8□象王回旋。者个是一生自受用三昧。更有转身那一句。山僧如何敷宣雨中看杲日。火里酌清泉。

玉岩寿宝庵下火

    形山一宝欲能穷。依旧新罗在海东。笑杀韶阳将五釆。刚然图画太虚空天资着实。气宇宽洪。处尘俗不梁尘俗。慕祖风益仰祖风。拳头竖起勘辨郝翁。所以渴饮饥飧不离自家底。横眠倒卧莫非主人公。俊哉俊哉。本无诸佛。快活快活宁重己躬。其或涉迟疑。回首但看残照外。满林枫树锦通红这个是庵主平昔活三昧的。更有真归那一句劫火洞然毫末尽。青山依旧白云中。

太玄明奇禅定尼下火

    本地风光也太奇。黄头碧眼不曾知。一朝唱起无生曲。撒手威音劫外来这个弥纶八极包括二仪。于是明得红霞穿碧落。若不明得。白日绕须弥。孤回回。峭巍巍。全无五障三从可扫荡。净裸裸赤洒洒。有甚禅道佛法可提持。是则是更有末后一句。红炉煨出铁乌龟。

天庵性贞大姊下火
    天资贞洁绝常伦。日夕参寻祖意频。断送百年光景了。威音那畔解翻身。夫惟坚持佛戒不染埃尘。其体裁也何与尼总持别。其行履也须兼刘铁磨均。所以不干生死。宁有疏亲。脱体现成不留眹迹。去来无形透彻九垠。尘尘解脱处处全真。正当与^8□时。说甚^8□法身般若。师子哮吼论甚^8□佛界魔界。象王嚬呻其茍未然。染霜江上枫林赤。向暖溪边梅蕊新更有真归那一句。红炉焰里水粼粼。

和州太守悦常忻公居士下火

    悲忻荣辱本如然。一片灵台绝变迁。慕地掀翻生死海。扶桑夜半日轮悬文武兼济忠孝双全。虽处俗尘里专仰祖师禅。其韬略也宜教孙吴虚左。其英雄也未许廉蔺争先。或时游戏歌吹海中。着着超宗越格。或时周旋干戈丛里一一极妙穷玄。说什^8□烦恼菩提。大洋海底红尘起。论什^8□直谛俗谛。须弥顶上浪滔天与夺纵横。师子哮吼。杀活自在。象王回旋其茍末委悉。梧桐叶叶迎秋动。菡萏枝枝含露鲜更有转身那一句雨中看杲日。火里酌清泉。

心径寿信大姊下火

    二十四番花信风。分明漏泄主人公。踏翻生死路头去。夜半扶桑日正红。夫以天资纯粹。心地和衷。致敬于师长有礼有义。殚孝于父母尽始尽终。了以色身之等一茎。早作苾刍众。猛省富室之如浮云。不顾绮罗丛。加之。师老迦文则持十重禁而净洁。景大爱道则遵八敬法而钦崇。有时礼诸圣而博山焚沉水。有时诵真诠而残月对窗栊。所以。一灵真性无形无相无根无本。无赤无去。活鱍鱍地。荡荡乎十方通^8□。浩浩乎八面玲珑。镬汤炉炭清净界。剑树刀山兜率宫。全机不覆藏。湘潭云尽暮。山出直下无纤翳。徐孺宅前湖水东。不屑末山夸颖脱。何羡无著逞威雄。如上一络索拈放一边。何故。烟幂幂草茸茸虽然恁^8□。诸人还要会转身一句^8□。火里螂蟟吞大虫。

为诸大功德主下火

    一片虚凝绝谓情。威音那畔已圆成。人人具足般若力。不动干戈致太平。所以父母未生以前本来面目。昭昭乎哉入火不烧入水不溺。寂而常照皇皇如也。在圣不增在凡不减。灵而妙用。转辘辘活鱍鱍。不得状。不得名。脱体现成时不留朕迹。去来无象处弥亘八纮。漏泄弥勒家风。江上数峰翠。打开文殊境界。洞中断烟轻。正恁时举步兮撞着鼻孔。转头也刺破眼睛。或七事随身指辉三军师旅。或一剑照雪精炼十万雄兵。辅弼君门则永作国家桢干。卫护法社则亲提佛祖权衡。直得。阎罗大王股栗阿帝罗刹魂惊。说甚地狱天堂。石人空里击鼓。论甚菩提烦恼。木童水底吹笙。龟毛绳系树头风。坐断毗卢顶。免角杖挑潭底月。踢倒涅槃城这个是诸人平生自由三昧的。虽然恁^8□。百年后脱却壳漏子。向何处去。山僧即今为诸人指出转身一句看看。红炉焰里碧波生。

天庆妙祐信女下火

    珍重庆喜承苍祐。起居动静绝艰辛。威音那畔打筋斗。推落天边月一轮。那个是真归处。火焰里藏身。

德庵贞全大姊下火

    遍界全机不覆藏。日轮夜半上扶桑。三贤十圣难窥觑。撒手那边出梦级。夫惟襟怀皎洁。天质贞良。早奉菩萨净戒益仰祖师宗纲。仿□大爱道受世尊之记□。依俙刘铁磨对沩山而论量所以幻生灭非存非亡。脱体现成时不留踪迹。去来无形处弥亘大方。着着顿开金刚之眼。步步远登真觉之场。说甚真如法界。论甚地狱天堂。掀翻先圣途撒。拈却自己风光。转辘辘。活鱍鱍。八臂那吒行正令。峭巍巍。孤迥迥。赤脚波斯入大唐。其或未然。云北岭冷梅南枝香更有转身那一句。作^8□生举扬。也太奇也太差。冰河发焰却清凉。

义叟宗信居士下火

    信得宗门一大缘。者回彻证未生前。悬崖撒手底时节。劈破三玄作两边天资卓尔。气宇超然。仁武门则以忠心厚。奉慈闱则以孝义全。曾受净戒于大树定内。益仰正续于龙宝山巅。所以一灵真性全绝变迁。不干生死。迥出盖缠。佛祖未兴时上透霄汉。佛祖已兴后。下彻黄泉。净裸裸绝承当。水流元入海。赤洒洒没窠臼。月落不离天。正恁^8□时不屑老庞参马祖。何羡韩愈见大颠。夕处朝游无非本分事。着衣吃饭总是向上禅。大用现前蕅丝牵大象。自由三昧虚空驾铁船者个窗居士平生受用不尽底消息子。虽然恁地。诸人还要会转身一句^8□拂拂吐香火里莲。

云岭了兴大姊下火

    大用繁兴十二辰。针筒鼻孔属当人。掀翻生死牢关了。万象森罗现本身。夫惟天资皎洁。胸次真纯。生平奉木叉。圆梵相。终始课经咒。结善因。可谓。学尼总持高躅。继刘铁磨芳尘。所以。金刚正体绝疏亲。恢恢焉拨不散拥不聚。荡荡乎涅不缁磨不磷。卷舒纵横。头头非别事。快活自在物物是家珍正当恁^8□时绿水青山全提祖师公案。白沙翠竹显发佛精神大姊见^8□。更有真归那一句火里优昙一朵新。

镜堂龙心监寺下火

    即心即佛玉玲珑。不涉思量岂立功。断送百年光景了。等间抹过太虚空。夫惟天资朴直。气宇宽洪。挟纸衾扶道义。仰扬岐芳躅。问丙丁明心地慕则公高风。所以不受生死缠缚。宁拘圣凡罗笼。空索索赤条条上无攀仰。清寥寥白的的下绝己躬。谓之无业莫妄想。亦名瑞岩主人公。头头漏泄物物圆融。正当与^8□时。说什^8□无明烦恼。玉女抛梭机轧轧。论什^8□禅道佛法。木童打鼓韵韸韸。其或未委悉。昨夜金鸟飞入海。晓天依旧一轮红这个是临寺一生自受用三昧。更有转身一着子。火里螂蟟吞大虫。

天祐真庆信女下火

    重庆繁荣历几春。只缘夙世信心纯。机先打破当台镜。超越金沙滩上人天资皎洁。坤德忱恂。生平专孝义。晨夕奉慈亲。里闬咸怀其惠。鳏寡悉服其仁。加之。坚持菩萨净戒。样结般若胜因。可谓。学庵提遮逸韵。继月上女芳尘。所以一灵真性全绝比伦。合之则刹那成正觉。背之则永劫受沉沦。孤迥迥峭巍巍。净裸裸赤洒洒。□不开扑不破。涅不缁磨不磷。漏泄古佛家风。阶前芍药倚栏媚。举扬衲僧巴鼻。架上蔷薇含露新。虽举恁然。更有末后那一句。剑刃上走马。火焰里藏身。

助林妙祐禅尼下火

    皇天祐汝寿联绵。动静轻安一百年。蓦地掀翻生死海。扶桑夜半日轮悬天资卓尔。操履超然。处尘俗境不拘尘俗境。信祖师禅专仰祖师禅。其高风也宜与庵提遮连袂。其芳躅也未愧月上女差肩。所以向上一路千圣不传。恢恢乎弥亘三际。荡荡乎逼塞八埏。尘尘壁立千仞处处。常光现前。廓示文殊象风。北岭冻云合阐扬普贤境界。南村早梅妍。正当与^8□时。全无五障三从可厌。针锋头上翻筋斗。有甚菩提涅槃可证。蟭螟眼里打秋千这个是禅尼一生行李处。更有临行一着子。山僧作^8□生举扬雨中看杲日。火里酌清泉。

大兴心宗禅师行状

    师讳宗顿。字悟溪。尾州丹羽郡山名邑之人。不详姓氏。一夜母梦瞿昙投宿而娠。及诞不凡。幼而岐嶷迈伦。邑人异之称小释迦。及长父携抵邑之蕞寺剔髻禀戒。永亨年中登京兆。昉礼舜日峰于妙心。赖值珠还云山之秋。努力执侍中瓶。后服勤云谷祥于浓之汾阳义天承于同州愚溪。学竺坟鲁典。未几之势阳大树。亲近桃隐朔。摅诚圞岁。桃隐蜕化后。起单趣装。拜雪江于洛之龙安。司侍真净头职。屡触砒董拳头。曾靡难色。其切于己事。畴不服膺哉。一日问答。江震威一喝。师当下豁然大悟。乃吾投机偈曰。石火电光犹钝迟。机先一喝碎须弥。衲僧更有转身句。展□开单吃饭来。江付印□。直与悟溪号。于时师年知命也。既而回枌邑铲彩。弢迹青龙山中。缔卧龙庵。而居。师恤崖溜枯竭。庵傍鉴深井。凡以辘辘轳上下修绠。十一肘余。虽亢阳不干。亦置藏经堂。今唯其旧趾存矣。浓州檀越赵前刺史斋藤利藤。相攸于岐山之麓。革教迹。为禅窟。层楼杰阁交辉叠映。ＮＭ钟鼍鼓警昏阐幽。以奉其主源成赖之香火。请师为第一世。榜曰金宝山瑞龙寺。先是创建之日。山鸦衔药师佛面。落天师前。因使佛工雕刻尊躯用为其面。乃庄校之位于宝展。后花园上皇升为官寺。特御书赐金宝山之额。奎画烂然龙翔凤舞。瑞霭凝于乾坤。香风被于华夷。后土御门帝重降纶綍。准列十刹之位。从此利藤参禅问道。执礼钦尚。云水每辐凑七百余员。蔚为钜禅丛。其子院也。瑞云鹤栖息耕。开善等左右盘结如缀蜜脾。侍真寮曰牛栏。纪纲寮曰此枝。僧堂曰心空。浴室曰宣明。经藏曰不说。凡千古胜范百丈洪规。礼云乐云莫不毕备矣。于是请雪江为开山祖。自谦成创建祖。且迁伊势热田洎香椎立为镇护庙也。奉敕住洛之大德。举闽王请罗山开堂话曰。诸方尽道主宾道合胶漆相投一段光明辉映今古。殊不知。罗山一场败阙。闽王也是将错就错。山云。将谓你是个俗汉。争奈荒草推头埋在他子也。当时若是与他一喝。非惟教他别有生涯管取光前绝后。文明十二年六月二十一日。再迁大德。上堂举拂子云。龙宝山中那一宝。光明灿烂照河沙。国师信手击碎了散作花园园里花。世尊昔拈一枝。□泥带水迦叶独解微笑。逐恶随邪。以至马祖百丈以之提掇正令。坐断千差。德峤济北以之放恶气息。弄毒爪牙。天下老和尚以之殃害衲子。结得冤家顿上座以之荡除活业。别立生涯。敢问大众受此恩力耶。若道受波斯入闹门。若道不受哑子吃苦瓜。不涉二途如何着到去。金炉仄流月。金殿启晨赮。视篆三日。挝鼓而退。寻又腊月十三日。住尾之瑞泉。据室曰。德山棒临济喝。山僧束之高阁。放下竹篦云。大海从鱼跃。翌岁告退。十六年结夏日住妙心。四节旦望升堂示众槌拂控引棒喝交驰丛规不阙焉。同年仲夏雪江于花园方丈巽维。为师割付灵地。师搴^8□斧草创扁曰东海。此四本庵之一也。以至开山中兴两塔及衡梅享堂亦佥师之攸鼎新也。师住妙心瑞泉。共至于再回后及解印还瑞龙。官族吏民凫趋归向。其余中兴汾阳及德林。肇创阳德大宝等。厥功业不遑枚举焉。明应六年夏朝廷聆其懿德。特赐大兴心宗禅师徽号。师晚营归藏地于瑞龙林丘。创一院曰济北。师住瑞龙。日镌碧岩集。梓行于世。所谓圣而明之。碧岩寸寸旃檀。繄不袒妙喜。腾芳今古者不是师之用文字示总持耶。丛林尝脍炙人口。曰师偕二三法侣。拨草瞻风偶过琶湖澨。时属三伏。溽暑暍人。同侣皆脱服而沐湖。师独只手掬水惟洗面尔。同侣告曰盖裸露浣浣。师冁然对曰。我留与儿孙永流是润德矣。盖只今后昆蕃衍奕叶芊绵斯其遗荫余波之攸覃。明矣。师骨骼岳峙眼目日煜。度量宽大慈济包荒。或至呵风骂雨则一堂遭筠蛇吞尽。其奊奊佛祖不识。所以上自万乘下至黔首。莫不向其风。寔是僧中法王。天下师表也。明应九年岁次庚申。九月初六日。示微恙溘然坐寂。尘寿八十有五。慧腊六十又三。宽于雪江龙渊塔之右。以序昭穆塔扁虎穴。院称德光。嗣其法者天纵受。西川洵。仁济恕。玉浦^8□。寿岳彭。镜隐赟。瑞翁缙。独秀才。兴宗松。九人各暀化一方。前修云。龙生九子所载不同。瑞龙亦产九子。个个荷斯文重寄。其言不诬也。可知焉。其赐紫诸老遵于遗训限以瓜期。轮次董宝山。到今绳绳不绝矣。爰以语录编次之驳。或分类补逸。或治紊芟繁。重锼版而藏本庵。因耳一派严旨。率由旧行状。纂要编修。以寿于不朽。系曰阿耨达池银牛口流出殑伽河金象口流出信度河。琉璃马口流出缚刍河。颇胝师子口流出徒多河。吾山亦然天泽一滴直入雪江。支为四派。其正派流出四口而你漫八纮。其中有东海巨派。包干括坤。浩荡不知涯涘。万川归之如尾闾泄之不已。此师之应日多悬谶。能扬其波澜。其盛德大业设经多劫。赞不能尽乌呼所谓小瞿昙者乎哉。

享保第十七岁舍壬子孟陬中浣
前妙心苾刍大通禅扃熏香拜撰
旧刑行状

    佛日真照禅师。雪江第二禅足。讳宗顿。守悟溪。本贯者尾张州丹羽郡山名村之人也。托胎初。父母寝。而父已睡熟。母未睡。人跫然而来入于母怀中。摸之一僧也。母绝叫云。一僧忽入怀中。起起。父惊觉而见之。大人耸身出户走却。父叫。正贼。趁出。一村人人惊起。而拈自棒腰利刀而俱趁之。逼于村里之释迦堂。而以炬火觅贼无贼。只有木佛释迦而已。趁者却断肠云。不是正贼。狂夫何言乎。是只寝语也。父闻自以惭赧。而移怒木佛云。释迦偷人妇妻。不知惭愧乎哉。大骂而归。趁者闻之。拍手大笑而分散。于兹母不历一旬而怀妊。父云。若产男子则令出家。期满十个月诞。而颖利也人异之。万口一朝佥曰。释迦子诞。及长父携投一僧（得度之寺薙发染衣受业。师诞产之月与日者。闻怕未闻皆堕疑惑。以故不记老宿之口碑也）。后代父之家居村民居住则得微疾。尽附木终作空地矣。只今浇季之吏官。虽不免寸土。恐怖而寄附于里之显宝寺。至今村民曰悟溪屋敷也。空地有楠一株。枝叶繁茂。人不取一枝一叶。今犹存矣（此一株天正年中罹兵燹枯死）师永亨年中。出枌里在于日峰舜禅师左右为侍者。亲炙教诲矣。妙心再兴之顷。峰禅师在洛。师亦随侍。年龄十七八岁顷乎（师之ＤＨ里与犬山之瑞泉寺。一牛鸣地也。日峰禅师三十三回忌。文明十二年庚子正月十六日也。师之香语曰。纵沧海变恨何穷。三唤机前昧己^8□。昔时华园活埋了。连聪悔不掌斯翁）。又辞日峰和尚后。参侍云谷祥禅师。又适东浓可儿郡愚溪寺。参请义天承禅师者年旧。于时桃隐朔禅师在伊阳保保乡大树寺。学徒云奔。师听得扣桃隐室参请者年旧。隐不安溘然而化去。师侍塔下者日历五七后。插复子到洛阳城。直登龙安衣□阁。侍者便报师上洛。佛日禅师曰。桃隐迁化。侍影堂下者不历五旬而上洛。谓太早计哉。便许参堂。未几居侍真职。佛日禅师具大根机施恶辣钳锤。小根劣机辈弗堪勤苦。师曾无倦色。勤者一回。寻又充净头职。师虽上上根机。难措手足。不报请暇拂袖而出去矣。后再来于席下亲炙次。豁然大悟呈投机偈曰。石火电光犹钝迟。机前一喝碎须弥。衲僧更有转身句。展□开单吃饭来。师从受印证。以往机锋无敌。道化盛者如杲日丽天矣尾阳赤羽郡犬山庄瑞泉精舍之境内。师相攸于谷之南插一草曰。卧龙矣瑞泉之封疆。山半岭而古来无水。日峰禅师从相攸。乍有甘泉涌出于岩间。以故曰瑞泉。又涌出池。名宿龙池。本源院之后也修竹笕以润色。常住库司。寺中南北之院院徒众及半千。拔其萃者塔头八个所。黄梅院义天承。龙济庵云谷祥。慈明庵桃隐朔。妙喜庵雪江深。大龟院景川隆。卧龙庵师。辉东庵特芳杰临溪院东阳朝。自此八院支派分。院院总计七十有余。虽如缀蜜脾。井浅而时时劳于汲竭矣。卧龙一庵者。师不挂厚费于心头贮深井。辘轳绳长者十一肘余。定水湛然。而始终不汲竭。又无饮干。至今谓之三十贯井。然而被置大藏经于卧龙。其旧趾今曰经堂也。洛大德虚其席。特降纶命敕师开堂演法。大惊众听也。匡大德席者两回。寻又匡妙心席者两回。又视篆尾之瑞泉两回。又尾之春井郡山田庄之内光音寺者。东福门徒以东之名蓝也。久欠住持之人。敦请师单丁光音者。年数不闻之。师自挝退鼓。依为他山儿孙不被补阙所。而以往殿堂廊庑零落。而后曹洞之僧缚一庵住居。师之画像至今挂在于壁间。师住诸刹董徒领众。而钟鼓改响矣。又浓阳厚见郡金华山傍。有台宗名刹之旧趾。师相攸于此半岭。藤氏大年妙椿。固师檀约而创伽蓝洪基。日日率众拾瓦砾芟除荒草。而力士星驰负篑。巧匠雾列连斤。则不终五年而其功大成。殿堂楼阁依法备者。七堂无不丹漆黝垩。闻者拍手。见者骇目云。帝释梵王疑降地。睹史夜摩怪离天而已。四众欢呼得未曾有也。山曰。金宝寺曰瑞龙。又辱朝廷赐额宸翰。奎画凤舞龙翔而□□然矣。从此诸方名衲江湖饱参日日辐凑。忽为龙象大法窟。众及七百。素大年椿公钦仰师道为山门外护。嗣师法者九人。各各相攸于东西之谷华构院。院者。瑞云院天纵受。龙德院西川洵。龙振院仁济恕。息耕院玉浦^8□。云龙庵寿岳彭。巢云院镜隐赟。龙冈院瑞翁缙。鹤栖院独秀才。开善院兴宗松。大年棒公亦奉师命。相攸于西山之半岭。私创一院。师扁曰开善。然而后嗣皇降纶命。从被准十刹之例数以来。于瑞龙行僧官者不诬也。依尊命任纶言之旨。年年以印纸数十枚助与于犬山之卧龙庵矣。是故令守塔比丘行僧官也。师顾子念孙之心多。枉驾于浓阳之权门贵户。使贵介公子贤牧富民出只手。以一字充一文钱。欲印行碧岩集。大年禅人闻之言侍者曰。某不悔吝厚费。和因甚劝富民有待孔方兄点头者。不是师惭愧乎哉。被止劝发者可乎。侍者言师。师大骂曰这颟顸。以后莫复言。复言则退出此山可为空院。吁你不知乎。此书诸佛正眼列祖大机也。若不改作则遂废乎。又是为利益人天也。大年闻得退。而钦仰师者倍万于前日。此言流传于四方。人人云奔海集。合掌低头。而以资财施入者。不知几千万人。于兹百则公案觅刊本及蜀本校订□舛。命良工倾心尽力以镂梓寿其传。老婆心切者欤。自尔以降藏新刊碧岩集于本邦之诸禅刹者。不是师道力云乎哉。又岂小补云乎哉。碧岩集首本朝浓州路瑞龙禅寺新刊之十一字载之者判然矣。东阳朝禅师曰。衡梅独未构昭堂。明年当七周忌。愚熟思之。开山中兴两塔。共是瑞龙堂头法兄大禅师曾攸作新也。然今先师一塔何不顾恋也耶。不可不劝发者乎。遥垂高鉴特出只手庶几乎。谨奉呈矢衡梅昭堂助缘之谢枕金宝堂上大和尚猊座前。伏希昭亮喜师一诺义尤真。立向东风斫额频。他日华堂燕应贺黄金。才上柳条新开山。中兴两塔师攸作新也。衡梅院昭堂亦助成者昭昭然矣师瑞龙封疆之内。当于南有林丘。为归藏之地。创一院曰济北。琼楼玉殿尽轮奂美矣。实明应九年庚申秋示微疾。九月初六日溘然而示寂矣。世寿八十五。法腊六十三。塔于开山佛日禅师之右。以序昭穆也。塔扁虎穴院曰德光。依遗命瓜瓞之诸徒轮次交代周而复始。绵绵而不绝也。嗣师法者。筵田慈云寺天纵受。龙德寺西川洵。蜂野瑞林寺仁济恕。山县大智寺玉浦^8□。尾州与野德林寺寿岳彭。镜隐赟患聋而无贻厥矣。粟野大龙寺一色。天衣寺瑞翁缙。长良崇福寺独秀才。岐阳大宝寺兴宗松。各接武暀化一方者。昭昭乎如朝日上扶桑矣。珍重。

旧刑跋语

    遗老且谂曰。往古编次而有三帙。目之曰虎穴集矣。自尔虽多方寻。年代深远而闻处不见。盖竹帛又经一秦成乌有耶。托胎生缘者。余祖翁泽彦老禅。略记其梗概留在骨董箱中。机缘颠末等十事九涉犹豫耳。是故不获已。见一偈半句于他翻古堆捃之。得只字片言于某册子上摭之者有年焉。然世殊而焉马之谬鲁鱼之差尤多。而强不可改正之。所以者何。先圣亦及史之厥文者厥之耳。然况于余乎。所捃摭之士苴不料拣。铨次猥编而成二帙者。屋里之崇敬也。书鄙语于后而致夫羹墙之思。於戏。宁免他趁ＹＣ乎。仍卖弄青毡而镂梓欲舍入于瑞龙虎穴塔。于是乎正法海中一派诸禅德相议曰。只以本庵厚费命工缕版。然而后藏开版于东海以寿其传。岂不宜乎。大匠下小子何言耶。是则春风桃李一以贯之。古所谓孟氏之功不在禹下矣。夫是之谓乎。
　　时宽永十六年岁次己卯秋九月吉辰
    不肖贻厥槐山比丘宗三炷香百拜谨书于逢莱左股。

大兴心宗佛德广通国师虎穴录卷之下

    今兹正当特赐大兴心宗禅师二百五十年远讳。重锓此录行于世也。
　　宽延第二己已孟陬初六日
    花园东海禅庵知事比丘谨识

虎穴附录

　　杂着

贺大德寺入院寄悟溪
雪江

    吾家生得瞎驴儿。意气冲天瑞世时。龙宝夜来归手里灵光灿烂照坤维。

雪江和尚自赞

    无辨龙蛇眼。无擒虎兕机。胡为拈起竹篦子。容易着金缕衣。指槐骂柳将是作非。凌灭宗猷。瞎长老。不知何处振全威咦。宗顿首座绘余幻质需赞。述之以塞厥请。云时应仁初元仲秋日。前龙宝山主雪江老汉书之。

利贞尼寄附东海庵地一项

    逍州方县郡松荫禅庵主盟利贞苾刍尼者。初游禁廷。后为藤氏细君也。东海祖师悟溪大和尚安名字。授衣钵。遗老东海比丘尼应现也。慈母厥先信石山灵像。祷而产焉。又外祖母在尾州时。托渔者买取数万鳞甲。析法华一部。每鳞一甲自书一字以放之于海中。彼此积善余庆集归一人者乎。生平之所为。供佛斋僧之外无他事矣。又遗老曰。东海庵者悟溪和尚迁化以前。利贞比丘尼于花园方丈之东。以灵地寄进于师。师便插一草曰东海也。师迁化以后利贞比丘尼革故鼎新。故谓利贞比丘尼之建立也。又特芳和尚悼心宗禅师之偈。并东阳和尚和一周忌韵。之颂各出东海二字则师在世之时插草之地乎。

瑞龙寺殿左京兆国文安公大禅定门五佛事语
锁翕太初西堂

    风流门阀谢文靖。江左典刑全尚存。一句临机锁口诀。虚空冷地噅牙根。共惟。新捐馆怀抱冰洁。气宇春温。入则辅弼廊庙。出则镇抚藩垣。所以。东诸侯西诸侯推奖竞称五伯盟主。左冯翊右冯翊资早登三辅选抡。宜哉。射御名家承业奕世。矧亦金汤法社倾志宗门黄梅衣盂。亲得传授。庞老机关何涉讨论。逆行顺行不失其度。周旋折旋能逢其原。涅槃岸当头踢倒。生死海即处掀翻。正与^8□时大禅定门直入隐身三昧。则立生涯了也。诸人还见得^8□金锁玄关全把断。此中自有一乾坤。

挂真

    五十余年蜨梦惊。大家岂意闭佳城。对真忽溅春风泪。一段伤心画不成。共惟绝尘标格间世豪英。清和天皇后胤有父有子。源氏当家的裔难弟难兄。进司辇下京尹。花竹和气退严封内号令。草木威名虽视传说肖在。复铸颜子难并。逮于跳出衲僧窠窟。而活却自己眼睛。了色空于目前境。毫发不移易。忘影像于镜上痕。脱体一精明。直得。地狱天堂蓦直走过。佛界魔宫游戏纵横。昨日十五讨甚圆觉伽蓝。今日十六论甚禁足护生。恁^8□时节只个笔描。菩萨出来赞叹曰。瑞龙寺殿却今现奋迅三昧。还向虚空里幻出大人相时诸人者一句作^8□生施呈麒麟阁上功第一。白鼻浑仑贺太平。

起龛
汝南西堂

    世故槐宫一场梦。龛头照寂水沈匀。松风吹起无生曲。心地花开劫外春。共惟操履超俗风神绝尘。掣施钥于空诸所有之海。收因结果构禅宫于大圆满觉之场。结果收因杂华会宝丝纲法华藏摩尼珠付溪声广长舌。欢喜国紫金光安养界白毫相还山色清净身。恁^8□间络索。且置棒头论杀活。喝下分主宾。底消息子。还承当去也无。黄金自有黄金价捐。

奠茶启西堂

    茶元安乐活人方。即处点来甘露芳。无味中间有真味。鹃啼除热得清凉。共惟炼金凤质增玉兔光。煎雪现声闻压倒七盂之风味。指梅示士卒慰藉三军之渴望。肝肺无纤毫毒。齿颊呈万象祥。真如宝云一洗巫庙余习。睿源顾渚万倍韩鼎商量。正与^8□时如何展三昧手祝融峰捧子孙翠。屋后松声吹满床。

奠汤

    繁露水倾三世海。清凉散抹五须弥。等间吃却虚空口。门外金刚笑展眉。共惟累朝芳烈。万世英姿。施君臣佐使之灵方。非真非假。治作止任灭之幻病不即不离。翻却一琖鸩毒。断断百尺菟蕬。说甚耆域经。山花开兮涧水湛。那个医王佛。江月照兮松风吹。这边那边左之右之。虽然与^8□。大禅定门检点禅本草。覆荫后昆底那一着。作^8□生宣扬来华仙别无诀。一味服燕支。

瑞龙寺殿前左京兆国文安公大禅定门真仪赞

    大哉成赖公世家。恭惟贞观帝宗室。曾皇祖始降尊拜将。统十一州都督无不风行草偃剩至削鬼窟摧黑山。诸昆季连升殿应制经三四品科阶洎乎海晏河清。独能射??鸟。咏樱雪。寔是源家嫡流专为日域勋阀。公兴此门既秉其哲。籍籍焉。镇内庭之嘉声煌煌焉。尹京兆之武烈斫额望之峭分巍兮。一座玉山从容向之悠兮霭兮。三春红日道也用六艺以游。交也兼五常以接。康正太平之秋。殿大将后陈则颇牧军客倾禁林。应仁相伐之夏搀群雄先锋则桓文霸气彻天阙。星霜屡迁。戎马未决。遂乘下泽周旋。便就东藩保节。伏枥之心犹驰据鞍之勇未歇。重入雒而省上台尊。再屯江而平北郡孽。于兹乞骸还浓府。府内日饮无何。少顷投老寓药山。山中云多自悦。明应六年嗟夫何时。丁已四月大事了毕。舆论曰。蚤岁蹋强弩。压倒洋屿会里张子韶。晚年披缁衣平欺定林堂前马君实。当知金华隆神彰人瑞乎龙章。岐阜钟秀现佛身乎凤质。盖回九重春于仙桃之园。宜袭千万世于甘棠之笏。劫石设磷真仪长吉。嘻。一段风光画不成。黄头碧眼争甄别。时。明应八年己未盂夏日。前大德英朝谨述之。

珍岳常宝庵主寿像替

    清和帝后胤源元勋武卫大将军幕下功臣织田远州太守广近公。乃乡广公仲子也。令兄在州之治。执州事。广近公辅佐之。佥曰关左雄杰之士也。昔年宗族兄弟阋于墙。深垒固壁而虽曰挑战决胜。盖厥累卵之危也。外御其侮遂同好未肯渝其介也。事君则忠肝义胆能致其身。一令则政化民服。一变则家斋国治。吁宽猛莫不兼备矣。其雄也已夺卫霍之勇。其誉也不屑萧曹之功。可谓。翼君正民之道明焉。其伎艺也矫矢则走兽相号。飞禽皆感。由基之蒲卢共游其壳中。加之。臂苍牵黄台上常野鹰来。锦囊尺八造次弄之。颠沛按之。明皇所梦回向院一枝之余音耶。抑亦宇治朗庵主一曲之正脉耶。蚤有谢世之素志。尝扣正眼天先和尚之室。亲受菩萨戒。讳曰常宝。别称号珍岳。领会洞下五位君臣宽镜三昧之旨。决然高挂冠。剃除须发脱朝服着缁衣既割邑草创精舍。曰德林。奉敦请金宝山悟溪大和尚。为中兴开山。而庵主乃为檀度矣。于兹大心老和尚提^8□斧于瑞泉先庐。领众匡徒之日。就庵主私第游息之次。木兰安陀会传付之庵主。于今挂着肩上。然后营居于大久地之邑。为菟裘之地。庶民子来不日而落成矣。筑斋扁曰万好也。梅花无无尽藏万里翁所立也。盖黄太史之万事称好。司马公之谓乎。又以高枕二字俗额一室。取杜拾遗之人帘残。月影高枕远江声者也。于是乎洁斋精进而晨香夕诵入念佛三昧。此是庵主圆净活脱无碍自在日用行履之处也。一日其孝子宽近命工绘庵主寿像。庵主就予求赞。不获拒系其上。以辞。辞曰。胸襟洞达。英气天资。仁爱如春之煦。威容似霜之敖。有时拈尺八以为尘尾。有时焠莫耶而斩猛兕。着解脱衣弯三玄弩。被忍辱铠。靡五位旗。克继箕裘之家业。亲谙宝镜之宗师。入魔入佛。绝横绝规。真谛俗谛有为无为谓之在家菩萨。岂非当世毗尼。是故击碎无明之窠臼。打破有漏之藩篱。伏愿保不老千秋之寿。洪无疆万世之基时。延德三载龙集辛亥秋八月如意珠日。前临川春泽梅心瑞庸书。
谢瑞龙堂上来访横川
    京寺拜颜欢倍恒。他年林下记吾曾。龙生龙子瑞龙室。四海八荒云雨兴。
题笼饼诗漆桶万里
    悟溪宗顿禅师降临于持是院第。而有馒槃师之从弟子十余辈其内不吃尽而馒在盂子。师曰。若不吃尽则斯馒必入汝等之梦。一座佥戏笑。持是院命某漆桶子使其扇面书馒入梦之公案。其间不容发。书二十言。盖正法云门庵前造馒之者。馒之面目甚白而如洛。造洛馒者小女子嫁福富宗妙。故以洛法调焉形轻而色白。诗以及之云。
    柳絮三分白。梅花一点红。细看馒有洛。蜨梦路应通。

次悟溪和尚悼景川法兄韵特芳

    稽首吾门老主兄。隐显难将口舌评。铁肠滴尽黄金泪。独立鸰原欲二更。

同西川

    一自叶婆称老兄。单传地直指曷容评。即今相对真师叔。济北松声竟不更。
明应癸丑季春日。谒瑞龙堂上和尚。兹日适营双亲忌斋。仍见留。且有尊偈

依韵末以矢应供谢云东阳

    双亲严忌一时。临苦海悉枯牛迹涔。雨过春山抽紫蕨。拳头难隐打爷心。

谨奉尘先考真叟道诠禅定门三十三回忌拈香宝偈之尊韵玉浦

    今日大斋缁素临。曹山孝满是ＲＵ涔。千层踯躅红如锦。不以黄金铸寸心。

和悟溪和尚元旦尊偈天纵

    福海寿山全巨哉。支流末派几分开。乌藤不出瑞龙窟。吞却坤大地来。

和悟溪和尚元旦尊偈西川

    金阜层层国曰浓。庄严大地佛庐重。一枝春色万年富。天下尽归微笑宗。

谨奉追悼大兴心宗禅师特芳

    铁昆仑跳也奇怪。惊起瑞龙走云外。一千五百善知识。多少儿孙在东海。

拜瑞龙虎穴塔东阳

    法旆俄迁动大千。宗风灭向瞎驴边。祖庭谁敢恨秋晚。棒喝交驰济北禅。

次韵西川

    吃雪霜辛万万千。潭心月在屋头边。木棉花绽传春信。莫认曹溪半夜禅。

心宗禅师一周忌天纵

    生铁面皮狼毒肠。依前八十五虚空。山中寂寞秋风晚菊似去年吹露香。

和瑞龙和尚心宗禅师一周忌香语韵东阳

    雪鳌旧话崇寒肠。炷拜^8□冤是影堂。东海昆仑叫希有。尽阎浮化一丸香。

心宗禅师三周忌西川

    虎穴魔宫载三移。普天犹是业风吹。折梅^8□得冤憎去。莫话珊瑚月一枝。

卒依瑞龙和尚心宗禅师第三忌香语之韵兼致堂头瑞世之祝云东阳

    三年光景刹那移。月笛关山一任吹。济北犹留荫凉树。出头天外化龙枝。

心宗禅师二十年忌雪岫

    一叶儿孙影堂。刹那顷过几星霜。思君不寝斜窗月。二十五声秋点长。

次韵西川

    乃翁意气露堂堂。八字眉垂一握霜。龙子龙孙遍天下。满山松竹傍云长。

同仁岫

    运庵设忌老虚堂。二十五秋吹菊霜。犹有儿孙得余烈。满头白发数茎长。

同泰秀

    巾匜携去侍昭堂。昴月余悬影映霜。落叶单传总虚语。佛心宗地久天长。

同序东堂

    绵蕝重看营七堂。儿孙瓦上扫晨  霜。美哉轮奂一新日。亿万回春门叶长。

心宗禅师三直三年忌信叔

    为佛心宗作指南。威风凛凛活伽蓝。天之历数在吾辈。入虎穴来三十三。

次韵仁岫

    寺如选佛在湖南。几个儿孙得出蓝。师号犹辉宝山上。灿然星绕月宫三。

心宗禅师三十三年忌仁岫

    元来这老掠虚头。灭却心宗祸未休。三月芙蓉也奇怪新红染出执徐秋。

次韵泰秀

    祖意明明百草头。东风吹绿未曾休。端居虎穴藏斑去。肚里如春面上秋。

心宗禅师三十年忌泰秀

    五逆^8□恩一炷香。刹那三十又三霜。秋风还有胜花叶。震旦心宗出榑桑。
创建本寺大兴心宗禅师五十稔远忌之辰正当天文十八己酉九月初六。谨缀村偈奉献真前。云伏乞尊昭泰秀
    莫话邯郸五十年。千秋不改宝山巅。黄金铸出瑞龙脑。篱菊露香重九前。

心宗禅师百年忌赵室

    瑞龙吞却尽乾坤。吐出扶桑树上暾。拈作报恩香一片。百年东海铁昆仑。

同南化

    震旦心宗日本禅。禅风祖月更无边。清茶一琖礼三拜。东海昆仑叫百年。
天畏老兄者吾山创建心宗禅师之高弟也。予亦同时侍禅师巾匜覃壮年兄分一溪髓予分兴宗肉。各处一方十有余年前浓阳有左角争避之居信阳大雄钜刹。而仲秋三五日。遽厌世。山中耆宿议曰。吾山成功以天辅为第一。与麟阁萧何不多让矣。季秋十五乃忌日之初也。故安前住瑞龙牌而盛巴陵雪。满堂讽经一上予炷拜之次。谨缀悼偈。抒鸰原情。云伏乞灵鉴泰秀
    讣音何计到山中。浊世乌昙老大雄。肠断岐阳九月雪。鹡鸰影冷一枝风。

金宝山元旦贺式

    师在日金宝山每岁元旦贺礼大家先一同展坐具而拜师了。各举礼问。罢参久参之僧侣二百余。礼式始于鸡鸣终于既曰。参头叫曰。就于方丈。茶礼。大众赴于函丈。吃五种果子。而有茶礼。师寻常服用山椒小豆盐梅。元旦尚然矣。三元大众吃ＦＩ粑之箸子。削圆长大而言足为灯笼之露柱。是宝山之故实也。
　　虎穴附录

虎穴录卷下_

