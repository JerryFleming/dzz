No. 2589 莹山和尚清规序

        　　
　　　　　　　
　　　　　  　
　　　　　  　

    古云。人心如铁。官法似炉。善哉言也。夫铁之经红炉者。能成种种器。其用不穷。若不尔者。顽然钝然与瓦砾不殊。人心亦尔。以官法正之。则无有偏私。否则多堕一曲。一曲之士与顽钝之铁。共不足用也。官法者不但言王制。三千威仪八万细行。是佛门之官法也。大雄礼乐永平规绳。是祖门之官法也。法之正人心。王也佛也祖也。异名同体。不可须臾离也。可离非法也。今兹之冬。北游千里。登加阳之^7□树林。拜堂头和尚。幸许安居列。堂中清规。与古佛曩祖。相表里而井井可观也。所谓佛祖之官法。无可以加。宜哉。海众之能调其心。而成大器矣。众执事告予云。今此清规是我莹山大师。于当山洞谷两处所行。而其书两卷条条悉折中于佛祖。毫无过不及之差。方丈老人一时得之于古箧中。行之于一堂中。中兴丛林。数年于兹。我辈窃誊写之。仓卒梓行。字才经一写。鸟焉成马。编次杂乱。前后易位者。往往有焉。偶得好本。点对校照。粗归至当。但文字间质胜而野。若不润色。见者或忽之。不信。请从事于东里子产。予云。文虽似野。义自分明。浑金璞玉。识者知宝。岂谩施功。而伤真雕文。而丧德哉。如用之则吾从野也。众执事皆云。善矣。当重刻以流通。愿公作序辩卷首矣。呜呼斗筲之才安足当其需。然黄四娘之托杜诗。而不朽古今之所羡。是予之所以忘僣越而三缄总破绽也。谨按。昔莹山没而此书隐。此书隐而丛林废。今和尚出而此书显。此书显而丛林兴。人之出没。书之隐显。实丛林兴废之所系。而施之枣梓。则书之慧命不泯。人之法身常存。凡有志宗门者。谁不欢喜踊跃哉。我今作序。首先随喜。以诵以行。当告同志。同志随喜又告其同志。五十展转岂独法华。抑是亦禅苑一部之法华欤。如是之法。谛听谛听。
    延宝第六龙次戊午腊月谷旦
    白卍山和南撰
莹山和尚清规卷之上

　　
　　　　　　　
　　　　　  　
　　　　　  　

行事次第
日中行事第一

    辰时早晨。吃粥之法开静以后大众搭袈裟。且待鱼鼓。如当山者。打库前云版三十六下（且慕永平行仪。是建仁僧正行仪也）版鸣际。库下备净粥等于台盘上。望僧堂典座烧香九拜后。行者奉送净粥。鱼鼓三会。第三会初童行等。堂前门限外立列。望圣僧深问讯叉手。参头喝云。不审。众行同音喝云。不审。引声喝。又问讯散。鱼鼓响罢。不许大众入堂。版鸣一会。大众下钵。圣僧侍者合掌入堂。供圣僧粥（行者捧盘。侍者烧香薰香）供了。行者经圣僧龛后。到南颊版头。圣僧侍者再问讯合掌。倚槌边去袱^8□子。而问讯合掌。当面问讯出堂。就侍者下位。厨前云鼓三会。第三会堂前小钟子鸣。住持入堂。大众下床问讯接揖。主人不赴堂时。大众不下床。侍者入主人卓。维那入堂白槌如常。闻展钵追。喝食童行入堂。圣僧主人首座前问讯罢。经圣僧后。到南颊版头问讯。待首座施食咒愿了。喝食如常。遍槌后。童行入堂。当面问讯叉手。两三人同音读僧堂记等（或诸祖法语等）读了。问讯出堂。粥了下堂槌后。维那引后呗。处世界梵（是永平仪而僧正旧仪也）后呗后鸣放参钟三下。主人出。净人等问讯。侍者随后出。知事行者待首座等出。问讯散。首座出堂时。净人同问讯。如上堂牌挂者不放参。如施主斋时所请升堂者放参。如粥次大殿及诸堂讽经者。三下钟次又打钟。一会或三会随时。如遇祝圣讽经者。虽不打三下钟。必打钟三会。就大殿讽经。粥罢大众随意诸堂烧香。
    巳时早晨坐禅。粥罢有少顷。维那挂坐禅牌于堂前。巳始堂司供司童行等。先报首座。寮前打版长打三下（一打间。大悲咒三反讽诵程也。如此三下）三下间。大众皆入堂。面壁打坐。三下后。又禀首座而打首座寮前版三下。首座入堂烧香巡堂一匝。检点诸众入堂也。打库前版者。寮前长打版三下后也。东廊山门西廊诸寮前版者。众寮前版鸣之前也。方丈前版者。首座前版鸣之后也。坐禅中香长短及始终者。圣僧侍者之所管也。凡坐禅者。首座之管领也。巳香欲了时。圣僧侍者问讯首座。是禀放禅也。即库前云版三下鸣。是称火版。是坐禅罢也。主人首座大众同时合掌。着袜下床而待斋时也。火版鸣从库下诸寮前绕寺。振火铃。
    午时斋时也。火铃绕寺后。库前鼓三下。报斋时也。次鸣大钟十八声。是称斋钟。此间就大殿。诵尊胜陀罗尼七遍。是云日中。讽诵了后。大众入堂。库前版长打三十六。库前台盘辨供物。望僧堂典座烧香九拜。拜间诸行两行立列。拜了后奉送供物于僧堂前。佛圣供物同供诸尊也。殿主供佛供。薰香供养各礼三拜。土地前唯烧香而已。三十六版及鱼鼓间。堂内堂外诸众。集来堂外。诸众两班各望圣僧。问讯着座。鱼鼓第三会初。首座入堂。问讯圣僧着座。从前门南颊入也。鱼鼓后。云版长打一会。大众下钵。次库前云鼓三会。第三会堂前小钟合鸣。报主人入堂也。堂内堂外大众一时下床。接揖主人。问讯。主人当面问讯。向椅问讯。顺转而与首座揖。问讯而着椅。首座与大众揖问讯。各上床收鞘（与鞋同）坐定。维那入堂。白槌等如例。已下如粥时仪。凡粥罢斋罢。寮中众归寮同讯吃茶。
    未时。若方丈前版鸣三会。知有法益。或随意趣参。或一众趣参。或衩衣或挂子。随人意随意不审。虚心听法诸经诸录。随众望集时。各问讯。散时普同问讯。如无急要者。辄勿起座。不可杂谈。
    申时晡时。从申香半至酉香半。诸寮打版三下。大众衩衣着袜。入堂面壁打坐。是时出薄团后。至明日斋罢收之。是常仪也。
    酉时。放参时至。圣僧侍者问讯而报首座。首座出寮。或首座寮前。或众寮前打版三下。若堂外诸众及打坐诸众着袜。打袈裟出折单。向床缘坐。童行上方丈禀云。挂放参牌。主人报云。放参。童行问讯。而下堂前挂放参牌。上暖帘等。首座入堂。烧香巡堂。而同向床缘坐。童行入堂。当面问讯了。又问讯首座。叉手云。和尚放参。首座默许。童行问讯。经过龛后。到当面深问讯。叉手引声喝云。放参。又问讯出堂前。鸣小钟三下。是云放参。大众同时下床揖。问记云。珍重。粥罢众寮问讯次云。和尚放参。次大殿讽经。打钟一会。或三会。随主人意。或楞严咒。长日或大悲咒。消灾咒。夏中其后归寮。问讯。参后参前诣诸寮。必搭袈裟。是常仪也。或为请暇参暇参禅白事。诣方丈及诸寮首座等寮。不拘时候。必搭袈裟也。
    戌时。蚁腰尚见时。众寮前版鸣三下。众僧搭。袈裟。入堂各着被位。面壁打坐。如早晨。闻版鸣寮主打并众僧行履。而待明旦。打钟行者（古者多沙弥司之也）净口手而到钟楼。烧香合掌唱云。三涂八难息苦停酸。十方世界闻钟悟道。然后打钟。缓十八声。紧十八声。为一会。又缓十八声。紧十八声为二会。初会间大众入堂。二会终首座入堂。烧香巡堂。第三会如前。三会终主人入堂。烧香巡堂如早晨。三会终后。库前打鼓三会。先以鼓槌拟鼓唇三下。后以左槌小打。以右槌大打。缓声三打。又以左槌小打。以右槌连打。如此三打后。自缓至紧为一会。如前三会终。又拟鼓唇三下一打。名为一更。打版为一点。初更必三打。次戌半时许。欲过时。先打一更三点。三遍后。鸣大钟十八声。是称定钟。是时主人出堂。首座面壁。叠袈裟。裹被。巾安函柜上。披被着用随意。圣僧侍者下圣前等灯笼。大众出堂。或打坐任意。戌终一更四点。一更五点打之。亥初打二更一点如前。二更二点后。振火铃呼照顾火烛。绕寺自三门至方丈。还库下打二更三点。首座披枕子打眠。大众一时打眠。留坐无礼。恣勿往非处。须堂里打眠。即亥半许也。亥半许卧。而寅半起也。打眠仪者。一众必右胁卧。勿左胁并仰卧覆卧。或两手作外缚。安颔下。两脚少曲眠。或右手少曲。安颔下。左手直舒。安左股上。或左脚大拇指安右内踝上眠。右袖左袖。俱直舒而眠也。
    子丑者。睡眠时也或主人半夜巡堂。检点众有无。寅时半。库前鼓打四更三点。是时振火铃绕寺。诸寮前打版四更。榜子三点。首座寮前版鸣。大众一时起。且坐。而首座巡堂过后。各各抽身而趣后架。嚼杨枝洗面。首座者先起。叠枕子而鸣之。大众闻之一时起打坐。首座先洗面搭袈裟。巡堂检点大众起不起。四更四点五点间也。大众等坐而待主人巡堂。五更一点鸣。主人入堂烧香巡堂。呵责大众坐睡。五更三点后。鸣大钟如黄昏钟。后夜钟罢。库前五更四点后。库前版鸣三会。名小开静。行者齐起也。
    卯时将终。五更五点后。鼓版击动。长打三会也。名大开静。大众折被折单包被。巾安被上。覆被后着袜了。顶戴袈裟。合掌诵偈曰。大哉解脱服。无相福田衣。披奉如来教。广度诸众生。三遍诵后。搭袈裟向床缘坐。而待粥时。往后架洗面。往东司屙屎。各待大众隙勿竞。是常仪也。十二时中行履。如辨道法。赴粥饭法。洗面法。洗净法。并寮中清规。参大己事师法等委曲也。悉可谙之日中行事终。
    月中行事第二  正月
    一日。粥时维那白槌云。稽首薄伽梵。圆满修多罗。大圣菩萨僧。功德难思议。又云。今晨修设五味粥（或云净粥）一堂。奉为今上皇帝圣寿无疆。仰凭尊众念。十佛名如常。粥罢鸣钟三会。就大殿讽经。或立今上皇帝牌于正面主位。主人佛前三尊烧香了。归本位。当面礼中尊三拜（打者若侍者。展拜席）拜了收拜席后。维那讽经。大圆满咒一遍消灾咒三遍。大众合掌诵。不着头帽。消灾咒始回向始。俱主人烧香。三尊佛前如法庄严。大众殷重惶恐。是常礼法也。不可聊尔。次小师等礼主人。粥罢祝圣讽经后。侍者小师等上寝堂。请出主人。令着椅。头侍者一人烧香礼贺。大展九拜也。次参学小师。或法属礼贺。若有答拜。或入室小师烧香九拜。若出世小师。不群礼拜也。次沙弥童行或尼众礼贺。若俗弟礼贺。次上堂。恐祝殷重。贺谢如法。不举禁忌言。不正僧中非。庄严如法一切惶恐。不袖叉手。不着头帽。必巡堂。主人使侍者点汤。如名德首座及尊宿在堂。侍者请主人坐具而行礼。是殷重仪也。古仪者。如朔望升座。不可祝圣阙如。故若主人病患他游。首座代拈香升座。首座升座时者。堂头侍者奉香烧香如主人。但维那请之而已代主人故。如四节秉拂首座。向两班大众不问讯。然而不尊重。首座者不代也。立僧首座。及退院长老等首座充职时。主人命之。而令升座也。不命不行。升座罢巡堂。首座引大众入堂。自上间次第排立。侍者同入堂。后门望圣僧龛立。以南为下。次主人入堂烧香。自上间巡堂。堂外同巡回。入堂当面问讯。而至椅前立。巡堂间大众曲躬问讯低头。而过主人也。次知事入堂。自上间巡堂。问讯主人了问讯首座。次第巡行出堂外时。侍者自下连出也。头侍者留而当面问讯。而请着座。大众普同问讯。揖上下上床。弃鞋着座。俨然而坐。叉手当胸不着帽子。侍者烧香。圣僧上下间堂外问讯。是云。四处问讯。堂前钟鸣二下盏橐入。行汤罢。又问讯如前。又钟二下。盏橐出。放参钟三下。第二下大众合掌。第三下揖问讯。下床问讯散。主人巡堂时。香合童行及行者持之随入堂。佛殿及诸堂烧香时者。侍者持之随从也。
    二日。土地粥叹偈。如一日。今晨修设豆粥一堂。奉为当山土地。当山龙王。增加威光。护法安人。仰凭尊众念。十佛名如常。粥罢放参钟后。大殿讽经罢。又鸣钟就土地堂讽经主人烧香三度。如大殿祝圣讽经。主人若不出。都寺监寺等代烧香。知事不出侍者代烧香。纵知事虽烧香。或侍者烧香。若侍者烧香。知事不烧香。祝圣讽经。主人不出上知事必烧香礼拜。如主人。知事不出。侍者代烧香礼拜也。若二日入室牌挂者。不放参。即入室鼓鸣者。大众齐上方丈。烧香三拜。不论知事头首两班。首座为上首。烧香次第排立。而进步入室。入室法者。一众各烧香礼三拜后。各排立。烧香次第也。不论寺官及腊次。立定后侍者引同般。望席端。问讯主人。而头侍者一人出堂外。向首座问讯。进前云。请入室。首座入室当面席端问讯。禅床右角问讯。右转身问讯。斜立通话。了问讯。当面席端顿拜。所谓右手取坐具。直投地一拜。起立问讯。自主位出。问讯次人。次人进步问讯。入室如前。人人横步进。众入室罢。侍者从下入。至左边禅床角通话。从宾位出问讯次人。入室罢头侍者通话。顿拜了卷席。入室罢鸣钟。土地堂讽经如例。
    三日。檀那粥叹偈如前。今晨净粥一堂奉为本寺檀那十方施主福寿庄严。仰凭尊众念。十佛名如常。粥罢就大殿讽经。无拜。唯烧香如法也。知事侍者。若代主人不出。如土地堂。次库下讽经。鸣钟维那引众。赴库下。知事接入主人。又奉送。主人占主位。主人入后。知事倚主位。接入大众。首尾如此。斋罢维那报主人。禀命挂念诵牌。晡时无坐禅。僧堂香华灯烛辨备了。维那令堂司供司报知主人及诸寮。自方丈打版各三下。土地堂佛殿等诸堂皆庄严。主人先下土地堂烧香。次大殿烧香三拜。祖师堂烧香了。入堂。此间缓声鸣大钟数下。主人赴堂。堂前钟鸣之三会。大众堂前排立。南首座为上。北都寺为上。主人或当面。或胁门入。大众普同问讯。主人直入烧香圣僧。出堂倚主位问讯时。大众同问讯。下侍者二人出班。一人问讯都寺。一人问讯首座。念诵罢报巡堂及点汤。如无点汤。无此问讯。是常仪也。次维那出班。当面问讯。大众普同问讯。捧合掌念诵。谓维那念佛一遍间。各十遍念。报龙天。念诵罢维那问讯。大众普同问讯。维那入众。主人首座都寺揖问讯入堂。当面问讯。顺转立椅前。首座引同伴入堂。问讯圣僧顺转。问讯主人。着位前。大众三人各作一般。自上间次第入堂。排立巡入了。侍者自下位入堂。作一般入堂。后门排立。知事作一般入堂。巡堂一匝出时。侍者出。头侍者留南颊进。当面问讯。大众同问讯。一时弃鞋着座。点汤。如升座罢点汤。如无点汤。念诵罢问讯后。令童行喝免巡堂。打放参钟。大众各归被位展单。如巡堂时。虽非自被位。下床展单。是常法也。展单后。和南如常。其后诸堂各烧香随意也。
    四日。剃发沐浴。坐禅牌不挂。四日以下居常粥。十佛名。无叹偈。只云仰惟三宝咸赐证知仰凭尊众念。
    五日。上堂。若略之。祖师堂讽经。
    六日。无异行法。若有请益。
    七日。有入室。若略之。
    八日。念诵。火德讽经。或就土地堂。若就大殿。
    九日剃发沐浴。
    十日。上堂。若略之。
    十一日。请益。请益法者。斋罢侍者报维那。挂请益牌。晚间鸣方丈版三会。大众威仪具足。各上方丈。鸣法堂西鼓。长打一会。如小参鼓。大众各当面烧香。或两人或三人烧香。次第当面排立。首座进当面问讯。望禅床角头曲躬问讯。叉手云。某甲等生死事大。无常迅速。伏望和尚慈悲。开示因缘。主人默许下座。与大众礼三拜。收坐具。叉手曲躬云。适应请命有污宗风。仰惭曩祖。伏愧大众。上床。首座来禅床角头。举因缘。主人举拈说破下语下座。首座归当面。谢拜。三拜或六拜。随时。次次烧香后。排立次第当面问讯。来禅床角头。先下语。下语毕西边群立。又首座如前请。主人如前听许。礼仪如前。一六请益。永平古仪也。当山三一行之。
    十二日。入室。或月一度。若夏中两三度。或普说入室。若昧旦。若薄暮。乃至夜半早晓。或寝堂若照堂若堂前。不定处。不定时。有首道古佛天童家风也。入室鼓。法堂西鼓长打三下。或堂前叩入室牌。或打寮前版三下。普说者西鼓长打五下。若大众绕立禅椅。虚心听法普说了。主人以拂子打禅床角云。请入室。不论谁人。禅床近人。进禅床角。通话出。次当面问讯。主人下座。或三八普说。或时候不定。在主人意。
    十三日。念诵。
    十四日。先师彻通忌。予现存之间。不论在寺不在寺。必就塔头讽经一会。若主人不出仕。侍者代烧香礼拜。剃发沐浴如常。
    十五日。粥时叹偈。粥罢人事。祝圣讽经。上堂巡堂朔望一致。布萨罗汉供作法在别纸。元应元年九月十五日。始修罗汉供。每十五日供养之。是尊者望也。
    十六日豆粥。土地堂讽经如二日（罗汉示现来。对莹山自请故）。
    十七日。檀那讽经。如三日。七月十七日。天童净老忌。夏中就塔头讽经。
    十八日。火德讽经。如八日。圆通讽经。观音经一卷。念诵如八日。
    十九日。剃发沐浴。
    二十日。上堂。
　　二十一日请益。
    二十二日。入室。
    二十三日。念诵。
    二十四日。永平二代忌。夏中就塔头讽经。剃发沐浴如常。
    二十五日。上堂。
    二十八日。永平忌。每月就塔头讽经。次就祖师堂讽经。如达磨忌。如永平门下者。祖师堂必可入永平牌。念诵。晦日布萨剃发沐浴念诵法。入室法。诸讽经回向等。在别纸。维那知客侍者等。一切可悉知。

祝圣讽经回向（朔望）

    心性正觉大智海藏修成如来圆通圣众和光同诵。大圆满无碍神咒消灾妙吉祥陀罗尼。所集鸿因。恭为祝延。今上皇帝圣寿无疆。无量寿佛。诸尊菩萨。摩诃萨。摩诃般若波罗蜜。

应供讽经（朔望）

    仰冀昭鉴  俯垂感应

    合山清众。同音讽诵大佛顶万行首楞严秘密神咒。所集功德。供养佛亲付嘱至于当来慈氏下生。现住世间绍隆佛法。三明六通十六罗汉。一切应供部类眷属。应如疾风。无所不通。本寺檀那。诸檀施主。现当悉地皆得解脱。山门荣昌。诸缘吉庆者。十方三世一切诸佛。诸尊菩萨摩诃萨。摩诃般若波罗蜜。

土地堂讽经（二日十六日）

    本地风光。现前一众。和同讽诵大悲圆满无碍神咒。消灾妙吉祥神咒。所集鸿福。回向当山土地。护法龙天。合堂真宰。三界万灵。今年岁分主执阴阳护伽蓝神。招宝七即大权修利菩萨。神光远照。福德无边。护法安人。诸缘吉庆者。十方三世云云。

韦驮天讽经（三日）

    上来讽诵大悲圆满无碍神咒。消灾妙吉祥神咒。所集殊勋。祝献韦驮尊天。厨司监齐使者主汤火神明。所冀。山门镇静。中外咸安。火盗双除。檀信归崇。诸缘吉利者。十方三世云云。

檀那讽经（三日。十七日）

    上来讽诵大悲圆满无碍神咒。消灾妙吉祥神咒所集功德。回向本寺檀那。诸檀施主。本命元辰。当年属星增加威光。所冀。福寿无量。诸缘吉利者。十方三世（云云）。

念诵

    皇风永扇。帝道遐昌。佛日增辉。法轮常转。伽蓝土地。护法安人。十方施主增福增慧。为如上缘念。十佛名。

祖师堂讽经（初五日）

    净法界身本无出没。大悲愿力示现去来。
    仰冀真慈。伏垂昭鉴。
    山门每遇斯辰。谨集比丘众。讽诵大悲圆满无碍神咒。所集功德。奉为达磨大师。百丈禅师。历代祖师。增崇品位者。十方三世云云。

火星神讽经（八日十八日）

    上来讽诵大悲圆满无碍神咒。消灾妙吉祥神咒功德。回向南方（火）德星君火部星众。增加威光无量德海。所冀。山门镇静。内外咸安者。十方三世云云。

念诵  （八日）

    白大众。如来大师入般涅槃。今至日本元亨四年甲子。已得二千二百七十一载。是日已过。命亦随减。如少水鱼。斯有何乐。众等当勤精进如救头燃。但念无常慎勿放逸。伽蓝土地护法安人。十方施主增福增慧。为如上缘念。十佛名。

圆通讽经（十八日）

    上来讽诵当涂王经。所集功德。回向正法明王千光王城圆通教主施无畏者。普门示现利益一切诸奉仕者。所愿成就。修行无为。诸缘吉利者。十方三世云云。

普庵讽经（九日）

    灵妙如如圆通太虚。造化万物不碍方隅。仰冀真慈。俯垂昭鉴。
    山门每遇斯辰。谨集合山清众。同音讽诵大佛顶万行首楞严神咒。所集殊勋。回向普庵寂感妙济真觉昭贶大德慧庆禅师会下百万火首金刚无数天龙八部圣众修造方隅禁忌神将。所祈。山门镇静。中外咸安。此大道场永无魔事。火烛无虞。檀信归崇。诸缘吉利者。十方三世云云。

居常粥了讽经

    上来讽诵神咒功德。回向真如实际无上佛果菩提。祝献护法龙天。护法圣者。三界万灵十方至圣。日本国内大小神祇。当山土地。当山龙王。护伽蓝神。十八善神。招宝七郎大权修利菩萨。白山八幡监齐使者多闻迦罗稻荷神等。合堂真宰。今年岁分主执阴阳权衡造化。南方火德星君火部圣众。所集殊勋。祝献本寺檀那十方施主。合山清众本命元辰。当年属星守道守宫一切圣造。所冀。山门镇静。修造无难。十方施主福寿庄严。法界众生同圆种智者。十方三世云云。

日午

    上来讽诵佛顶尊胜陀罗尼功德。回向真如实际十方三宝。三界万灵。一切护法日域神祇。合山龙天。十方檀那。合堂清众元辰年星守宫守道。所冀。山门镇静。辨道安稳。超证佛果。利益众生。诸缘吉利者。十方三世云云。

参后

    上来讽诵大佛顶万行首楞严神咒。所集鸿因殊勋。回向真如实际无上佛果菩提。祝献护法龙天。一切圣造。三界万灵。十方至圣。日本国内大小神祇。当山土地。龙天善神。合堂真宰。主执阴阳权衡造化善恶聪明。南方火德星君火部星众。修造方隅禁忌神将厨司监齐使者。稻荷迦罗多闻陀天普资圣德。佛日增辉法轮常转。僧宝繁昌。皇风永扇。帝道遐昌。山门镇静。内外咸安。檀信归崇。诸缘吉利。十方三世（云云）。

设斋

    临时设斋设粥嚫钱等。随时两班商议。讲戒诵经讽经。或随施主意乐。又应施主所请。上堂讲戒。任施主所望。斋僧嚫钱。寺中三宝诸圣病僧请暇僧皆行之。沙弥童行。僧三分一也。施主所请上堂者。必半斋时。若斋罢也。庄法堂如法。阶下席上端庄一卓。安嚫物。席下端又庄一卓。华瓶一对。香炉一口。又展拜席。三通鼓主人入来。升堂立榻上时。知客引施主令烧香礼拜。此时主人拈香。若拈疏着座。知客引施主。令着知事上肩少背后座位前（或小椅靠椅也）说法了下座。立榻上受施主谢拜。说法了施主进前禅拜。若俗施主。知客引之。知客无时。维那侍者引之。若僧施主。只进前烧香礼拜。知客引令着位。不大官尊宿者。不着位。若平僧者。不设椅。若不置嚫物。无席上卓矣。

斋僧时疏

    南阎浮提大日本国某州某郡某庄孝子（某甲）等。今当菩萨戒之先考一周之忌辰。敬就当寺修设僧斋一堂。以供养十方云衲圣凡之众。所集鸿福。回向先考觉灵。庄严报地。圆满种智者。右伏请。

三宝悉知

    觉灵炳鉴。谨疏。
    年号月日。孝子某氏某名。谨疏。

亡者回向

    净极光通达。寂照含虚空。却来观世间。犹如梦中事上来现前清众。讽诵大佛顶万行首楞严神咒。所集功德。奉为（某名）资助觉灵。庄严报地伏愿。处生死流。骊珠独耀于沧海。踞涅槃岸。桂轮孤朗于碧天。普导世间。同登觉路。十方三世云云。

又（叹偈同前。是檀那中崇重人回向）

    山门今月今日。伏值过去（某甲禅门）觉灵月忌之辰。谨集合山清众。讽诵大佛顶万行首楞严神咒。所集功德。奉为尊灵。庄严报地。伏愿。处生死流。骊珠独耀于沧海。踞涅槃岸。桂轮孤朗于碧天。覆荫后昆。福报无尽。十方三世云云。

又（叹偈同前。是在家平人回向）

    上来现前清众讽诵大佛顶万行首楞严神咒。所集功德。奉为（某甲）资助幽灵。庄严报地。伏愿（身超净域。业谢尘劳。莲开上品之华。佛授一生之记。○一灵不昧。八识昭然。莲开上品之华。佛授一生之记）十方三世云云。

夏中祈祷回向

仰惟三宝  咸赐证明

    上来讽诵摩诃般若波罗蜜多心经。观音普门品。消（灾）妙吉祥神咒。所集功德。回向真如实际无上佛果菩提。祝献护法诸天。大权真宰。三界万灵。十方至圣。今年岁分主执阴阳权衡造化善恶聪明。南方（火）德星君（火）部圣众。堂头和尚本命元辰建生星斗。日本国内大小神祇。当山土地。护伽蓝神。合堂真宰。尽祈祷会上。无边灵贶。凭兹妙善。普用回严。专祈。堂头和尚道体安稳。福寿增长。灾障不侵。吉祥如意。次冀。山门镇静。内外咸安（火）盗公私诸缘吉利者。十方三世云云。

祈祷千卷读经

    圆通教主。普门净圣。胜彼世间。梵音海潮。讽诵当涂王经一千卷。功德。无量。回向施无畏者观自在尊。正法明王千光王城三十三现。十方刹应三界万灵。一切神祇。所集殊勋。祝献大日本国天照太神六十余州三千余座神祇天龙鬼神等。大小福德今日愿主本命元辰。当年属星生土氏神居处镇守。祈祷会上无边灵贶。伏愿。除病延命（所愿成就。依时用之）诸缘吉庆者。十方三世云云。

看经通回向

    上来看经诵咒功德。回向三宝累祖。一切护法守道善神。日本诸神三界万灵。伽蓝镇守合堂真宰。增加威光。所冀。佛祖久住。利济人天。加被护念。助发道心。消除罪障。道业纯熟。广度众生。四恩三有报谢者。十方三世云云。

大般若经结愿疏（银钱有之）

    总持犹妙药。能疗众惑病。亦如天甘露。服者常安乐。南阎浮提大日本国某州某郡某庄某山某寺住持某甲等。特祈誓三宝境界。专修习三业白善。供养某寺之禅侣。奉信读六百轴之真文。觉萨埵波伦极信心。仰广大般若功德力。所集鸿福。回向般若十六会之一切三宝极安乐世界等之十方三宝。本尊界会观自在尊。二十八部众。并信心施主（某甲）及子息（某甲）等本命元辰。一切星宿。十六善神等护法龙天三界万灵。天神地祇。六十余州三千余座神祇。当道前后镇守。佛法大统领白山妙理权现。当国应现（某）明神。当庄总社别社部类眷属乃至守宫守道神等。各增加威光。利济众生。令入道者。右伏以。总持明咒。能除一切灾难。般若智火。速烧无量烦恼。久持金刚不坏之寿命。增长福慧。远离八万四千之尘劳。消灭业苦。身心快乐。诸缘吉庆。谨疏。
    某年某月日  某氏  某甲  谨白

因病祈祷

    仰惟三宝  咸赐印知

    上来讽诵（何经何咒）所伸意者。上达圣聪。伏念（某人某官某月某日）以来。四大不安。至今未护痊愈。非三宝诸圣护持无能自保。遂日拜命。僧众讽诵经咒所集功德。回向真如实际无上佛果菩提。祝献护法大权修利。合堂真宰。大日本国天照太神。当处镇守大明神。别社总社。六十余州三千余座神祇。天龙鬼等。大小福德所祈本命元辰（某甲）安稳无病自在。心中所愿成就。祈祷会上无边灵贶。伏愿。诸缘吉庆者。十方三世云云。

尊宿迁化。

入龛念诵

    切以。善权普示。分化迹于人天。妙体独存。越玄机于佛祖。恭惟。东堂和尚。孩圆智月。俄收万水之光。广大悲乘。却应十方之感。瞻颜无地。披志有归。是集真徒。赞扬圣号。仰凭大众念。
    清净法身毗卢遮那佛云云。
    上来稀扬圣号功德无涯敬用回向新般涅槃东堂和尚无生振世妙觉庄严再劳尊众念。十方三世（云云）次大悲咒。

龛前念诵

    白大众。东堂和尚已归真寂。是日已过。命亦随减。如少水鱼。斯有何乐。众等当勤精进。如救头燃。但念无常。慎勿放逸。恭申大众。肃诣龛帏。诵持万德之洪名。奉为增崇于觉路。仰凭大众念。
    清净法身云云。
    上来念诵功德。奉为新入涅槃东堂和尚。资助尊灵。增崇法位伏愿不忘愿力再现昙华掉慈舟于生死海中接群迷于菩提彼岸再劳尊众念。十方三世云云。
    次大悲咒。

举龛念诵

    念安快昔日与今别不同金棺既举绕拘尸之大城幢幡摇空赴荼毗之盛礼（若全身入塔。则云难提之盛礼）仰凭大众。称赞洪名用表攀违。上资觉路念清净法身云云。
    上来念诵功德。奉为新入涅槃东堂和尚。资助尊灵。增崇法位。伏愿。不忘愿力。再现昙华。掉慈舟于生死海中。接群迷于菩提彼岸。再劳尊众念。十方三世云云。

坛上念诵（下火续松。长三尺二寸也）

    是日即有东堂和尚化缘既毕遂返真常灵龛遍绕于^7□树定光忽和于性火。仰凭大众。资助尊灵。
    清净法身云云。
    上来称扬圣号恭赞化仪体极先宗峻机不容于佛祖用开后学悲心乃抚于人天变幻化之百骸入火光之三昧茶倾三奠香热一炉顶戴奉行和南圣众。
    大悲咒。回向。
    上来念诵讽经功德。奉为东堂和尚。荼毗之次。增崇品位。十方三世云云。
    次知客坛前讽经。小师等吊慰讽经。
    二七日唱衣念诵（若行施物者。维那可令行者报。各以打嚫。可请之。永平古仪也）。
    留衣表信。乃列祖之垂规。以法破悭。禀先圣之遗范。今兹估唱。用表无常。仰凭大众念清净法身云云。

唱衣了回向

    上来唱衣念诵功德。奉为新示寂东堂和尚。增崇品位。十方三世云云。

佛事次序

    入龛。移龛。锁龛。法堂挂真。举哀奠荼汤。对灵小参。奠茶汤。起龛。
    山门首真亭挂真。奠茶汤。秉炬。安骨提衣。
    起骨。入塔。入祖堂。全身入塔。撒土（如衣钵丰厚。每日奠茶汤。添转龛转骨等佛事）。
    右坛上念诵云。灵龛遍绕于^7□树。定光忽和于性火。此文者。先师彻通迁化时。如斯制句也（大乘寺有^7□树林号。开山塔有定光院号）敕修清规涅槃台念诵云。灵龛遍绕于拘尸。性火自焚于此日云云。

亡僧

龛前念诵

    切以。生死交谢。寒暑互迁。其来也电激长空其去也波停大海。是日即有新圆寂（某甲）。生缘既尽。大命俄落。诸行无常。寂灭为乐。肃请现前大众。敬诵诸圣洪名。所集鸿福。庄严觉路。仰凭尊众念（十佛名）。

回向

    上来念诵功德。回向新圆寂（某甲）觉灵。庄严报地者。十方三世云云。

次大悲咒。回向

    上来讽诵大悲圆满无碍神咒功德。回向新圆寂（某甲）觉灵。庄严报地者。十方三世云云。

次楞严咒。知客若侍者始之

举龛念诵

    欲举灵龛赴荼毗之盛礼仰凭尊众诵诸圣之洪名用表攀违上资觉路念（十佛名次大悲咒）。

山头念诵

    切以是日即新圆寂（某甲）既随缘而寂灭乃依法而荼毗焚百年弘道之身入一路涅槃之径仰凭尊众资助觉灵念（十佛名）。

回向

    上来称扬圣号资助觉灵惟愿慧镜分辉真风散彩菩提园里开敷觉意之华法性海中活动无垢之波茶倾三奠香热一炉因荐云程和南圣众。
次大悲咒回向如前。
次楞严咒  知客若侍者始之。

二七日送骨念诵

    切以六门悉开。权示幻生之名。万户俱闭。夫留灭尽之迹。往来已异凡圣。迷悟暂属有无。于是新圆寂（某甲）有涯。迹空门。无相遗实德。伏屈现前之大众。仰诵诸圣之鸿名。开觉华于果树。及功德于法界。仰凭尊众念（十佛名）。

回向

    上来念诵功德。回向新圆寂（某甲）觉灵。庄严报地者。十方三世云云。
    次大悲咒回向同前。

唱衣念诵（鸣磬一下。诵云）。

    浮云散而影不留。残烛尽而光自灭。今兹估唱用表无常。仰凭尊众。奉为新圆寂（某甲。）资助觉灵。圆满种智念（十佛名）。

十号毕复鸣磬一下云

    夫唱衣法。盖禀常规。新旧短长自宜照顾。莫以新锡相兼。磬声断后。不得翻悔。谨白。

唱衣罢大悲咒回向

    上来大众念诵并唱衣物功德并用回向。新圆寂（某甲）资助觉灵。圆满种智。再劳尊众念。十方三世云云。

菩萨戒布萨式（每半月行之。维那预出照牌于便宜处）

山门

    今月白月（十五日）布萨食后行法事。
    戒师  堂头和尚（随时或尊宿。或老僧）
    梵音  某甲上座
    唱白  某甲维那（随时。半夏者。知客唱白也）
    烧香  某甲上座
    净水  某甲上座
    散华  某甲上座
    香汤  某甲上座
    手巾  某甲上座
    小者  某甲上座
    手巾  某甲上座

    右各具威仪。闻钟声集

    今月日  堂司比丘（某甲）  敬白

    晦日。改白月为黑月。余皆同前。若别请戒师并唱白师。又可点牌。斋前维那及用僧。就佛殿若法堂。庄严道场。如图椅卓如法可庄严。后上净水而当遇讽经加持之。火版鸣收照牌。斋后时至。维那令堂司行者。报案内于诸寮。诸寮各鸣寮前版。三下后。鸣法堂鼓如法缦声。此间从首座次第烧香问讯。露地谓堂前。排立次。以正面西柱为上。西南虽随众多少。必南北相对。首座为上。众僧不分常住来客。依腊次排立。东维那为上。用僧次第排立。众僧排立间。维那依卓东边。立见众僧烧香了。而展拜席。侍者烧香了。东边立。见维那展拜席。而诣方丈。迎主人出。此时行者收鼓声。即鸣大钟如法缦声也。主人当面问讯烧香。大展三拜了。首座上肩问讯。卓立。此时大众普同问讯。维那合掌。诵露地偈。大钟即罢。大众普同合掌。诵偈。
    降伏魔力怨。除结尽无余。露地击犍椎比丘闻当集。诸欲闻法人。度流生死海。闻此妙响音。尽当云集此。
    偈毕。维那打磬。引众入堂。依座位前立定。展坐具大同三拜。具上胡跪合掌。诵偈。

    持戒清净如满月  身口皎洁无碍秽
    大众和合无违诤  尔乃可得同布萨

    偈毕。收坐具起。先主人着座。次首座大众揖。问讯跏趺坐。维那及净水香汤两手巾共五人者不着座。梵音烧香散华。小者四人者。叠坐具着位。维那引净水等四人。进正面如图立定。维那先问讯。抽身历后进净水前问讯。长跪合掌。唱净水偈云。

    八功德水净诸尘  灌掌去垢心无染
    执持禁戒无阙犯  一切众生亦如是

    偈毕。右手取净水瓶。左掌受净水。两手灌洗。而右手取手巾。拭毕右手挫机而起立问讯。此时净水人同问讯。如先进净水前。维那徐横步。进香汤前。两人同问讯长跪。维那先唱香汤偈云。

    香汤薰沐澡诸垢  法身具足五分充
    般若圆照解脱满  群生同会法界容

    偈毕。净水人唱净水偈。维那左手取香汤瓶。右掌受香水。两手灌洗。而左手取手巾。拭毕且待净水人洗手了。左手挫机。而两人共起立问讯。香汤两手巾进前。偈同前。维那左转身。历手巾背后。归本位展坐具。三拜起立。待手巾人说偈归本位问讯。五人普同问讯。共徐徐进步近机。三人长跪。两手巾左右相向立。维那合掌。唱浴筹偈。用僧及大众同音诵偈云。

    诸佛圣僧众  菩萨众和合
    香汤浴净筹  布萨度众生

    维那取筹。至净浴筹处。净筹。谓上浴香汤。下浴净水。偈毕两手巾人。左右取手巾。五人相并退步。至席端问讯。先香汤人进近槌边问讯。去^8□子。以香水浴槌柄。又问讯。覆^8□子。此时净水香汤人。次第进主人前。维那立槌边。问讯去^8□子。左肩筹。待大众说偈洗手了。白槌一下。高声白众云。
    敬白。诸佛子等合掌。至心听（大众合掌默然闻）维南阎浮提大日本国（某道某州某郡某庄某山某寺）僧伽蓝处。出家在家菩萨等。自惟。我本师释迦牟尼佛。告诸菩萨言。我今半月半月自诵诸佛法戒。汝等一切发心菩萨亦诵。乃至十发趣。十长养。十金刚。十地诸菩萨亦诵。是故戒光从口出。有缘非无因。故光光非青黄赤白黑。非色非心。非有非无。非因果法。是诸佛之本源。行菩萨道之根本。是大众诸佛子之根本。是故大众诸佛子。应受持。应读诵。所以今与众布萨。诵诸佛法戒。以此功德。资益天龙八部土地伽蓝回向三界万灵十方真宰。
    皇帝陛下圣化无疆。王公百官文武万姓。同成桃李之蹊。皆守葵藿之节。伽蓝镇静。一众安宁。佛日增辉。法轮常转。檀信施主。增长福慧。师僧父母圆满种智。见闻随喜。虚空法界。三途八难。有性无情。皆住当当法身。我等誓与一切众生。从此阎浮提。直至本道场（鸣槌一下）。
    诸佛子谛听。此菩萨戒藏。三世诸佛菩萨同诵。众中未发菩提心。未受菩萨戒者出（鸣槌一下）。
    诸佛子谛听。此中未发未受者已出。汝等从今身至佛身。能舍邪归正。发菩提心。断恶修善。持菩萨戒。行菩萨行否（众答云）能行（鸣槌一下）。
    诸佛子谛听。众中谁小。小者收护（三唱鸣槌一下）。
    诸佛子谛听。外有清净大菩萨摩诃萨入（三唱鸣槌一下）。
    诸佛子谛听。众中小者已收护。外有清净大菩萨已入。内外寂静。无诸难事。堪可行筹广作布萨。我菩萨比丘（某甲）为众行筹布萨。众当一心念布萨。愿上中下座各次第如法受筹（鸣槌一下）。
    鸣槌了。两手横筹。问讯历卓西边到正面问讯。近卓前。行筹圣僧。又卓前问讯。右转身。从上座次第行筹（但主人前问讯）大众受筹。各诵偈云。

    金刚无碍解脱筹  难得难遇如金果
    我今顶戴欢喜受  一切众生亦如是
    诸佛子谛听。次行在家菩萨筹（三唱鸣槌一下）。

    行筹诵偈同前。行在家筹毕。都计后。维那取筹还入槌边之西北。小者相随。维那东。小者西。相对胡跪。维那仰右手。捧一筹说偈毕。小者取筹。又受自分筹。右手捧。以说偈毕。两人共起。维那与总筹于小者。小者横筹。进主人前。报云。出家菩萨若干人。在家菩萨若干人。出家在家菩萨总若干人。度筹于主人。主人合掌。而取筹。如小者唱。度维那。维那白槌一下云。
    诸佛子谛听。此一住处。一布萨。出家在家菩萨。总若干人。各于佛法中。清净秉持。和合布萨。上顺佛教。中报四恩。下为含识。各应奉念释迦牟尼佛（鸣槌一下）。
    维那进主人前。三拜收坐具。次问讯梵音人（鸣槌一下云）。
    诸佛子谛听。堂头和尚为众说戒梵音。菩萨比丘（某甲）当唱梵呗（鸣槌一下云）。
    戒师升高座。
    此时堂头和尚烧香礼拜登座。次散华人散华。维那鸣槌一下唱云。

    散华庄严遍十方  散众宝华以为帐
    散众宝华遍十方  供养一切诸如来

    偈毕鸣槌一下。梵音人唱呗。
    如来  妙色  身世
    呗毕烧香人烧香。维那鸣槌一下。唱云。

    戒香定香解脱香  光明云台遍法界
    供养十方无量佛  见闻普薰证菩提

    偈毕鸣槌二下。维那着座。此时和尚说戒。说戒毕梵音人唱云。

    处世界如虚空  如莲华不着水
    心清净超于彼  稽首礼无上尊

    维那呜槌一下云。
    一切恭敬。
    自归依佛当愿众生。体解大道发无上意槌一下云。
    自归依法当愿众生。深入经藏智慧如海。槌一下云。
    自归依佛当愿众生。统理大众一切无碍槌一下云。
    上来说戒功德散沾法界和南圣众。槌一下云。

    诸佛出世第一快  闻法奉行安稳快
    大众和合寂灭快  众生离苦得脱快

    偈毕鸣槌二下。各出道场。
    罗汉供养式（兼日贴照牌。十五日以前预出差定也。涅槃会时。亦兼日贴照牌。式同之。但无劝请文而已。祭文有无随时。文在别纸。）
    来（某日）罗汉供养法用僧事。
    式师。堂头和尚（又随时老僧勤之）。
    呗师  某甲上座
    劝请  某甲上座
    赞头  （某甲上座  某甲上座）
    伽陀  某甲维那
    祭文  某甲上座
    散华  某甲上座
    梵音  某甲上座
    锡杖  某甲上座
    净道场
    烧香  某甲上座
    洒水  某甲上座
    散华  某甲上座
    右具在前
    今月日。堂司比丘（某甲）敬白
    此日粥罢。殿司人就佛殿或三门。庄严道场。辨备供具。而令行者报住持及用僧。鸣大钟三会。大众集定。用僧殿前排立。住持人到。即维那鸣手磬。普同问讯。住持人用僧次第入道场。着位如图。次维那进。问讯洒水散华手炉三人。三人同作净道场。一匝就卓前位。每请次次用僧。维那问讯如前。次两赞头出位到正面卓前。取钹左右排立。举四智赞。先左位人举赞。大众和。赞毕鸣钹一通。是曰前分。次右位人举赞。大众和。赞毕鸣拔一通。是曰中分。复次左右一时举赞。大众和。赞毕鸣钹一通。是曰后分。四智赞云。
    唵□曰罗萨坦□僧孽罗贺□曰罗啰坦曩摩弩坦嚂□曰罗达磨哦耶奈□曰罗羯磨迦噜□婆。
    次劝请文。以可漏盛之。预置佛前卓上。劝请人诣佛前。炷香取文。薰香胡跪而唱云。大众诸共奉礼如来遗身舍利。并十六大罗汉等五百大罗汉等。
    归命顶礼。第一西瞿陀尼洲中宾度罗跋罗堕阇尊者。眷属一千大罗汉。受我微供三业礼。
    归命顶礼。第二迦湿弥罗国中迦诺迦伐蹉尊者。眷属五百大罗汉。受我微供三业礼。
    归命顶礼。第三东胜身洲中迦诺跋厘堕阇尊者。眷属六百大罗汉。受我微供三业礼。
    归命顶礼。第四北俱卢洲中苏宾陀尊者。眷属七百大罗汉。受我微供三业礼。
    归命顶礼。第五南瞻部洲中诺距罗尊者。眷属八百大罗汉。受我微供三业礼。
    归命顶礼。第六耽没罗州中跋陀罗尊者。眷属九百大罗汉。受我微供三业礼。
    归命顶礼。第七僧伽荼州中迦理迦尊者。眷属一千大罗汉。受我微供三业礼。
    归命顶礼。第八钵剌多拏州中伐阇罗弗多罗尊者。眷属一千一百大罗汉。受我微供三业礼。
    归命顶礼。第九香醉山中戒博迦尊者。眷属一千二百大罗汉。受我微供三业礼。
    归命顶礼。第十三十三天中半托迦尊者。眷属一千三百大罗汉。受我微供三业礼。
    归命顶礼。第十一毕利扬瞿州中罗怙罗尊者。眷属一千一百大罗汉。受我微供三业礼。
    归命顶礼。第十二半度波山中那伽犀那尊者。眷属一千二百大罗汉。受我微供三业礼。
    归命顶礼。第十三广胁山中因揭陀尊者。眷属一千三百大罗汉。受我微供三业礼。
    归命顶礼。第十四可住山中伐那波斯尊者。眷属一千四百大罗汉。受我微供三业礼。
    归命顶礼。第十五鹫峰山中阿氏多尊者。眷属一千五百大罗汉。受我微供三业礼。
    归命顶礼。第十六持轴山中住荼半托迦尊者。眷属一千六百大罗汉。受我微供三业礼。
    归命顶礼。天台山中石桥瑞应香刹五百大罗汉。受我微供三业礼。
    归命顶礼。鸡足山中大迦叶尊者。受我微供三业礼。
    归命顶礼。阿难陀尊者。受我微供三业礼。
    归命顶礼。四大阿罗汉中君屠钵汉尊者。
    受我微供三业礼。
    归命顶礼。沙罗林中神变不思议遗身舍利。
    受我微供三业礼。
    南无归命顶礼。十六大罗汉等。还念本誓来影向。
    次祭文以可漏盛之。预置佛前卓上。祭文人诵文时。维那到式师前问讯。式师上供。上供法者。上香三拜。上汤食三拜。上茶果三拜。收具着位矣。祭文云。
　　维（某年某月某日）释迦牟尼如来遗法之弟子等。风闻十六罗汉。得佛亲付属。现住世间。绍隆佛法。仍为奉报恩德。谨以香华茶药蔬食之馔。聊献十六罗汉等。伏以。罗汉尊者。张般若之锦帆。超烦恼之欲海。一生生清洁。一步步精修。体如百炼镕金。心似一轮孤月。或垂眉到地。或眼放异光。或居万仞雪峰头。或在千寻烟树下。亦有居金龛玉殿银阁珠房石室香林天宫仙洞。悉领百千眷属。皆住极果圣人也。譬如旃檀林。唯有旃檀。围绕。亦有赤鬓而手擎玉钵。白足而耳挂金环。无非法界麟龙。尽是释天日月也。经曰。皆得三明六通。具八解脱者也。共备香华灯烛斋供。虔祈有请。必通。无求不应。亿百千万里。如壮士屈伸臂。降临道场。受如斯供养。伏愿。十六罗汉率诸眷属大阿罗汉等。于此场同垂纳亨。
    次维那举总礼偈。大众同和。偈云。

    我此道场如帝珠  一切贤圣影现中
    我身于彼贤圣前  头面接足归命礼

    次呗师。唱梵呗。呗云。
    如来  妙色  身世。
    梵呗将毕时。散华梵音锡杖三人。持卓上衣□锡杖。到佛前正面立定。先散华人举偈。两人同和。梵音锡杖人。亦各举偈。两人互和如前。
    散华人唱偈云。
    愿我在道场。香华供养佛。天地此界多闻室。逝宫天处。十方无丈夫牛王大沙门。寻地山林遍无等。香华供养佛。愿以此功德。普及于一切。我等与众生。皆共成佛道。香华供养佛。
　　梵音人唱偈云。
    十方所有胜妙华。普散十方诸国土。是以供养释迦尊。是以供养诸如来出生无量宝莲华。其华色相皆殊妙。是以供养大乘经。是以供养诸菩萨。
    锡杖人唱偈云。
    手执锡杖当愿众生。设大施会。示如实道。供养三宝。设大施会。示如实道 。供养三宝。以清净心。供养三宝。发清净心。供养三宝。愿清净心。供养三宝。三世诸佛。执持锡杖。供养三宝。故我稽首。执持锡杖。供养三宝。故我稽首。执持锡杖。供养三宝（三振锡）。
    南无恭敬供养。十六大阿罗汉等。哀愍摄受护持大众。

讲式

    南无护持遗法十六大阿罗汉。生生世世值遇顶戴。敬白大恩教主释迦牟尼世尊。华严法华八万圣教。护持遗法十六罗汉。九十九亿无学圣众。一一微尘毛端刹海不可说不可说三宝境界。而言。夫以。商那和修之避世。虽浊世末代之恨。十六罗汉之住州。则遗法弟子之幸也。摩腾竺兰来汉。傅教弘法传倭。并酬彼守护乎。于是。弟子等酌流寻源。无非世尊之广恩。嗅香讨根。岂不罗汉之芳心乎。依之此日备香华。供遗身坚固舍利。此座调茶药。献现住世间罗汉。种种供具。贯珍宝。三业敬礼。表圣财。仰愿。三宝照弟子等所念。今此讲演别有意趣。唯赞德海一滴。欲渡苦海崄浪。夫二八尊者。内秘菩萨行。外现声闻形。寸步之间。成法界化。一念之程。应施主田。三藏十二之典。五明四韦之论。悟其幽致。流辩无滞。赞叹叵尽。图要为五段。一明住处名号。二明兴隆利益。三明福田利益。四明除灾利益。五供世尊舍利。第一明住处名号者。法住记曰。第一尊者宾头罗跋罗堕阇。住西瞿陀尼洲。第二尊者迦诺迦伐蹉。住迦湿弥罗国。第三尊者迦诺跋厘堕阇。住东胜身洲。第四尊者苏宾陀。住北俱卢洲。第五尊者诺距罗。住南瞻部洲。第六尊者跋陀罗。住耽没罗州。第七尊者迦理迦。住僧伽荼州。第八尊者伐阇罗弗多罗。住钵剌多弩州。第九尊者戒博迦。住香醉山。第十尊者半托迦。住三十三天。第十一尊者罗怙罗。住毕利扬衢州。第十二尊者那伽犀那。住半度波山。第十三尊者因揭陀。住广胁山第十四尊者伐那波斯。住可住山。第十五尊者阿氏多。住鹫峰山。第十六尊者住荼半托迦。住持轴山。各各领百千之大罗汉。以为眷属。游化诸方。聚散不定也。或住玉楼金阁。独坐禅入定。或居海岸仙窟。为禽兽说法。或往天堂行布萨。或游人间。说戒论。若欲劝请者。向所住方。烧香散华。可行礼拜。一请一来。三请三来。百度千度亦复如是。如月浮水。必无不至。仍大众凭接约。可诵伽陀。颂曰。

    稽首大罗汉  法性清凉月
    众生心水净  罗汉影现中

    南无归命顶礼。十六罗汉利益众生者（一称三拜。铃子如常）。
第0段     第二明兴隆利益者。夫佛于拘尸那城娑罗林间归圆寂时。召宾头留等十六罗汉。摩顶言。以我无上正法。付属汝等。我灭后弥勒已前。不入涅槃。当兴我法。利益众生。我化缘已尽。设住世无益。于兹十六尊者。闻金口遗属。啼泣如小儿。不觉投一钵。闷绝躄地。佛再慰谕。如稣而起。敛泪顶受不违佛敕云云。然则自迦叶形遁鸡足。阿难身分恒河已来。四依菩萨。励弘经力。亦不如此等罗汉。神通延命。遥待慈氏下生。遗诫称敕。能护末世佛法。所以此洲人寿。至十岁刀兵劫起。佛法渐灭。增至百载。尚罗汉弘正法。度无量人。就中如弗沙王。坏育王塔。烧佛经。害僧尼。三宝名字都以绝。然恶王死后。罗汉上天取经卷。下继既绝迹。佛日再辉。是实其广恩也。若不然者。我等从冥入于冥。不见三宝之形。从苦遇于苦。不闻安乐之名。仍大众欢喜赞叹。可报绍隆之恩。伽陀曰。

    佛正法有二  谓教证为体
    有持设行者  此便住世间

    南无归命顶礼。十六罗汉利益众生者（一称三拜）
    第三明福田利益者。夫一切罗汉皆是众生大福田也。损益之报。不待来世。赏罚之验。在于眼前。恼乱招殃。雨土埋都城。供养得福。雨宝满王宫。见形像者。永离贫苦。称名字辈。早预拥护。法住记云国王大臣长者居士。若男若女。设大斋会。欲施僧众时。十六罗汉及诸眷属大罗汉。隐圣人仪。现种种形。密受供具。令诸施主。得胜果报云云。依之于阗国人。设大斋会。祈请罗汉。高原求水。十六罗汉现乞人身。登斋莚相语云。我念佛敕。故。赴汝请。莫厌却。即以锡杖。筑地随杖甘泉涌出。又婆罗门城有一贫女。泣耻罪报。才得小饭。欲施十六尊者。罗汉哀彼贫报。现乞丐之相。往受微供。贫女忽转形。帝王迎为后云云。又湿州居士。供养十六尊者像。其家富殆如须达。扬州树下有十六影像。斋日放光。供者如市。祈愿不空。今弟子等有漏福报虽不本意。事善资粮又是至要。也。仍大众归十六罗汉。可祈福田利益。伽陀曰。

    十六大罗汉  无上胜福田
    恭敬供养者  自然获大利

    南无归命顶礼。十六罗汉利益众生者。
    第四明除灾利益者。案灌顶经意。若当来世四部弟子。归依罗汉。作南无礼。万亿恒沙善神。隐形番番守护此人云云。佛赞十六大弟子德曰。若俗众难起时。当呼其名字。各现威德。为人除忧。去诸厄难。百事吉祥。况十六尊者。殊蒙佛敕。宁加护薄哉。如罗怙罗尊者。既以其人也。又仁王般若经说护国秘术曰。当请五百罗汉像云云。加之修罗腾天。与帝释斗。四王曳楯。释天靡幡。于时帝释擎罗汉之衣。修罗自然退散。是知。除人天灾患者。偏罗汉神力也。弟子等周旋和汉。求牟尼白法。往返都鄙。资末世黑业。相似布萨。不失半月。供给檀那。不阙一日。念佛法人。皆应劝殷勤。受遗法者悉无不知识。是则罗汉守护之力也。抑亦非令法久住之至哉。仍大众。为除灾与乐令法久住。可奉礼拜。伽陀曰。

    二八大罗汉  犹如护国珠
    一称一礼者  能除诸厄难

    南无归命顶礼。十六罗汉利益众生者。
    第五明供世尊舍利者。罗汉现住世间。护末世人法者。世尊在世昔。殷付属故也。然托罗汉哀我等。犹广大恩德也。况遗金刚舍利。利益迷党。岂不报谢乎。双林之暮。流慈愍大悲泪。菩萨声闻付属我等。五浊之朝留坚固骨舍利。神变利益施作佛事。在世灭后之哀。生身碎身之惠。不可得而称者也。仍为仰无穷之利益。颂伽陀。可行礼拜。颂曰。

    唯愿圣天众  决定证知我
    各到随处安  后后垂哀赴

    南无归命顶礼。遗身舍利利益众生者。次普回向。

    愿以此功德  普及于一切
    我等与众生  皆共成佛道

    次六种回向。维那一人唱之云。
    南无自他法界平等利益（大众普同三拜）
    次应供讽经。回向如常。讽经毕三拜。而出堂。

月中行事终

莹山和尚清规卷上（终）
莹山和尚清规卷之下

　　
　　　　　　　
　　　　　  　
　　　　　  　

年中行事第三

    正月一日。粥时必五味粥。叹偈如常。粥时点茶。侍者所管也。四所问讯如常。次首座往众寮。与大众触礼三拜。是礼始也。次侍者小师礼。次有志学者礼。次室中小师礼。次沙弥童行礼次恒例上堂。侍者问讯有之四节三节不可忘也。上堂罢。阶下横拜席。先与知事人事。两展三拜也。次与头首大众人事如前。次侍者人事。大展三拜也。无答拜次沙弥童行等礼三拜也。次首座率大众。库前与诸知事。触礼三拜。次首座在堂前。立主位。书记以下大众礼首座三拜。首座引大众。巡堂立定。侍者加大众。后门立定。知事一般作列。入堂烧香。大展三拜。于首座前。触礼三拜。回礼也。即巡堂一匝。回礼大众。意也。次主人入堂烧香。大展三拜。巡堂一匝。为大众回礼报降下也。侍者后门出。而到堂前排立。主人于椅前。为首座大众诸知事触礼三拜。回礼也。主人出时。首座一人送主人。出门限问讯惶恐。降下回礼也。次首座归位。与大众大展三拜。今朝首座下众寮。礼大众回礼也。公界礼数如此。是礼终也。次各人事。诸寮廊下随便宜处。法属法眷私师匠乃至乡人有志随意人事。到诸寮。寮主他行时者。贴小牓头归。牓云。某甲人事。或云。某甲礼觐。或云。某甲拜上。或云。某甲拜礼。寮主见此牓头。各各回礼。寮主他行时者。又贴牓还。牓云。某甲回礼。或云。某甲拜还。次就大殿。祝圣修正两牌。挂在左右柱。大牓贴在正面。庄严如法。报主人两班及廊下堂前。打钟三会。大众集定。主人烧香三拜。讽诵当途王经。绕行三遍。牓云。山门。伏以。元正启祚。岁倍山门光辉。万物咸新。日贺皇道太平。江湖合酱。山林撒盐。五谷为之丰熟。六味为之调和。诫哉。一人有庆。兆民有赖。阴德被于冥显。南山惠厚。阳报赋于风雨。北岳覆远。上自梵释四王龙天八部中日本国中大小神祇当境诸神合堂真宰本寺檀那诸堂檀越舍田诸檀结缘道俗合山清众本命元辰当年属星。下至坚牢地神。真观清净之观。各明正眼。梵音海潮之音。同震法雷。罄乘般若之船。妙布当途王经之妙功。传佩总持之印。普施普门示现之福聚矣请大众。雷同讽诵。当途王经三卷（经者。随意。开山末上素意也）。
    永年恒规
    三朝  二日  三日
    右合山照顾
    元亨四年今月日。堂司比丘某甲志。
    日日首尾烧香三拜。满散日或有疏。即讽诵了后。主人拜后。坐具上跪炉。维那出班展疏。疏云。
    南阎浮提大日本国北陆道能登国贺^7□郡酒井保洞谷山永光禅寺开辟释迦牟尼佛第五十四世传法沙门绍瑾等。
    今遇三朝佳节。恭奉为祝延圣寿。三个日际率现前大众。就觉皇宝殿最胜殿上。讽诵当途王经三卷。以修正满散者。
    右所集鸿福。祝献日本开辟天照大神。天神七代。地神五代。人皇九十六代今上皇帝本命元辰。当年属星七曜九曜二十八宿。王城镇守诸大明神。五几七道大小神祇。佛法大统领白山妙理权现。当道前后镇守两社大菩萨。当郡当保诸社。当山土地当山龙王今年岁分主执阴阳权衡造化善恶聪明。南方（火）德（火）部星众。护伽蓝神一十八所。当国一宫气多大菩萨部类眷属。招宝七郎大权修利菩萨部类眷属。多闻天。迦罗天。打给青面使者。随逐白衣天子。旧镇守稻荷大明神。新罗拥护八幡大菩萨。所集殊勋。回向本寺檀那诸堂檀越。舍田诸檀。结缘道俗。合山清众本命元辰当年属星。增加威光。圆满佳德。所冀。圣寿无疆。椿松秀难老质。皇德有普海岳被不残惠。普天得风雨调适。率土全丰饶庆祐。佛日增辉。法轮常转。伽蓝土地护法。安人。谨疏。

陛下容纳  三宝炳鉴  谨疏
    元亨四年正月初三日  洞谷绍瑾等谨疏
    祝圣修正者。天下丛林之一大事也。一众必可出仕。若如无出仕。维那以行者可催集。佛前可备辨佛供。饼可重积。今年始供五十枚。后年以多为殷重。佛前茶汤可供。主人勤之。两班可问讯。维那出班烧香。先倚卓左边问讯。是问讯主人。主人问讯。烧香侍者开香合。令烧香后。分香于盖函置。知事头首两人出班烧香。次次皆如此。主人两班问讯每始。维那问讯。是请意也。诸人问讯了。维那与下头首。出班问讯也。开启满散必可两班烧香。烧香后。主人展坐具。礼三拜后。维那讽诵。主人引众绕行。侍者等收拜席。主人大众不着头帽。不袖叉手。惶恐殷重是礼也。或点心等行之。三日如此。次一日三下以后。主人大众入堂上床圆镜果子等兼堂前安排。一众坐定后。上知事入堂烧香。四所问讯后。圆镜果子等行遍后。点心等行之。或若此山林。点心者略无妨。三日以后打版坐禅。三日念诵不可怠。
    二月十五日。涅槃会也。随力辨供具。兼日众中大小山中诸人。各出七文钱。供养涅槃佛。札上点之。自库下劝之。调供具。是永平旧仪也。供具辨备后。上堂如例。但拈香云南阎浮提大日本国北陆道能登州贺^7□郡酒井保洞谷山永光寺开辟释迦牟尼佛第五十四世法孙新戒小比丘某甲。此一片香。爇向炉中。恭为本师释迦牟尼如来。以酬法乳之恩者。
    或祝圣香山呼后。亦拈香供养佛。虽有两样。天童净老禅师以来。只供养佛香。而已。侍者问讯在之也。说法罢必言。请大众诣佛殿。烧香礼拜。众集主人烧香。大众行列传供。维那举大悲咒。或鸣法鼓。上知事每供熏香捧传。主人又熏香令供养。供了两班烧香问讯。立主人左右。大众北面九拜。拜间打磬。拜了收坐具。主人不收坐具。长跪把炉烧香。维那出班展疏。疏曰。
    净法界身本无出没。大悲愿力示现去来。
    仰愿照临。俯请真慈
    南阎浮提大日本国北陆道能登州酒井保洞谷山永光寺开辟某甲等。
    今月十五日。恭遇本师释迦如来大和尚入般涅槃辰。谨辨备香华灯烛荼果珍馐。以伸最后殷勤供养。恭集现前一众。讽诵秘密神咒。所集殊勋。上酬慈荫者。右伏以。常在灵山微月。幽光远辉。泥洹双树残华。余薰尚郁。涅槃常乐之接化。迄于今时。无为实相之德用。被于来际。是以上乘一心之法供养。面面捧五十二类之供具。万行首楞之秘密咒。各各作异口同音之佛事。伏愿。法界遍惊无量声光之告。群类悉预如来常在之化。谨疏。
    本尊哀愍。
    贤圣悉知  谨疏
    元亨四年二月十五日  第五十四世法孙嗣祖比丘某甲等  谨疏。
    宣疏罢。启唱讽经如常。主人收坐具。起立行道。又讽经了时。烧香礼三拜。维那回向云上来讽诵楞严秘密神咒功德。供养今日入般涅槃本师释迦牟尼如来大和尚。以酬法乳之恩者。十方三世云云。三节共用此回向（但诞生者。今日降诞。腊八者今日成道）三月一日。称闭炉节。僧堂及诸寮闭炉。大众出仕脱头帽。露叉手。二月末若三月初。入三月节日。是曰清明。书镇防火烛札。行三宝印。日中讽经次。诵消（灾）咒一遍。押贴诸堂诸寮柱。或赋大檀越并诸庵及诸檀越舍。此日大国换火。若钻换火。可用榆柳。榆为锥。柳为台。或柳为锥。榆为台。火若如换。诸堂及山中诸庵诸小屋火。皆可换之。
    三月中免挂搭僧数。及两三辈。拣礼仪熟练人。为参头。先拟祠部新到书状。若又带土缘六念及戒牒。具书副之。知客上方丈。得免挂搭札子。札云。
    山门免挂搭新到什员。
    某甲上堂  何国人事
    某甲西堂  何寺先住
    某甲首座  何寺前资
    某甲都寺  何寺勤旧
    某甲侍者  何和尚小师
    右新到什员报维那。可令挂搭。
    今月  日  侍者（某甲）拜白（书请客侍者名字也）
    知客悉知
    知客得此札子。调土缘等。具书引新到。到维那寮。寻堂司供司。相看维那。维那照管。令挂搭归堂。送寮舍等。纵虽不长老前资勤旧等。宿老老僧宿德。随其人品可送寮舍。可随时供给。是住持知事维那用心也。免挂搭者。限四月一日以前。是清规礼法也。四月一日闭旦过不接客僧。然而近来仪。佛生会以前。随其人品免之。是略挂搭也。略挂搭仪者。维那知客内禀方丈。与主人烧香礼拜。而维那引令挂搭。维那又引入僧堂。唯圣僧前烧香礼拜巡堂。而于维那被位所。触礼三拜而已。拟祠部状云。
    新到（某甲）某国人事。
    右某甲某国某院住侣。某年登某山。某甲阿阇梨房剃发。某年登睿山或南都东大寺戒坛受戒。戒牒具之。又投某寺某甲会。受具作僧。或换衣改宗。今为生死事大。特来依栖左右。且望慈悲。堂司禅师容纳。
    某年月日。新到。某甲。状。
    维那收状讫。次第安箱内。触礼一拜。辞略之。堂司云。请上座归堂。挂搭新到于僧堂前门南颊。而入圣僧前（参头在北。北为上）立定三拜。收坐具。从首座位巡堂一匝。却到圣僧之前。问讯毕。于前门南颊板头第三位。次第而坐维那以挂搭状。依戒腊上床历讫。令行者投箱内。相随入堂。维那圣僧前烧香问讯。新到起身。床前立与维那问讯讫。维那次第过挂搭状讫。触礼一拜。次第令挂搭。南北东西床。皆维那占上手。圣僧近为上。挂搭讫维那引新到。上方丈令礼贺。侍者委悉问云。若干人新到。若干人入室弟子。若干人剃头小师。若干人法属法眷。各随人品。礼数可别。新到只大展三拜。若法属如重者。两展三拜。还主人公界礼也。如上法眷。主人不可受礼。如下法眷。两展三拜。或触礼三拜。如至亲法眷。不论尊卑。知事头首小师侍者行者并合人事。如上法眷。主人下安下所。可回礼。须择近上寮。令安下。如平交客僧。皆归寮挂搭。先寻寮主。寮首座相看。新到于圣像前。次第立定。问讯讫。巡寮罢各就看读床。触礼一拜讫。取行李安排。次维那令行者报知首座知事等诸寮。或触礼或问讯。如略挂搭人者。维那令行者报知侍者寮及诸寮也。次卿人法属及旧住次第相看。问讯礼拜。挂搭后三日内。常在寮中僧堂内。宜待请吃茶汤。不得闲游。免令寻觅。挂搭后首座监寺等。请新到挂搭。或照堂或库下。或本寮就便宜处吃茶。诸寮主行礼请状小牓云。
    新归堂。
    某甲西堂（受请人。各于名下书曰。拜命或曰拜贵命也）。
    某甲首座。
    某甲上座。
    就本寮（或照堂。或库下。或后门亭）吃茶。
    今月日。首座比丘某甲拜请。
    主人四月十日。或十一日就照堂若寝堂。行谢挂搭。寝堂照堂随人数。作四出头六出头八出头。委曲安排。勿令错乱。先出牓头云。
    新到（冬至以后佛生会以前）。
    某甲西堂  某甲首座  某甲上座
    某甲侍者  某甲上座  某甲上座
    堂头和尚今晨斋退就寝堂。
    特为点茶。伏乞。
    云众。光降。
    今月日。侍者某甲拜请（题请客侍者名字）。
    自去年冬至以后。新归堂一列请之。随人数四出头六出头设座。相伴当首座及大勤旧。随时请之。侍者一人。若两人。行礼。如六出头以上。必两人行礼。两人相并当面问讯。左右相分离。每座头问讯。却到当面相并问讯。如管待等礼。自夏了到冬。挂搭僧。冬节近日三五日间。又一列行谢挂搭。
    四月一日。上堂罢巡堂次。主人与首座大众。触礼三拜。季初皆同。
    四月三日。必出夏众戒腊牌草。名称草单。当为戒腊次第正也。式云。
    日本国能州洞谷山永光禅寺海众戒□如后。
    陈如尊者
    堂头和尚
    正元元戒
    某甲上座
    正应元戒
    某甲上座
    右谨具呈。若有误错。各请指挥。谨状。
    元亨四年四月三日。堂司比丘某甲拜状自三日粥罢出。同放参了收之。如此三日间。出入后收置也。若有众指挥。随其载定牌上。
    四月七日。粥时遍槌后。又打槌一下云。白大众。粥罢普请。采华庄严佛龛。诸寮头首齐起。闻钟鼓声集。谨白。又打槌一下。巡堂一匝。堂外同巡堂。当面问记。归位。粥罢打库前鱼鼓三会。次打云鼓三会。堂前钟子并诸寮板同合鸣。一众集佛殿。若□散行采华来。宿老龛边行调。日内庄严佛龛。佛前安排。殿主聚采五木。晓更煎取入净钵立诞生佛。置两杓香华供养。知事预辨备供具。临时传供（五木者。桃李松柏柳。其外名香加之）。
    兼日维那佛殿贴浴佛偈。偈云。

    稽首大圣薄伽梵  天上天下两足尊
    我等今以功德水  灌浴如来净法身

    八日粥时挂上堂牌。不放参。上堂拈香云。南阎浮提大日本国北陆道能州洞谷山永光寺开辟传灯五十四世法孙某甲。爇此一片香。供养今日降诞本师释迦如来大和尚。以酬法乳之恩。着座烧香后。侍者两班问讯如常。若如他寺长老主人法嗣并下法眷者。当面进前问讯。若东堂若西堂。俱在知事头首上肩。立少转身问讯。如两人已上。依出世次第。排位。或依开堂次第。不守出世次资住持位次。开法为先。是室中家训也。
    升座罢下座。次云。请大众诣佛殿。烧香礼拜。鸣钟一众诣佛殿。先主人当面香炉烧香。辨供具传供如常。辨供后。两班问讯。左右排立。大众同九拜。主人跪炉烧香。大众收坐具。两班排立。维那出班烧香。宣疏云。净法界身本无出没。大悲愿力示现去来。
    仰愿照临  伏请真慈
    南阎浮提大日本国能州洞谷山永光禅寺开辟绍瑾等。
    今月初八日。恭值本师释迦牟尼如来大和尚降诞之辰。虔辨香华灯烛茶果微膳。以伸供养。同奉灌浴。讽诵大佛顶万行首楞严神咒所集殊勋。上酬慈荫者。
    右伏以。昙华瑞现。遍界香气曼引。赫日质丽。满天光辉普照。三祇劫满之最后身。四八庄严之大妙相。是凡是圣。悉皆归仰。天上天下唯我独尊。三百余会法雨润远浴。二千余年德风响久扇。仰愿毫光益来际。而福业利尘沙。伏请。心华开满地。而庄严敷法界。谨疏。
    本尊哀慈
    贤圣悉知  谨疏。
    元亨四年四月初八日  五十四世法孙比丘某甲等谨疏。
    宣疏罢。知事上官与殿主出班烧香问讯。知事取柄杓度与殿主。知事归位。殿主当面而浴佛。维那唱偈。大众同音和三遍。偈在前。偈毕楞严咒绕行。讽经罢回向散。次众僧诸来随意浴佛。回向云。
    上来讽诵楞严秘密神咒功德。回向今日降诞释迦如来大和尚。以酬法乳之恩者。十方三世云云。
    四月十三日粥罢。僧堂前门南颊壁板。押小牓头。牓云。
    即图被位图。或出安床记。记云。
    洞谷山永光寺选佛场中今夏海众安床记东北床众什员。
    某甲首座  某国人事
    某甲书记  某国人事
    某甲藏主  某国人事
    某甲上座  某国人事
    某甲书记  某国人事
    西北床众什员
    某甲都寺  某国人事
    某甲上座  某国人事
    某甲上座  某国人事
    西南床众什员
    圣僧侍者  某国人事
    某甲上座  某国人事
    某甲监寺  某国人事
    东南床众什员
    某甲首座  某国人事
    某甲上座  某国人事
    某甲西堂  某国人事
    南南床众什员
    某甲藏主  某国人事
    某甲上座  某国人事
    北北床众什员
    某甲上座  某国人事
    某甲上座  某国人事
    右守床众排被位
    今月日  堂司比丘某甲  谨白
    或又出钵位图。若有两堂。立两卓。出后堂图。
    十三日斋罢。众寮讽经礼数事。斋罢知寮出牓。贴众寮下间。次送药茶于方丈两班等诸寮。
    牓式
    知寮  新戒某甲
    今晚就本寮煎点一中
    特为
    首座
    大众聊旌结制之仪。伏幸（解夏旌解夏之仪冬至一阳佳节等）。
    众慈同垂降重。
    某年月日  知寮某甲谨状
    知寮行礼。先斋时堂前挂讽经牌（牌上书云。就于众寮讽经）次寮前置座位照牌。兼日打调戒□牌一枚入寮次资一枚。讽经以前戒□牌。安圣像上。
    庄严打调罢。先寮主威仪具足。令行者持香盘。上方丈次送于首座书记藏主都寺监寺副寺寮。后禀讽经案内。寮前鸣版三会。集来立定。寮主行礼。接入寮首座维那典座侍者大众。寮主占主位。先着座问讯。次烧香三处。先问讯首座位。次维那位。次上间。次下间。次当面问讯。入琖橐了。又吃药问讯。琖橐入时打板二下。茶行遍了。烧香大展三拜。再问讯如先。琖盘入时。版一下。琖盘出时。板一下。出了版三下。大众下床立定。两班入寮。寮主接入。主人来时。寮主在宾位接入。主人烧香寮主讽经。回向时主人烧香礼三拜。回向云。
    妙湛总持不动尊  首楞严王世希有
    销我亿劫颠倒想  不历僧祇获法身
    上来讽诵大佛顶万行首楞严神咒功德。回向真如实际无上佛果菩提。祝献护法龙天三界万灵十方真宰。今年岁分主执阴阳权衡造化。堂头和尚本命元辰吉凶星斗。日本国内大小福德。当山土地当山龙王护伽蓝神。招宝七郎。八幡大菩萨。稻荷大明神。白山妙理大权现。白衣天子青面使者。多闻天。迦罗天。迦利帝母。合堂真宰。合山清众守道诸神增加威光。所冀。山门繁昌。僧宝增盛。诸檀福寿快乐。圆满诸缘成就。同圆种智者。十方三世云云。
    回向了主人出。寮主奉送问讯。移主位送两班大众出。四节皆同。隔前一日行之。丛林通例也。
    四月十四日斋后。知事打调牓。托袱子于箱盖。置小香炉。安牓令行者持。上方丈烧香。两展三拜。取牓薰香。呈主人。开牓熟见。卷却还知事。主人少送知事问讯。知事又到首座寮呈牓。若如挂牌首座并退院长老首座。两展三拜呈。如平交首座。只触礼三拜。呈了到僧堂前门。榜版上贴在南颊。恒时有此板。知事牓头首状同贴之。
    牓式。
    库司今晚（寸余文字。必七行书也。文字上下随时也）。
    就云堂煎点一中。
    特为。
    首座  聊旌结制之仪  伏幸
    大众
    光伴
    今月日  都寺比丘某甲等拜白。
    贴牓后。圣僧前卓。上间中央卓。下间中央卓。堂前卓庄严之。安香炉各一口。堂前香台置照牌图。
    次寝堂。有小座汤。侍者管领。斋次请客侍者各问讯所请人报。晚间就方丈。小座汤闻打鼓若打版。集来时至。以客头行者。重报所请人。两班前资勤旧诸小头首诸方名德皆请之。各见照牌。倚位次。临时勿错乱。
    鸣方丈前鼓。集众。众上侍者出迎。而接入。当面问讯。大众一时问讯着座。侍者烧香行礼有重人者。两人行礼。不然者。只一人行礼先问讯都寺首座诸头首诸知事。次问讯大勤旧诸小头首及诸勤旧。次还中台问讯。行汤。先版一下。众行取盘排立。次又打版一下。行盏。行遍侍者又当面问讯。上下同揖吃药。二三碗吃后问讯。如先。行者入盏盘时。先打版一下。盘出时又一下。出后打版三下。大众起立问讯。自下座出堂。侍者揖送。知事头首。上位与主人问讯出。
    次土地堂念诵。维那令行者报方丈两班及廊下念诵案内。堂前鸣钟三会。大众土地堂集来。知事上位出班供土地煎点。次维那出班烧香。倚卓左边。向主人问讯请。主人烧香。侍者开香合。分香于函盖置。两班一位出班进前。问讯主人。转身问讯土地烧香。又转身问讯主人还位。诸位皆如此。维那每诸位问讯请之。末后维那与下位头首。进前问讯烧香还位。维那又出班烧香。转身在卓左边望主人问讯。右转身问讯土地念诵。引声诵。大众合掌。维那问讯土地时。大众普同问讯念诵云。
    窃以。薰风扇野。炎帝司方。当法王禁足之辰。是释子护生之日。躬裒大众。恭诣灵祠。诵持万德之洪名。回向合堂之真宰。所祈。加护得遂安居。仰凭尊众念（维那一佛念间。大众各念十反）。
    清净法身毗卢遮那佛。圆满报身虑舍那佛。千百亿化身释迦牟尼佛。当来下生弥勒尊佛。十方三世一切诸佛。大乘妙法莲华经。大圣文殊师利菩萨。大行普贤菩萨。大悲观世音菩萨。诸尊菩萨摩诃萨。摩诃般若波罗蜜。
    上来念诵功德。并用回向护持正法土地龙神。伏愿。神光协赞。发挥有利之勋。梵乐兴隆。永赐无私之熏。再凭尊众念。十方三世云云。
    十佛名际。佛佛鸣铃一下。末后二下。念诵并银钱在堂前烧之。行者所管也。主人烧香。土地茶倾之泻烧。诵大悲咒一反。无回向次打库前鼓三会。大众入堂。知事上位。入堂问讯首座。请特为座。次问讯次位请上。出堂接入主人。椅前直进问讯特为。问讯主人及书记巡堂。每板头问讯。还当面问讯时。大众普同揖问讯着座。曰之着座问讯。着座后知事先进特为前问讯。报行礼也。四处烧香（当面上下间及堂前之香炉也）先问讯特为。经圣僧之龛后。过当面问讯主人。问讯头首。巡堂每板头问讯。曰之行茶问讯。还当面问讯。后倚南板头外边立。行者入琖橐时。先打钟一下。行者取盘排立。又打钟一下。行遍后知事进当面问讯。大众上下揖吃药。三碗后知事又问讯特为。四处烧香。五处问讯。曰之劝茶问讯。又行果子。又行茶。一二反若略之。只特为问讯后。烧香还当面。大展三拜。曰之谢茶。拜了又问讯如先。巡堂一匝。引同事礼主人。两展三拜也。巡堂际行者收主人特为茶器。主人与知事谢礼际。大众落琖在床。叉手相揖。知事送主人出。后依主位问讯首座。触礼三拜。送首座出。再入堂四处烧香巡堂。是谢伴也。行者入盘收琖。前后打钟。出琖后。知事当面烧香。一炷问讯。表礼罢也。行者整大众鞋。打钟三下。放参钟也。大众半展单。下床散。且待小参鼓。上方丈。即挂小参牌。小参者定钟了。侍者令行者报小参案内。打鼓一会。长打一会也。打法堂西鼓。主人两班大众一时集。或主人前居椅。若照堂。若寝堂。随处构之。侍者烧香两班问讯。禅客问答。如上堂。但宗旨庭训委曲垂示。必下座时。云夜深久立伏惟珍重。
    十五日。晓更五更二点三点际。晓钟间。侍者小师知事头首及大众上方丈礼贺。有免人事牓者不上。如此山林。路次不便间。粥罢侍者小师等礼贺。无知事头首公界礼贺。只上堂罢。公界礼贺而已。次上堂拈香。着座后。侍者烧香。引同事。望阶下问讯。次头首望席端问讯。大众普同问讯。次知事望席端问讯。若有西堂。少转身问讯。若如主人入室弟子西堂位者。望席端问讯。他寺当住西堂者。头首上肩少背后立地。如当寺退院长老。称之东堂。知事上肩少背后立地。若有他寺长老。来上堂。当寺住持。立东堂上。如两东堂。依位次立地。如他寺退院长老者称之西堂。如两人已上者。或依开堂次资。或依出世次资。如当住者。立西堂上。如东堂西堂等者。先入堂无妨。若虽大众同时入堂。各依知事头首上肩。排立也。上堂罢。侍者行者等。引拜席横展当面人事。先知事。次头首。大众各两展三拜。次他山住持东堂西堂。或问讯或触礼。依人差异。次侍者小师大展三拜。主人无答拜。次沙弥童行九拜。童行或陈桥行者持主人香合。从主人入堂。侍者与大众礼知事首座后。随大众入堂。后门排立。逢主人巡堂。从后门出到堂前。逢首座礼贺。粥罢僧堂前南间。向僧堂高挂戒□牌。庄卓香华茶汤供养。僧堂礼贺后。主人以下大众随意烧香礼拜。此牌者维那所管。兼日打调之。粥罢庄严之。侍者亦打调戒□牌。同粥罢上堂以前。法堂东间向法座高安置。香华供养。十五日晚。僧堂戒□牌安维那寮。法堂戒□牌。安方丈里。解夏时亦如结夏时。法堂僧堂出之。若夏众迟参。而如不题戒□牌。着暂到位。到半夏倚本□次纵虽耆年宿德。可守此式。如诸山戒□牌。两班不题戒次。别作两行列位。虽列书。当家守天童净和尚戒□牌式。不问两班勤旧。列戒次耳。
    戒□牌寸法随处虽不定。当寺不大不小。聊慕永平牌。
    次首座引大众。往库下礼知事。触礼三拜。次书记等在堂前。礼首座。触礼三拜。次首座引大众。巡堂依位。次知事入堂烧香。大展三拜。次礼首座。触礼三拜。巡堂出。次主人入堂烧香。大展三拜。巡堂一匝回礼。触礼三拜出。首座送出还入与大众大展三拜。是礼终也。次各人事任意。次巡寮自库下东西两廊及众寮诸寮皆巡寮一匝。大众皆加巡寮。到法堂问讯主人。深问讯别。主人在法堂。待大众天童古仪也。或大众送方丈。不妨绕寺际微音诵消（灾）咒。每寮寮主出迎接。主人各寮烧香圣像。出寮主必出送之。即加随而步列。悉上方丈问讯散。四节皆同。次楞严会堂庄严毕。先大殿正面出楞严会图。次令行者堂司供司。报主人两班及廊下楞严会案内。打诸寮前板三下。自东廊诸寮山门西廊。及众寮首座寮方丈库下。各打板了。堂前鸣小钟子三会。众集先见图排立。
    先主人烧香。次都寺烧香。次维那烧香。次主人大展三拜跪炉。维那出班宣疏云。
    妙湛总持不动尊  首楞严王世希有
    销我亿劫颠倒想  不历僧祇获法身
    南阎浮提大日本国北陆道能州酒井保洞谷山永光禅寺开辟某甲等。
    今当法王禁足之辰。正是释子护生之日。丛林依旧建楞严胜会。诵秘密神咒者。
    右潜以。楞严胜会本师释迦如来涌宝光于无见顶相。覆舌相于大千沙界。照十方佛土。集一切诸佛。令无数恒沙之菩萨。说二十五种之圆通。独以观音菩萨之得处。殊为闻声悟道之表准。遂演说秘密神咒。正阐示开悟直道。楞严胜会肇于此会。长期诵咒专于此咒。约日限于百日。结人数于什员。佛祖有九旬安居之旧规。丛林建三月行道之胜会。谨疏。
    佛祖贤圣照鉴。
    龙天护法加护。谨疏。
    元亨四年四月十五日。五十四世法孙嗣祖比丘某甲等。谨疏。
    疏读了。楞严头启唱了。诵佛母。

    尔时世尊  从肉髻中
    涌百宝光  光中涌出
    千叶宝莲  有化如来
    坐宝华中  顶放十道
    百宝光明  一一光明
    皆遍示现  十恒河沙
    金刚密迹  擎山持杵
    遍虚空界  大众仰观
    畏爱兼抱  求佛哀祐
    一心听佛  无见顶相
    放光如来  宣说神咒

    南无萨恒他苏伽多耶云云。
    楞严头唱摩诃般若波罗蜜。维那咒每段烧香。咒了维那回向云。
    圆觉伽蓝身心安居十界和同。讽诵大佛顶万行首楞严神咒功德鸿因。回向真如实际无上佛果无见顶相化诸如来。五五圆通一切诸尊。护法龙天三界万灵大梵天王天帝四王。伊势太神宫。八幡大菩萨。当道前后气比气多。佛法大统领白山妙理大权现。护伽蓝神。十八善神。招宝七郎大权修利菩萨。打给青面使者。给仕白衣天子护法多闻天供给迦罗天合堂真宰。一切圣造。当山旧镇守稻荷大明神。当山土地当国当保总社别社六十余州。三千余座神祇。今年岁分主执阴阳权衡造化。合山清众本命元辰。本寺檀那诸堂檀越结缘诸檀本命曜宿当年属星行疫流神。南方（火）德星君（火）部星众。所冀。皇风永扇。佛日增辉。国土安宁。法轮常转。一众咸安。得遂安居。山门繁昌。檀信归崇。诸檀施主福寿增长。法界众生同圆种智者。十方三世云云。
    自次日。一众同音讽诵常回向。此丛林通仪。若住持不出仕者。上知事必如主人首尾拜不可阙。夏中楞严会出仕。不可懈怠。主人维那常可照管。

楞严会之回向

    上来现前比丘众  讽诵楞严秘密咒
    回向护法众龙天  土地伽蓝诸圣造
    三途八难俱离苦  四恩三有尽沾恩
    国界安宁兵革销  风调雨顺民康乐
    一众熏修希胜进  十地顿超无难事
    山门镇静绝非虞  檀信归崇增福慧
    十方三世一切佛  诸尊菩萨摩诃萨
    摩诃般若波罗蜜

    斋罢。都寺维那侍者三人。同诣首座以下可秉拂人人寮。都寺烧香。触礼三拜。维那度牌。侍者度拂。维那挂牌于堂前。度拂于圣僧侍者。晚间庄法堂如上堂。打鼓集众问讯问话。如上堂。但有主人问讯。此日僧堂虽可有大座煎点。依布萨不可略。十六日主人就云堂。请知事头首煎点。茶牓。斋时三下以后。呈首座及知事。贴在堂前北颊挂牌版。侍者之所管也。牓云。
    堂头和尚今晨斋退。
    就云堂煎点一中（必七行书之也）。
    特为
    首座聊旌结制之仪
    诸知事
    大众光伴
    今月日  侍者某甲谨白（请客侍者名字书也）。
    时至鸣库前鼓。众集。头侍者行礼。礼者如知事礼。无主人问讯而已。但后门右胁有监寺座。前门右胁有都寺座。先问讯特为。次问讯监寺。次问讯都寺。次问讯书记。巡堂一匝。堂外。有暂到巡堂。不然知事头首皆接堂里。无堂前礼。
    座位如此安排。兼置照牓也。
    礼了。特为进两展三拜。谢茶也。首座出后。又都寺监寺进贺谢。两展三拜出。主人皆进步。送之还入。又着椅。相伴烧香巡堂。出盏橐后。中台烧香一炷。鸣库前鼓三下。下床普同揖问讯。归方丈。首座都寺以下大众。皆上方丈。贺谢问讯。主人在法堂西间。待大众上问讯散。四节皆如此。侍者必请主人坐具行礼（倚椅左边问讯。请云。请和尚坐具）新请名德首座时。亦就僧堂。大座煎点。式亦同此。所谓他山西堂。若或挂牌。首座重请时。尽礼请之。
    十七日。都寺一人。若监寺一人。又就云堂煎点。主人不行礼时者。知事共略之。牓者十四日。公界礼牓。些子书换。必七行书也。所谓牓云。
    都寺比丘某甲。
    今晨斋退就云堂煎点一中。
    特为
    首座禅师聊旌结制陈贺之仪。
    大众
    光伴
    今月日  都寺比丘某甲谨白
    监寺牓同之。但斋时打呈。木鱼以前入堂。烧香圣僧。礼三拜。巡堂一匝。即贴牓。行礼一如前日。但不打放参钟。打库前云鼓。三下而已。
    十八日。首座行礼特为书记。此亦用状。纸八寸。文字不过五分。状式礼数一如知事。但报书记咒愿。在知事对床南颊板头吃食。状贴下间榜版上。状必九行书也
    壳漏子同贴在状端必书赤纸。押状上也。牓云。
    首座比丘某甲
    今晨斋退就云堂煎点一中
    特为
    书记禅师
    聊旌结制同居陈贺之仪
    伏请
    诸知事
    大众  光伴
    今月日  首座比丘某甲谨白
    书记藏主次第追日行礼。书记特为藏主。又特为首座。若有前后堂两首座。前堂特为后堂。皆用状。维那知客等行礼。在后架照堂行礼。夏中日日寮主众寮行礼。芙蓉置通众随意吃茶。永平依此仪把针处。寮主每日煎汤。通众随意吃汤。当山亦随此式。但每日众寮吃汤次。一日读龟镜文。十一日读寮中清规。二十一日读参大已。每月如此。若夏中许不妨。
    二十日。打版。普请坐禅。
    五月五日。称端午。上堂。库下若有点心。或粽等。
    六月一日。称半夏节。若上堂次。报放下坐禅由。即随意坐禅也。不打版而已。楞严会图出之。迟参众着本□次。若半夏以后迟参众。又着新戒位。自解夏着本□次。半夏或法堂若方丈斋立中座。接名德等（曰之中筵斋）或施主接之。六月中僧堂晒荐普请。白槌巡堂。打鼓等如佛生会普请。众寮晒荐同时（遍槌后。又打槌一下云。白大众。粥罢普请。晒荐诸寮头首齐起闻钟鼓声。集谨白。又打槌一下。巡堂一匝出矣）。
    自六月一日。淋汗隔日沐浴也。或六度沐浴中间。一沐浴。又除施主临时沐浴也。又自六月一日。堂中斋时打扇。打扇法者。圣僧胁左柱挂住扇牌。遍槌后打扇。行者二人。或四人。同持扇入堂圣僧前问讯。上下间相别打扇。折水桶出后。头行者持扇柄。打住扇牌一下。诸行闻之皆住扇。如前当面问讯。出堂。
    七月一日。季初。僧堂巡堂次。主人与大众触礼。自七月一日。施饿鬼。结缘看经之牓。便宜处出之。牓云。
    法王解制之辰众僧自恣之日。行道周圆。功德成就。当于此时。释尊说法于忉利。报大术之恩。目连设食于盆器。救悲母之苦。呜呼目连尊说。得神通见母仪生处。遂救济之。我等道眼瞎却。不能见今生恩处生处。不知受何苦在何恶趣。佛言。世人为子造多罪。堕在三途。长受苦。然则彼此之受苦者。我业所致也。若不拔济。永却沉沦。有何极矣。故各住悲愍恳哀之心。诵念大乘经并秘密神咒诸尊宝号等。回向十界圣凡之众。圆满报地。停息苦患。品目在后。
    大众妙法莲华经。
    梵网菩萨戒经。
    盂兰盆经
    佛遗教经
    某经
    某咒
    元亨四年七月日  堂司比丘某甲敬劝化七月十三日。众寮讽经如结夏
    十四日。士地堂念诵云（银钱茶汤等之式。皆如结夏也）。
    切以。金风扇野。白帝司方。当觉皇解制之时。是法岁周圆之日。九旬无难。一众咸安。诵持万德洪名。回向合堂真宰。仰凭大众念（回向如结夏。四节皆同）。
    晚间施饿鬼供。库下所管。大旛四流。小旛二十五流。银钱疏等。皆维那所管也。大旛立四方。小旛立供物盆器上。小旛五色也。铭云。唵^7□呢哆唎吽^7□^7□^7□^7□呵。或云。唵摩你（驮达里哒哩）吽鏺（驮它哆）莎缚（诃贺）十四日。大座汤后。少间佛殿前露地。立台盘供物一对。一者饭。一者果子也。钵盛水加沟萩。时至维那令行者报施饿鬼案内。鸣钟集众。维那出班烧香。请主人两班问讯。问讯了。又请行施食人。主人或首座等尊宿领之。维那唱文。大众同音。初段十方念佛（合掌）供物加持。左手作拳。抑左腰。右手作施与印。回加持食。洒水咒时。先右手作水印。所谓大拇指握之。四指并立。七遍加持间。三遍后。右手取沟萩洒水。开口咒时。弹指三下。施与咒时。握饭投庭上。五佛召请证明时。又合掌而至回向。施饿鬼法。先问讯供佛。次合掌念佛（三称）南无十方佛。南无十方法。南无十方僧。南无本师释迦牟尼佛。南无大慈大悲观世音菩萨（次供物加持左手作拳印。右手作施与印。五指并立向外。回加持供物）。
    神咒加持净饮食普施河沙众鬼神咸皆饱满舍悭心悉脱幽冥生善道归依三宝发菩提究竟得成无上觉功德无边尽未来一切众生同法食（次洒水真言。先右手作水印。谓大拇握之。四指并立。向外加持。三反后右手取沟萩洒水）。
    南无萨缚怛他^8□多缚卢枳帝唵三摩罗三摩罗吽（七遍。次开口真言。弹指三下加持）。
    南无苏嚧婆耶怛他揭多耶怛侄他唵苏噜苏噜婆耶苏噜婆耶苏噜娑婆诃（次施与饱满真言。五指皆立向外加持）。
    南无三曼陀没多喃吽（二十一返。次五佛召请证明加持合掌印）。
    南无多宝如来。南无妙色身如来。南无甘露王如来。南无广博身如来。南无离怖畏如来（三称）。
    次回向
    汝等鬼神众我今施汝供此食遍十方一切鬼神供。愿以此功德。普及于一切。我等与众生。皆共成佛道。十方三世云云。
    次宜疏云（疏并壳漏子。不着三宝印）。
    南阎浮提大日本国北陆道能登州酒井保洞谷山永光寺开辟某甲等。
    今月十四日恭遇众僧自恣法岁周圆之时节。谨率现前大众。诣觉皇之宝前。以辨微供。而普施河沙之功德。加法施而救诸来之群类者。
    窃以。业山幽邃。日月光不能照。苦海崄浪。贤圣力不得渡。智梯如无便。慈航似失术。梵释之不能奈何。诸佛之徒虽拱手。释尊回方便。而借众僧威神之力。目连助悲母而救饥馑极重之苦。可尊安居同修之威神力。已超三世觉皇之佛智力。不疑和合众僧之功德聚。顿消业定受苦之罪恶聚。孟兰盆供自此始。大施饿鬼勤修。久是以兼日各各渐修之经咒力。渐惊此界他方之业苦海。今夜如如。圆顿之心王咒顿崩妄想实受之浮尘山。若然者。现前微施供沙界恒沙界之饥馑类。群聚含类。受无尽无边际之法供养。顿饱足无为实相之法味。速游戏逍遥自在之安乐。存亡斋导。怨亲普利。讽诵如后。
    大乘妙法莲华经。
    什^8□经。
    上来讽诵经呢功德。回向无尽法界一切群类。财法饥谨恶趣鬼神。邪党天魔。僻修含生。饱满法味。咸发正智轻重诸业皆得解脱隐显利益。同圆种智者。十方三世云云。
    疏并银钱旛皆烧之。次楞严咒无启唱也。回向云。
    上来讽诵经咒。楞严秘密神咒功德。回向无尽法界一切含类。财法饥馑无量鬼神。恶趣群生。邪魔僻徒。饱满法味。正智开发。广度众生。同圆种智者。十方三世（云云）。
    次结缘讽经。任诸众意。次小参如结夏。十五日礼数。一如结夏。楞严会满散。疏云。
    妙湛总持不动尊。首楞严王世希有。锁我亿劫颠倒想。不历僧祇获法身南辟浮提大日本国能州贺^7□郡酒井保洞谷山永光寺开辟某甲等。
    七月十五日。当法岁周圆之辰。是众僧自恣之日。云集比丘众。满散楞严会。讽诵大佛顶万行首楞严神咒。所集功德。祝献护法诸天。守道诸神。大权真宰。今年岁分主执聪明。日本天地开辟伊势太神宫。当国一宫气多大菩萨。白山妙理大权现。八幡大菩萨。稻荷大明神。常州列庙六十余州三千余座遐迩神祇。当山土地匝寺圣贤四恩三有。法界众生。同圆种智者。
    右密以。涌宝光于无见顶相。有化佛之宣扬。建胜幢于室罗筏城。锁摩登之幻妄。昨属长期之安居。启此胜会。今当觉皇之解制。各圆法岁。知乘此神咒力。而三惑顿消。忽开明此咒心。而十地速登。情与无情。同音说法。能与所境。互换主伴。常恒为佛事。不退施法益。外重睿算无穷之山德。而加风雨调适之惠祐于天下。内转法轮不退之性海。而普日月照耀之智光于群生。谨疏。
    佛祖贤圣照鉴
    龙天护法加护  谨疏
    元亨四年七月十五日  五十四世法孙嗣祖比丘某甲等谨疏
    楞严咒罢佛母云。
    阿难是佛顶光聚悉怛多钵怛罗秘密伽陀微妙章句出生十方一切诸佛。十方如来因此咒心得成无上证遍知觉十方如来执此咒心降伏诸魔制诸外道十方如来乘此咒心坐宝莲华应微尘国乃至十方如来传此咒心于灭度后付佛法事究竟住持严净戒律悉得清净。摩诃般若波罗蜜（楞严头诵。此后启唱如例维那回向如结夏）。
    十六日。请知事先请。先资勤旧。就方丈。点茶。茶罢。住持叉手云。先都寺。先维那。先典座告退。此务不可阙人。不知请何人。可就此职（三问）又云。欲请某甲监寺。就都寺请某甲知客。就维那。请某甲上座。就典座。请某甲藏主。就书记请某甲侍者。就知客请某甲上座。就浴主。众意如何（三问）次请新请人。先就本位。而点茶。茶罢。又住持叉手云。先知事头首告退。此务不可阙人。请某甲就某职。愿以佛法为念。同共礼请。次新请知事头首中为上位。向住持两展三拜。次旧知事头首。如前向住持。两展三拜。次新旧之知事头首。中为下位东西相向。斜列立。两展三拜。次新旧就位点茶。茶罢。鸣堂前钟三会。大众集僧堂位立定。维那入堂圣僧前烧香问讯。巡堂一匝。归圣僧前问讯。白槌而云。先都寺。先维那。先典座。先书记。先知客。先浴主告退。此务不可阙人。偶蒙堂头和尚慈旨。而请某甲人。就某职请某甲人。就浴主。谨白。又打槌一下。次请客侍者。引新请人。到住持人前。中为上位而两展三拜。次旧知事头首。如先两展三拜。次新旧知事头首。圣僧前相向。斜列立。两展三拜（此时又中为下位）次新请知事头首。向圣僧大展三拜。次请客侍者。引新请人。就位。次维那白槌云。先知客头首告退。此务不可阙人。请得某甲人。就某职了。谨白。又打槌一下。次行者喝云。请大众送新知事头首。归寮（或云。送知事入库堂等）次鸣钟一会。面面送寮。每寮鸣钟。一会。旧者在主位。新者在宾位。相向触礼三拜。又新者主位。旧者宾位触礼。次与大众同时触礼三拜。每寮皆如此。又鸣钟。旧两班送本寮。主人大众共触礼三拜。
    十七日天童净老忌。塔头讽经。供茶汤小供物。
    十八日。起单诸人。就维那寮。可请免丁抄少牓头。
    诸山挂搭时。带免丁抄挂搭也。宋朝者不带免丁抄人。不免挂搭。日本国虽未行此仪。当山须行之。不请暇而起单人。不可免再参暇。轻法人。必不可入众。
　　八月一日。打版普请坐禅。若十五日。若九月一日。随天气炎凉样。时节不必定。
    八月二十四日。永平二代忌塔头讽经。供茶汤小供物。
    八月二十八日。永平忌。祖师堂辨供具。如达磨忌。传供烧香礼拜。主人跪炉。维那宣疏云。
    南阎浮提大日本国能州贺^7□郡酒井保洞谷山永光寺开辟新戒比丘某甲等。
    今月二十八日。恭遇日本曹洞初祖永平和尚之远忌。谨辨。备香华粗茶之微供。讽诵佛顶首楞之神咒。所集鸿德。回向供养永平大和尚。以酬法乳之恩者。
    右密惟。洞水逆流。巨海波涛为雷。黄龙电激。普天云雨为润。曹源之一滴点着而派流繁兴。二株之嫩桂覆荫而枝条郁茂。五家家风无不通。七宗宗要。悉皆达。遍参和汉两朝名匠。博览内外显密经教。百世之英杰。千古之摸范。吾扶桑艺祖。永平开山和尚者乎。照第一天。而有明于日月眼目。触破大千。而转妙于轮宝法轮。仰冀。心眼相照兮。正偏宛转。伏乞。君臣道合。而旁参奉重。谨疏祖师炳鉴。
    慈悲容纳  谨疏。
    元亨四年八月二十八日。曾孙比丘某甲等谨疏。
    九月十四日。先师彻通忌。十三日晚间。法堂庄严。可如法。昏钟鸣讽经。称太夜讽经。眠藏前煎点。塔头亦可讽经。十四日。小师许。传供烧香礼拜。主人跪炉。维那宣疏云。
    南阎浮提大日本国能州酒井保洞谷山永光寺开辟比丘某甲等。
    今月十四日。恭遇先师贺州大乘开山介公彻通大和尚之远忌。跪辨香华粗茶之微供。诵了义秘密之神咒。回向先师大和尚。以酬法乳之恩者。
    右密惟。雪居悬记。弘通来际长今。偃溪远谶。兴起宗风不古。开明一实知见之正眼。安住一切不为之三昧。节俭克己。而甘芙蓉九代之法味。阴德蒙他而挑日域普照之传灯。大阳溢目。有谁疑着。大乘运载。无物^7□趄。谨疏。
    先师炳鉴。
    慈悲容纳  谨疏
    元亨四年九月十四日。洞谷山永光寺某甲等谨疏。
    十月一日。开炉前夜。僧堂诸堂开炉。一众叉手袖内可许头帽。巡堂次。主人季初触礼。
    十月五日。达磨忌。公界随力辨供。传供烧香礼拜。主人跪炉。维那宣疏云。
    净法界身本无出没。大悲愿力示现去来。
    仰愿照临  俯请真慈
    南阎浮提大日本国能州贺嵨^7□郡酒井保洞谷山永光寺开辟某甲等。
    今月初五日。恭遇艺祖达磨大师示寂之辰。辨备香华灯烛。以伸殷勤供养。如在礼拜。讽诵大佛顶万行首楞严神咒。所集殊勋。以酬法乳之恩者。
    右伏以。惠日西沈鹫岭。殆一千年。法云东蔟神州越十万里。于是白马始先汉朝之瑞。赤乌自绍吴会之祥。翻译虬文。流通经教。章疏之科节星繁。名相之教网云敷。刁刀相似。鱼鲁难辨。爰我艺祖少林达磨大师。慈心包于远裔。师敕蒙于遐陬。罔辞巨海之惊涛。创游梁土。不契老萧之丹臆。潜之魏邦。泛一苇于重江。终九年于少室。单传心印。直示宗纲。席上拈华。饮光之正脉有寄。庭中立雪。慧可之得髓无疑。法雷既震于九州。道风遂扇于四海。然届只履西归之日。敢忘摄斋北面之勤。今仰深重之尊德。遥伸如在之诚礼。觊不吝于来仪。庶俯歆于微供。伏想斗筲^6□器蝼蚁余生。虽弯石巩之弓。遂莫的鹿。徒下玄沙之钩。曾叵得鱼。忝挑传灯之远炎。以供曩祖之真前。伏请大愿有方。真慈无碍。曲垂提耳。俾获安心。有明知见。而猛省回光。不假修证。而顿悟成佛。然后。河为带。山为冠。祝北阙之宝祚无疆。云如鹤雨如膏。资南亩之黎元有岁。谨疏。
    艺祖容纳。
    列祖证鉴  谨疏
    元亨四年十月五日二十七世法孙嗣祖比丘某甲等谨疏。
    次楞严咒回向云
    上来讽诵楞严秘密神咒功德。供养今日示寂达磨大师。以酬法乳之恩者。
    十一月中冬至前。隔日众寮讽经。四节皆同。土地堂念诵云。
    切以。宝历迎长。璇仪推至。肇一阳之开序。迎百福。以为先。恭惟。当山土地。合堂真宰茂。对令辰倍纳殊祥。肃请大众。谨诣灵祠。诵持万德洪名。回向合堂真宰。以表佳节之诚志。以见人物之多幸。护法安人者。为如上缘念（十佛名回向皆同前）。
    冬至四五日以前。为四月以后挂搭僧。行谢挂搭之仪。如夏前。
    十二月八日。称成道会。公界随力。辨供具。四节仪皆一如。主人跪炉。维那宣疏云。
    大圆满觉重迹西干。心包太虚量周沙界。
    仰愿照鉴  伏请真慈
    南阎浮提大日本国能州贺^7□群酒井保洞谷山永光寺某甲等。
    今月初八日。恭遇本师释迦如来大和尚成道之辰。虔备香华灯烛微膳。以伸供养。同集现前比丘众。讽诵大佛顶万行首楞严神咒。所集洪勋。以酬法乳之恩者。
    右密以。融瓶盘钗钏。而为一金。非智火鲜克。挍琴瑟箜篌。以谐六律。舍妙指奚为。盖众生有具如来智慧德相。若大觉无示众生迷悟方便。演若狂性难歇。力士额珠永亡。今闻大地有情之成道。新明本有佛性之正因。慧照永辉。一灯传百千灯。道风久扇。此界洎无边界。谨疏。
    本师如来
    哀愍纳容  谨疏
    元亨四年十二月八日  五十四世法孙嗣祖比丘某甲等谨疏
    七日夜。九日夜。山僧住里一众长坐。发心以来四十余年。于此两夜。未打眠故。住里二十六年。多率一众。堂里打坐。盖如恒规。
    十日以后。开坐禅出岁末看经牓。牓云。
    无缘大慈。平等利济群生。广大接化。一同救度含类。是以岁末故转数日。寺中专劝看经。回向寺领田^7□耕死蠢动含灵乃至檀越所领所生牛马六畜及山林受生禽兽虫类水陆一切前亡后灭。上自三宝手足供给之人工火客。下至畜生残害横死之下贱愚蒙。皆所助僧宝大悲之威神力。悉得感小因能大之胜果矣。读经念佛诵咒章句。在众意。无分量。只回接诸众生之慈心。等修利济群品之妙行也。敬白。品目具于后。
    妙法莲华经。
    梵网菩萨戒经
    大圆觉经
    元亨四年十二月日  堂司比丘某甲敬劝化（除夜前两三日间。结计清书）。
    除夜施饿鬼了。维那宣疏云。
　　南阎浮提大日本国能州酒井保洞谷山永光寺开辟某甲等。
    今月晦日。迎年穷岁尽之除夜。将救所缘群生亡魂。兼日令劝化合山缁白。而讽诵诸经神咒。除夜令引率现前一众。而同诵楞严神咒。所集殊勋。救济群萌者。
    右潜以。蠢蠢含类。非大悲无救济。昏昏群生。舍佛经争解脱。蝼蚁混持经者手水而逝。蜗牛当听法人杖下而死。俱脱畜类。同生忉利。况乎五百圣者。昔为五百蝙蝠。十千游鱼。今为一万罗汉。所缘永劫不杇坏。下种累毛成就来。若然者。驱使奴婢牛马寺领水陆受生。决为生生同法。必为世世道伴。怜愍而可祈转凡入圣。哀顾而可念增道损生。看经诵咒大意。兼日押贴具之。品目如后。
    妙法莲华经
    梵网菩萨戒经
    上来讽诵经咒。所集功德。回向山内含生所缘群类佛种缘熟脱苦得乐法界众生。同圆种智者。十方三世云云。
    加银钱俱烧。可漏同盂兰盆会。次楞严咒回向同盂兰盆会。次龙天回向兼日结计目录。作疏截银钱。就山门头。宣疏云。
    南阎浮提大日本国能州酒井保洞谷山永光寺开辟某甲等。
    今迎年穷岁尽之除夜。具录月次日作之众功。回向龙天。报答护法者。
    右伏惟。护法侍卫。坚应如来付嘱。兰若修练。悉有龙天恩助。深山通信。而令人伦伸供养。幽谷望风。而令缁白作群集。是以当山已现梵刹。江湖渐作风闻。求道人不招。竞来。修善者不虑争集。或新造佛菩萨像。而功德林中作庄严。或辨营佛阁僧舍。而善根山上倍福聚。护法安人之灵德。殊揭焉。祖道弘通之接化。已无障。仍合山年年启唱护法之各报答。通众各各报谢行道之大拥护。品目如后。

大乘妙法莲华经
梵网菩萨戒经

    上来讽诵经咒功德鸿因。回向护法龙天梵释四王天地阴阳十方真宰。日本国内大小神祇。当山镇守。国界诸神。保内社坛合堂圣造。合山诸檀守宫守道。今年岁分主执阴阳。南方（火）德星君（火）部星众。增加威光。所冀。山门镇静。僧宝繁昌。本寺檀越等诸缘吉利。所愿成就。四恩三有。同圆种智者。十方三世云云。
    （龙天疏。可漏图。旧本不出之。右图者。永平垂诫出之。仍为后鉴今书之。后览君子考之。幸甚）。
    龙天回向簿。同加银钱并疏等烧之。
    岁节众寮讽经。隔前一日如冬至。土地堂念诵等仪同前。念诵云。
    切以。大簇告辰。肇三阳。而为泰。东风应律。正五福以类升。肃请大众。恭诣灵祠。诵持万德之洪名。回向合堂之真宰。功德之力。护法安人。十方绝主。增福增慧。为如上缘念（十佛名）回向。大悲咒。同结夏。银钱念诵等烧之。
    龙天回向。自正月一日起首。月月日日诸众不怠。看经持课。报答龙天护法恩。颇是寺院恒规之辨务也。龙天回向簿。自年末打调。年始看经过。而始出之或众寮若土地前。
    表书式
    洞谷山永光禅寺
    奉为
　　天龙善神
    讽诵经典。念诵。
　　院罗尼章句
    称念诸佛菩萨
    宝号。报答
    护法安人之恩
    永为恒规
    依而行之
    元亨四年正月一日
    正月一日起首
    正传云。劝发
    同行众。讽诵
    经典梵文
    陀罗尼章句
    称念诸佛菩萨
    宝号。报答
    天龙护法之恩
    祖训云。一年内
    劝发同行。讽诵
    经典梵文
    回向
    龙天护法之恩
    除夜回向矣
    年中行事终

莹山和尚清规卷之下终

跋

    右洞谷第一祖莹山大和尚。为后昆所设也。然当山纪纲寮常住之旧本。字画漫灭。编次不正（愚）慨念之久矣。粤应永壬寅冬十一月。蒙同门诸老之尊命。领当山之主盟。仍拜誊此行记。以备幻纲寮之公用。而喜偿素志矣虽然刁刀柬东手手毫毫之谬。只恐家丑外扬。贻诮傍人焉。不胜惶惧战栗之臻。伏觊。后览君子穿鉴改正。而为予雪屈矣。勿袖慈愍之手。幸甚。
    时应永三十年岁次癸卯春正月吉日。
    总持开山莹山祖师五世玄孙比丘梵清谨志。

附着

怀奘忌疏

    南阎浮提大日本国北陆道加贺州石川郡若松庄金泽城^7□树林大乘护国禅寺住持传灯沙门嗣祖比丘某甲等。
    今月念四日。恭遇永平第二世孤云怀奘禅师示灭之讳辰。辨备清净禴祭。讽诵楞严秘咒。专倾灵台。仰酬慈荫者。
    右窃惟。手头燃犀。照见众生心水。眉间挂剑。斩断列祖玄关。真慈究到底。俊气直冲天。初发灵机。空遍界于频伽瓶里。后廓智眼。绝纤尘于颇梨镜中。一毫穿众穴。再拜透重帏。孝师而不倦。如阿难侍如来。小心翼翼。承师而无遗。似慧可契初祖。得髓昭昭。大兴永平席。终隐美味峰。乾坤间气。古今独英。献香华以慕高躅。出寂定而应斋筵。
    祖师炳鉴。
    京愍海容  谨疏
    年月日  法孙嗣祖比丘某甲等谨疏

    莹山忌疏

小序如前

    右窃惟。见色明心。五百生前证果圣。闻声悟道。三千里外辨弦人。是奘师剃度。即介公嫡传。原梦于槚木枝头破草鞋。而垂洞谷开山统。表信于^7□树林中旧衣钵。而董护国补处功。立二利行愿。振一实宗风。唱法于总持道场。则王公钦德。隐迹于甘露灭海。则人天攒眉。冀垂无私之灵鉴。再照不尽之乾坤。殊修荇菜供。慎倾葵华诚。

    祖师炳鉴
    哀愍海容  谨疏
    年月日  法孙嗣祖比丘某甲等谨疏
　　明峰忌疏

小序如前

    右窃惟。着破草鞋。背却建仁塔院。携条竹杖。扣开护国关门。被师唤侍者。忽自知老人。皮肤脱落。而真实现。因缘成就。而嗣承亲。领^7□树三代住持。声飞桑域。为莹山上足弟子。德镇丛林。不但开我偏正秘。又能弄他玄要机。凛凛威风。虽百世何坠地。堂堂志气。凌万夫直逼天。某甲谩得称远裔。大师岂无垂哀怜。慎荐薄奠。愿赐光降。

    祖师炳鉴
    哀愍海容  谨疏
    年月日  法孙嗣祖比丘某甲等谨疏

元正叹佛会（预贴照牌。除夜放参后。出差定也。叹佛式。在别纸）

    三朝叹佛法用僧差定
    启请堂头和尚（随时尊宿或耆年）
    主赞  某甲（监寺副寺）
    柄炉  某甲知藏
    散华  某甲首座
    手磬  某甲上座
    木鱼  某甲上座
    磬子  某甲维那

右悉具在前

    叹佛会者。元朝粥罢上堂后。庄严道场。辨备香华灯烛茶果等。鸣殿钟三会。大众集殿。各各着位。俟住持人出。住持人出。普同三拜。具上胡跪。先诵心经三卷。而礼赞三千佛名。或八十八佛名等。从元朝三个日间。勤修之也。日日礼赞毕。斋前诵普门品。绕行。绕行罢诵大悲咒消灾咒。有普回向。但第三日满散。满散必有疏。疏罢绕行讽经。别有满散回向。

附着（终）

跋

    莹山清规者。非琐琐礼数之谓。直是佛祖身心之所存也。拈华之遗芳。名曰佛行。面壁之孤风。唤为祖仪。佛行祖仪。丛林以立。今日幸遇此书之出。即教外别传之符。而见性得髓之印也。
    只愿。人人拜玩。处处遵行。不背古人悲愍后昆之大恩。所告如此。请高着眼。
    延宝戊午佛成道日。
    ^7□树林大乘护国禅寺
    现住月舟叟
　　延宝九年岁在辛酉仲春谷旦

莹山和尚清规卷之下
