No. 2543 兴禅护国论



兴禅护国论序

    此论之作也。只在于宗门弘通耳。师者本邦佛心宗之初祖也。因号千光祖师。备中州人贺阳氏。孝灵天皇之裔也。母田氏。祈吉备津宫宗社乐神祠。而梦明星感孕。亦明星出时诞。八岁辞父母。学三井之流俱舍婆沙义。仁平三年癸酉秋。十三岁登睿山。得度讳曰荣西。学圆宗义。同会之中已称超群。然观世浮幻厌心日增。二十三岁下睿山。住备前州日应山。绝谷修三摩耶行有年矣。专持斋戒殊精律仪。久怀入宋志。然本邦二百年来无踰海沙门。偶说及引言。则为人嘲。而意不屈。自谓详阅圣教。前圣垂迹之地。古佛行道之处。至心精祈夙愿无不成也。每诣处处灵区。而必祈之。则皆得其应也。二十七岁在伯耆州大山勤修一夏。偶然有得唐本法华经。则自以为。渡海之祥。遂告父母而赴筑州。会遇宋国通事李德昭者于博多津。闻彼地禅宗之盛。发希有思。时二十八岁。仁安三年戊子四月十八日。乘商舶放洋。二十五日到宋国明州。五月十九日登天台山。二十四日到万年寺。二十五日供茶罗汉。瓯中现应真全身。遂渡石桥。忽见青龙二头。于是有所感悟。自知前身梵僧而在万年。二十七日复返明州。六月十日到育王山。瞻礼佛舍利。感光明映彻。凡所历观处灵应不鲜矣。九月归朝。在宋半岁。师以为歉。尔后历十八年。称为显密二门之盟主。固是台宗则佩一心三观之印。密部则获入坛灌顶之证。尝穷其蕴奥也。王臣为是宗向。特道契后鸟羽帝。师一日奉敕修请雨法于神泉苑。十指放大光明。辉映一切草木。天大降雨。苑林叶上露中悉见师之影像。因特赐叶上号。又欲往竺土拜如来八大塔。文治三年丁未复入宋国。乃孝宗帝淳熙十四年也。上表请达印度而不许焉。胡有三道。其地时皆为属蒙古不得通故也。因止天台万年。在宋五年三阅藏经。更敛天台万年第一世吉祥旦尊者之遗骸。而修塔表。以师之前身也。尝有诗曰。海外精蓝得得来。青山迎我笑颜开。三生未朽梅花骨。石上寻思扫录苔。盖此之时作乎。智者禅师塔院颓毁。舍衣资营土木。万年三门两庑缺焉。寻兴造也。天童山千佛层阁改作之事。师力居多。众皆美之。勒功刻石。详于宋国学士楼钥所撰太白名山千佛阁记。并都税虞樗所述日本国千光法师祠堂记。共载收在太白名山也。宋国大疫。君臣忧之。诏高僧数辈祈之。无效。诏师。师奉诏一日之后疫已除。二日之后死者稣。帝嘉叹诏曰。和尚名叶上。非是叶上千释迦现身乎。特赐千光大法师徽号。遍参宗匠。皆以再来之人称焉。从虚庵禅师于天台天童两山之际有年矣。亲入其室传佛心印。禅门之事悉皆授受。立明庵号。及辞欲乐归。禅师自书偈语数十纸。以赠而证之。乃海东佛心宗流通附通属在于斯矣。建久二年辛亥归朝。在于筑紫诸州数年矣。寻入京。建仁二年壬戌。鸭川第五桥畔创一禅刹。赐建仁号。一唱佛心宗。学徒云集。习禅修定。广流菩萨大戒。兼修台密事业。大兴梵行遍布道化。每黑白月布施说戒无有阙如。久而都下信而归之。东大寺修造化主重源入灭。朝延命师主事。以成矣。法胜寺九层塔灾。亦奉纶命都监再造。收周防州三年赋税。以为备焉。功毕矣。其余诸州。初开道场中兴名蓝。兼管诸刹多矣。不悉记。既而弘教外别传最上乘宗。然南都北岭诸讲师。颇有偏执者。仍谤且诉。于是撰论三卷。证经论文排之。目曰兴禅护国论。以奏敕可。由是得吾宗流布于天下也。亲入门得法者。荣朝。行勇。源祐。明全辈。出其他门者。高辨俊^7□辈。及出于台密二门者。不可胜计也。抑又于后代宗师相嗣并兴旺化江湖之日。嗟乎此之论也果无益乎。粗记其大略。以诏后昆。
    右序未考何人作。适护于南叟朔所记之册中。旧本不载之。盖出于其时欤。祖师之世相去仅二百年。其言犹是详悉。亦可以足征乎。所以一二有异于记传者。想应收拾其遗事也。惜本论不获有此序原本而考订之也。今附卷首并刻。朔者瑞岩惺之徒。实祖师七世孙也。实德中与九渊賝入明国不详终焉。
    东晙识

兴禅护国论序

    大宋国天台山留学日本国阿阇梨
    传灯大法师位  荣西跋

    大哉心乎。天之高不可极也。而以出乎天之上。地之厚不可测也。而心出乎地之下。日月之光不可踰也。而心出乎日月光明之表。大千沙界不可穷也。而心出乎大千沙界之外。其太虚乎。其元气乎。心则包太虚而孕元气者也。天地待我而覆载。日月待我而运行。四时待我而变化。万物待我而发生。大哉心乎。吾不得已而强名之也。是名最上乘。亦名第一义。亦名般若实相。亦名一真法界。亦名无上菩提。亦名楞严三昧。亦名正法眼藏。亦名涅槃妙心。然则三轮八藏之文。四树五乘之旨打并在个里。大雄氏释迦文。以是心法。传之金色头陀。号教外别传。洎鹫峰回面鸡岭笑颜。拈华开千枝。玄源注万派。竺天继嗣晋地法徒。束以可知矣。寔先佛弘宣之法。法衣自传。曩圣修行之仪。仪则已实。法之体相。全师弟之编。行之轨仪。无邪正之杂。爰西来大师鼓棹南海。杖锡东川以隐。法眼逮高丽。牛头乞日域。学之诸乘通达。修之一生发明。外打涅槃扶律。内并般若智慧。盖是禅宗也。我朝圣日昌明。贤风遐畅。鸡贵象尊之国。顿首丹墀。金邻玉岭之乡。投信碧砌。素臣行治世之经。缁侣弘出世之道。四韦之法犹以用焉。五家之禅岂敢舍诸。而有谤此之者。谓为暗证禅。有疑此之者。谓为恶取空。亦谓非末世法。亦谓非我国要。或贱我之斗筲以为未征文。或轻我之机根。以为难兴废。是则持法者灭法宝。非我者知我心也。非啻塞禅关之宗门。抑亦毁睿岳之祖道。慨然悄然是耶非耶。仍蕴三箧之大纲。示之时哲。记一宗之要目。贻之后昆。跋为三卷为立十门也。名之兴禅护国论。为称法王仁王元意之故也。唯恃狂语之不违于实相。全忘缁素之弄说。忆临济之有润于末代。不耻翰墨之讹谬也。冀传灯句无消。光照三会之晓。涌泉义不穷。流注千圣之世。凡厥题门支目。列于后云尔。

兴禅护国论序
_

兴禅护国论卷上



    令法久住门第一  镇护国家门第二
    世人决疑门第三  古德诚证门第四
    宗派血脉门第五  典据增信门第六
    大纲劝参门第七  建立支目门第八
    大国说话门第九  回向发愿门第十

    第一令法久住门者。六波罗蜜经云。佛言。为令法久住说毗尼藏大论云。佛弟子有七众。一比丘。二比丘尼。三学戒尼。四沙弥。五沙弥尼。六优婆塞。七优婆夷。前五是出家。后二是居家。此七众清净。则佛法久住。因兹禅宗禅苑清规云。盖以严净毗尼。方能弘范三界。然则参禅问道。戒律为先。既非离过防非。何以成佛作祖。是故如四分律。四波罗夷。十三僧伽婆尸沙。二不定法。三十尼萨耆。九十波逸提。四波罗提提舍尼。一百众学。七灭诤法。梵网经三聚净戒。十重四十八轻戒。读诵通利。善知持犯开遮。但依金口圣言。莫擅随于庸辈大经云。此经若灭佛法则灭僧祇律云。佛言。诸佛不结戒。其正法不久住佛藏经云。佛言。舍利弗。是人舍于无上法宝。堕在邪见。是沙门栴陀罗。舍利弗。我清净法。以是因缘渐渐灭尽。我久在生死受诸苦所成菩提法。是诸恶人尔时毁坏。如是之人。我则不听受一饮水梵网菩萨戒经云。犯正戒者。不得受一切檀越供养。亦不得国王地上行。不得饮国王水。五千大鬼神常遮其前。鬼云大贼。若入房舍城邑宅中。鬼扫其脚迹。乃至犯戒之人畜生无异仁王般若经云。大王。法末世时有诸比丘四部弟子。国王大臣。多作非法之行。横与佛法众僧。作大非法。作诸罪过。非法非律。系缚比丘如狱囚法。当尔之时法灭不久大般若经云。舍利子。我涅槃后。后时后分后五百岁。甚深般若相应经典。于东北方大为佛事。何以故。一切如来共所尊重。共所护念。令于彼方经久不灭此者明依扶律禅法令法久住义矣。大法炬陀罗尼经云。护法者。所谓法欲灭时。菩萨于中方更护持。令法久住。以此因缘复得顶相仍立法久住门也。
    第二镇护国家门者。仁王经云。佛以般若付嘱现在未来世诸小国王等。以为护国秘宝其般若者禅宗也。谓境内若有持戒人。则诸天守护其国胜天王般若经云学般若菩萨。若作国王等。有贫贱人。来骂詈耻辱。时王不示威刑云。我是国王法应治剪。即作是念。我于往昔。诸佛世尊前。发大誓愿。一切众生我皆济拔。令得阿耨菩提。今起嗔则违本愿。四十二章经云。饭恶人百。不如饭一善人。饭千善人。不如饭一持五戒者。饭万持五戒者。不如饭一须陀洹。饭十万须陀洹。不如饭一斯陀含。饭百万斯陀含。不如饭一阿那含。饭千万阿那含。不如饭一阿罗汉。饭一亿阿罗汉。不如饭一辟支佛。饭十亿辟支佛。不如饭一三世诸佛。饭百亿三世诸佛。不如饭一无念无住无修无证之者所谓无念等者。是此宗之意也。楞严经云。佛言。阿难。持此四种律仪。皎如冰霜。一心诵我般怛罗咒。要当选择戒清净者以为其师。着新净衣燃香闲居。诵此心佛所说神咒。一百八遍。然后结界建立道场。求于悉地速得现前。于道场中发菩萨愿。出入澡浴六时行道。如是不寐经三七日。我自现身至其人前。摩顶安慰令其开悟。诵持众生。火不能烧。水不能溺。乃至心得正受。一切咒诅一切恶星不能起恶。阿难当知。是咒常有八万四千那由他等金刚藏王菩萨种族。一一皆有诸金刚众而为眷属。昼夜随侍。设有众生于散乱心。心念口持。是金刚王常随从。何况决定菩提心者。阿难。是娑婆界有八万四千灾变恶星二十八大恶星。出现世时能生灾异。有此咒地悉皆消灭。十二由旬成结界地。诸恶灾祥永不能入。是故如来宣示此咒。于未来世。保护初学诸修行者。
    禅院恒修。此是白伞盖法也。镇护国家之仪明矣。智证大师表云。慈觉大师在唐之日发愿曰。吾遥涉苍波。远求白法。傥得归本朝。必建立禅院。其意专为护国家利众生之故愚亦欲弘者。盖是从其圣行也。仍立镇护国家门矣。
    第三世人决疑门者有二。一者不知迷惑疑。二者学者偏执疑。问曰。或人云。后五百岁人钝根小智。谁修此宗耶。答曰。大圣监时垂教。何恃凡情推之哉。谓佛昔住祇园二十五年。城中有九亿家。三亿眼见佛。三亿耳闻而不见。三亿不闻不见然而佛就一分机示八相。或遗舍利或留教迹。或彼土得闻。乃至逆缘矣。法住经云。佛言。阿难。吾今不久当般涅槃。一切佛事皆已究竟。我应度者皆已度讫。诸未度者皆亦为作得度因缘。我已降伏外道魔军等。圆满誓愿。为未来世无上佛眼。
    佛既不究现益乎。今此禅宗亦尔。若有缘修之。若无缘不乐矣。设虽不修之。见闻触知之缘。为得脱之因。然者西天未必尽修也。中华有不行者。东扶亦应尔。若有万之一能行之人者。岂不可乎。若言诸人皆不可行而不劝者。顺逆二缘俱阙者欤。况乎大般若经云。复次舍利子。我涅槃已。后时后分后五百岁。如是般若波罗蜜多甚深经典。于东北方大作佛事。乃至无量善男女等。得益难思又中论云。问曰。何故造此论。客曰。佛灭度后。后五百岁中人根钝。深着诸法求决定相。不知佛意但著文字。闻大乘法中说毕竟空。不知何因缘故空。即生见疑。何于毕竟空中生种种过。故造此中论天台宗释签云。疑云。法华既已显实。涅槃何复施权。释云赎命重宝者。涅槃十四云。如人七宝不出外用名之为藏是人所以藏积此宝。为未来故。所谓谷贵贼来侵国。值遇恶王。为用赎命。财难得时乃当出用。诸佛秘藏亦复如是。为末世诸恶比丘畜不净物。为四众说如来毕竟入于涅槃。读诵外典不教佛经。如是等恶出现世时。为灭诸恶为说是经。是经若灭佛法则灭。今家引意。指大经部以为重宝。以彼经部前后诸文皆扶律说常。若末代中诸恶比丘。破戒乃至并无乘戒。失常住命。赖由此经扶律说常。乘戒具足天台宗弘决云。然复涅槃偏被末代带方便说。又此观义例云。用涅槃者虽依法华咸归一宝。末代根钝若无扶助。则正行倾覆。正助相添方能远运。佛化尚以涅槃为寿。况末代修行非助不前。故扶律说常以显实相法华经云于后恶世乃至在于闲处修摄其心。观一切法空如实相。乃至常乐观如是法相。安住不动如须弥山天台大师云观者中道观智也。一切法者。十法界境也。乃至凡有十九句。初一句总。后十八句对大品十八空又经云。如来灭后于末法中欲说是经。应住安乐行。若口宣说。若读经时。不乐说人及经典过亦不轻慢诸余法师。不说他人好恶长短又云。于后末世法欲灭时。有受持法华经者。于在家出家人中生大慈心。于非菩萨人中。生大悲心。乃至我得菩提时。随在何地。以神通智慧力。引之令得住是法中此四行文。皆言后末世时也。然则案般若法华涅三经。皆说末世坐禅观行之法要。若末代可无机缘者。佛不可说此等也。是以大宋国盛行之。不知之者。以为佛法灭相。非也。巨细注第九门。先大般若经说。东北方者。是震旦高丽日本也。震旦已流传毕。高丽传法眼宗。唐德韶国师。求天台宗书藉阙本于高丽日本两国之时。高丽禅宗兴盛也韶国师入灭后。及三百年。又日本国天平年中。唐道璇在大安寺以禅宗授行表和尚传教大师谱文云。谨案某度缘云。师主左京大安寺传灯法师位行表其祖璇和上。自大唐持来来写传。达磨大师法门。在比睿山藏。延历末向大唐国请益。更受达磨大师付法。大唐贞元二十年十月十三日。天台山禅林寺僧翛然。传授天竺大唐二国付法血脉。并达磨大师付法牛头山法门等。顶戴持来安睿山其后今及四百年也。荣西慨此宗绝。且凭后五百岁之诚说。欲兴废继绝也。云方云时已契佛说。何言无机缘乎。又从彼如来圆寂周穆王五十三年壬申岁。至于日本当今建久九年戊午岁。二千一百四十七年。然者今是后五百中之第二百年也。天台大师云。后五百岁远沾沙道妙乐大师云末法之初大教流行。故云五百今汝既云无机缘。则违本师教敕。亦谤般若。复谤佛菩提也。大般若经云。于我正法毗奈耶中。当有愚痴诸出家者。彼虽称我以为大师而于我说甚深般若。诽谤毁坏。善现当知。若谤般若则为谤佛菩提。若谤菩提则为谤诸佛一切相智上文云。若我具说破正法者当来所受恶趣形量。彼闻惊怖。当吐热血便致命终如中毒箭谓在佛法出家之人下至一念起我人见是则谤般若也。佛藏经云。舍利弗。于正法中拔断一切诸见根本。悉断一切诸语言道。如虚空中手无触阂。诸沙门法皆应如是乐璎珞经云。无心离意识是沙门法。守护诸根是沙门法是故设弘韦陀典籍。智者不妨。汝等能守诸根。勿妨佛法兴隆矣。法华经云。及以世间资生产业。皆与实相不相违背真言宗云。于如来度人门中。誓愿修习。乃至不得谤一切三乘经法。若谤即谤佛法僧。谤大菩提心也。以秘密藏中一切方便皆是佛之方便。是故毁一一法。即是谤一切法也。乃至世间治生产业艺术等事。随有正理。相顺是佛所说者。亦不得谤。何况三乘法耶又文殊问经云。未来我弟子有二十部。能令法住。并是四果。三藏平等无下中上。譬如满水味无有异。如人有二十子。真实如来所说。文殊师利。根本二部从大乘出。从般若波罗蜜出又按善见律等云。佛何以故不度女人。为敬法故。正法本千年。胰旁懂人减五百岁。制修八敬法还满千年。然后像法千年。末法万年也。末法中五千年来。学三达智。并得四果。六千年后不得道果。万年以后无行佛法。经典文字自然灭尽汝背如是文义。妄致论议而欲妨流通。既背理矣。大论云。一切论议皆有过罪。唯佛智慧灭诸戏论法华云。如来所以出。为说佛慧故。又云。今所应作唯佛智慧凡如来出世本意。是为令众生破邪见住大般若无诤心也。天台宗止观云。如来教门。示人无诤法。消者成甘露。不消成毒药弘决云。如来下。佛教本意示人无诤。诤者人过。何关法非。今欲示人无诤法。故说摩诃般若波罗蜜。乃至今则通以佛法大小皆本示人无诤之法故。如天甘露本令长生愚食不消反令寿促。佛教亦尔。本令通至常住涅槃。以生诤故反入三途思益经云。诸佛出世。不为令众生出生死入涅槃。但为度生死涅槃之二见耳背此等文义。故言谤般若也。问曰。或人云。禅宗不立文字则无依凭。若无诚证者。帝王难信容。又汝以不肖身何辄惊天聪耶。答曰。仁王经云。我今五眼明见三世一切国王。皆由过去世侍五百佛。得为帝王。是为一切圣人罗汉。而为来生彼国土中作大利益。若王福尽圣人舍去。圣人去时七难必起。大王。若未来世有诸国王受持三宝者。我使五大力菩萨往护彼国。是五大士五千大鬼神王。于汝国中作大利益。大王。汝等皆应受持般若波罗蜜是故一切国王。得闻正法自然信容也。况又崇佛法之君王。谁先得证后施行耶。其暴秦焚典籍。会昌害僧尼。灵素灭圣教。徽宗改佛像。并是非报得王者。皆得恶愿之流类也。莫谓佛法幽微国王难信矣。然者受禅君王。既侍五百佛乎。传灯乞士亦尔。非唯二三四五如来所久植胜因。已曾于恒沙诸佛所。深种广大般若之因。方解一句之妙法也。金刚般若经云。佛言。当知是人不于一佛二佛三四五佛而种善根。已于无量千万佛所。种诸善根。闻是章句。乃至一念生净信者君王最应随喜乎仍惊天聪有何失乎。凡穷民之愁忝达睿闻。况赐度缘之僧哉。何况荣西登法位矣。玄奘记云。昔中印度战主国。有三人比丘。从北方来巡礼圣迹。时印度诸寺嫌三僧。言边鄙人也。不令入宿寺中。谓五印僧穿耳系环。此三僧不穿耳。故常被摈。为雨露侵羸瘦憔悴。时国王出游。忽见三僧怪问曰。何方乞士如是耶。答曰。我是北方睹货逻国人也。曾二三友契曰。妙理幽玄。非言谈所究。圣迹现存。观礼则可灭罪。愿同心应巡礼。契了周旋来此也。然印度沙门不敢慈念。而恒摈弃我等。因此如此。时王闻其说增悲感。点胜地建立伽蓝。白□上题曰。朕为人中至尊。斯皆三宝之灵祐也。既为人王受佛付嘱。凡厥染衣朕当惠济。建此伽蓝。式为招旅众也。自今已后诸穿耳僧。不可得止宿朕寺诚哉此言乎。仁王经云。是故付嘱诸国王又云。侍五百佛得为帝王又云。大王。吾今三宝付嘱汝又云。大王。我灭后未来世中四部弟子诸小国王太子。乃是住持护三宝者厥东扶王者。虽非中天苗裔。北阙至尊。皆是南无佛子。月支大王。闻三僧之愁。已建一伽蓝。日域圣王。应一贫之诉。盖赐一纸宣乎。汝之妨难。是破佛法因缘。破国土因缘也。莫如是说。仁王般若经云。来来世中诸小国王四部弟子。自作此罪。破国因缘。身自受之。非佛法僧。大王。未来世中流通此经。七佛法器。十方诸佛常所行道。诸恶比丘多求名利。于国王前自说破佛法因缘。其王不别。信听此语。横作法制不依佛戒。是为破佛法破国因缘。当尔之时正法将灭不久。尔时十六大国王闻佛所说。悲啼涕泣声动三千。日月五星二十八宿失光不现。时诸国王各各至心受持佛语。不制四部弟子出家行道。当如佛教。大涅槃经云。如来今以无上正法。付嘱诸王大臣宰相及四部众。是诸国王及四部众。应当劝励诸学人等。令得僧上戒定智慧。若有不学无三品法器懈怠破戒毁正法者。国王大臣四部之众。应当苦治善男子。是诸国王。无罪佛已般若无上正法付嘱诸国王君王自当进止。何致奸心之妨哉。予欲兴陵迟之禅。汝强求短。纵虽小比丘不肖。何关禅法之非哉。是则佛子还毁佛法也。大涅槃经云。于毁法者。与驱遣羯磨诃责羯磨等。乃至善男子。如来所以与谤法者作如是降伏羯磨。为欲示诸行恶之人有果报故。我涅槃后随其方面有持戒比丘。威仪具足护持正法。见坏法者。即能驱遣诃责惩治。当知是人。得福无量不可称计。是故君王念佛嘱莫异念矣。问曰。或人云。禅者诸宗通用法也。何建立别宗耶。答曰。以通用法立别称。又以一法为两分。其例不一矣。所谓律仪者。虽为通用法。而今立律宗乎。比丘戒者。虽无别途。而五天分五部也。三藏虽一途法。而分十八部。中论直谈一实谛。而为三论天台二宗之依凭也。真言偏秘密乘。而置东寺天台两门。何况禅宗教极理佛法总府。别立一宗无妨欤。因兹传教大师内证佛法相承血脉谱云。叙曰。谱图之兴其来久矣。夫佛法之源出于中天。过于大唐流于日本。天竺付法已有经传。震旦相承亦造血脉。我睿山传法未有师师谱。谨篡三国之相承。以示一家之后叶云尔。达磨大师付法相承师师血脉一自。天台法华宗相承师师血脉一首。天台圆教菩萨戒相承师师血脉一首。胎藏金刚两曼荼罗相承师师血脉一首智证大师教。相同异云。问相传云。佛弟子有三类。谓禅师律师法师也。今诸宗中以何宗为何师。答禅宗天台宗真言宗悉为禅师也。自余诸宗皆为法师也。然此三类师。见昉法师十轮经略疏者也。问彼禅宗为是何宗。答其宗非八宗摄也问其宗教相如何。答禅宗金刚般若经维摩经为所依。即心是佛为宗。心无所著为业。诸法空为义。始自佛世衣钵授受。师资相承更无异途。具出传记者也。问此宗谁将来耶。答山上先先入唐求法大师等。亲承此道而归朝也安然和上教时诤论云。乃知三国诸宗。兴废有时。九宗并行。乃至依教理浅深初真言宗。大日如来常住不变。一切时处说一圆理。诸佛秘密。最为第一。次禅宗。一代释尊多施筌蹄。最后传心不滞教文。诸佛心处。故为第二。乃至俱舍为第九大宋高僧传云。有显密心三教。显教摩腾为初祖。密教金刚智为初祖。心教达磨为初祖然则唐士日东皆如是释之。是知三国俱行九宗乎。然此宗起于梁代。煽乎宋朝。陈隋明匠不诤总别。唐宋贤皇并施行。行表传教俱传之。智证安然同行之。后生才闻名字俄诤之。其耻在谁耶。问曰。或人云。立宗布代事也。汝非共人何欲成于大事耶。答曰。释尊灭度二千年前。与恒沙佛法俱圆寂。商那和须第三付法人。与三藏各八万。一时灭亡。自尔已来教法逐时减少。戒行随人漏缺。然而马鸣龙树证一真。南岳天台发三昧。法灯焕四远。戒行及五百乎。若依凡卑不修圣迹者。佛法岂继命哉。汝何不悲禅法之绝。强求人法之短耶。法华经云。亦勿轻骂学佛道者求其长短安然和尚云。扬己贬他未谓弘道大智度论云。自法爱染故毁呰他人法。虽持戒行人不脱地狱苦真言宗大日经云。云何罗刹心。谓于善法中发起不善者。如人信佛语。造诸塔庙。彼反谤云。损无量小虫扰施主。将何所益。当受苦报。如是不善心是罗刹心也。但观功德利益。不求彼短。是为对治首楞严经云。十方如来同一道故。出离生死皆以直心。心言直故然则心言不直。求人法短。岂知于道者乎。大智度论云。昔佛灭后一百年。有优波□多得阿罗汉。时为阎浮提大导师。彼时有一比丘尼。年百二十岁。年少时见佛。□多来欲问佛容仪。比丘尼为试威仪。盛油钵着扉里。□多来入时。徐排户油小弃。既入毕坐而问佛光明。乃至问比丘威仪。比丘尼答曰。佛在世六群比丘弊恶比丘。而威仪法则胜汝。行住坐卧不失法则。六群入户不令油弃。汝虽是六神通阿罗汉。不如彼也。闻而大自惭愧然佛在世六群中。二人堕龙趣。二人生天上。而今优波□多则得四果矣。然者末代一戒不可轻乎。况利生之心。不背佛竟则与佛何别。大涅槃经云。发心毕竟二无别。如是二心先心难。自未得度先度他。是故我礼初发心虽为希代事。又虽为不肖身。以大悲行愿故。逐先圣之迹无妨欤。况末代虽无其器。而置其名位之例不一也。若欲待太公为卿相。而千载无太公。要得罗什为师范。而万代无罗什。其佛法半偈不贱。何强嫌人哉。予既登传灯职位。兴废之仪何无敕许。庶几熟察矣。问曰。或人云。古代祖师各皆大权萨埵也。汝既无异德。由许兴废耶。答曰。言辉映未现而捐□中宝哉。言皮囊臭亦不可捐金也。蜀锦不问于主。槟榔只取于味而已。禅宗独说法度人。况末代佛法多以密益为事。不必求变通。今所难非予一人耻乎。所谓如世尊昔受毗兰若婆罗门请时。婆罗门为魔弊忘请佛诚。终不供给。世尊与五百比丘俱诣其处。夏已至故。不能归王舍城。留其聚落林。时遭饥馑乞食难得。于时波利国马师将五百匹马来。偶见佛及弟子饥馑。马师即施马麦半分。与五百比丘。但施佛一斗。尔时目连白佛言。我往北俱卢洲。食自然粳米。佛告目连。汝有神力可尔。凡夫比丘当如之何。目连白言。我以神力接之往。佛言。止止。汝有神力。将来诸凡夫比丘如何又宾头卢尊者。为施主现神通。佛诃责宾头卢言。汝何为一食施主现神通。譬如淫女为半钱利示人于己阴处。我罚汝勿取灭度。住世间应为末世之福田并是如来为末世比丘作此制耳。昔如彭城王责牛头山法融禅师者。其王后见友而还归伏。凡冥薰之灵验。谁知有先谶乎。问曰。或人云。此宗言不立文字者。懒惰辈不学圣教而还灭佛法。答曰。观佛三昧经云。欲观如来。未来世中诸弟子等。应修三法。一者诵修多罗甚深经典。二者净持禁戒威仪无犯。三者系念思惟心不散乱是故此宗学互八藏行兼六度者也。若言禅宗即心是佛。而不伺教迹者。何异夜当晓而未明除烛堕崄岨乎。问曰。或人云。传教大师末法灯明记云。末法无持戒人。若言有持戒者是怪也。譬如市中有虎答曰。大般若经云。师子咬人狂狗逐块。是此谓欤。汝何逐文言语之块。忘永有持戒修善之人也。广见圣教之施设。远鉴众生之善业矣。大般若经云。后五百岁大般涅槃经云。末法赎命法华经云。于后末世大论中论摩诃止观同之。金刚般若经云。后五百岁有持戒修福者。于此章若能生信心。当知是人不于一佛二佛三四五佛而种善根。已于无量千万佛所。种诸善根闻是章句。乃至一念生净信者。并劝末世之戒行也。凡如来开口皆冠末世乎。祖师动舌并为今后也。传教大师释可得意矣。或彼小乘律仪戒。非谓大乘菩萨戒焉。问曰。或人难云。何故禅宗新称令法久住耶。答曰。戒律是令法久住之法也。今此禅宗以戒律为宗。故立令法久住义耳。天台宗止观云。凡夫耽湎贤圣所呵。破恶由净慧。净慧由净禅。净禅由净戒问曰。或人虽云。何故禅宗触为镇护国家法耶。答曰。四十二章经云。尔时世尊既成道已。作是思惟。离欲寂静是最为胜。住大禅定降诸魔道。令转法轮度众生遗教经云。依因此戒得生诸禅定及灭苦智慧是知非禅力者。一切恶难破乎。仍以此宗为镇护大要而已。问曰。禅宗何强劝戒行耶。答曰。涅槃扶律显常意也。遗教经云。依戒生禅生慧天台止观云。破恶由净慧。净慧由净禅。净禅由净戒问曰。若尔者。破戒人生悔心后还得禅否。答曰。大涅槃经云。忏悔名为第二清净修禅要决云。若大乘中但能息心。即真忏悔。故障灭戒生。故得禅定天台止观云。普贤观云。端坐念实相。是名第一忏。妙胜定云。四重五逆。若除禅定余无能救。方等云。三归五戒二百五十戒。如是忏悔。若不还生无有是处是故此宗以戒为初。以禅为究。若破戒者悔心止恶则号禅人也。况住大悲心。则一切戒品智慧无不开发。是故此宗以大悲为本。何罪不灭乎。菩萨璎珞经云。善男子善女人。从初发意修菩萨心。于禅定中复当具足六度超日明三昧经云。佛言。魔有四事。乃至意止意断。魔则降伏。其四魔者。皆由心生不从外来是故大乘心息戒生得禅定矣。问曰。何故强望宣下耶。答曰。佛法必应依国王施行令流通也。是故佛殷勤付嘱国王。又王益复莫大也。大法炬陀罗尼经。说顶上肉髻光明业因云。有三善根。一远离嫉妒随喜教示。二为他作时不求果报。三不坏损他以成己善。复有二法。一护法。二善说护法者。所谓法欲灭时。菩萨于中方便护持令法久住。以此因缘复得顶相。善说者。菩萨为四众说法时。若一念忘失者随顺重说等。大涅槃经云。我护法故得金刚身等觉德比丘有德王之因缘。此中应具说矣。

与禅护国论卷上
_

兴禅护国论卷中

大宋国天台山留学日本国阿闇梨
          传灯大法师位荣西跋


    第三门之余。问曰。或人云。此宗既言不立文字。是殆同恶取空并暗证类。若尔者天台宗破之。所谓止观释观不思议境云。非暗证禅师诵文法师之所知玄义云。若观心人谓即心而是己则均佛。都不寻经论。堕增上慢。此则抱炬自烧释签云。把暗证之炬烧胜定手此禅宗不立文字者。何免此难耶。答曰。此禅宗者。恶其暗证师。恶取空人。宛如大海底厌死尸也。但依圆位修圆顿。而外律仪防非。内慈悲利他。谓之禅宗。谓之佛法也。盲禅恶取之辈无此义耳。即是佛法中之贼乎。宗镜录云。理实应缘。无碍事之理。事因理立。无失理之事。如今不入圆信之者。皆自鄙下凡。远推极圣。斯乃不唯失事。理亦全无。但悟一心无碍自在之宗。自然理事融通。真俗交彻。若执事而迷理。永劫沉沦。或悟理而遗事。此非圆证。何者。理事不出自心。性相宁乖一旨。若入宗镜顿悟真心。尚无非理非事之文。岂有若理若事之执。但得本之后亦不废圆修。若盲禅阇证之徒。焉知六即。狂慧徇文之士。奚识一心。如今但先令圆信无疑。自居观行之位。古人云。一生可辨。岂虚言哉又云。台教明二种止观。一相待止观。二绝待止观。巧度相待有三止三观。三止者。一止息止。二停止止。三不止止。三观者。一观穿观。二观达观。三不观观。绝待有三止三观。三止者。一体真止。二方便随缘止。三息二边分别止。三观者。一从假入空观。二从空入假观。三中道第一义观。今宗镜唯论一心圆顿之旨。如圆顿止观者。以止缘于谛。则一谛而三谛。以谛系于止。则一止而三止。以观观于境。则一境而三境。以境发于观。则一观而三观。如摩醯首罗面上三日。虽是三目而是一面。举一即三。全三是一。不纵不横不并不别。总前诸义皆在一心其相。云何等是知此宗非暗证。亦非恶取空。亦非假名之法乎。问曰。或人妄称禅宗名曰达磨宗。而自云。无行无修本无烦恼元是菩提。是故不用事戒不用事行。只应用偃卧。何劳修念佛供舍利长斋节食耶是义如何。答曰。其人无恶不造之类也。如圣教中言空见者是也。不可与此人共语同座。应避百由旬矣。宝云经云。宁起我见积如须弥。莫以空见起增上慢。所以者何。一切诸见以空得脱。若起空见则不可治古德云。邪空禅师者。如无目而行陷坠火坑者也。文字法师者。如鹦鹉能于人语而无人情也。然则禅宗。学佛法藏持佛净戒。故谓之佛禅也。又天台宗止观云。淮北河北有行大乘空人。无禁捉蛇者。今当说之。其先师于善法作观。经久不彻。放心向恶法作观。获少定心薄生空解。不识根缘。不达佛意。纯将此法一向教他。教他归久。或逢一两得益者。如虫食木偶得成字。便以为证。谓是实事。余为妄语。笑持戒修善者。谓言非道。纯教诸人遍造众恶。盲无眼者不别是非。神根又钝。烦恼复重。闻其所说顺其欲情。皆信伏随从。放舍禁戒。无非不造。罪积山岳。遂令百姓忽之如草。国王大臣因灭佛法。毒气深入于今未改。此乃佛法灭之妖怪。亦是时代妖怪。何关随自意意。何以故。如此愚人心无慧解。信其本师又慕前达。决谓是道。又顺情为易。恣心取乐而不改迷是则准北河北昔有狂人。仅闻禅法殊胜。不知其作法。只自恣坐禅而废事理行。以系邪见网之人也。此人号为恶取空师。是佛法中之死尸也。宗镜录破一百二十见中云。或效无碍放舍修行。或随结使而恃本性空。并是迷宗失旨。背湛乖真。敲冰而索火。缘木以求鱼者也此即恶于无行人也。况捐禅戒非真智之人也。道宣律师云。夫以不修禅那三昧。长乖真智之心。不习诸善律仪。难以成其胜行。是以古今大德实为世之良田加之天台宗弘决云。若无事戒世禅尚无。况三谛乎是故禅宗以为先。禅苑清规云。参禅问道戒律为先。问曰。或人云。法桥上人位^8□然入唐归朝。欲建立三学宗。依诸宗诉被废已毕。此宗同异如何。答曰。名字已殊。不及鱼鲁欤。且不知^8□然之意趣。今之禅宗者清净如来禅也。无三学名字。梁朝已来只号禅宗而已。更无别号无异辙矣。问曰。或人云。念佛三昧虽无敕流行天下。禅宗何必望敕耶。答曰。佛法皆付嘱国王。故必应依敕流通也。又念佛宗者先皇敕置天王寺今尊卑念佛是其余薰也。禅定净不蒙施行诏矣。问曰。或人云。天下流行八宗也。何有九宗耶。答曰。安然和尚教时诤论云。三国诸宗兴废有时九宗并行智证大师云。禅宗是八宗之外也。三国九宗名字检可知之。问曰。此禅宗于戒定慧中何耶。答曰。此是如来禅也。不立文字宗也。与而言之。通诸大乘。夺而言之。离心意识。离言说相矣。问曰若通诸大乘何别立耶。答曰。佛言。我意无异相。随众生根性独为异相如来方便。祖师意乐。仰可信之。圆觉经序云。直道无二学有殊故。佛老语道则同。论术则异三论宗吉藏中论疏云。诸大乘经显道无异。道既无二教岂异耶。虽无异以术故虽立之无咎。况起于梁代煽于宋朝。何能后生论总别矣。问曰。若尔此宗有所依经论耶。答曰。与而论之。一大藏教皆是的依也。夺而论之无一言所依也。问曰。或人云。有千余卷书籍如何。答曰。禅人之语录也。如世间之抄出也。若言有禅宗依凭者。譬如龟毛兔角常无矣。但非无甚深旨归也。智者思之。问曰。若尔甚深实相。凡夫行业难及。以何方便而行而得耶。答曰。遗教经云。依因此戒得生诸禅定及灭苦智慧。是故比丘当持戒清净勿令毁缺。若无净戒。诸善功德皆不得生。是以当知。戒为第一安隐功德住处梵网经序云。持戒为平地。禅定为屋宅。能生智慧光法华经云。我记如是人修持净戒故天台宗止观云。净禅由净戒等又引大经云。尸罗不净还堕三涂。禅定智慧皆不得发首楞严经云。若不断淫修禅定者。如蒸沙石欲其成饭。经百千劫只热沙。乃至轮转三途必不能出。如来涅槃何路修证。如我此说名为佛说。不如此说即波旬说其佛法以持戒为先。若破佛戒而号佛子者。譬如国王之臣不顺王命而称王臣也。大涅槃经云。阿难白佛言。佛灭度后以谁为师。佛言。以戒为师况三学五蕴皆以戒为初首也。是故此宗以佛戒为师。行之得之也。取要言之。一切邪见悉破种种魔业兼治。谓之禅人也。其魔业者。海慧经云。尔时海慧菩萨白佛言。世尊。我今欲说十二魔钩。一菩萨所爱不施。二见破戒人恶贱。三身口忍意不忍高慢。四化众生令入二乘道。好舞伎等。五起四禅还见欲界。生长寿天。不见百千佛出。六智未熟而毁五波罗蜜。赞般若还堕邪路。七好阿兰若不利他。八众生堪授不授法。九说外道论覆藏佛法。十以恶友谓善知识。十一贡高师僧父母心无摧伏。十二富贵而醉心怠慢宝童子经云。佛言。修行菩萨有三种实语。一者不诳诸佛如来。二者不诳一切众生。三者不诳自身。谓发菩提心复不乐小果。复虽值种种苦恼。不惊不动。是为不诳佛及众生并自身。复有四法不诳如来。一者坚固心。二者威力心。三者势力心。四者持戒精进。不诳众生有四法。一者坚牢修学。二者慈心与乐。三者悲心愍苦。四者摄取众生。不诳自身有四法。一者坚固心。二者重复坚固心。三者无谄惑心。四者无诳心梵网经序云。持戒心不悔所愿亦成就若持戒清净。必得一切禅定智慧成就圆满矣。此外疑难无由尽释来问。仍立世人决疑门矣。
    第四古德诚证门者。谓古德行此宗之诚证也。有十也。一者圣德太子传。并传教大师一心戒中卷云。陈南岳思禅师。值遇达磨大佛蒙教示又天台观心论奥批云。嵩山少林寺大师。以禅法傅授南岳思禅师。神师以此禅法。传授天台智者禅师。二者智者禅师。恒修此禅诵法华经。至是真精进是名真法供养如来。忽然大悟。自见灵山一会俨然未散。三者二祖已下。至今二十五代。天下行之。四者从后汉至唐一十八代。翻经三藏二百余人。或道或俗多译禅要法门。五者唐道璇。来日本南京。以此禅法付属行表和上。六者日本传教大师。于南都初闻此宗。终渡海到天台山修禅寺。禀受牛头山之流。乃至豁然大悟。七者慈觉大师。常修此禅矣。在唐之日发愿曰。归朝建立禅院。八者智证大师释宗体。九者安然和尚释禅旨归。十者大宋见行有禅苑清规一部十卷。取要言之。一代五时诸经律论。皆是佛禅之旨归也。佛之威仪行住坐卧并禅意也。经云。常在禅定悲愍众生。是即诚证而已。仍立古德诚证门矣。
    第五宗派血派门者。今此心印。过去七佛相承。而继派密传心印无绝也。禅宗兴由云。式观禅宗。肇乎先佛数周尘劫。按长阿含经云。庄严劫中有一千佛出现世间。乃至末后三佛为七佛最初矣。七佛各付属以心印矣。口决在别。血脉加后。
    第一毗婆尸佛  第二尸弃佛
    第三毗舍浮佛  第四拘留孙佛
    第五拘那含矣尼佛  第六迦叶佛
    第七释迦文佛
    成道四十九年后。于灵山多子塔前大集会中。推摩诃迦叶于半座。告言。吾以清净法眼涅槃妙心实相无相微妙正法。付属汝。汝当护持。并敕阿难莫令断绝。偈曰。华手经云。佛遥命之曰。善来迦叶。久乃相见。汝当就此佛半座。佛移身时。三千震动。迦叶白言。不敢坐佛之衣钵坐处。佛是大师我是弟子。我昔从佛受僧伽梨。礼敬尊重未曾敢着。我从是来不生欲觉。我于学地受世尊衣以顶戴时。即成无学。我顺佛教受如来衣。而实不敢生高下心。但手执持不儭余身。若未澡手亦不敢提。岂敢轻慢枕于头下。法王无师自然逮觉。不与一切声闻辟支佛共。佛言。善哉善哉。如汝所言。佛告迦叶。汝且就座请问所疑。当为汝说。迦叶即从座起顶礼佛足随次而坐法鼓经云。迦叶白佛言。如来大见敬待。云何为敬。曾告我言。汝来共坐。以是因缘我应知恩。佛言。善哉。以是义故我敬待汝。

    第一摩诃迦叶  第二阿难
    第三商那和修  第四优婆□多
    第五提多迦  第六弥遮迦
    第七婆须蜜  第八佛陀罗提
    第九伏驮蜜多  第十胁尊者
    第十一富那夜奢  第十二马鸣
    第十三迦毗摩罗  第十四龙树
    第十五迦那提婆  第十六罗□罗多
    第十七僧迦难提  第十八伽耶舍多
    第十九鸠摩罗多  第二十闇夜多
    第二十一婆修盘头  第二十二摩拏罗
    第二十三鹤勒那  第二十四师子
    第二十五婆舍斯多  第二十六不如蜜多
    第二十七般若多罗  第二十八菩提达磨

    大师昔梁普通八年丁未岁。经南海到广府。同年十一月屈于洛阳。魏太和十年也。寓止嵩山少林寺。乃至顾慧可告曰。昔如来以正法眼藏付迦叶大士。展转属累而至于我。我今以此法付汝。汝当护持。并授袈娑以为法信。我灭后二百年。衣止不传。法周沙界。潜符密证千万有余。听吾偈曰。

    第二十九可大师  第三十璨大师
    第三十一信大师  第三十二忍大师
    第三十三能大师  第三十四让大师
    第三十五一禅师  第三十六海禅师
    第三十七运禅师  第三十八玄禅师
    第三十九奖禅师  第四十颙禅师
    第四十一沼禅师  第四十二念禅师
    第四十三昭禅师  第四十四圆禅师
    第四十五南禅师  第四十六心禅师
    第四十七清禅师  第四十八卓禅师
    第四十九谌禅师  第五十贲禅师
    第五十一瑾禅师  第五十二敝禅师
    第五十三荣西

    予日本仁安三年戊子春。有渡海之志。到镇西博多津。二月遇两朝通事李德昭。闻传言。有禅宗弘宋朝四月渡海到大宋明州。初见广慧寺知客禅师问曰。我国祖师传禅归朝。其守今遗缺。予怀兴废故到此。愿开示法旨。其禅宗祖师达磨大师传法偈如何。知客答曰。达磨大师传法偈曰又问曰。我日本国有达磨大师知死期偈。真伪如何。知客答曰。所喻之法。乃小根魔子妄撰其语也。夫死生之道。在吾宗本以去来生死平等。初无生灭之理。若谓知其死期。是欺吾祖之道。非小害乎。久闻日本国佛法流通。幸逢吾师须奉笔语。然人有华夷之异。而佛法总是一心。一心才悟唯是一门。金刚经所谓应无所住而生其心也。欲知源流请垂访及。当一一相闻。广知祖师之道。非小乘知见所能测度也。于时宋乾道四年戊子岁也。即及秋归朝。而看安然教时诤论。知九宗名字。又阅智证教相同异。知山门相承巨细。又次见传教大师佛法相承谱。知我山有禀承。畜念不罢三经二十年。方今予怀礼四天八塔。日本文治年丁未岁春三月辞乡。带诸宗血脉并西域方志至宋朝。初到行在临安府。谒安抚侍郎。覆西干经游之情。即下状云。曳半影于崎岖栈道。终全身于中平金场。然而不敢与执照。只与案照乃留。独劳想竺天。时未有耶得不投一耶。于时炎宋淳熙十四年丁未岁也。即登天台山憩万年禅寺。投堂头和尚敞禅师为师。参禅问道。颇传临济宗风。诵四分戒。诵菩萨戒已毕。遂宋绍熙二年辛亥岁秋七月归国。临别禅师为数曰。日本国千光院大法师宿有灵骨。顿舍世间深重恩爱。从佛剃发。着僧伽梨。洪持此法。不远万里。航海而入我炎宋。探赜宗旨。乾道戊子岁游天台。见山川国土胜妙道场清净殊特。生大欢喜。尝施净财。供十方学般若菩萨。已而至石桥。拈香煎茶。敬礼住世五百大阿罗汉。寻复本国。梦境恰恰二十年。虽音问不相闻。而山中老宿历历记其事。今又怀旧游复之。宿缘不浅。志殷兹深。不可不示法旨。夫昔释迦老人。将欲圆寂时。以涅槃妙心正法眼藏。付属摩诃迦叶。乃至嫡嫡相承至于予。今以此法付属汝。汝当护持。佩其祖印。归国布化末世。开示众生。以继正法之命。又授汝袈裟。大师昔传衣为法信。而表本来无物。然至六祖衣止不传。其风虽绝。今为外国法信。授汝僧伽梨而已。又授菩萨戒。□杖应器衲子道具。不留一付属毕。闻传法偈。此宗自六祖以降。渐分宗派法周四海。世洎二十脉流五家。谓一法眼宗。二临济宗。三沩仰宗。四云门宗。五曹洞宗也。今最盛是临济也。自七佛至于荣西。凡六十代也。嫡嫡相承继脉。寔佛法之公验有以者也是只列一辙。自余支派在图。谓之宗派血脉门矣。
    第六典据增信门者。谓此禅宗不立文字教外别传也。不滞教文只传心印。离文字亡言语。直指心源以成佛。其证据散在诸经论中。且出少分以成一宗之证。华严经云。初发心时便成正觉又云。知一切法即心自性。成就慧身不由他悟。宝积经云。心本性者如水中月又云。诸法自性不可得。如梦行欲悉皆虚。但随想起非实用。世尊知法亦如是净名经云。心净佛土净又云。净名无言楞伽经云。如来清净禅大般若经云。色无所有不可得。乃至一切智智无所有不可得又云。无有言语名为佛法又云。第一义谛无有文字。一切言语依世俗说金刚般若经云应无所住而生心又云。若人言如来有所说法即为谤佛又云。若以色见我是人行邪道等法华经云。唯佛与佛乃能究尽诸法实相又云。非如非异又云。不可以言宣大涅槃经云。如来常住无有变易。乃至如是说者我真弟子又云。我不说一字大智度论云。般若波罗蜜实法不颠倒。念想观已除。言语法亦灭。无量众罪除。清净心常一。如是尊妙人。即能见般若。如虚空无染无戏无文字。若能如是观。是则为见佛。若如法观。佛般若及涅槃。是三即一相。其实无有异真言宗大日经云。我觉本不生。出过语言道。诸过是解脱。远离于因缘。知空等虚空。如实相智生。已离一切阇。第一实无垢中论云。问何故造此论耶。答曰。后五百岁人钝根执文字发邪见。故造此论天台止观云。天台传南岳三种止观。乃至虽有三文。无得执文而自疣害。论云。若见般若不见般若皆缚皆脱。文亦例然。大经云。若知如来常不说法。是即多闻。此指不说而是说也解节经云。自证无相法。离言说四事。无诤法通相。过诸觉观境四事者。见闻觉知也。大萨遮经云。以法界性无差别故月灯三昧经云。一切诸法体性平等无戏论三昧文殊问经云。此法不思议离于心意识。一切言语断。是修行般若占察经云。地藏菩萨言。一实境界者。谓众生心体。从本以来不生不灭生清净金刚三昧经云。法本无所有无。自他亦复尔。不始亦不终。成败则不住长寿王经云。自然无师受。我行无师保。志独无等侣。至道无往反。玄微清妙真善戒经云。菩萨为道令修禅定。现世受乐。身静。是名自利。身心静故不恼众生。是名利他唯识论云。法界唯识起信论云。离言说相乃至一代所说之禅要文。尽应说此中。今出少分。余并准知。谓如来所说诸经中。若权若实。皆为令众生受持佛心不二法门。先作筌蹄善巧方便而已。安然和尚云。此禅宗一代释尊多施筌蹄。最后传心不滞教文。诸佛心处故。
    智证大师云。即心是佛为宗。心无所著为业庶几末代学者。该学八藏兼修万行。莫为偏心所惑。以此禅宗之力。应灭重罪也。大日经疏云。不据禅定得般若者。无有是处。若得般若之意。必应灭罪。灭罪之缘无过实相般若故也。天台止观云。若犯事重罪。依四种三昧。则有忏法。普贤观云。端坐念实相。是名第一忏。妙胜定云。四重五逆。若除禅定余无能救并是为禅定典据矣。仍立典据增进门矣。
    第七大纲劝参门者。有三。一约教分。二约禅分。三约总相。初约教分者。谓诸教也。钝根人先伺诸教诸宗之妙义。学禅之旨归。为修人之方便也。宗镜录引六十部经论。蕴三宗妙义。注三百余家语句。以释宗旨是也。次约禅分者。谓佛禅也。不拘文字不系心思。是故离心意识参。出凡圣路学。是约最上利根人也。三约总相者。谓云教云禅。但有名字。云参云学。亦是假名。我人众生乃至菩提涅槃。皆亦名字。实无所有佛所说法亦是名字。实无所说。是故禅宗。离文字相离心缘相。不可思议毕竟不可得。所谓佛法者。无法可说。是名佛法。今谓禅者即其相也。以前三义悉是假名若人言佛禅有文字言语者。实是谤佛谤法谤僧。是故祖师不立文字直指人心见性成佛。所谓禅门也。取名字者即迷法。取相貌者亦是颠倒。本来不动无物可得。是谓佛法。佛法只在行住坐卧处。添一丝毫也不得。减一丝毫也不得。便恁^8□会去。更不费此儿气力。才作奇特玄妙商量。已无交涉。所以动则起生死之本。静则醉昏沉之乡。动静双忘颟顸佛性。总不恁^8□。毕竟如何。若是旨外明宗。终不言中取则。直下便见撩起便行。箭既离弦无返回势。千圣也摸索不着。或未到此田地。切忌粗心在胆。一向掠虚。到得腊月三十日。总用不着。岂不见太原孕上座。为一禅人被笑。即时得福留名声于九州乎。孚云。某甲自来地讲经。只将父母生身鼻孔扭捏。从今已后不敢如是也若人入海采宝当来如意。若不得如意。其余皆不足道。学道之人一知半解谁无。只是了此大事不得底。诚为可忧。古人所谓大事未明如丧考妣。释迦老人。为一大事因缘故出现于世。且道如何大事。又作^8□生明。直须当人大悟一回亲见亲到。方可开得自家口说得自家话。若也未悟未见未到。纵饶说得五千四十八卷。盛水不漏。也只是法身量边事。于此大事远之远矣。试举古人悟处。当商量看。如罗山和尚。一日问石霜和尚。起灭不停时如何。霜云。直须寒灰枯木去一念万年去函盖相应去。山不契。却往岩头和尚处。亦如是问。岩头和尚便喝云。是谁起灭。山于言下忽然大悟。且道悟个什^8□。古人念兹在兹。向十二时中做工夫。直是以悟为则。只缘心下尘虑纷扰起灭不停。所以发此一问决明此事。尊宿应病与药。或有一服便效者。或有多方修合百般针艾方应者。唯以病去药除全体轻清为验。后来学者不达本源。强分优劣。但道石霜为人语死。岩头为人语活。如此见解。买草鞋行脚始得。不领钩头意。错认定盘星。所谓师子咬人狂狗逐块也。大凡尊宿言不虚发。须是学者具择法眼方能针芥相投。若也不识好恶。正如剡溪撑船。如何得到彼岸。又天皇和尚云。任性逍遥随缘放旷。但尽凡情别无圣解。若要指示。尽是为蛇画足。青林和尚道。祖师门下鸟道玄微功穷皆转。不究难明。到这里直须离心意识参出凡圣路学。方可保任。若不如是。非宗门子息。乃至古德妙语一代幽旨。于此中可尽载之。若有行人。欲修行此法者。应学般若菩萨。当起大悲心发弘誓愿。精修三昧。具大菩萨清净妙戒。广度众生不为一身独求解脱。尔及放舍诸缘。休息万事。心身一如动静无间。量其饮食不多不少。调其睡眠不节不恣。结跏趺坐目须微开。气息既调。久久忘缘自成一片。若得此意。自然四大轻安。所谓安乐法门也。若已发明者。如龙得水。未发明者。但辨肯心。必不嫌退。出定之时徐徐动身安祥而起。一切时中护持定力。如护婴儿。即定力易成。所以探珠宜浪静。动水难取。定水澄清心珠自现。圆觉经云。无碍清净慧皆因禅定生是知超凡入圣必假静缘。行住坐卧须凭定力。最为急务也。若欲成定。必须依戒行。若无戒品而得禅定者。无有是处。禅法要解云。譬如猕猴系在于柱。终日驰走。锁常摄还。极乃休息。所缘在柱。念则如锁。心喻猕猴。行者观心亦复如是。渐渐制心令住缘处。若心久住是应禅法是故欲成此禅。持戒清净无有瑕疵。禁戒调心如彼猕猴。戒经云。系心不放逸。亦如猴着锁予是扶桑野人。本居林麓之间。随例远游江海。披垢衣而度日。独面壁以无言。甘自守而无闻。深愧平生百拙。比者少效古人行履。伺汉家道风。数殷数歇。才炷香当下便分宾主。幸提祖令夙有发明。出身入道之式。打叠而归。既得打成一片。于日本国祖道便欲得大兴乎。保任罄祝之情只在斯。因以都卢打叠远视之。无可一字传授流行。所谓尼犍子之数贬。修伽陀之一默。并应符合。夫宗底之浅深。得情而识之。莫扣门操空疲劳矣。龙树大圣意云。有亦无。无亦无。有无亦无。非有非无亦无。如是言说亦无又云。无戏无文字。若能如是观。是则为见佛禅宗大纲如此。又楞伽经有四种禅。一愚夫所行禅。二观察相义禅。三攀缘如实禅。四如来清净禅。谓入如来地行自觉圣智相。是禅相也。

兴禅护国论卷中
_
兴禅护国论卷下

大宋国天台山留学日本国阿阇梨
          传灯大法师位荣西跋


    第七门之余。方今以此禅。欲劝末世稚子。而为直道之缘矣。虽云少闻薄解之辈。虽云大钝小智之类。若专心坐禅。则必得道。善戒经云修禅现世受乐。身静。是自利。身心静故不恼众生。是利他修禅要决云。如吾和上阇梨相承。一途直尔学禅。无问多闻少闻也。然则虽末世钝根之人。系心于佛戒。动静一如存念众生。休息邪见信受佛语。制心一境息诸缘务。是真修禅人也遗教经云。依因此戒得生诸禅定及灭苦智慧凡信一句佛语。是万德直道也。如调达。受阿难五神通法要。一夏修即得。如周利般陀。只受佛一偈得阿罗汉也。有偈云。若人静坐一须臾。胜造恒沙宝塔。宝塔毕竟化为尘。一念静心成正觉又杂宝藏经云。昔有比丘年老昏塞。见少比丘说四果法。心生欣乐。语诸少比丘.愿以四果与我。诸少比丘嗤而语曰。我有四果。须得好食然后相兴。时老比丘欢喜。即办肴膳待之。诸少比丘弄老比丘语曰。汝在此舍一角坐。当与汝果。时老比丘欢喜而坐。诸少比丘即以皮□打其头上语曰。此是须陀洹果。老比丘闻已系念不获即散初果。诸少比丘复弄之。言汝今虽得初果。然有七生七死。更移一角。乃至复以□打。老比丘益加专念。即证二果。乃至将老比丘次第移坐。证四果已心大欢喜。设诸肴膳种种香华。请少比丘报其恩德。与诸少比丘共论道品。诸少比丘发言滞塞。时老比丘方语之言。我已证得阿罗汉果。诸少比丘咸皆忏悔戏弄之罪又云。昔有女人深心三宝。请一比丘供养既讫女人至心闭目静坐求请说法。比丘不解。潜身归寺。然此女人念有为无常苦空不得自在。深心欢察获须陀洹果。既证果已。向寺求觅。以报其恩。比丘惭耻一向藏避。苦求方出。此女具谢道果因缘。比丘甚愧并是信心之德也。大智度论云。佛法大海信为能入真言宗引此文释云。如梵天王请转法轮时。佛说偈言。我今开甘露味门。若有信者得欢喜。此偈中不言施戒多闻忍进禅慧人能得欢喜。独说信人。佛意如是。乃至故以信力为初。非由慧等而能初入佛法金刚般若经云。信心清净则生实相法相宗慈恩释云。谓一念信薰习在心。能破无边广大生死又淄州释云。虽不能证无相真如。而但信解亦能除恶是故先信解师之片言。则入佛法禅定海中也。只一切佛法。以信而能修入矣。起信论云。问曰。诸佛无边方便。能于十方利益众生。何故众生不常见佛或睹神变世闻说法。答曰。如来实有如是方便。便要众生其心清净。乃为现身。如镜有垢色像不现垢除则现。众生亦尔。心未离垢法身不现。垢离则现入印法门经云。佛告文殊。譬如日月轮。于阎浮提一切器水清净不浊离于障碍皆悉现见。而日月轮本处不动。如来亦尔。耳化众生自心清净。皆见如来。而诸如来如本不动。如是十方一切世界众生。发起心中皆悉现前今此禅宗衲子。决择身心。守护戒律。心水澄净。欻然见心。念念相应诸婆罗蜜。虽钝根小智。而持戒清净。业云消除心月朗然。如大经中扶律说常。则此意也。问曰。尔者应依何戒而参禅耶。答曰。四分梵网等戒。是正所宜也。外学声闻威仪。内持菩萨慈心故也。问曰。五篇七聚是小行意也。兼备何要耶。谓声闻持戒则菩萨破戒也。瑜伽菩萨地广明持犯不同乎。答曰。佛法本意。唯避恶防非以为旨也。其持犯开遮得意修之并无妨欤。道宣律师云。或云。我是大乘之人。不要行小乘法。此则内乖菩萨之心。外阙声闻之行。自非知法达士。孰能鉴之者哉甚深哉此言乎。为禅宗要枢也。天台宗弘决云。问云。今明衍门。何须小检而明十种得戒人耶。答涅槃中处处扶律。今此亦尔。小为方便。故知出家菩萨六和十利与声闻同六度四弘异于小行。若在家菩萨三归五戒咸趣菩提。况复梵网八万威仪.七众并资五道通被。岂容破戒称为佛乘。故以乘戒四句对简又云。大经及十住婆沙。皆指篇聚云。菩萨摩诃萨持此禁戒。常知戒无大小。由受者心期。是则中道遍入空假及事律仪。方得名为具足持戒次上文云。涅槃中五篇七聚。并是出家菩萨律仪是并以大小城。为如来禅修入之方便意也。或云。或缓乘急人值佛世。何必须戒行此言无此理也。孰好戒缓哉。谓戒缓人值佛世者。是以龙畜等恶身。感长寿之报而愿力故值佛世也。于人中天上值佛。增为善也。天台宗止观云。凡如是等因果差降升沉非一。云何难言理戒得道。何用事戒哉。幸于人天受道。何意苦入三途今此文妙哉。但大经云。戒缓不名缓.乘缓名缓此文四句中。约乘戒俱缓之人如此云也。非好而可戒缓。又止观云。又经云。宁作提婆达多不作蓝佛是此意也。弘决云。岂容破戒称为佛乘。如此文者。乘若虽急。破戒即不可名为佛乘也。况此禅宗者。不必望长远之果。不敢期后日之益。以净戒为方便。拔眼前之毒箭。期即生之妙悟也。善戒经云。菩萨修禅定。现世受乐。身静。是名自利。身心静故不恼众生。是名利他今所言皆约来世报。是皆大乘诸宗之旨。即又异此宗意。不可为难也。此宗是眼前割魔罥。欲与如来行等也。善戒经云。佛在禅定魔不得伺便其凭戒缓乘急值佛世之文。好破戒者。何异赍持金宝饿死哉。况止观戒缓值佛之文。大经戒缓不名缓之说。并是非谓破戒毁禁之辈也。犯重罪者不谓戒缓。应谓破戒也。所谓戒缓者。不全轻罪者也。若四重五逆者。必入无间地狱故。不可忽值佛出世。犯轻罪者堕龙畜等。咸长寿可值佛世矣。庶几汝等罢邪语。身口清妙随圣教诚谛。意念净洁入大悲沙门。亲期今世得禅。嗟呼楞严经云。不断淫欲而修禅定。如蒸砂石成其美饭。经百千劫只名热砂或人难云。法华经云。若持此经是名持戒。疾得佛道此文则乘急之人得道者也。此难非也。有乘急义。未闻戒缓义矣。只是圆融无作本有戒。兼持此经意耳。其破事戒得理功德者。无有是处。天台宗弘决云。岂容破戒称为佛乘若凭是名持戒文。数犯事戒。但读法华而有效者。无有是处。只是远因耳。偏事理观门并修。针艾相施方治病。玄义云。智目行足到清凉池唐义净三藏云。直指空门将为佛意。宁知诸戒非佛意焉。一贵一累出于臆断。不窥戒经写得两卷空门。便谓理包三藏。不思咽咽当有流浆之苦。谁知步步现招贼住之殃。浮囊不泄乃是菩萨本心。勿轻小愆。还成最后之唱。理合大小双修。方顺慈尊之训。防小罪观大空。摄物澄心。何过之有。乃至圣教八万.要唯一二。外顺俗途内凝真智。西方常理戒净为基。护囊穿之小隙。慎针穴之大非。大非之首衣食多咎。奉佛教则解脱非遥。慢尊言乃沉沦自久末代行者依之行之。甘露之遗训也。若从之真佛子也。天台宗弘决云。又世有愚者。谓心无生诸法亦无。复造新罪。夫造罪者必依三毒。真无生人福尚不作。岂况罪耶。以罪与福俱顺生死流故也。又止观云。是名事理两忏。障道罪灭尸罗清净。三昧现前止观开发。事戒净故。根本三昧现前。乃至即中戒净故。王三昧现前弘决云。是名下若无事戒。世禅尚无。何况三谛。有言。大乘何须执戒者谬矣又上文云。当知篇聚一不可亏。世人懱事而欲尚深理者。验知此观孤虚无本。既亏观境。观亦无从大涅槃经云。若持此经而破戒者。是魔眷属。非我弟子。我亦不听受持读诵法华经云。于戒有缺漏不堪受是法又云。一切破戒亦不亲近其破戒人尚不亲近。况自凭是名持戒文。还破戒哉。其凭是则第进句。空费四时六时之禅。仰是名持戒文。妄犯四重十重之戒。是背大乘亦非小乘乎。菩萨善戒经云。尔时文殊白佛。毗尼者调伏义。一切法性毕竟是调。佛何故说毗尼。佛言。若凡夫人能知诸法毕竟调者。佛终不说毗尼。以不解故佛为说毗尼又云。愚痴之人说诸法空.则得大罪。乃至妄相思惟为人广说。亦得大罪。即是外道富兰那等真弟子也。富兰那谓诸法性无。而佛法中亦有亦无。若有人说一切法空。当知是人不中布谁萨共住则得大罪。何以故。不解空义故。是人不能自利利他如是凡夫愚痴之人。妄说空义不能持戒者。是外道类。或是魔民也。大涅槃经云。是魔眷属。非我弟子是故此宗。强劝持戒一生取办。期现益也。莫以浅智说长说短。若世间谈论实无所益。教法诤论。若大若小。皆无所益。乃至圆融无作。口说而心不会。如渴乏者谈美味冷水而不入口喉矣。又如长者子虽能读诵刺船之经。不能刺船不进没死也。仍立大纲劝参门矣。
    第八禅宗支目门者。按禅苑清规并大国见行式。有十也。一寺院。谓寺大小虽异。皆一样模祇园精舍之图四面有廊无胁门。只开一门。而有临门人。薄暮闭之。天明开之。特制止比丘尼女人并杂人凶人夜宿矣。佛法之灭亡。只起于女事等故也。二受戒。谓大乘戒小乘戒在人情。但存大悲利生之情耳。今此宗不撰戒之大小。偏尚持戒梵行矣。三护戒。谓虽受戒不护而破。何异得宝珠而打破哉。禅苑清规云。受戒之后常应守护。宁有法死不无法生。是故比丘二百五十戒。菩萨三聚十重四十八轻戒。坚固护持。是故任戒经说。半月半月布萨。开示徒众耳。若有犯戒者。必摈出之。譬如大海之底不留死尸也。四学问。谓学亘八藏。行兼两戒。外备比丘威仪。为人天之福田。内存菩萨大悲。为众生之慈父。然则皇上之重宝国土之良医。只在此。因以欲兴隆矣。五行仪。谓僧长斋节食持戒梵行。悉顺佛语而已。一日一夜式如左上灯人定三更四更五更卯时天明辰时禺时午时未时晡时酉时然则四时坐禅无懈怠。念念报国恩。行行祝宝算。寔为帝业久荣法灯远耀故也。六威仪。谓老少恒着大衣。每互相见。先合掌低头。深致和敬之礼。又饮食时经行时坐禅时学问时读经时眠卧时。不离众会。百千人集在一堂内。互护行仪。若有座阙即维那检之。乃至小罪不恕矣。七衣服。谓上下表里。全可用大国之法服欤。是少欲少事仪也。可省万事耳。八徒众。谓戒慧兼备。初无退心之人。可入众矣。必应目足圆备也。九利养。谓不勤耕亩。坐禅无暇故。不畜财宝。佛语可信故。除每日一次熟食之外。永绝希望。比丘法以少欲知足为事故也。十夏冬安居。谓四月十五日结夏。七月十五日解夏。又十月十五日受岁。正月十五日解岁。此二时安居并是圣制也。不可不信行。我国此仪绝久矣。大宋国比丘者。二时安居无阙怠。不安居而称夏腊之二名。佛法中所笑也。已上十个条是梗概。委曲在式。又禅院中。一回行事有十六。一圣节道场。谓今上皇帝降诞日。以前三十日间。每日不断奉读大般若仁王法华最胜等经。奉祈圣寿无疆。二念诵。谓每月初三十三二十三初八十八二十八。六个日有仪式。念十佛名。奉祝皇风远扇帝道久润佛法永弘利生广大。兼报一草一叶施主恩矣。三土地神事谓每月初二十六两日。诸神法施随处不同。四报恩。谓每月朔日奉为今上皇帝讲般若经。十五日奉为先皇。讲大涅槃经。有祈请句。五年中月次行事。谓正月罗汉会。二月舍利会。三月大会。四月佛生会。并结夏。五月六月最胜会。七月八月九月般若会。十月受戒。十一月冬节。十二月佛名大会。皆可有仪式。六安居中行事。谓每日楞严会等。七读经。谓每日奉读一切经一卷。若一寺有百僧。则一年内终一切经六藏。或施主入寺为功德。或为祈祷看读之。八真言院行事。谓常修水陆供施主为祈福为功德为亡者修之。九止观院行事。谓修法华三昧弥陀三昧观音三昧等也。十入室。谓遇和尚间暇之日建立之。此宗一大事也。作法可问。十一布萨。谓半月半月说戒如常。十二巡寮。谓每月五日一度。升座教诫。巡寮问讯。昔如来以五事故。五日一次巡僧坊。五事如律文。十三开浴。谓或公事或施主开浴令浴众僧五日一次。热月每日十四忌辰赍。谓或奉为先皇。或为先师考妣设齐。有法则矣。十五官家做斋。谓大臣公卿作僧斋。其官人入寺时有仪式。十六转藏。谓众僧集会奏伎乐。转八福轮藏。问曰。如是行仪。末世机根不可堪。还为苦恼之因缘。亦为退转之因。缘如何。答曰。佛法极易行易成。佛言。安乐法门也俱舍论颂云。僧众和合乐。同修勇进乐。谓世间人男女。学父母之能。只思得能不辞劳倦。必继风因兹铁师瓦师织师幻师农夫等不绝也。然彼所作。皆是辛苦艰难之业也。但佛子继风。是安乐之法门也。非如彼世业尽力碎骨乎。只是偏好之事。互成执也。栖河有力者。登陵而恼也。在虚有能者。在地无力也。是故安住佛家者。入在家而苦恼。染着恶行人。以佛法为难行也。高野大师三教指归云。趣所好如石投水。趣所恶似脂沃水愚迷众生谓苦为乐。佛言。深着于五欲。如牦牛爱尾。深入诸邪见。以苦欲舍苦。为是众生故。而起大悲心佛法不尔。时戒净行之时。身心极安乐也。遗教经云。身安即道隆。饮食知节量可思此旨。佛弟子既不继佛法。宛如师子之儿为羊猫乎。亦如农夫之儿为狂儿乎。亦如织女之儿为游女乎。然世法能继。而浓美过于昔也。佛法已绝而懈怠超。于病儿也。如今佛子。则如农夫等不继家风者也。欲食饭应吃沙泥。欲着衣应着木皮笑。
    第九大国说话门者。谓语西天中华见行之法式。而欲令信行人入佛法大海之中矣。西天事传言有四。一昔镇西筑前州传多津。两朝通事李德昭。八十岁之时语曰。余昔二十有余岁。于东京见梵僧。下着单裙上披袈裟。冬苦寒而不着余衣。明春归西土。曰若在此犯佛制矣。二成都府僧语曰。淳熙元年黎州有梵僧来。意气神通。诵神咒口放光。闻者差病。下着单裙上披单衣。冬月极寒。诸僧与绵衣遮手不着。谓非圣开。恐犯明春归西天三广府僧语曰。昆仑五十余洲。商舶逐年往来。时僧来穿。耳系环。下着单裙。上披单衣。与西天大同。冬月不着绵衣。见唐僧威仪。不赞叹四天台山修禅寺和尚语曰。闻西土毗耶里国。维摩居士方丈。于今见在。南海僧常到菩提树下礼观音。大那兰陀寺有五千僧。多诵三藏典。又佛钵和修衣皆见在。八塔所在。诸人往返巡礼。是皆今时之事也。又宋朝奇特有二十个。一淮南僧语曰。清凉山文殊乘师子现。二天台山时生身罗汉现。足迹亦光明。三石桥青龙现。现则雨下。四国清寺等圣迹一一俨然。五育王山舍利放光。六育王山鲡鳗现。现则雨下。七僧威仪不乱。八寺中寂静。九多有灰身人也。淳熙十六年春。象田寺僧灰身十僧多知死期。十一人俗人持菩萨戒。十二童子持五戒。十三道俗无我。十四东掖山普贤放光。十五佛殿如生身佛住。十六经藏僧堂庄严如净土。十七帝王必受菩萨戒。十八无僧营田业者。十九畜生多有人情。二十官法不邪枉人民矣。然日本国人常谚云。天竺唐土佛法已灭。我国独盛也而如来灭后诸国君王。恐金刚座埋。为记界安两躯观自在像。又商那和修。第三付法人。有自然报得衣。为法信以神力留之。玄奘拜见之时。观音像半臆埋。和修衣少烂玄奘游西天。是唐贞观年中。而如来灭后一千六百年时也。然则灭后既经千有余岁。像半臆埋。衣少分烂乎。其后才四百有余岁。今岂皆灭耶。世人无商量可笑矣。本行经云。中国菩提树下。佛不出时圣人出。无圣人时大力鬼神住大般若经云。若人若畜。入菩提树院。鬼魅不伺短经云。不善种族不生中国本行经云。佛不生边生必生中国瑞庆经云。迦毗罗城。三千日月。万二千天地之中央。佛之威神不可生边地故中天竺国如来成道树下。有金刚座。如是胜地今岂无佛法哉。然者荣西在唐日。所闻之口传可符合乎。问曰。如今所言者。天竺震旦佛法兴盛也。今有证果人否。答曰。如予眼见耳闻者。唐土有灰身人。西天亦尔。如前说之。问曰。若尔者日本亦可有否。答曰。亦应有矣。难云。印度赤县是殊胜之地。果报纯熟之人生于其中。日本是边地也。不善种族生于此。故尤难有。又戒行疏缺弥不可有。答曰。大般若经云。我涅槃后后时后分后五百岁。如是经典。于东北方大作佛事东北方者。日本国是也。未嫌边地乎。又戒律者。佛在世全二百五十戒。与灭后末世只持四重应同等。付法藏经云。年一百二十比丘尼。校量六群比丘与忧波□多。时□多怀惭愧。比丘尼言。大德。不应自生耻恨。如佛言。我灭度后初日众生。胜于二日者。三日之人益复卑劣。如是展转福德衰耗。愚痴闇钝善法羸损。况今大德去佛百年。虽复为作非威仪事。正得其宜。何足为怪然则证果。漏尽不必藉威仪。只应用殷勤真修也。谓中印度。以单衣终年。余方不尔。唐土日本着俗服。而得法既同。灵验不异矣。除三衣之余是俗服也。所谓佛制止俗服。谓连脊衣筒袖等也。但寒乡有立播衣之圣开。此言裹腹衣。我国之寒不可同雪山梵衍那国。彼国六月雪飞。然而只着裹腹衣。玄奘义净皆见知之然而东土南岳天台。证五品六根。皇庆延殷。惊天人地神。是皆身着俗衣。非偏袒右肩之威仪。而戒行全备。有如是之胜利也。今闻日本伊贺州山田郡往生院僧觉办。登高座讲涅槃经。说忍死菩萨之因缘。即于高座入寂。人不知而不为奇异。况乎一乘要决云。日本一州圆机纯熟。朝野远近同归一乘。又国之地势无等伦。三宝炽盛也。专心而持法戒。至信而修佛仪。岂空哉。大宋峨嵋山居士文博。赞日本云。孰分彼土此土。相去才咫尺尔。鳞鳞六十六州。渺渺三千余里。金刚无尽藏山。宝相多庄严地。四谛凝凝流通。三尊幽幽安置。等闲举目便见。何待足行而至。珍重珍重然则此地是胜境。佛法流布之方。殷勤郑重参禅。则如来当随喜。证果亦应有也。汝等莫论天竺唐土佛法兴与废。只能修无我忍。亦能兴我国之佛法也。佛法者。施灯经云。佛有四种胜妙善法。一者戒。二者禅。三者般若。四者无浊心其中禅定第一。包一切故也。天台宗止观云。妙胜定云。四重五逆。若除禅定余无能救灭罪必藉禅也。生善复可假禅力也。大智度论云。三乘行处虽异。证必藉无念禅定力然则八宗之行处虽区别。至证位必应用禅。乃至称名念佛之行。非禅者不成顺次业也。因兹思地势虑末世怜稚子怀祖欲兴其废亡。而有种种魔缘而妨之。或有佛子起嫉妒心。因以废之今者只得可避此地乎。宝积经云。戏论诤论处。多起诸烦恼。智者应远离。当去百由旬西府有谤家。东洛有障者。欲避无百由旬之地也。欲省躬非智者也。当如之何。虽须再渡巨海晦迹于台岳之云。唯恨舍吾士土利。润异域之法水乎。无诤三昧经云。若人称我有大慧。轻毁一切坐禅人。如杀三千世界人。其罪甚重过于斯奸人妨者。自得此罪。亦为朝家无以益也。予误为其根源可悲乎。仍立大国说话门毕。
    第十四向发愿门者。大般若经云。善现答慈氏言。住菩萨乘。善男子善女人等。行深般若波罗蜜多。欲不谤佛而发回向心者。应作是念。如诸如来应正等觉。无障佛眼通达遍知功德善根有如是性有如是相者如是法。而可随喜。我今亦应如是随喜。如诸如来应正等觉。无障佛眼通达遍知。应以如是诸福业事回向无上正等菩提。我今亦应如是回向佛赞善哉。以至以谁回向。以何回向。何处回向。三轮清净无所希望。持此善根与。诸有情平等共回向无上正等菩提又云。菩萨摩诃萨。见诸有情一切病苦。作是愿言。我当精进不顾身命。修行六种波罗蜜多。成就有情严净佛土。令速圆满疾证无上正等菩提。我佛土中诸有情类。身心清净无诸病苦。乃至不闻病苦之名。由此六种波罗蜜多。邻近无上正等菩提是故我今如是回向。如是发愿。生生世世值遇般若。修行最上如来禅法。与诸众生同共修习大悲方便。尽未来际无疲倦矣。兴禅护国论十门大概若斯。
第0段     夫佛法不言。托经卷以教示。禅那无意。假三昧以体解。是以龟毛兔角之称。自表难显妙理。无心无念之法。渊符一心灵宫所以制此论。是述其意为兴佛法也。但所引经论章疏文义。或违本据。或谬首题。是谙引之故也。非啻文义之讹谬。亦跫法譬不齐哉。但古德云。不向书引文故。首题或误。以首题误。岂为义理之疵哉。庶见者添削焉。

与禅护国论卷下

未来记

    建久八年丁已八月二十三日。镇西博外津张国安。来语曰。大宋乾道九年癸已七月到临安府诣灵隐寺。亲见堂头和尚佛海禅师。升座说法。为国安示曰。我灭度后二十年。法周沙界。所谓日出往西。往西必入西山。潮涌还东。还东决渐东海。然者东渐佛法不到日域哉。因兹有东海上人。西来可传禅宗。决不虚也。你归乡恁^8□说矣。我今见你。你又见我。我明年正月十三日当避世。你再来唯闻名忆今日事乎。我宿因多幸。见你为说日本佛法弘通事。你记勿忘国安辞归乡。又明年四月渡海。到寺问师安否。即果然如去年示。正月十三日安然迁化佛照禅师。蒙诏继其迹。修报恩斋席。国安诣会复陈报恩意。佛照禅师赞言。陵海远来报师恩。其佛海禅师。无生见谛人也。能识知未来事。今既荣西到彼。传法师而来。其身虽不肖。其事既相当。除予谁哉。别人不越海。愚人到彼何要耶。智人察矣。从佛海禅师。记至于予越蓬菜瀛。首尾一十八年。灵记大□哉。追思未来。禅宗不空坠。予去世之后五十年。此宗最可兴矣。即荣西自记。

未来记

    护国论三郑。数经誊写。不免亥豕。况复历年所久矣乎。尝会萃古本数通以校之。又就所引经论以考之。字句脱错。不止一二也。从而订之。至其不可考者。且标存疑。既而终业。虽我力不能尽善。然非无补万一矣。唯或韫匮。则亦恐泯灭乎。于是命剞劂焉。今之所未尽者。冀后人重订正焉。

宋永戌春二月
建仁嗣祖比丘东晙谨志

