No. 2593 实峰禅师语录

　　　
　　　　　　　　
　　　　　　  　
　　　　　　  　

实峰秀禅师语录序

    道味恬澹不涉辛酸。禅谈豁旷不落宫商。不涉辛酸之味。其味至妙也。不落宫商之谈。其谈极玄也。未知甚人绝出此际耶。我永平元古佛。自从截海印心于太白老人。西来祖道单传于东以来。扶桑禅林礼乐初遍界内乎。盖实峰禅师秀公者。古佛六世之孙。而峨山硕公之嗣。倒提总持无字印。状如铁牛机全。纵奏新丰没弦琴。曲教木人歌舞。余音在耳而袅袅然不断。今向三百岁也。可谓其根固而其叶茂矣。有门人宗裔。深入葛藤窠里永拽枝蔓。要令人缠缚手脚无有漫驰岐奔径。只恨后人虚蜜囊藏。流不与天下共之。余庚戌耳主加之黄龙日。对徒说禅之余。更以阅陈编而乐焉。会有一客手彼师之语录来。谓余云。此卷蕴袈裟袋里久之。虽文字有法。聊非无乌焉成马之患。请师为正焉。余喜跃试之。其语言非舌头所动。其旨趣非人意所致。噫落余视听胡夫太迟乎。此恬澹道味。而豁旷禅谈也。岂鼓舌甘辛酸。侧耳分宫商者。所以得而窥知哉。余于是立志校正焉。三易稿而书成。遂梓流之以垂晚学。冀我洞上真风。与世遥之与人远久。连环而相续无始终也。
    延宝三年岁序乙卯中秋望前一日。永平嗣祖沙门道印月坡。谨题于黄龙山大用阁中。

实峰和尚语录序

    原者震旦禅宗。自初祖菩提达磨尊者。唯直指人心见性成佛。传至六祖能大师。始分青原南岳二支。五派希往徒领众遂永立门庭。冀佛化之云兴。乃祖风之益振犹盛于唐宋元明。暨及乎清俱载于龙藏。悉可稽之耳。第日本永平道元禅师。入宋登天童得法而归。然则灯分太白焰续扶桑。明如杲日丽宫。堀起新丰的旨派六。六世孙实峰良秀禅师。峨山嫡子也。皆承净祖之玄奥。杰出于扶桑。相继三百年之标榜。而独竖颓纲之宗风。诚可欣可羡至矣美矣。兹阅其录。而语句淳朴。不藉铅华。所谓具择法眼。为僧中之龙凤。荷超方智仍洞上之白眉。猗欤能全如意难行事。尽信曹源有至人。县是并题如意庵开山之赞。略序颠末似斯而已云。
    如意庵中主。堪称如意庵。烟霞为伴侣。迥别异尘凡。维时。
    元禄癸酉仲春日。
    明东皋心越杜多序并书

实峰和尚语录目录

    前住诸岳山总持禅寺语录
    再住诸岳山总持禅寺语录
    秉拂
    佛事
    像赞
    偈颂
    行录

实峰和尚住诸岳山总持禅寺语录

        嗣法门人慈恩编

师入寺

    指山门云。足下有神通。顶门无入路。门里之出身。步步是活步。
    指佛殿云。白毫光相。紫金面皮。繁兴永处那伽定。好个殿里为礼伊。
    指土地堂云。佛亲付嘱护法善神。明鉴月照灵验日新。
    指祖师堂云。孙所生为祖。西天四七付正嫡。流所出为源。东土二三通血脉。始末毕竟如何化。外路穷木人斫额。
    据方丈云。净名旧窟窠。直心是道场。山僧据室实无奇特。蒲团倚坐无他事。永日寥寥谢太平。
    指法座云。法无高下。有何阶级。须弥灯主座。从山僧足下立。
    师升座。拈香云。此一辨香端为祝延今上皇帝圣躬万岁。恭愿堂堂北阙之尊。明于三千日月。巍巍南山之寿。积于万亿春秋。
    次拈香云。此一辨香。奉为本寺檀越贤体千秋。伏愿寿域齐椿松。忠信如葵藿。
    又拈香云。此一辨香。尘劳不染。净妙不收。一回拈出奉为当山第二世峨山老师大和尚。以酬法乳之恩。遂就座白槌罢示众云。心萌则失。口应则背。不上他机境。试致一问来。僧问。诸岳山前祥云涌。总持门头瑞云飞。正恁^8□时。应节一句。请师举扬。师云。传家清白雪月光。玉壶中有转身方。进云。腊梅洞里泄春信。大家尽知佛性义。师云。有佛处不住。无佛处走过。进云。鸟栖无影树。华绽不萌枝。如何是时节因缘。师云。一粒有荒田。不耕苗自秀。进云。一念心空。三世情忘。如何是佛性义。师云。坐却舌头进云。佛性义。时节因缘相去多少。师云。法随法行。法幢随处建。进云。与^8□则法法不隐藏。古今常显露。师云。毫长老木上座相见早晚休。进云。记得僧问石霜。教中还有祖意^8□。霜云有。意旨如何。师云。南山云起北山雨下。进云。如何是教中祖意。霜云莫向卷中求。如何理会。师云。敲门瓦子空持手。进云。即今白和尚。教中还有祖意也否。师云有进云。如何是教中祖意师云。唵阿噜力继娑婆诃。进云。可谓体露真常不拘文字。师云。语默不到处。古今无尽时。进云。不因樵子路争到葛洪家。师云。真狮子儿好哮吼。
    师乃云。一段宗要求何途辙。瞿昙未出西天。摩竭转法轮。达磨不来东土。少林有妙诀。后代儿孙。或时一言一句。解粘去缚。或时一捧一喝。弄巧成拙。钝痴工夫休去歇去。缘思不到透过言语格量。巧勋及尽切忌当头触讳。自家之家法须旁参奉重。君临臣犹带凝然。子就父还存孝养。须知有父承当担荷。回途复妙冥应众缘。借功萌诞生缘。闹市分身不堕诸有。妙应具物中眼。八面玲珑十方通畅。正恁^8□时祝圣一句又如何。旁圆参验为传持。万里山河布征威（谢词不录）记得。宏智古佛开堂日。示众云。善财弥勒相逢有弹指之缘居士文珠酬对示忘言之处。妙在个中投契。还他方外知音。拈云。大众如何委悉去。良久云。木人夜半语。不许外人听。
    退院上堂。蹈雪来时不入门。扫叶归去不出户。去住依然无滞留。山云溪月为宾主。下座。

再住诸岳山总持禅寺语录

        侍者宗裔编

师入寺

    指山门云。门里出身偏入正。身里出门正出偏。喝一喝。不离当处常湛然。
    指佛殿云。莲华台上黄面老。方袍衣下白头僧。俨然未散灵山会。再三此地挑法灯。
    指土地堂云。昔年蒙佛敕。今时感加护。神光日新。灵验棋布。
    指祖师堂云。鹫岭密付。少室单传。将错就错。古今连绵。
    师升座拈香。祝圣罢乃云。宗风元无途辙。轇彻大千万里。有时孤峰顶上。目视云霄。或时古渡头边。和泥合水。昨日有妙圆憩老躬。今朝登诸岳对纳子。须知胡语乱言不免葛藤满地。大道虚旷透长安。见成无间谁知议。大用不当机。枢密不得旨。止止不须说。我法妙难思。虽然与^8□。格外风流又作^8□生。蒺藜围里放毫光。荆棘林中宜妙义（谢词不录）。
    记得。僧问曹山。佛未出世时如何。山云。曹山不如。僧云。出世后如何。山云。不如曹山。师云。今日有人问山僧佛未出世时如何。只向他道。不行华锦路。又问出世后如何。更道。头载华笠子。
    佛涅槃上堂。绿杨风舞波旬袖。青嶂云霾众圣愁。将谓世尊唱灭度。梅华依旧笑枝头。佛诞生上堂。碧琉璃色水澄清。紫磨金相光映彻。不洗体兮不洗尘。妙触宣明谁辨别。无忧树下周七步。唯我独尊狮吼说。设从迷津到彼岸。成道降魔几饶舌。此土西天起风波。山僧今日呈丑拙。不免云门一捧令。果然眼里着金屑。虽然与^8□。今朝为报佛恩。普请大众拜烈。作插香势云。空里莫钉撅。
    五月十五日上堂。万法全体现。为谁堪说以薰风翻麦浪。霜雨洗梅子。
    记得。宏智古佛云。空劫有真宗。声前问己躬。赤穷新活计。清白旧家风。的的三乘外。寥寥一印中。却来行异类。万派自朝东。今日恭次韵末。欲谢大众起动。体前谁辨宗。位里密侧躬。雪月六户晓。水天一掉风。妙应三昧底。虚廓诸尘中。禹力不到处。扶桑在海东。
    开山莹山和尚忌辰拈香。五老峰头今夜月。千山万木一光明。祖翁面目不遮掩。分外是谁瞠眼睛。
    造桥上堂。示众云。有时孤峰顶上。目看云霄。有时古渡头边。和泥合水。入□垂手汉有^8□有^8□。僧问。斤斧未劳成大功。虚空背上架长虹。白沙翠竹皆真境。南北东西活路通。师云。清风随掉满。明月逐船来。进云。学人将有问。请师辨别。师云。不骑虎头争捋虎须。进云。记得僧问赵州。久响赵州石桥。到来只见略杓。如何理会。师云。随波逐浪。进云。汝见略杓且不见石桥。如何商量。师云。听事不真。唤钟作瓮。进云。僧云。如何是石桥。意旨如何。师云。造时向什^8□处下手进云。州云。渡驴渡马。是何章句。师云。拟向则背。蹉跎则触。进云。即今问和尚。毕竟亦作^8□生师云。巨鳖不在江湖里。堪笑时人把钓竿。进云。上来一二只对如此。如何是格外风流师云。青山常运步。石女夜生儿进云。人天交接两得相见。师云。头角峥嵘不得藏。青原门下有祥麟。
    师乃云。鹫岭笑暖密付正法眼藏。少林坐冷单传皮肉骨髓。二千余年代佛扬化。三国传灯联绵不止。直正面去傍分借路。回途得妙应身无比。一尘入正受。诸尘三昧起。为末世津梁。透脱流转生死。超四众六凡格量。岂三贤十地义理。卓□杖云。古人到这里为什^8□。敢不留^8□。以吾为隐。吾为隐于汝。
    记得。古德云。桥上山万层。桥下水千里。只有白鹭鹚。见常吾来此。拈云。古德垂示一片打成。有八面家风。即今不免尘韵末。山上松千株。渡头海万里。水天合同时。有谁辨彼此。且道。与古人是同是别。诸人还会^8□。下座骤步云。超方者委悉。
    达磨忌上堂。南天太子东土祖翁。传佛心印广教外风。九年冷坐无人识得。一行三昧正偏圆融。且道。即今出挌一句。子又作^8□生。楼高惊海阔。叶落觉城空。
    先师峨山和尚忌辰拈香。信手拈来不覆藏。现成活计孰论量。威音那畔至今日。具足人人知见香。伏以鹫岭笑暖洞上春犹昌。少林坐久。祖灯挑法光。劫空田地。文彩未彰。声前古曲。不涉宫商。寰中天子不借禹汤。回途复依旧。古木华芬芳。大用不当机。全身活卓卓。妙圆不隐照。觌面露堂堂。山僧恁^8□说话不免败阙一场。今霄欲拜师翁。恐家丑向外扬。还委悉^8□。插香云。夜明帘外主。不落偏正方。
    佛成道上堂。三祇劫满薄伽梵。四八庄严妙色身斗转星移出山去。依然不改旧时人。
　　大乘殊岩和尚讣至拈香。讣音落耳忽消魂。铁作心肝肠千结。谁识阿师示真风。岂只分外求妙诀。坐断三世与十方。玲珑七穿兼八穴。不离当处常湛然。其中去来灭非灭。
    到大岳上堂。僧问。大岳绝顶曼殊灵踪。祇园精舍古佛道场。永奏空山流水曲。难传虚空夜明符。学人上来请师提唱。师云。门门无隐的。妙有未分前。进云。洞上有五位旨诀。一一欲请问。许否。师云。不经青嶂路。争到白云根。进云。如何是正中偏。师云。半夜乌飞白如漆。进云。如何是偏中正。师云。碧潭水月隐隐难流。进云。如何是正中来。师云玄途履践绝追寻。进云。如何是兼中至。师云。目击正容成渗漏。青天白日转迷人。进云。如何是兼中到。师云。恐落类边去。进云。五位逐一蒙示诲。和尚今日临向齐。为人一句又作^8□生。师云。四海五湖龙世界。十洲三岛鹤乾坤。进云。不经齐鲁郊。争知岱岳高。师云。雪后始知松柏操。岁寒方觉丈夫心。
    师乃云。一滴曹源五派流转。诸圣辣手段曾难得快便。有棒有喝不待口头之声色。拈槌竖拂不因言语之所诠。夺境挫锐则啮镞戏口前。应物播慈则垂手入市□。入头也超百大劫而吞三世。出身也破一微尘而出大千。拈却了也赵州七斤衫。受用不尽俱胝一指禅。或举起镇州萝卜逼塞口。或酥却卢陵米价不差钱。皆是悟上之三昧。机前之作略。拟议思量伫思停机隔山川。自家有兼中细异。此中分辊中异同。冥合活起体用虚玄。转功就位傍分借路。有位借功一片妙圆。故云。住住不凝滞。木人敲玉户。行行没踪迹。石马着金鞭。如愚如鲁朦朦瞳瞳。潜行密用连连绵绵。山僧恁^8□商量不免口叨叨。更有不落鉴照底。作^8□生委悉。良久云。冻柳含风落。寒华照月鲜。
    祥园无端和尚忌辰拈香。昔日同床被底穿。今烧香穗献真前。新丰古曲知音少。尚有鸾胶继断弦。
    通幻和尚忌辰拈香。道无拣择绝言诠。新竹风前败箨翻。净法界身非出没。月明夜夜在青原。
    腊八上堂。果满三祇有大劫。星移斗转好时节。出身有路欲出山。始觉寒威冷于雪通幻和尚小祥忌拈香。大极未判一气。千圣不识密旨。即今活计现成。馥郁一炉沉水伏以前住总持。鹫岭调御五十六世传灯。通幻大和尚三建梵刹开化席。则五湖缁素信伏道德。再坐岳山董云众。则四海龙象辐辏法筵。广长舌无分外法音。可谓一字不说。悬河辨以语言三昧。谁疑有句中玄。虽然与^8□。此个逢场作戏。门庭施说方便。自家更有别调。潜行密用空山流水曲易奏。及尽功勋虚空夜明符难传。不萌枝上之异华绝春信。无影树头之明月随夜船。山僧恁^8□商量不免葛藤漫天。呵呵大笑插香云。神锋藏笑里。鬼箭落风前。
    荐亡上堂。示众云。大辩如讷。大音希声有问话者^8□。莫道忌十成。僧问。公馆乳峰前。庭空境寂然。草虫吟月露。水鸟梦风烟。明帘未卷秘殿光舒。妙体潜彰真机稍密。言满天下无口过。句句称提不名言。大施门开请师法要。师云。不因夜来雁。争知海门秋。进云。记得古德有四禁语。一一欲请问。许否。师云。门门何处不相空。进云。一切计挍悉断除莫行心处路。如何理会。师云。玉本无瑕。雕文丧德。进云。悟了同未悟。不挂本来衣如何体悉。师云。国澄不歌。进云。当头不尝住。何须正恁^8□。意旨如何。师云。莫守寒岩异草青。坐着白云宗不妙。进云。分外无可寻。切忌未生时如何领略。师云。路不拾遗君子事。民无侵扰太平家。进云。四禁一一蒙示诲。向上还有事无。师云有。进云。作^8□生是向上事。师云。木人夜半语。不许外人听。进云。学人今日小出大过。师云。灵然动处金钩密。不触波澜暗里收。
    师乃云。一切言语知见解会。忽然泯绝。参禅一段之事。古今无异辙。只贵志气猛烈。勇士如入陈。以破竹之单刀。直入不立己解。探顗诸方。沥干识浪。休歇攀缘。到此或向鬼窟里成活计。或打净洁裘子。将谓鼻孔辽天。纵得法界净。只个净解。此成障碍。迢迢空劫收不得。岂为尘机作系留。故云。正不立玄。偏不附物。况今时禅徒。世智聪明。而欲谈论言句尘声誉。但增益我见。恰如以油投火。直到腊月三十日。茫然脚忙手乱。古人使人涅槃堂里作死工夫。如风里葫芦浮水上。斫倒那边无影树。还来再抽枝。然而泥牛吼处火里莲生。木马嘶时冰河焰起。入□垂手。则百臆分身处处真。山僧今日值道慧禅门七七日忌斋升座。诸人知彼落处^8□。当生即不生幻化空身。五十七年寂灭即不灭。寂光田地看生涯。正恁^8□时。且道。应节一句又作^8□生。良久云。叶落归根来时无口。

秉拂

    总持首座寮冬至秉拂问答毕。师乃云。闪电中辨取弄光影汉。目击间领览留滞精魂。三世诸佛历代祖师。横说坚说说不尽。直到而今无了时。今霄当机不让。横生头角强起波澜。群阴剥尽一阳来复。律管吹灰阿谁悉悉。可谓痕垢尽时光始现。心法双忘性即真。真知不昧妙绝对待。应用无方了然无事。尘尘脱落不受绳策。头头虚廓曾不染污。入透幽玄之底。则深沉幽气无人窥。出游三昧之门。则能为万像主。逐四时不凋。在彼同彼。在此同此。藏身处须没踪迹。没踪迹处莫藏身。卓□杖云。达者须知暗里惊（谢词不录）。
    记得。仰山因指雪狮子云。还有过得此色者^8□。云门云。当时便与推倒。雪窦云。云门但解推倒不解扶起。夜来堂头老师拈云。今宵有人问山僧。推倒扶起且置。还有过得此色者^8□。对他道。直透万重关。不留青霄里。古德垂示两手分付。上方注脚八字打开。秉拂上座。参差卑语。恰似以管见计青天。取萤星比午日。喝一喝云。透彻体前无依倚。伏惟众慈久立珍重。

佛事

        侍者法晟编

释迦文佛点眼安座（越州瑞泉寺）

    灵山一会。俨然未散。山河不隔。处处光明。万德奇妙。眉间毫相。三世照彻。项门眼睛。毗卢法身也。前峰灵松抽风操广长舌相也。后岳瑞泉激溪声。故云。森罗万像古佛家风。碧落青宵道人活计。常在释迦文佛大定相现。且道。安座一句作^8□生道。蒲团倚坐无他事。永日寥寥谢太平。

观音大士点眼（二篇）

    广大悲愿力。历劫曾难改。闻声忘所入。见色绝对待。刹刹圆通境。尘尘观自在。点眼云。慈眼视众生。无量福寿海。
    一宇精蓝崎海畔。不离当处补陀山。那伽大定观自在。户外云收万境闲（潮音庵）。

通幻和尚道影安座

    南阎浮提。大日本国。北陆道越前州。太平山龙泉禅寺。今月今日恭安置当寺开山通幻和尚大禅师真。仰愿子孙照观之慧眼。及龙华之晓。当处拥护之誓心。至楼至之世矣。伏以座不借灯王。不离当处而常湛然。居卜玉殿。其中去来变态无数。三到董诸岳云众。改千岁法度。一回谙龙泉水脉。泻九天法雨。一毫端上现梵刹。十字街头临古渡。大绝方处则木人斫额。细入无间则石女退步。毕竟落在何处。插香云。不见道。门门一切境。回互不回互。回而更相涉。不尔依位住。

天岩庵主小敛忌拈香

    举扬时节因缘底。佛性义兮说不知。华落雁归人去后。柳烟漠漠日迟迟。伏以天岩普公庵主。昔日遍历名蓝。敲宗匠骨髓。晚年稳坐禅洞。得辨道纯真。剩放开大施门。大与法喜禅悦。引接十方云众。岂借灯王座。供养五湖衲子。不撮香积饭。可谓于食等者。于法亦等。一尘不受十方通畅。山僧恁^8□提唱。皎玉无瑕。雕文丧德。且道。即今应节一句作^8□生。水自竹边流出绿。风从华里过来香。

安净俊大姊之像拈香

    非男非女。坐断末山不露顶。左转右转。透过铁磨旧窠窟。尘垢净尽。攀缘放舍。三世绝待一境虚明。水月光洁。云山秋瘦。冷湫湫时见劫空。干爆爆处游道环。妙存非有。虚空为座。真知非无。寂照为家。照处不涉缘。应时不取相。正与^8□时。净俊大姊一回依此地稳坐底一句如何。良久云。那伽常在定。无有不定时。

见证禅尼二七日拈香

    燕吟莺语谈般若。佛性现前有妙旨。具足人人知见香。拈来个个是沉水。南阎浮提。大日本国。山阳道备中州。浅口郡西河知庄。奉三宝弟子净珍等。今月今日谨迎先妣见证禅尼二七日之辰。供佛施僧庄严觉路者。密以。大极未判之先。深沉幽气灵然绝待。句萌甲折之后。枝叶繁茂应身无比。体前面目圆像不此赞。方外真知祭终岂觉株。母陀罗臂难提起。舜若多身何及触。正恁^8□时。见性禅尼。无修无证不染污。借功借伴作依倚。虽然如此。大用现前不存轨则。冥应众缘入闹市。千变万化不坐他床榻。一彩两赛村酒美。

见证禅尼大敛忌拈香

    淑气依依翠霭催。祖林郁郁柴烟霾。燕吟莺语萧萧雨。特地令人伤痛哀。伏以四大孰为主宰。一灵不借胞胎。直到绝中边。白云向寒岩而断。本源无风波。明月随夜船而来。清白家法六窗带于雪。廓净门庭四衢莫纤埃。正恁^8□时。见证禅尼。无阴阳地解运步。不萌枝上春放回。非男非女梦幻三昧。现成活计也笑咍咍。虽然与^8□。类不齐混知处底。作^8□生委悉去。易分雪里粉。难辨墨中煤。

荐道慧禅定门拈香

    现成公案大难难。懒绿四围夏日永。一炉沉水生午烟。香气馥郁满室静。南阎浮提。大日本国。能洲贺岛郡八田乡。孝子优婆塞。前肥州太守国光等。今月今日迎严君道慧禅定门五七日之忌辰。欲资助彼云里者。伏以。一气不言初双无像。二义发光阴阳运行。有一物先天地之先后天地后。归体前则谓是尘劫之大事。应众缘则能为万像之主宰。仰弥高钻弥坚。涅不缁磨不磷。悟之者超佛越祖。迷之者出生入死。诸佛谓此幻人。祖师言此无位。故三世诸佛幻。六趣众生幻。山河大地幻。地狱天堂幻。无不幻人之三昧。教中云。幻身灭故幻心灭。幻心灭故幻尘灭。幻尘灭故幻灭灭。幻灭灭故非幻不灭。道慧禅定门既随幻灭。且非幻不灭一句。作^8□生委悉去。插香云。星前人居千峰室。无因佛祖识得伊。

善慧禅尼逆修拈香

    辽天鼻孔竟难藏。悉有人人知见香。偏正位中收不得。是谁方外作论量。南阎浮提。大日本国。山阳道。备中州浅口郡。菩萨戒弟子善慧。净财施舍三宝。法筵容纳四众。本有田地不受一尘。圣人空洞自怀万物。维摩大士借座灯王撮饭香积。约纳僧门下未曾为奇。更有威音那畔一路。此是旷劫以前大事。三贤测度胆战。十圣仰望魂消。诸佛传语底。祖师把门汉。故曰。密密难举。细细莫动。影转体前木人唤三界梦。光分顶后石女登六门机。清白传家月似秋。回途枯木华不春。纯真作用金出□。玲珑机智玉走盘。治生产业皆与实相不相违背。恁^8□提唱。善慧禅尼行履底。且道。安家乐业一句又如何。物外独骑千里象。万年松下打金钟。

通幻和尚下炬

    幻生非生来无所从。入灭不灭去无所至。自无住本流出万端。妙应无方独尊无二。或时有落草谈。与夺纵横垂示。或时坐断报化佛头。超过三贤十地。正孤不立。偏岂单行。偏正回互不离本位。禁足也两脚蹈夭。冲霄汉无依倚。安居也转大法轮。入火光现三昧。恁^8□说话且置。通幻和尚即今兼带稳密底一句作^8□生。打圆相云。风化不伤的意玄。光中有路天然异。

无象禅师下炬

    象先一气。色后真风。妙超物表。明满壶中。内外虚廓。八面玲珑。隐显理事。针线贯通。调高难和一曲新丰。缘熟冥应万化慈容。恁^8□提唱。无象禅师平生作略。即今临行一句又作^8□生。良久云。鸾上玉鉴。鹤出银笼。

清待者下炬

    十分清白。月在天水在瓶。清侍者清侍者。唤不回头。咦向火焰里要窟。诸人还看^8□。掷火把云。全身是光明。

巨上座下炬

    巨海不深。吞却一毫端。芥子不窄。容纳五须弥。故曰。于三界不现身相。还有心中不为奇。护生也住无住相。廓彻九旬之安居。禁足也去无去所。透脱一生之挌量。此是巨上座平生行履底。即今实归一句又如何。掷火把云。石女唤回三界梦。木人坐断六门机。

源泰上座下炬。

    泰然兀尔。脱却夏天之衫。幽灵绝待。透过空劫已前。天真一路不收体用。虚廓风流不居正偏。这个源泰上座实归底。即今临行一句又作^8□生。掷火把云。雨中看杲日。火里汲清泉。

守传上座下炬

    传心心不属染污。超方眼不居变易。不变易处去去来来。化外路穷磊磊落落。四大分离物表身。六门坐断空劫宅。解脱护生禁足绳墨。透过九旬安居法格。这个守传上座平生行履。即今归行一句又作^8□生。良久云。没踪迹处莫藏身。藏身处须没踪迹。

法观上座下炬

    观察勇猛。背梁硬于铁。兀地思量。此身非思量。三千刹界绝朕迹。怛然古路无封疆。法观上座幻化生计七十岁。到处不居他榻床。翻手覆手变通底。杜鹃唤起梦一场。这个语话平生作略。即今更有别调。打圆相划一划云。优钵罗华火里香。

了觉上座起龛

    佛者觉也。空里钉橛。觉体离念。弄巧为拙。直饶道等虚空界。不免特地一场败阙。虽然与^8□。截断众流。透彻体前。且道。即今临行一句作^8□生。打龛云。菊垂金秋露。石戴古车辙。

见性大姊下炬

    性绝垢净。曾无染污之亲。体离断常。元非名相之因。欲识得之。千圣又不识。故道。从门入者不家珍。虽然与^8□。一回借功得活路。三昧之门超诸尘。诸尘廓落成一片。个个圆通处处真。这个见性大姊远劫以来行履底。毕竟作^8□生委悉去。掷火把云。一句若能晓曾去。了然无事普时人。

成道禅门下炬

    道无心。合人在位借功。人无心。合道转功就位。有时在孤峰顶上。无出身一路。有时入闹市门头。抱孙无难易。成道禅门来时无所从。去时无所至。即今临行一句又作^8□生。抛火把云。透彻体前无依倚。

道善禅门下炬

    善根必感善果。犹是轮回之因。不思善不思恶。此汝本命元辰。非因非果清净法身。妙体本来没踪迹。百亿分身处处真。恁^8□提唱。道善平生行履。且道。实归一句又作^8□生。白牛耕尽寒岩雪。灵鸟不鸣天地春。

禅闇大姊下炬

    訚訚笑里有灵剑。神锋不露谁相当。风前中的难侵处。从来不落正偏方。此个野偈禅闇大姊本命元辰。三世不能迁。千圣不曾携。借功回位则化佛应世。尘尘刹刹现本光。化外路穷则木人斫额。洒洒磊磊绝方隅。拨开妙净圆明眼。识取吉祥安乐人。

祭通幻和尚文（就越州龙泉寺）

    维明德二历岁次辛未仲夏初五日。法弟定光比丘良秀等。谨以苹蘩蔬馔之奠。昭告祭新般涅槃当寺开山和尚之尊灵云。夫以。荷王一派水脉兹永泽。此龙泉洗除学人净洁病。吐却诸方五味禅。超宗轶量还旋电。识鉴智辨深似渊。举世参问恰如打床会。众趍不去。岂思空窭悁。与公昔刻苦师门。阅寒暑十有余年。各坐同床之上互知被底穿。嗟呼宗匠欻喝灭。孰断鼻端泥。衲子忧失时。谁分玄中玄。从今以往。埙篪孤懒奏世上。恐无鸾胶继断弦。半盏苦茗一炉香穗。惊起那伽定中眠。尚亨。

祭法观上座文

    维明德三岁次壬申孟夏十七日。法谷住持比丘良秀等。以溪毛之奠昭告祭新圆寂当寺檀那法观上座之灵云。夫以。檀度圆满乃远之佛道始成。正信坚固加护之夙因时至。禀受毗尼则尸罗清净。戒珠系衣中。草创精蓝则佛土庄严。功德蒙群类。嗟呼悲哉。神术不堪愈疲恨。丈夫未由立操志。昔日话学道之法味乐禅悦。今日备簠簋之祭供滴哀泪。唯愿机前灯烛照破无明。盏底苦茗惊起昏睡。纤尘不受而受用般般。一物不将来圆成事事。尚亨。

奠茶（二篇）

    赵州一味禅。黄檗陷虎机。格外风流。物表作略。献茶云。古圣不安排。到今无取舍。
    盏里月团冷。鼎中松籁通。现成活计底。体用共同风。

奠汤（二篇）

    总持甘露。佛祖命脉。向去则换骨。劫来则颐神。且道。到这里。不去不来底一句又作^8□生。良久云。暗里抽横骨。明中剉舌头。
    黄连附子。寒热君臣。佐使灵方。一齐拈出为他供。却受也否。不受而露堂堂。

五部大乘经书写供养

    南阎浮提。大日本国。北陆道越前州。板北郡优婆塞道城等。今月今日就于海潮禅院。供养兼日书写五部大乘经。奉为先考道性禅门光妣妙照禅尼佛果圆满者。密以。一毫端出大经卷。微尘里转正法轮。轮轮拈出一片香。如法礼拜辰炊巾。满眼满耳贝多叶。俨然尚有鹫岭春。三界唯心是佛旨。即今更说向谁人。大集大品个个说尸罗。般若法华头头演本真。十如是相体皆同。一实知见非缘因。涅槃四教之大意。俱知常乐我净身。戒品教诫波罗密。木叉德果故日新。世尊恁^8□金口说。不疑济苦海沉沦。若是约我纳僧门下。凡圣路绝把断要津。道非迷悟格量。权以偏正君臣。虽然与^8□。今日两员觉灵。应飨齐通灵神。且道。檀度知恩一句又作^8□生。殷勤无米饭。堂前不问亲。

石塔供养

    无缝塔样君自看。不在湘南潭北里。为道密密处举难。里许借功还就位。三世如来全身塔。一切菩萨诣此窟。即今为他不遮藏。巍巍宝塔太突兀。死也全机现。攀向无生国里。生也全机现。地水火风现前。此是韶思大姊入头出身活路。正与^8□时。毕竟作^8□生行履。拈塔云。不离当处常湛然。

心翁道公居士预求火语（永祥寺檀越那须小太郎资道）

    道无拣择。渠无出没。百川趣海。千峰向岳。朕兆以前事。曾不物现成。居二仪前。处诸缘后。先天地之先。后天地之后。十世古今一刹那心。三界六趣唯心自性。此时无三界可出。果然六趣无可受。不出不在不失不坏。不堕缘不堕类。不登机不失照。正恁^8□时。顺又不见。逆又不见。物我我物不别彼此。这个道公长年行履底。毕竟作^8□生体悉去。蒲团依坐无他事。永日寥寥谢太平。

贞祐禅尼预求火语

    一人德祐。万物作略。变大地为黄金。搅长河为酥酪。大用现前诸尘廓落。妙圆一片内外空索。皎洁老兔秋容。清凉灵犀夜魄。此个贞祐平生行履。且道。不思善不思恶。正恁^8□时。有谁摸索。良久云。非思量处。识情难测。

性源禅门预求火语

    本源无风波。位里绝涯界。虚明自照体前眼。廓然无依方外身。远劫以来不移易。古今更无第二人。了了常知不烦不扰。历劫长□本命元辰。回途妙而枯木华发。玲珑八面变态纯真。此是性源平生受用。最初通末后一句又作^8□生。变弯月下涟漪水。剪剪风斜杨柳春。

了继禅尼预求火语

    虚玄大道。无著真宗。继是功也。继了非功。深沉幽邃。自照环中。机轮转处。妙用灵通。了继禅尼恁^8□参到。到处不坐他之床榻。逆行顺行不见始终。所以道。一人发真归源。消殒十方虚空。且道。即今作^8□生行履。残月在天静。宿云出洞融。

像赞

        侍者能卓编


文殊

    七佛之师秃发童。全提经卷说何理。吹毛放下立空拳。疑是神锋藏笑里。不来相来无所从。不去相去无所至。忘却五台山上路。岂知七佛以前事。

观音（三首）

    化现毫端多种形。怒颜笑面各难禁。覆荫广大慈云起。济度无边愿海深。闻不耳闻声悟道见非眼见色明心。蚌中妙体鹰巢志。百亿分身观世音。青嶂峨峨。沧海沉沉。眼中泯色聚。耳里绝知音。莫问无相底。圆通非古今闻思修入三摩地。所入既寂非动静。历劫风流摸索难。应身无比普门境。
    广大悲愿力。历劫曾难改。闻声忘所入。见色绝对待。刹刹圆通境。尘尘观自在。慈眼视众生。无量福寿海。

地藏（五首）

    内行意菩萨。自未曾得度。外现是声闻。不倦代受苦。无佛世界尊贵堕。为问那个此恶趣。六环锡摧折刀山。一段光照破剑树。人人衣里如意珠。伽罗峰顶莫守住。
    劫前光目女。现在地藏尊。一采也两赛。古今共孰论。伽罗峰顶坐盘石。背后圆光月半痕。
　　六度万行何日终。四弘誓愿几时穷。伽罗峰顶入诸定。百亿分身尘刹中。
    过去圣女。现在地藏。古今等等。面目堂堂。身横炉炭。足蹈钁汤。照破三途八难苦。见来脑后一圆光。
    金针双锁。玉线绣彰。忉利付嘱。历劫不忘。锡碎剑林树。珠煇热铁床。无佛世间尊贵堕。尘尘刹刹莫封强（绣像）。

布袋（四首）

    囊中包纳阎浮界。闹里移来兜率宫。到处榻床非借借。灰头土面饱清风。
    兜率天宫大士尊。尘尘三昧共谁论。一寻藤杖拽泥土。十字街头任足奔。
    下居兜史多天上。补处慈氏犹未生。应化非真那个是。没巴鼻底有声名。
    一毫头上现全体。十字街边垂化仪。惊起午眠眼未发。玲珑家法有谁窥。

峨山老和尚（此真存永祥寺）

    光分脑后。影转体先阿师面目。大用现前。

无像禅师

    无像而像灵犀桂魄。眉茎八字鼻孔三尺。兔角杖头挑不夜灯。龟毛拂子拂尽功迹。末山非商超宗越格。瑞泉渊源洞上派脉。至化历历道无拣择。天际月皎槛前岭碧。

宝山和尚

    功转功外。体前独灵。光分脑后。色里胶青。清白家法。虚廓门庭。回途得妙。珑珑玲玲。

善住庵主

    坐断末山绝顶。拨转铁磨机轮。丹青岂得摸索。曾不改旧时人。

灵性禅门

    非思量底。兀兀堆堆。坐中无昭。默处如雷。

自赞（二首）

    似则不是。是则似难。形壳五尺。赤肉一团。华发春老。霜须秋寒。传家清白。雪月肺肝。幻人三昧赤肉一捏。门里出身枝头结果。毛端着得沙界廓彻。枯木形容双眉霜雪。生铁心肝多口饶舌。哆哆和和跛跛挈挈。葛藤满地一字不说。

偈颂

        侍者能卓编

中夏望日示众

    屋檐滴沥黄梅雨。殿阁懒凉绿竹风。天下纳僧舌头短看看公案现成中。

示看藏经僧

    四十余年无说说。五时顿渐对机看。要知教外别传旨。须倒却门前刹竿。

雪佛

    六华磨作白毫体。四八庄严一色新。遮莫风吹兼日炙。没踪迹处没藏身。

水晶珠数（二首）

    玲珑颗颗光还照。线劫密通众穴穿。过现未来佛菩萨。数声轮转太拳拳。
    荆山山里不收得。百八摩尼光璨烂。把住晓星连指头。放行秋露落书案。

蒲团

    玉线金针双锁通。圆成一月见全功。坐看诸佛出身处。永劫那伽大定中。

坐禅铃落

    透过定香香火里。心空及第绝机丝。见闻觉了不收得。蓦地一声说向谁。

铁灯笼（二首）

    虚空挂着铁昆仑。内外通方绝点痕。纵个八风吹不动。火光三昧照乾坤。
    炉鞁经功斯钝铁。脱机范了正容全。玲珑八面家风好。不夜传灯辉满天。

罗斋

    寻常不劳空王捧。托钵罗斋人所呵。有物福田非施汝。恁^8□取食坐还家。

贺典座

    饭吃人兮人吃饭。一尘不受看如何。还非雪老覆盆下。洞上祖师敢许他。

贺典座转维那

    雪老覆盆机不住。云峰绝顶转身奇。一回唤起佛菩萨。过现未来有一槌。

试笔

    至化不收元太平。五湖四海征威明。韶老岂管尧年德。欺雪梅华竞敷荣。
    海晏河清皇道春。除非猛将与谋臣。张公吞酒李公醉。相对无言午睡新。
    三阳佳节大家春。遍正和融君与臣。皇道太平元无像。梅华何事一枝新。

熟梅

    脱尽浮华与暗香。圆成真子露堂堂。常公熟处即心佛。超出马师法战场。
    枝头叶底着浑身。雨洗风磨脱体新。熟处难忘大梅老。对机摇动簸箕唇。

水车（二首）

    三辐汲波灌稻界。嘉禾九穗胜千载。卢陵米价问如何。幸有张三与李四。
    一轴截流分派脉。公田灌穗得秋成。机轮转处着谁眼。汲月潺潺河水声。

画牛（二首）

    元来不借载嵩手。放出沩山水牯牛。水草四时何吃着。倒眠横卧有床头。
    王维妙手写来久。头角峥嵘眠柳阴。可笑生涯留壁上。不知何日到桃林。

扇面富士

    图得扶桑第一峰。四时长见三冬雪。轻轻拈出动摇看。八面清风忘暑热。
    昔日西行思似烟。今朝禅客扇图雪。共臻腊月与人看。无用处时之直切。

萤

    竺土达多煇额上。晋朝车胤聚书囊。纳僧修略分疏叵。夜半正明明不彰。

雪

    匝地皓然盛玉屑。普天扑碎糁银尘。渠侬不居明白里。寒杀任他多少人。

森

    坤外山门君自看。不移一步劫囊天。修家各赋此中景。掷地金声动老眠。

堀池养鱼

    去石决渠池水阔。金鳞养得兴无穷。一回透过龙门浪。莫堕他家齑瓮中。

蝉（二首）

    始登树上忘心识。被壳出身脱体新。奏得无生真古曲。飞行自在转精神。
    脱尽皮肤全体现。断声嘒嘒汉宫秋。含霞吞露吐风气。不管残生薄命愁。

白发

    伎尽情忘兹老大。霜须雪鬓见全功。白头子就黑头父。夜半失上不守中。

新竹

    叶叶翻风千万朵。枝枝零箨两三茎。不留多福葛藤里。曲曲斜斜为孰生。

悼泽侍者

    假迹人间二十年。一朝依旧转凡缘。悲风浪冷云梦泽。杜宇频鸣新冢前。

悼鸭子

    了缘时节有因缘。野鸭何曾之外边。莫道夸声飞过去。不离当处常湛然。

悼兔子

    皎然真性本无象。^8□跳一回皮袋间。脱去月中明白里。夜来依旧旧青山。

和加州大原山圣兴寺十境韵（本韵普济和尚）

三神庙

    四众聚头临法席。三贤胶口入宗门。佛亲付嘱威神力。归仰人天无上尊。

饭涌峰

   ^6□外峰捧钵盂圆。窗前月照定僧眠。五台山上云蒸饭。此地移来多少年。

瑞云丘

    千家村北与村南。绀殿朱楼插玉龛。洞上耆年谈五位。正偏回互叠成三。

活人溪

    活中死兮死中活。死活不干劫外人。千古深溪幽远处。无阴阳地放回春。

龙吟松

    长松千尺当轩耸。唱起宗风雪子吟。荷玉一派今犹在。远飞名翼凤栖林。

官路桥

    千尺浮梁江上横。长安大道孰论量。脚跟各在透关眼。刹刹尘尘是故乡。

明月江

    云上白山千载雪。波心明月一轮秋。水天同合无边际。古渡空横桂叶舟。

灵龟岛

    一岛峙波仙境好。灵龟背上建浮图。始知天下藏天下。世上名无关四衢。

石莲冢

    一字金文一石书。堆堆丘冢万重余。法善妙旨谁会得。娘生唇皮说叵如。

白鹭州

    芦华相映落晖红。宿鹭并头眠海东。唤起渔翁蓑底梦。橹声□喔暮江风。

总颂

    境得人兮人得境。异笛繁茂此时哉。玲珑八面家风好。渔客钓休归去来。

    心翁

    空王那畔到今日。万象之中旧主人。雪鬓霜眉功转里。回途得妙化门身。

本泉

    逐浪随波无际限。未金鳞透过龙门。看他与万法不侣。吸尽西江共孰论。

贺空（二首）

    合宫殿矣总章屋。圣主明堂今古完。皇道太平无像处。云楼客散泌杯干。
    机轮转则笑呵呵。六户虚明治意多。乐业泰家君自看。灵台一点不楷磨。

杰翁

    超越万人此一将。霜须雪鬓功勋多。罢却干戈收弓矢。太平无像始安和。

祖镜

    少林冷坐有端由。直旨明明百草头。谁以磨塼摸索得。胡来汉现未曾休。

默叟

    霜须雪鬓口生醭。直下承当共孰论。入不二门摩诰老。洪音草地怒雷奔。

日屋

    六窗虚廓无遗照。明白家风君自看。光影里头曾着眼。金鸟飞上玉栏干。

猛翁

    勇健工夫心识泯。单刀直入不容发。白头子矣就黑头。大用大机无间歇。

过正法庵访雪松禅师。

    即是道场名正法。心空及第几人还。金鸡眠愕报天晓。玉马步轻过月山。殿里圆通菩萨像。镜中应现雪松颜。我来点手是谁委。跳出尘尘三昧间。

同韵赠素满首座（三首）

    圆觉灵场分半座。悬河四辨愕闻还。道风扇野生东海。法雨溢朝起北山。为我难看青眼面。对君可愧白头颜。近来幸不露家丑。一片孤云掩榻间。
    客到不谈尘世事。分与禅床半日还。诗篇迷格残更月。图画失工薄暮山。为我难闻韶乐韵。对君亲见圣贤颜。聪明点慧不障目。丘立古风六合间。

    松华数树有余食。谁与大梅把手还。坐断万缘如瓦砾。打成一片似溪山。这边功满绝知识。化外路穷无会颜。君学远公顾洞下。傍参五位正偏问。

赵州柏树

    赵老语言谁许会。至今唤作祖师心。邯郸可笑学唐步。庭柏任他锁绿阴。

灵云桃华

    瞎却眼睛不着尘。谛当直下绝疏亲。年年三月人无省。开落桃华几度春。

香严击竹

    香严击竹与君看。忘所知时绝攀缘。聋却娘生双耳朵。果然生下未分光。

一着不到

    局中十九路头外。黑白以前一着先。佛祖到兹空拱手。昆仑未蹈月船舷。

清净本然

    妙明明妙觉湛性。非见见非立所空。透过琅琊窠窟里。青山依旧白云中。

七微八辨

    莫言微心辩见去。心见都卢只有名。妙体本来无所所。谷神应唤一声声。

实峰和尚语录（终）

实峰和尚行状

    师讳良秀。号实峰。俗名实秀。姓藤氏。京城人也。曾侍凤阙。官登羽林。妙龄慕真乘更无心爵禄。因阅十牛图。始知有此事。果十九出家。投总持峨山和尚。剃发受具。服勤数载亲承印记。山是永平立世嫡孙。德望重朝野。得人太多矣。然杰出着世者。太源真。通幻灵。无端环。大彻令。及师也。师辞山游方遍参名宿。靡不机契。遂翻杖笠而归总持。山举首众而分座说法。学者争归。出世初开定光于能州。承诏再董总持之法席。盛唱洞上密旨。恢震永平真风。后应那须氏请。创兰若于备阳。名禅洞山永祥禅寺。山林郁密。溪水围流。良奇绝之胜境也。师居焉无几。云水奔波。法雷大鸣。此有神龙化童形。事师禀戒法。供众涌甘泉。永镇护山门矣。四众伏灵威。檀信益尊崇焉。师卓庵于诸岳云如意。建塔于禅洞云曹源。一日示微疾。告别檀越。遗训徒众竟。泊然而逝。实应永十二年乙酉六月十二日也。门人依法火浴。封灵骨藏曹源。世寿八十八。僧腊满七十。嗣法十余人。各化一方唯大泽恩继席于永祥。恩徒特多矣。其存后毗者。英严杰。月溪掬。梦庵春三派而已。惟师天姿英特。灵智夙开。操行绵密。微言自发。数坐宝刹。炽挑宗灯。可谓苦海之舟舡。法门之栋梁也。呜呼师道业显焕洞上。奈何岁月消磨失其曲记。况禅洞法席缺主已久。殿宇俱废（圆）辱掬末流。曷得袖手。故励绵力。微扶仆僵。因录行实铭口牌者。聊报德海。全功还他尝一滴知海味者云。

时

    宽文己酉年佛涅槃日

    中兴永祥后学比丘（良圆）再拜谨志

    乃祖往昔。道播西北。声飞湖海。历住名蓝。激扬纲宗。惜哉失其全录矣。亲见裔侍者所记。师值峨山老师远忌。晚登诸岳修供。遂归定光。领徒过冬。因罹回禄录稿皆灰。今兹存者。门人才所撮^6□实百千之一而已。近世虽梓行。匪无遗漏（刹）滥污高踪。幸得旧本。此加先师觉海圆公所记行状。重附锲梓。冀阅者领言外旨。明句中玄。如意法光遍照耀。曹源正脉远流传焉。
　　时
    元禄庚午佛成道日
    现住永祥远孙比丘圆刹稽首敬书

实峰禅师语录
