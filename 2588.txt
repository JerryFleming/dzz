No.2588
十种□问奏对集

    敕特赐法云普盖禅师垂示
　　　　　　　    侍者笔受
              
　　　　 　 　
　　　　　  　
　　　　　  　

    敕问一曰。祖意教意。是同是别耶。
    师曰。祖教如水波。岂有异耶。虽然。教者多是缠教网而不能脱洒。故古来参祖意。得旨者甚多矣。太原孚上座初为座主。在杨州光孝。讲涅槃经。有一禅者。阻雪在寺。因往听讲。至三因佛性三德法身。广谈法身妙理。禅者失笑。座主讲罢。请禅者吃茶。问曰。某甲素志狭劣。依文解义。适蒙见笑。有不到处。伏望见教。禅者曰。实笑座主不识法身。座主曰。如是解说。何处不是。禅者曰。请座主。更说一遍。座主曰。法身之理。犹如大虚。竖穷三际。横亘十方。弥纶八极。包括二仪。随缘赴感靡不周遍。禅者曰。不道座主说得不是。只说得法身量边事。实未识法身在。座主曰。既然如是。禅者当为我说。禅者曰。还信不。座主曰。焉敢不信。禅者曰。若如是。暂辍讲。旬日于室内。端座收念。摄心。善恶诸缘一时放却座主一依所教。从初夜至五更。闻鼓角声。豁然契悟。云云。又西山亮座主。谒马祖。祖问。讲甚^8□经。亮曰。心经。祖曰。将甚^8□讲。亮云。将心讲。祖曰。心如巧伎儿。意如和伎者。六识为伴侣。争解讲得经。亮曰。心既讲不得。莫是虚空讲得^8□。祖曰。却是虚空讲得。亮拂袖而去。祖召曰亮。亮回首。祖曰。是甚^8□。亮豁然大悟。云云。此外永嘉大师圭峰宗密。良遂座主。长水子璇。本朝传教弘法二师等参祖师禅。得印证者。不可胜计。
    敕问二曰。达磨是香至国王第三子。而四大五蕴具足身也。依何乘一茎芦耶。
    师曰。诸佛诸祖。有不可思议神通妙用。非凡情所可侧。偏是佛法灵验之所致也。达磨虽是为香至国王子。实是观音大士化身也。岂可无神通妙用耶。虽然于祖师门下。以神通妙用。不为奇特。庞居士曰。神通并妙用。运水及搬柴。
    敕问三曰。禅家所谓不立文字教外别传矣。虽然一大藏经皆是文字。禅家语录亦是文字。若无文字。佛祖言教。依何流布末世耶。师曰。文字是鱼免筌蹄也。若得鱼兔。则筌蹄浑是无所用也。修多罗教。标月之指也。若观月。则指亦无用所也。然人皆认筌蹄不得鱼免。认指头不观月。故曰不立文字也。世尊四十九年。竖说横说。至最后。拈一枝华示众。众皆默然。唯迦叶尊者破颜微笑。是即不立文字。教外别传之极致也。
    敕问四曰。有曰。此身四大假合也。命终之时。地大归地。水大归水。火大归火。风大归风。然则有何物堕地狱耶。
    师曰。命终之时。见四大离散无一物。外道之空见。因果拨无底之见解也。依今生善恶业因。来生感依身。或生天堂。或入地狱饿鬼畜生。受种种苦。诸经说分明也。若是得为大解脱人。可说无地狱无天堂也。
    敕问五曰人皆为先考先妣。虽备灵供献茶汤。少许无消。不知受供否。
    师曰。如蜂采花。但取其味不损色香。何消之有哉。又俱舍世间品曰。中有以香为食。由食香故。名健达缚。若少福者唯食恶香。若多福者。为食妙香云云。
    敕问六曰。世尊于雪岭六载修行。明星现时忽然大悟。曰我与大地有情非情同时成道矣悟人最可成道。迷人依何成道。
    师曰。经云。始知众生本来成佛云云。众生从本以来虽具佛性。日用而不知。释迦老子。成道端的开活眼观之。则草木国土悉皆成佛也。六祖曰。悟则众生是佛。迷则佛是众生。生佛元无隔。迷故为众生。悟故为佛。众生若无迷。与佛何别。故四十九年说法。度迷众生。令见本有佛性也。
    敕问七曰。金刚经曰。一切诸佛。及诸佛阿耨多罗三藐三菩提法。皆从此经出矣。金刚经是释迦佛所说也。然曰一切诸佛从此经出。不知此经为先耶。诸佛为先耶。
    师曰。经一字训常训法。法者即理也。此法理。从天地未分之先。诸佛出兴以前。明历历也。契此法理为诸佛。违此法理为凡夫。仁者得之谓之仁。智者得之谓之智。阿耨菩提亦如此矣。
    敕问八曰。经曰。大通智胜佛。十劫坐道场。佛法不现前。不得成佛道云云。今时人。一生坐禅修行。而如何成佛道耶。
    师曰。大通智胜佛。十劫坐道场之后。佛法现前而成佛道。教中所说分明也。大通佛。以大勇猛精进力。经十劫谓如食顷。今时人亦具大信根。以十劫不为远。虽然于祖师门下别有生涯。临济和尚曰。大通者。是自己于处处。达其万法无性无相名为大通。智胜者。于一切处不疑。不得一法名为智胜。佛者。心清净光明。透彻法界得名为佛。十劫坐道场者。十波罗蜜是。佛法不现前者。佛本不生。法本不灭。云何更有现前。不得成佛道者。佛不应更成佛。云云。然则以经文放在上面。以临济语移来下面。见之则何有难解哉。
    敕问九曰。经曰。清净行者不入涅槃。破戒比丘不入地狱矣。清净行者可入涅槃。为什^8□不入。破戒比丘可入地狱。为什^8□不入。
    师曰。于涅槃地狱存二见。小乘见解也。于善恶不二邪正一如处。论什^8□清净破戒耶。圆觉了义经曰。众生国土。同一法性。地狱天堂。皆为净土。一切烦恼毕竟解脱。云云。然则无涅槃可求无地狱可厌。何论清净破戒耶。
    敕问十曰。朕以赵州无公案。提撕年尚矣。以未透彻为恨。如何工夫用心耶。
　　师曰。上来敕问之中。此是最第一之义也。故为蛇画足。强下注脚。大慧禅师曰。僧问赵州。狗子还有佛性也无。州曰。无。此一字子。乃是摧许多恶知恶觉底器仗也。不得作有无会。不得作道理会。不得向意根下思量卜度。不得向扬眉瞬目处跺跟。不得向语路上作活计。不得扬在无事甲里。不得向举起处承当。不得向文字中引证。但向十二时中四威仪内。时时提撕。时时举觉。狗子还有佛性。也无。曰无。不离日用。如是做工夫看。月十日便自见得也。云云。又曰。狗子还有佛性也无。州曰。无。这一字子。便是个破生死疑心底刀子也。这刀子^8□柄。只在当人手中。教别人下手不得。须是自家下手始得。又曰。不得向击石火闪电光处会。直得无所用心。心无所之时。莫怕落空。这里却是好处。蓦然老鼠入牛角。便见倒断也。云云。伏愿。皇帝陛下。万机余暇。十二时中。举着提撕。话头上疑破。则千疑万疑一时破。那时彻证本地风光本来面目必矣。至祝至祷。

十种敕问奉对集（终）
