No.2583
永平元和尚颂古

        　  
　　　　　　
　　　　　　
　　　　　　

永平元和尚颂古目录

    世尊妙心付属  佛言三界唯心
    尊者宝珠明鉴  初祖九年面壁
    居士觅罪忏罪  三祖缚脱法门
    大满三击三簸  六祖风幡心动
    古人明明百草  船子藏身莫藏
    大安牧牛领旨  云严竖起扫帚
    赵州不离丛林  石霜充米头缘
    雪峰鳌山成道  法眼不知亲切
    投子吞却两三  青原拈靠拂子
    青原圣谛不为  药山何不早道
    赵州东门西门  夹山水中大悟
    玄沙脚指出血  德山点烛吹灭
    宏智去来山中  南泉养得水牯
    国师试验三藏  船子垂丝千尺
    长庆卷帘大悟  岩头移取庐山
    灵默言下大悟  灌溪一杓吃了
    投子了然开悟  玄沙三种病人
    夹山耳目不到  翠微遮竿那竿
    卧龙真实人体  南岳磨砖作镜
    沩山生佛无性  大沩各住自位
    玄沙一个明珠  长沙转得自己
    赵州坐底立底  黄檗从上宗乘
    赵州庭前柏树  琅琊清净本然
    米胡还假悟否  黄檗真仪可观
    清原又恁^8□去  洞山佛向上事
    临济悟黄檗棒  洞山无情说法
    石巩捉得虚空  投子十身调御
    龙潭心要法门  曹山钁汤回避
    芙蓉家常茶饭  天童浑身似口
    南岳一物不中  龙牙洞水溯流
    道吾智不到处  香严击竹大悟
    南泉修行无力  长庆无二种语
    长沙莫忘想缘  仰山高处高平
    盘山精底割来  洞山佛麻三斤
    大沩左胁五字  深明见人牵网
    庵主溪深杓长  灵云见桃悟道
    赵州狗子佛性  洞山寒热回避
    马祖即心即佛  南泉斩却猫儿
    百丈野狐堕脱  马祖头白头黑
    鲁祖见僧面壁  马祖日面月面
    南泉拈起镰子  百丈三日耳聋
    大随劫火洞然  法眼汝是惠超
    天童只管打坐  天童身心脱落
    香严千尺悬崖  宏智失钱遭罪
    二祖心不可得  真歇豁然契悟

　　都计九十则颂一百二首。

永平元和尚颂古目录（终）
永平元和尚颂古

 　       　侍者诠慧等编
   　　 　  
　　　　　　
　　　　　　
　　　　　　

    世尊在灵山。百万众前拈花瞬目。迦叶破颜微笑。世尊告。众曰。吾有正法眼藏涅槃妙心。付属摩诃迦叶。流布将来勿令断绝。仍以金缕僧伽梨衣付迦叶春台梦觉辨花香。广示人天独饮光。山雨洗翻清削玉。岭云迸散织成章。金鳞交色皱文浪。黄鸟飞声乱断肠。百万任他空举首。头陀直下已知芳。
    
三界唯心

    山川纵是有云遮。尽地无心徒算砂。莫待龙门三级浪。任他鹫岭一枝花。
    般若多罗尊者。以无价宝珠问三王子曰。此珠圆明。有能及此否。菩提多罗曰。此是世宝未足为上。于诸宝中法宝为上。此是世光未足为上。于诸光中智光为上。此是世明未足为上。于诸明中心明为上。此珠光明不能自照。要假智光光辨于此。既辨此已即知是珠。既知是珠即明其宝。若明其宝宝不自宝。若辨其珠珠不自珠。珠不自珠者。要假智珠面辨世珠。宝不自宝者。要假智宝以明法宝。然则师有其道。其宝即现众生有道心宝亦然。
    眼睛突出初相见。光彩^6□摇照会逢。点瞎回头穿九曲。智珠谁克讨灵踪。

初祖九年面壁

    少林一坐仅经年。举目无亲雁唳天。拨草瞻风人莫笑。有蛇惊出可齐肩。
    二祖大师因有居士问祖曰。弟子身缠风恙。请和尚忏罪。祖曰。将罪来。与汝忏。居士良久云。觅罪不可得。祖曰。我与汝忏罪竟。宜依佛法僧住。
    罪犯弥天无觅处。弥天罪犯好便宜。忽然个里重相见。一道清风撩乱吹。
    三祖大师因有沙弥道信。年始十四。来礼祖曰。愿和尚。慈悲乞与解脱法门。祖曰谁缚汝。曰无人缚。祖曰。何更求解脱乎。信于言下大悟。服劳九载。
    凤子凤生不是兼。龙儿龙乳未为添。要知辘辘回回意。筋斗翻来直下拈。
    大满禅师逮夜密诣碓坊。问能居士曰。米白也否。能曰白也未有筛。大满于碓以杖三击之。能即以箕米三簸入室。
    夜深眼活自相见。佛是西天老比丘。师子神威资返掷。象王行处转狐踪。
    六祖到法性寺寓止廊庑间。暮夜风扬刹幡。闻二僧对论。一云幡动。一曰风动。往复酬答曾未契理。祖曰。可容俗流辄预高论否。直以风幡非动动自心耳。
    风幡动处眼花新。各说异端动转亲。古佛犹忘仁者动。人心动转不回身。
    古人曰。明明百草头明明祖师意。
    欲结不留千万里。处门内未待他明。无情易失动容路。病耳犹悲夜雨声。
    次海兄韵举。船子和尚嘱夹山曰。他后直须藏身处没踪迹。没踪迹处莫藏身。吾在药山三十年。秖明此事（二首）游刃亡牛谁手段。三条四赤或相违。清潭似镜鱼无去。彼此如空鸟独飞。
    不期遭毒通身死。可惜眉毛无一茎。非我非他非了别。忽然忘却向来行。
    大安禅师问百丈曰。学人欲求识佛。何者即是。百丈曰。大似骑牛觅牛。安曰。识后如何。百丈曰。如人骑牛至家。安曰。未审始终如何保任。百丈曰。如牧牛人执杖视之不令犯人苗稼。安自兹领旨。
    朝雾薄时尚湿衣。夕阳落处远山飞。吟成雪月梅花引。画得牧童晚照归。
    云岩扫地次沩山云。太驱驱生。岩云。须知有不驱驱者。沩云恁^8□即有第二月也。岩竖起扫帚云。是第几月。
    谁人扫地更看月。秃帚放光透大虚。千万月中重此月。纵云第二又何初。
    赵州示众云。汝若一生不离丛林。十年五载兀坐不道。无人唤你作哑汉。
    百草竞头穷赤骨。一生再活作功夫。几来遮里几经岁。玉石转疏渊有珠。
    石霜在大沩充米头。一日在米寮内筛米。大沩云。施主物莫抛撒。石霜曰。不抛撒。大沩于地上拾得一粒云。汝道不抛撒。这个什^8□处得来。石霜无对。大沩又云。莫欺这一粒子。百千粒从这一粒生。石霜曰。百千粒从这一粒生。未审这一粒从什^8□处生。大沩呵呵笑归方丈。晚后上堂云。大众米里有虫。
    那里得来这一粒。为他未道得高才。百千万粒无摸索。这里有虫吃尽来。
    雪峰岩头二人。同到鳌山阻雪之次峰问岩头曰。如何即是。岩曰。它后若欲播扬大教。一一从自己胸襟流出将来与我。盖天盖地去。峰言下大悟。便礼拜起来连声叫曰。今日始是鳌山成道。今日始是鳌山成道。
    夜来土地功夫错。怪石奇岩怨恨多。今日鳌山成道也。一枚魔死一枚魔。
    法眼禅师因参琛禅师问。上座何往。法眼曰。逦迤行脚去。琛云。行脚事作^8□生。法眼云不知。琛云。不知是最亲切。法眼豁然开悟。
    腾腾了了又腾腾。行脚何关曲直绳。若缺大成方一寸。其知弥少二三升。
    投子因僧问。月未圆时如何。投子云。吞却两三个。僧云。圆后如何。投子云。吐却七八个（二首）。
    莹砖莹镜莹天汉。锁断烟云道未周。直想秋中非有月。月中本自得中秋。
    圆后未圆同一月。不曾比类夜明珠。两三七八任吞吐。万古灵光满五湖。
    青原问石头。你从甚处来。石头曰。曹溪来。青原乃拈拂子云。曹溪还有这个^8□石头曰。非但曹溪。西天亦无。青原曰。子莫曾到西天否。石头曰。若到即有也。青原曰。未在更道。石头云。和尚也须道取一半。莫全靠希迁。青原曰。不辞向汝道。恐已后无人承当（二首）。
    十字街头论内外。隔窗未离即明窗。空枯水老风无相。想料石人见大邦。
    但知拈起未为中。未会放行不见风。道半靠全更一骨。莫教两老片言通。
    青原问六祖曰。当何所务即不落阶级。祖曰。汝曾作什^8□。青原曰。圣谛亦不为。祖曰。落何阶级。青原曰。圣谛尚不为。何阶级之有。祖深器之。
    掀回地轴天关转。寒谷春来向桃源。山竹雪深风折节。清波直透水残痕。
    蕴山问云岩。海兄更说甚^8□法。岩云。有时升堂众方集。以杖打下复召大众。众回首却云。是甚^8□。药山云。何不早道。岩于是大悟。
    错服药山还毒手。摩身恼裂恶风云。肉虽千斤智无寸。昔恨君兮今慕君。
    僧问赵州。如何是赵州。州曰。东门南门西门北门。僧云。不问这个。州曰。你问赵州^8□。
    赵州因有一僧问。为道东西南北门。四点频成州似四。大疑何处是乾元。
    华亭船子和尚云。垂丝千尺意在深潭。离钩三寸速道速道。夹山拟开口。师便以篙撞在水中。因而大悟。
    京口高声知鼻直。华亭翻浪道将休。江波才尽金鳞跳。一曲何深三点头。
    玄沙拟过岭。到岭脚指破血出来。忽有省。遂回雪峰不参诸方。
    手忙脚乱指头破。血滴滴飞大地红。水瘦云穿空摸索。依摸象骨不西东。
    德山一夕于室外默坐。龙潭问。何不归来。山对曰黑。龙潭乃点烛与德山。山拟接。龙潭便吹灭。德山大悟乃礼拜。龙潭曰。见什^8□。德山曰。从今向去不疑天下老和尚舌头也。
    辨道功夫虽可歇。老婆为汝道绳绳。真龙爱处真龙现。一段风光吹纸灯。
    宏智禅师颂曰。来来去去山中人。识得青山便是身。青山是身身是我。更于何处着根尘。师因续韵。
    山中人可爱山人。去去来来山是身。山是身兮身未我。更寻何处一根尘。
    南泉示众云。王老师自小养得一头水牯牛。拟向溪东牧。不免食国王水草。拟向溪西牧。不免食国王水草。不如随分纳些些总不见得。
    浮鼻为舟山水封。驴前马后未耕农。莫教结草违人意。且入千峰及万峰。
    西天大耳三藏到京云。得他心慧眼。代宗皇帝敕令与慧忠国师试验。三藏才见师便礼拜立于右边。国师问云。汝得他心通耶。对曰。不敢。国师曰。汝道。老僧即今在什^8□处。曰和尚是一国之师。何得却去西川看竞渡。国师再问。汝道。老僧即今在什^8□处。曰和尚是一国之师。何得却在天津桥上看弄猢狲。国师第三问语亦同前。三藏良久罔知去处。国师叱曰。这野狐精他心通在什^8□处。三藏无对。
    子期未至伯牙恨。当晓德云集此中。万谷非他心路绝。可怜佛是野狐通。
    船子和尚问夹山云。垂丝千尺意在深潭。离钩三寸子何不言。
    千尺丝纶谁抛却。随波逐浪不曾留。短长施去重栽竹。曲直用来几换钩。纤月离云龙府曙。古弓浮水养家幽。谛观钓尽金鳞意。江静风恬道欲休。
    长庆问灵云。如何是佛法大意。云曰。驴事未去马事到来。庆如是往来雪峰玄沙三十年间。不明此事。一日卷起帘忽然大悟。
    孰磨去日颜如玉。一老回时鬓似霜。纵卷破帘偷月色。我缨且可濯沧浪。
    僧问岩头。如何是祖师意。头曰。移取庐山来。向汝道（二首）。
    如面片心随节转。齐身头角示齐肩。青山运步非人力。莫道近前被我牵。
    庐山移取庐山来。向道谁知半口开。未审岩头还坐却。不同三界竞崔嵬。
    五泄灵默禅师谒石头。先自约曰。若一言相契我即住。不然便去。石头知是法器即垂开示。默不领其旨。告辞而去。至门石头呼之云。阇梨默回顾。石头曰。从生至老只是这个。更莫别求。默言下大悟。
    一言可惜大无端。去住任他且自观。生死悠悠虽未晓。回头转脑不相于。
    灌溪禅师住后上堂曰。我在临济爷爷处得半杓。末山娘娘处得半杓。共成一杓吃了直至如今饱饇饇。
    相逢毒手浑身苦。算数眉毛有几茎。怨自怨他犹未恨。鲁连一箭更多情。
    投子青和尚。执侍大阳三年。大阳一日问师曰。外道问佛。不问有言不问无言。世尊良久。如何青拟对。阳掩青口。青了然开悟便乃礼拜。阳曰。汝妙悟玄机耶。青曰。设有也须吐却。时资侍者旁立曰。青花严今日如病得汗。青回顾曰。合取狗口。
    纵虽掩口何如鼻。设有未吞吐岂劳。为子代师宗派远。青天使电激星旄。
    玄沙有时垂语曰。诸方老宿尽道。接物利生。且问汝。只如盲聋哑三种病人。汝作^8□生接。若拈槌竖拂。他眼且不见。共他说话耳。又不闻口复哑。若接不得。佛法尽无灵验。
    随人虽异非三两。各说其端绝触乖。医术任他千万品谁将名字上门牌。
    夹山曰。目前无法意在目前。不是目前法。非耳目之所到。
    突出眼睛千万个。翳飞南北绝根柢。一朝落尽再提掇。满树鹧鸪日里啼。
    清平问翠微。如何是西来的的意。翠微曰。待无人即向汝说。清平良久曰。无人也请师说。翠微下禅床。引清平入竹园。清平又曰。无人也请和尚说。翠微指竹曰。遮竿得恁^8□长。那竿得恁^8□短（二首）
    无人道得西来意。园竹为他说向渠。到此尚生长短计。岂知潘士倒骑驴。
    增冰积水二非初。日月岁时各以余。陌上茴香多少味。西川附子自心虚。
    卧龙问了院王。先师道。尽十方世界是个真实人体。你还见僧堂^8□。主曰。和尚莫眼花。龙云。先师迁化肉犹暖在。
    花中开眼先春馥。眼里现身非二三。冷暖任他霜与露。亲疏难辨水将潭。
    南岳问马祖云。大德坐禅图个什^8□。祖曰。图作佛。南岳乃取一塼。于祖庵前石上磨祖遂问。师作什^8□。南岳云。磨作镜。祖云。磨塼岂得成镜耶。南岳云。坐禅岂得作佛耶。祖曰。如何即是。南岳云。如人驾车。车若不行。打车即是。打牛即是祖无对。又示云。汝学坐禅为学坐佛。若学坐禅。禅非坐卧。若学坐佛。佛非定相。于无住法。不应取舍。汝若坐佛。即是杀佛。若执坐相。非达其理。祖闻示诲。如饮醍醐（二首）
    磨砖作镜谓功夫。举镜为塼人岂图。瞒点迭成明白里。方圆铸像自依模。
    纵名铁汉岂塼镜。杀佛未生坐佛降。坐卧经行皆即是。南山云起雨西江。
    沩山云。一切众生无佛性。
    玲珑自拨数回转。展事投机犹似迟。人死心销生有面。神头鬼眼几痴疑。
    仰山问大沩云。百千万境一时来作^8□生。沩云。青不是黄长不是短。诸法各住自位。非于我事。仰乃作礼。
    且道威音已前事。万山竹裂杜鹃啼。高飞燕子泥梁上。买帽相头还一齐。
    玄沙因僧问。和尚有言。尽十方世界是一个明珠。学人如何得会。沙云。尽十方世界是一个明珠。用会作^8□。沙来日却问其僧。尽十方世界是一个明珠。汝作^8□生会。对曰。尽十方世界是一个明珠。用会作^8□。沙曰。知汝向黑山鬼窟里作活计。
    虽照如今还照古。可疑此事少根荄。方圆长短无边际。内外中间不一崖。
    长沙因僧问。作^8□生转得山河大地归自己去。沙云。作^8□生转得自己归山河大地去。
    山河亲转山河力。自己元来少大才。如向所归谁不定。一疑猜了一疑猜。
    赵州和尚示众云。才有是非纷然失心。还有答话分也无。有僧出拊侍者一下曰。何不祗对和尚。州便归方丈。后侍者请益。适来僧是会不会。州云。坐底见立底。立底见坐底。
    不问程途行蓦直。碧空随顺白云飞。盖知洞彻回天力。顽石点头坐立归。
    黄檗尝问百丈。从上宗乘如何指示于人。百丈据座。檗曰。后代儿孙将何传授。百丈曰。我将为你是个人。便归方丈。
    证去传来从上祖。一生参学事何空。破颜面目灵山昔。温至得髓少室中。
    赵州因僧问。如何是祖师西来意。赵州云。庭前柏树子。僧曰。和尚莫以境示人。赵州云。吾不以境示人。僧曰。如何是祖师西来意。赵州云。庭前柏树子（二首）。
　　无根柏树大虚悬。祖意西来彻后先。古佛守株枝叶落。只留贞实饱风烟。
    有僧问道赵州老。只道庭前柏树枝。端的之言虽是妙。但恨祖师来意迟。
    僧问琅琊。清净本然云何忽生山河大地。琊云。清净本然云何忽生山河大地。
    春松秋菊顺时节。盖地盖天现镜空。竹影扫除尘转积。月穿潭水各融通。
    米胡令僧问仰山。今时人还假悟否。山曰。悟即不无。争奈落第二头何。僧回举似胡。胡深肯之。
    正编易辨今人悟。空劫已前自己踪。将错等闲虽就错。东西付嘱密相逢。
    黄檗舍众入大安精舍混迹劳侣。扫洒殿堂。时斐休相国入寺烧香。因问黄檗曰。真仪可观高僧何在。檗朗声云。在什^8□处。公当下有省。
    壁面人将人面壁。共言何在欲相知。虽然一等笑开口。破雪梅花密上枝。
    清原和尚因僧问。如何祖师西来意。原云。又恁^8□去也。
    来又恁^8□去恁^8□。分明记取莫痴疑。回回露露近前问。为汝当头钳一槌。
    洞山示众曰。体得佛向上事。方有些子语话分。僧便问。如何是语话。山云。语话时阇梨不闻。僧云。和尚还闻不。山云。待我不语话时即闻。
    见语知人须似面。三端直是舌锋书。道成羽翼自然就。逢我以来深敬渠。
    临济在黄檗会中。三年行业纯一。首座劝励。令问佛法的的大意。二度致问三度吃棒。往问大愚。有过无过。愚云。黄檗恁^8□老婆为汝得彻困。更来这里问有过无过。济言下大悟曰。元来黄檗佛法无多子。大愚撮住云。这尿床子适来道有过无过。如今却道黄檗佛法无多子。你见什^8□道理。速道速道。济于大愚胁下筑三筑。大愚拓开云。你师黄檗。非于我事。济辞大愚却回黄檗。
    棒头明眼强相见。胁下怜儿块未销。为汝老婆心切切。风颠水逆几迢迢。
    洞山参云岩问。无情说法什^8□人得闻。岩云。无情说法无情得闻。山曰。和尚闻否。岩云。我若得闻。汝即不闻吾说法也。山云。若恁^8□即某甲不闻和尚说法也。岩曰。我说汝尚不闻。何况无情说法也。山乃述偈呈云岩曰。也大奇也大奇。无情说法不思议。若将耳听声不现。眼处闻声方得知。
    无情说法无情会。墙壁莫教草木春。凡圣含灵非己分。山河日月及星辰。
    石巩问西堂。汝还解捉得虚空^8□。西堂曰。解捉得。石巩曰。你作^8□生捉。西堂以手撮虚空。石巩曰。你不解捉虚空。西堂曰。师兄作^8□生捉。石巩把西堂鼻孔拽。西堂作忍痛前声曰。大杀拽人鼻孔。直得脱去。石巩曰。直得恁地捉始得。
    中间树子属谁去。南北东西内外边。兄弟相逢论父业。一牵地矣一牵天。
    投子因僧问。如何是十身调御。投子下禅床叉手而立。又问。凡圣相去多少。投子亦下禅床叉手而立。
    养儿令大作家贼。古记新条在戒奸。稍下禅床才拨动。差珍异宝更斑斑。
    龙潭禅师作饼为业。礼天皇和尚出家。皇谓云。汝执侍吾。已后为汝说心要法门。凡经一载潭曰。来时和尚许说心要法门。至今未蒙指示。皇曰。吾为汝说来久矣。潭曰。何处是和尚为某说。皇曰。你若不审我则合掌。我若坐时汝则侍立。汝擎茶来吾为汝受。潭良久。皇曰。见则便见。拟思即差。潭乃大悟。
    这个是谁谁是我。似来似去水中波。千年八百田将主。师资心要龙与蛇。曹山因僧问。时节恁^8□热。向甚处回避。山曰。向钁汤炉炭里回避。僧曰。钁汤炉炭里如何回避。山云。众苦不能到。
    秋期渐近月光冷。萤火频飞逐火星。再向红炉要一匝云来峰顶水生瓶。
    芙蓉楷和尚参投子乃问。佛祖言句家常茶饭。离此之外别有为人言句也无。子曰。汝道。寰中天子敕。还假尧舜禹汤也无。楷欲进语。子以拂子槭楷口曰。汝发意来早有三十棒也。楷即开悟再拜便行。子曰。且来阇梨楷不顾。子曰。汝到不疑之地耶。楷以手掩耳。
    佛祖家常茶饭粗。为修优礼奏寒笳。便行掩耳无穷意。十八拍成曲更加。
    天童和尚云。浑身似口挂虚空。不问东西南北风。一等与他谈般若。滴丁东了滴丁东。
    浑身是口判虚空。居起东西南北风。臣寺玲珑谈已语。滴丁东了滴丁东。
    南岳让禅师参六祖。祖问云。从什^8□处来。让曰。嵩上安国师处来。祖云。是什^8□物与^8□来。让罔措。于是执侍八年。方省前话乃告祖曰。怀让会得当初来时。和尚接某甲。是什^8□物与^8□来。祖云。你作^8□生会。让云。说似一物即不中。祖曰。还假修证否。让云。修证即不无。染污即不得。祖云。只此不染污。是诸佛之所护念。汝亦如是。吾亦如是。乃至西天诸祖亦如此。
    料理物子来。等闲离嵩岑。弄风生见云起。味虎啸爱龙吟。一向功夫八年练金。脱体脱体委也未。说似不中尘曷侵。直至如今虽得妙。毗婆尸佛早留心。
    龙牙问洞山。如何是祖师意。洞山曰。待洞水溯流即向汝道。牙从此始悟厥旨。
    五两高超云水际。先天后地使风帆。忠言逆耳重相报。莫恨老爷语不凡。
    道吾与云岩侍立药山次山曰。智不到处。切忌道着。道着即头角生。智头陀作^8□生。吾便出去。云岩问药山曰。智师兄为什^8□不祗对和尚。药山曰。我今日背痛。是他却会。汝去问取。云岩即来问。吾曰。师兄适来。为什^8□不祗对和尚。吾曰。汝却去问取和尚。云岩临迁化时。遣人送辞书到。吾展书览之曰。云岩不知有。悔当时不向伊道。虽然如是。要且不违药山之子。
    灼然道着眉毛落。异类中行鹘臭衫。日下孤灯光失照。壶中日月未曾咸。
    香严因沩山曰。汝生下为婴儿时。未辨东西南北。当此之时与吾说。看严下语并说道理。并不相契。便入武当山。忠国师旧庵基卓庵。一日并净道路。因弃砾击竹响。于时忽然大悟。
    终日虚心待凤臻。一丛丛竹却成邻。雄鸣^2□吼闻无拍瓦砾传言枯木人。南泉因至庄。偶庄主预备迎奉。泉曰。老僧居常出入不与他知。何夙排辨。至于如是。主曰。昨夜土地神相报。泉曰。王老师修行无力。被鬼神觑见。侍者便问。既是大善知识。为甚却被鬼神觑见。泉曰。土地前更下一分饭着。
    不与他知自有分。神头鬼面又殷勤。修行无力至如是。出入居常元绝群。
    长庆有时云。宁说阿罗汉有三毒。不说如来有二种语。不道如来无语。只是无二种语。保福曰。作^8□生是如来语。庆曰。聋人争得闻。保福曰。情知汝向第二头道。庆云。作^8□生是如来语。保福云。吃茶去。
    不说德声三两种。木人本自木人孙。如来语是如来语。更有一聋记已言。
    长沙因竺尚书问。蚯蚓暂为两段。两头俱动。未审佛性在阿那个头。沙云。莫妄想。书曰。争奈动何。沙云。会即风火未散。书无对。沙却唤尚书。书应诺 。沙云。不是尚书本命。书曰。不可离却即今祗对有个第二个主人公也。沙云。不可唤尚书作今上也。书曰。与^8□则总不祗对和尚。莫是弟子主人公否。沙云。非但祗对。不祗对老僧。从无始劫来。是个生死本。乃示颂云。学道之人不识真。祗为从来认识神。无始劫来生死本。痴人唤作本来身。
    欲论佛性两头动。风火散时全体寒。生死从来无定主。等闲莫说此言端。仰山一日随沩山开田。仰山问曰。遮头得恁^8□低。那头得恁^8□高。沩云。水能平物。但以水平。仰云。水也无凭。和尚但高处高平低处低平。沩山然之。
    山前一片闲田地。上下高低任草料。欲算方圆料曲直。东西南北一青苗。盘山尝因于市肆行。见一客人买猪肉。语屠家曰。精底割一片来。屠家放下刀子。叉手云。长吏那个是不精底。山于言下有省（二首）。
    十字街头曾失脚。岂期白日见红颜。精神恼乱尘埃底。佛法自元不等闲。
    十字街头人买肉。讨精一片丈夫雄。血痕还入东君手。乃见盘山花自红。
    僧问洞山守初和尚。如何是佛。山云。麻三斤。
    洞山佛是麻三斤。还有恩深怨亦深。要见海枯终彻底。始知人死不留心。
    大沩示众云。老僧百年后。向山下作一头水牯牛。左胁书五字。云沩山僧灵祐。此时若唤作沩山僧。又是水牯牛。唤作水牯牛。又是沩山僧。某甲且道。唤作什^8□即得。仰山出礼拜而去。
    大沩耕道在山下。唤作牛僧俱未平。且道如何他是处。徒劳寂子强安名。深明二上座因到淮河见人牵网。有鲤鱼透出。深曰。明兄俊哉。一似个衲僧。明曰。虽然如此。争似当初不撞入网罗好。深曰。明兄缺悟在。明至半夜方有省。
    淮河流水到深明。跳出金鳞本命生。此命如无归九折。悄然不见大波行。雪峰山畔有一僧卓庵。多年不剃头。自作一柄木杓去溪边陷水吃。时有僧问。如何是祖师西来意。庵主曰。溪深杓柄长。僧归举似雪峰。峰云。也甚奇怪。虽然如是。须是老僧勘过始得。峰一日同侍者将剃刀去访他。才相见便问。道得即不剃汝头。庵主便将水洗头。峰便与他剃却。
    有人问着西来意。木杓柄长溪转深。欲识个中无限意。松风一弄没弦琴。
    灵云因见桃花悟道。有颂曰。三十年来寻剑客。几回叶落又抽枝。自从一见桃花后。直至如今更不疑。举似沩山。山曰。从缘入者永不退失。汝善护持。玄沙闻曰。谛当甚谛当。敢保老兄未彻在（二首）。
    古曾误入桃源客。两眼看花一动枝。更步都忘那畔事。将何酬答大家疑。
　　艳阳桃李蓝朱色。百世春时同本枝。贱近不愚须贵远。老兄未彻又何疑。赵州因僧问。狗子还有佛性也无。州曰有。僧曰。既有为什^8□却撞入这个皮袋。州曰。为他知而故犯。有僧问。狗子还有佛性也无。州曰无。僧曰。一切众生皆有佛性。狗子为什^8□却无。州云。为伊有业识在（二首）。
    全身狗子全身佛。个里难论有也无。一等卖来还自买。莫忧折本又偏枯。
    有无二佛性。不造众生命。虽似酪或苏。犹如灭尽定。
    洞山因僧问。时节恁^8□热。向甚处回避。山曰。向寒热不到处回避。僧曰。作^8□生是寒热不到处。山曰。寒时寒杀阇梨。热时热杀阇梨。
    寒热来时撒手行。眉毛落尽丧虚名。太平本是将军致。莫使将军见太平。
    
马祖曰即心即佛

    忽忘独步来时路。回首那能滞此中。几度卖来还自买。为怜山竹引清风。
    南泉一日东西两堂争猫儿。泉见遂提起云。道得即不斩。众无对。泉斩却猫儿为两段。泉复举前话问赵州。州便脱早鞋。于头上戴出。泉云子若在恰救得猫儿（二首）。
    南泉有道再三行。赵老风流设陷坑。也识死猫尊贵者。长扶话柄断疑情。
    池阳提起猫儿道。道得猫生否不生。且道南泉听也未。两堂云衲一雷声。
    百丈参次有一老人。常随众听法。众退老人亦退。忽一日不退。丈遂问。面前立者复是何人。老人曰。某甲是非人也。于过去迦叶佛时。曾住此山。因学人问。大修行底人。还落因果也无。某甲答他曰。不落因果。后五百生。堕野狐身。今请和尚代一转语。贵脱野狐身。遂问曰。大修行底人。还落因果也无。丈云。不昧因果。老人于言下大悟。作礼曰。某甲已脱野狐身（二首）。
    修行不落其因果。鬼窟现前非老狐。鬼窟之中还一转。山河忽化证前途。
    可怜迦叶一尊佛。堕落野狐五百生。耳底倒闻师子吼。舌边长断等闲鸣。
    马祖因僧问。离四句绝百非。请师直指某甲西来意。大师云。我今日劳倦。不能为汝说。问取智藏去。僧问藏。藏曰。何不问和尚。僧曰。和尚教来问。藏曰。我今日头痛。不能为汝说。问取海兄去。僧问海。海云。我到这里却不会。僧举似大师。大师云。藏头白海头黑。
    离四句之绝百非。有僧请益自精微。若非选佛场中士。谁见海藏直指挥。
    鲁祖宝云禅师寻常见僧来便面壁。
    吾师独步转身路。数见僧来绝异同。设欲为君谈得半。还教面壁失他功。马祖不安时有僧问。和尚近日尊候如何。祖云。日面佛月面佛。
    江西曾有佛。日月以为面。何事未相备。围棋逢敌手。
    南泉一日在山作务。有僧过。问南泉路向什^8□处去。泉拈起镰子云。我这茅镰子三十文钱买得。僧曰。不问茅镰子三十文钱买。南泉路向什^8□处去。泉云。我如今使得正快。
    水云暂到上南泉。不待岭头见好缘。昔日若非聋耳客。风流争得及斯年。
    百丈再参马祖。祖举拂子。丈曰。即此用离此用。祖挂拂子于旧处。丈侍立。少顷祖曰。你已后鼓两片皮如何为人。丈取拂子举起。祖云。即此用离此用。丈挂拂子于旧处。祖便喝。丈后谓黄檗曰。我当初被马师一喝。直得三日耳聋。
    被他一证见无身。谁识条条拈得新。误入其家遭毒酒。皱眉恋慕旧时亲。
    大随因僧问。劫火洞然大千俱坏。未审这个还坏也无。随云坏。僧云。恁^8□则随他去也。随云。随他去。
    披毛戴角同他去。劫火洞然不转头。墨穴死灰消息断。谁能向此问因由。
    惠超问法眼。如何是佛。眼云。汝是惠超。
    唤作惠超穷腊春。惠超回首镜无尘。良哉法眼拈来用。一语未终佛变神。
    天童和尚曰。我个里不用烧香礼拜念佛修忏看经。祗管打坐始得。
    放自手头不敢拈。是非抛却失将得。龙蛇混杂似龙蛇。浑坐蟠身元羽翼。
    天童和尚曰。参禅者身心脱落。
    弄来木杓风波起。恩大德深报亦深。纵见海枯寒彻底。莫教身死不留心。
    香严一日谓众曰。如人在千尺悬崖。口衔树枝脚无所蹈。手无所攀。忽有人问如何是西来意。若开口答丧身失命。若不答又违他所问。当恁^8□时且作^8□生。时有招上座出曰。上树时即不问。未上树时如何。严笑而已。
    丧身失命死中活。簸弄娘生两片皮。欲答即酬无别事。那须节外更抽枝。
    宏智禅师初参丹霞。霞问。如何是空劫已前自己。智曰。井底虾^8□吞却月。三更不借夜明帘。霞曰。未在更道。智拟议。霞打一拂子曰。又道不借。智忽悟作礼。霞云。何不道取一句子。智曰。某甲今日失钱遭罪。霞曰。未暇得打。你且去。
    风流卖尽图人买。夜月出山更到窗。河内失钱河里觅。在江叫者歇休江。
    二祖大师问初祖。我心未宁。乞师与安。祖云。将心来。与汝安。云觅心了不可得。祖云。我与汝安心竟。
    了了了时无可了。玄玄玄处是粉纭。寻他道畔错逢己。被水引来稍不云。
    真歇禅师参丹霞入室。霞问。如何是空劫时自己歇拟对。霞曰。你闹在且去。一日登钵盂峰豁然契悟。径归见霞方侍立次。霞掌曰。将谓你知有。师欣然拜之。
    相兼臭恶恼虚空。遮地盖天要透通。再向上关相架构。元来走马钵盂中。

永平元和尚颂古（尾）
