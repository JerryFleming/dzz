大正藏 No. 1792 佛说盂兰盆经疏
　　唐 宗密述


　　2卷


　　佛说盂兰盆经疏上

　　　　充国沙门宗密述
　　始于混沌。塞乎天地。通人神。贯贵贱。儒释皆宗之。其唯孝道矣。应孝子之恳诚。救二亲之苦厄。酬昊天恩德。其唯盂兰盆之教焉。宗密罪衅早年丧亲。每履雪霜之悲。永怀风树之恨。窃以终身坟垄。卒世蒸尝。虽展孝思不资神道。遂搜索圣贤之教。虔求追荐之方。得此法门。实是妙行。年年僧自恣日。四事供养三尊。宗密依之修崇。已历多载。兼讲其诰。用是未闻今因归乡。依日开设道俗耆艾。悲喜遵行。异口同音。请制新疏。心在松柏。岂慢乡闾。式允来情。发挥要道。
　　稽首三界主。大孝释迦尊。累劫报亲恩。积因成正觉。将永锡众类。应请演斯经。欲使背恩人。咸能酬罔极。我今所赞述。愿众圣冥加。自他存殁亲。离苦常安乐。
　　将解此经。先开四段。一教起所因。二藏乘所摄。三辨定宗旨。四正解经文。初中复四。一酬宿因故。二酬今请故。三彰孝道故。四示胜田故　初教起所因(四)　初酬宿因者。悉达太子。不绍王位。舍亲去国。本为修行得道报父母恩。然菩萨用心。不务专己。故开盂兰法会。以福自他二亲。此经所兴。本意如此。二酬今请者。谓大目犍连因心之孝。欲度父母。报乳哺之恩故。出家修行。神通第一。观见亡母。堕饿鬼中。自救不能。白佛求法。佛示盆供。救母倒悬。繇爱其亲。施及一切故。为道俗弟子。请佛留此法门。酬目连所请。即是说经之繇致也。三彰孝道者。复有其二。一通明孝为二教之宗本。二别明二教行孝之同异。初通明中。且明儒教。以孝为本者。谓始自天子。至于士人。家国相传。皆立宗庙。虽五孝之用。则别而不行之。源不殊故。开宗明义。章中标为至德要道。道德以之为体。教法繇是而生。何有君子。而不务本。既为天经地义。须令企及俯从。虽论礼坏乐崩终诃衣锦食稻。甚哉孝之大也。圣人之德。又何以加于孝乎。次释教以孝为本者。然一切佛。皆有真化二身。释迦化身说。随机权教。舍那真身说。究竟实教。教者。经律也。经诠理智。律诠戒行。戒虽万行。以孝为宗。故我卢舍那佛。最初成正觉时。便说华严大经。菩萨大戒。又经标云。尔时释迦牟尼佛。初坐菩提树下。成无上正觉已。初结菩萨波罗提木又。孝顺父母。师僧三宝。孝顺至道之法。孝名为戒。亦名制止。涅槃亦云。奇哉父母。生育我等。受大苦恼。满足十月。怀抱我身。既生之后。推干就湿除去不净。大小便利。乳哺长养。将护我身。以是义故。应当报恩。随顺供养。上通明二教以孝为本竟。次别明二教行孝之同异者。于中初明其异。后显其同。初谓生前侍养异。后谓殁后追思异。侍养异者。儒宗则慎护发肤。扬名后代。故乐春不出。曾子开衾。释教则祝发坏衣。法资现世。故优陀通信。净藏回邪。是谓为善不同。同归乎孝。殁后异者。复有三异。一居丧异。儒则棺椁宅兆安墓留形。释则念诵追斋荐其去识。二斋忌异。儒则内斋。外定想其声容。释则设供讲经资其业报。三终身异。儒则四时杀命。春夏秋冬。释则三节放生施戒盆会。良繇真宗。未至周孔。且使系心今知礼有所归。不应犹执权教。且福之大者。莫大于施。生是释梵之本因。类天地之大德。今杀彼祭此。岂近仁心。是若可忍。孰不可忍。虽云祈福。实是立仇。自徇虚名。殃于神道。问父母生于余趣。则可改祭为斋。如堕鬼中。宁无飨祀。答黍稷非馨。苹蘩可荐。应知禴祭。胜于杀牛。况鬼神等差。岂皆受飨。上明异竟。次显其同者。复有其二。初明存殁同。后明罪福同今初约纪孝行章中五句之文以辨其同。即摄于生前殁后也。一居则致其敬者。儒则别于犬马。释则举身七多。二养则致其乐者。儒则怡声下气温清定省等故。有扇床温席之流。释则节量信毁分减衣钵等故。有割肉充饥之类。三病则致其忧者。儒中如文帝先尝汤药。武王不脱冠带。释中如太子以肉为药。高僧以身而担。四丧则致其哀者。儒有武丁不言。子皋泣血。释有目连大叫调御舁棺。五祭则致其严者。儒有荐笋之流。释有饷饭之类。但以至教未来难弘报应。故先且立于祭法。令敬事于神灵。神灵则父母之识性。足显祖考之常存。既形灭而神不灭。岂厚形而薄神乎。余如前辨。上来存殁同竟。次辨罪福同。罪同者。儒则条越五刑。犯当五摘而恩赦不该。释则名标七逆。戒黜七遮而阿鼻定入。福同者。儒则旌于门闾上天之报。释则莹于戒德净土之因。上来总彰孝道竟。第四示胜田者。喻如世间人。欲得仓廪中五谷丰盈岁岁不乏者。必须取谷麦种子。以牛犁耕于田地而种之。不种则竭尽也。法中亦尔。以悲心敬心孝心为种子。以衣食财帛身命为牛犁。以贫病三宝父母为田地。有佛弟子。欲得藏识中百福庄严生生无尽者。须运悲敬孝心。将衣食财帛身命。给济敬养于贫病三宝父母。名为种福。不种即贫穷无福慧。入生死险道。谓种福之田名为福田。如种谷之田名谷田也。然种子有精新干焦。田有肥浓确瘦。如悲敬孝心有恳切闲缦。贫有浅深。病有轻重。佛有真化。化有住世入灭。法有大小。教有权实。僧有持毁。父母有现生七世。一一配肥瘦之田。昭然可见。今盂兰供会具三种肥田。故云胜也。谓佛欢喜日。供养自恣净戒大德。敬田胜也。报父母恩。恩田胜也。父母在厄难中。悲田胜也。为欲示此胜田故。说此经也。二藏乘所摄。第二藏乘所摄者。藏谓三藏。乘谓五乘。三藏者。一修多罗。此云契经。契者契理契机。经者。佛地论云。贯摄为义。谓贯穿所应知义。摄持所化生故。此教于三学中诠于定学。二毗奈耶。此云调伏。调谓调练三业。伏谓制伏过非。此教诠于戒学。三阿毗达磨。此云对法。法谓涅槃四谛。对谓对向对观。其能对者。即是妙慧。此教诠于慧学。然经是化教。开诱化导也。律是制教。制约行业也。论则推征。解释经律之意也。今此盂兰盆据其名题。即化教摄。属于经藏。据其义意亦制教摄。属于律藏。五乘者。乘以运载为名。五谓人天声闻缘觉菩萨。此五力有大小。载有远近。一人乘。谓三归五戒。运载众生越于三涂生于人道。其犹小艇才过溪涧。二天乘。谓上品十善。及四禅八定。运载众生越于四洲达于上界。犹如小船越小江河三声闻乘。谓四谛法门。四缘觉乘。谓十二因缘法门。皆能运载众生越于三界。到有余无余涅槃。成阿罗汉及辟支佛。皆如大船越大江河。五菩萨乘。谓悲智六度法门。运载众生总超三界三乘之境。至无上菩提大般涅槃之彼岸。如乘舶过海也。今此经者。谓是人天乘所摄。在小乘藏中。三辨定宗旨。三辨定宗旨者。此经以孝顺设供。拔苦报恩为宗。今以二门分别。一释行相。二配句数。初者为目连。本为孝诚欲酬恩德。力所未及故先出家。是以始得六通。便观三界见其亡母生饿鬼中。虽饷香饭旋成猛火。悲号投佛。佛教设于盆供。拔冥途身脱一劫苦。不辜生育大报劬劳。细详经旨备斯四义。二配句数者。有四四句。一孝顺两字。自有四句。一孝而非顺。如三牲之养等。二顺而非孝。如病索禁忌之食而即供。欲行非为之事而不谏等。三亦孝亦顺。谓有隐无犯。三谏而随顺色。观志三年无改。四非孝非顺。如水中葬父之类。二以孝顺设供。相对复为四句。一孝顺非设供。如董黯王祥等。二设供非孝顺。为己求福而修斋等。三俱是。即盂兰盆会。四俱非。谓逆而悭也。三以孝顺对拔苦。亦为四句。一孝顺非拔苦。谓董永等。二拔苦非孝顺。谓救他人之苦。三俱是。即兰盆会。四俱非。谓逆小之人也。四以孝顺对报恩亦为四句。一孝顺非报恩。护发肤不骄危非法不言等。二报恩非孝顺。扶轮报一餐修行报施主等。三俱是。盂兰盆会也。四俱非。谓辜恩逆人。今修此一门。即圆四行所得功德何可校量。实繇境胜心强彻于神理故也。

　　佛说盂兰盆经疏上终



　　佛说盂兰盆经疏下

　　　　充国沙门宗密述
　　四正解经文(二)。正解经文于中复二。初释题目。二解本文。初释题目。
　　佛说盂兰盆经　此经总有三译。一晋武帝时。刹法师翻云盂兰盆经。二惠帝时。法炬法师译云灌腊经。应此文云。具饭百味五果汲灌盆器香油锭烛等故。三旧本别录。又有一师。翻为报恩经。约所行之行而立名故。今所释者。即初译也。义净三藏云。颁自我口畅之。彼心以教合机。故称佛说。盂兰是西域之语。此云倒悬。盆乃东夏之音。仍为救器。若随方俗应曰救倒悬盆。斯繇尊者之亲魂沈闇道。载饥且渴命似倒悬。纵圣子之威灵无以拯其涂炭。佛令盆罗百味式贡三尊。仰大众之恩光。救倒悬之窘急。即从此义以立经名。经者正名为线。义曰契经。线能贯华。经能持纬。谓所诠之义似纬似华。能诠之文能持能贯。今顺此方典诰。是以目之为经。借义助名。仍加契字。此释符佛地论。二义中贯穿之义。杂心论五义中结鬘之义也。二解本文。解本文分三。一序分。三正宗分。三流通分。以三分之兴。弥天高判冥符西域。今古同遵。初序分中诸经多有二序。一证信序。谓如是之法我从佛闻。标记说时说处分明。大众同闻非谬。以为证据令总信受。经无丰约非信不传。繇是经初必须证信。故智度论云。说时方人令生信故。二发起序发明信起正宗之法。如净名宝盖法华毫光之类。然证信亦云通序。诸经皆同故。亦云经后序。佛说法时而未有故。发起亦云别序。诸经各别故。亦云经前序。佛先自发起。方说正宗故。初证信序。
　　闻如是一时佛在舍卫国祇树给孤独园　则佛临灭度时。阿难请问四事。佛令置此言也。所问四事佛一一答。谓一依四念处。二以戒为师。三默摈恶性比丘。四一切经初。皆云如是我闻一时佛在某处与某处若干人俱。诸经多具六种成就。文或阙略义必具之。谓一信二闻三时四主五处六众。六缘不具教则不兴。必须具六。故云成就。今经阙于列众也。又闻成就为初异余经者。各是译人之意。谓或云如是之法我从佛闻。或云我于佛边闻如是法。皆是指法之词也。不云我者。意彰圣人皆证无我理故。余经有者。即阿难自指五蕴假者。不同情计之我。亦无过也。闻谓耳根发识听彼外声。次云如是者。信成就也。夫信者言是事如是。不信者言是事不如是。故肇公云。信顺之词也。一时者。师资合会说听究竟。总名一时。简异余时也。谓如来说经。时有无量。不能别举。一言略周故但云一。诸方时分延促不定故。总言一时。然诸经中不指定时指定处者。有解招难故不用之。今详其意。以处则不过十六国中。游化住止之处而有其数。易为标指。时则年月春秋寒热昼夜寅卯须臾等时。变异迅速积数无量。不可说录。难为标指故。佛者梵语佛陀。此云觉者。谓觉了真妄性相之者也。觉有三义。一自觉我空。简异凡夫。二觉他法空。简异二乘。三觉满俱空合于本觉。名究竟觉。或名大觉妙觉。简异菩萨。在舍卫等者。处成就也。真谛记云。住处有二。一境界处。谓化在俗之流。二依止处。谓统出家之众。初即舍卫。后即祇园。婆沙论云。举舍卫者。令远人知。举祇园者。令近人知。舍卫此云闻物。谓具足财宝之物。多闻解脱之人。远闻诸国故。义净三藏译金刚经。云名称大城。祇树等者。即祇陀太子所施之树。给孤长者所买之园。祇陀此云战胜。波斯匿王太子也。生时王与外国战胜因以为名。给孤独者。是臣之号。本名须达多。此云善施。谓给孤独。即是善施。又常行施故名善施。乡人美之号给孤独。然园是须达所买。树是祇陀所施。园总树别。先合标园今以礼别尊卑故。树先园后。西国呼寺为僧伽蓝摩。此云众园。以佛教东流初至中国。止鸿胪寺宾异域僧僧既渐多。散置别馆。存其本号皆曰寺焉。其买园施树者。涅槃经说。须达长者为儿聘妇。诣王舍城。因见佛发心。请入舍卫说法。佛令舍利弗随归先拣住处。择得祇陀太子之园。长者问买。太子戏云。侧布黄金满即卖之。长者便欲交付。太子云。是戏言。共请断事之人断之。彼断令依先语。长者载金侧布。唯少一隅。太子见其不惜财宝。知佛殊胜。遂施所余之地置立门屋。施园中树以为林荫。二人共成精舍请佛居之。故云祇树等也。阙众成就者。但文略也。如无常经等。然有其时。必具徒众故。经末云四辈弟子欢喜奉行。二发起序(六)。发起者。此经既以孝顺拔苦为宗故。托救母之缘而为发起。文分为六。第一目连道满。第二知恩欲酬。第三攀慕遍寻。第四得见所在。第五痛哭往救。第六恶习现前。初目连道满。
　　大目犍连始得六通　此人姓大目犍连。唐言菉菽氏。彼国上古有仙。常食菉豆。尊者是彼之种族也。名尼拘律陀。即树名也。尊者二亲因祭此树神而生尊者。故名此也。是王舍城中辅相之子。时人贵其种。所以称其氏。始得六通者。始即是初。初得圣道便度二亲。本因亲而修道故也。道虽无异本愿各殊。故诸圣者不必皆尔。六通者。一神境通。智证神境故。亦名如意通。身如其意欲往即到故。二天眼通。三天耳通。谓能见能闻若近若远。障内障外色声等故。四宿命通。能知宿世本生本事故。五他心通。谓于定散漏无漏心。一切能知故。六漏尽通。谓身中漏尽而能知故。六皆无拥故总名通。二知恩欲酬。
　　欲度父母报乳哺之恩　度谓度脱。然报恩两字。但是通标虚位。度脱正是其报。乳谓母乳。哺是嚼哺。然父母有远近。恩有轻重。报有分全。远者七世乃至多世。近者即生此身。七世者。外教所宗。人以形质为本传体相续。以父祖已上为七世故。偏尊于父。佛教所宗。人以灵识为本。四大形质为灵识所依。世世生生皆有父母。生养此身。已去乃至七生所生父母为七世也。然寄托之处。惟在母胎。生来乳哺怀抱亦多是母。故偏重母。是以经中但云报乳哺之恩也。乃至多世者。于中偏取归依佛已来所有生身父母。能生我身修道器故。诸佛成道之时。多生父母皆相会遇。闻法获益。恩有轻重者。此生父母最重。余渐轻也。报有分全者。侍养一生为分。度脱多生为全。故经云。左肩担父。右肩担母。遍行大地。亦不能报恩。故知此生所报为分。设同孟宗董黯董永之类。亦为分也。今经云。欲度父母者。意令得道。明其全也。若总不报。便是不孝罪人。况加逆事。且泛论一切人恩。华严经云。不知恩者多遭横死。观佛相海经云。有恩不报。是阿鼻因诸恩尚然。况于父母。父母之恩无可校量。故诗云。蓼蓼者莪匪莪伊蒿。哀哀父母生我劬劳。乃至无父可怙无母可恃。出则衔恤入则靡至。父兮生我。母兮鞠我。抚我畜我。长我育我。顾我。复我。出入腹我。欲报之德昊天罔极。故三藏云。父母义高天地恩深巨海。是以系仰顾腹之恩。思答劬劳之德。父母恩重经云。父母怀抱含笑未语和和弄声。饥时须食非母不哺。渴时须饮非母不乳(云云)。计论母恩昊天罔极。呜呼慈母云何可报(云云)。至于行来东西邻里井灶碓磨。不时还家。母忽心惊。两乳流出。即知我儿家中忆我。即便还家。问详此经文浅朴。偏诫贫贱之流何也。答君子自孝故。偏诫小人。又君子有箪瓢之贫。何妨确磨等事。又偏叙艰勤之语。始彰鞠养之劳耳。又云。其儿遥见母来。或在栏车摇头弄脑。或复曳腹随行呜呼向母。母为其子曲身下就。长舒两手摩拭尘土。呜和其口。开怀出乳。以乳乳之。母见儿欢。儿见母喜。二情相交恩爱慈重。莫复过是(云云)。既生长大朋友相随。梳头摩发欲得好衣覆盖其身。敝衣故破父母自著。新好绵帛先与其子。至于行来官私急疾。倾心南北。逐子东西。横簪头上。子渐长大。为与索妻。得他女子父母转疏。私房室内共相语乐。父母年老气力衰微。终朝至暮不来借问。或复父孤母寡独守空房。犹如客人寄止他舍。常无恩爱。或无襦被寒冻苦辛。厄难遭之太甚。年老色衰多饶蚤虱。夙夜不卧长吟叹息。何罪宿愆。生此不孝之子。或时呼唤。嗔目惊怒尽不从顺。妇儿骂詈低头含笑(云云)。帝释梵王诸天人民。一切众会。闻经欢喜发菩提心。号哭动地泪下如雨。评曰。细思其事诚哉是言。或有母不如此儿不如彼者。百中无一也。良繇众生无始无明迷真执妄。既根本颠倒故。枝末一一皆然。祸哉凡愚。云何可度。三攀慕遍寻。
　　即以道眼观视世间　观求生处是天眼通。繇证道而得故云道眼。世间有二。谓三界是器世间。六道是有情世间。然尊者丧亲之日犹是凡夫。不知父母生于何道。今成圣果力。可追求故。以天眼上下观视于三界处寻六道身。得通便观。故云即也。四得见所在。
　　见其亡母生饿鬼中。不见饮食皮骨连立　本观世间俱寻父母。父生乐处不假施劳。既非经宗故此不述。母生鬼道已属三涂。复在饿中。是鬼之极苦。拔济苦者唯盂兰盆。发起正宗意在斯也。生饿鬼中是异熟果。酬引业故。不见饮食是等流果。酬满业故。是悭贪业之果也。皮骨连立是增上果。准正理论。鬼本住在此洲之下五百繇旬。纵广亦尔。有琰魔罗界。从此展转散取余方。人间一月为一日。乘此积月积年寿五百岁。然鬼有三种。一无财鬼。以无福德不得食故。二少财鬼。少得净妙饮食故。三多财鬼。多得净妙饮食故。此三种鬼复各有三。无财三者。一炬口鬼。谓火炬炎炽常从口出。繇是前生烧坏村栅焚炙贤良。以此求财堕于地狱。从地狱出堕此鬼中。故正法念经云。若人贪嫉枉夺人财。破人城郭杀害抄掠得财。奉王大臣。转增凶暴。堕炽然饿鬼中。二针咽鬼。谓头大如山。咽如针孔。繇于破斋夜食盗窃众僧之食故。故斋法清净经云。目连路逢数百万鬼。头如大山等。三臭口鬼。谓口中腐臭自恶受苦。以多贪名利自是非他。赞叹恶人毁谤贤善故。据此三种。宁吞铁丸不食信施。少财三者。一针毛鬼。毛利如针行便自刺。为贪利故。妄行针炙及刺畜生。但为求财不愈疾故。二臭毛鬼。毛利而臭自拔受苦。繇于贩卖猪羊烹宰鹅鸭。汤烂刀剥楚痛难堪。地狱罪终堕斯鬼趣。三大瘿鬼。咽垂大瘿自决啖脓。繇嫉妒于人常怀嗔恨故。多财三者。一得弃鬼。谓常得祭祀所弃食故。繇于罪多福少少施多悭。弃掷之物方惠施故。二得失鬼。谓常得巷陌所遗食故。以于现财常生悭著。疑欲失者而方舍故。三势力鬼。谓夜叉罗刹毗舍阇等。所受富乐类于人天。或依树林。或住山谷。或居灵庙或处空宫。形竖而行。属于鬼趣。此等变化多端者。繇于因地罪福不精苦乐之因相杂作故。付法藏传说。僧伽耶舍比丘。游大海边见妙宫殿。其家锁二鬼等。今尊者之亲。是无财鬼中炬口鬼也。又有处说。饿鬼有三种。一外障。得遇水时即见有人执刀仗等而障碍故。二内障。口有火炬。或咽如针故。三无障。见河是猛火。或食粪秽。或自割身肉食啖等。今尊者之亲当内障也。上来诸鬼皆繇自心因行所招。果报必应。譬如影响繇于形声。虽父母至亲不相替代。故诸智者宜各励心。傥遇善缘不应空过。一朝去世谁为修崇。纵托子孙七分获一。况无孝子。悔恨何追。且浊世凡流鲜怀仁孝。唯忧妻子。岂念幽灵。贫贱者迫以饥寒。富贵者荒于财色。设能追福厌课者多。竭力罄心万中无一。世途目击岂不昭然。故恩重经云。夫妻和合同作五逆。彼时呼唤急速走使。父母之语十唤九违。不相从顺骂詈嗔目。生存尚尔。殁后可知。自既不仁。儿岂能孝。故昔有送父林野。乃持舆回归。以古观今虽途迹异而心同也。五恸哭往救。
　　目连悲哀。即以钵盛饭往饷其母　悲哀者。生育恩重如上所陈。死别隔生忽然再见。纵使颜容仍旧亦可啼泣悲伤。况睹鬼形皮骨连立。喉中烟焰腹里空虚。苦似倒悬命唯喘息。岂不能碎身擗踊竭气号啕。恨罪逆之偷安。痛慈亲之受苦。经标总意但曰悲哀。细察当时何疑不尔。故三藏科云摧恸。释云。感激彻于骨髓。号叫动于天地。钵饭往饷者。母既气绵夕漏厄在朝饥。饥而且渴。理须救济。济此之急饭食为先。故以钵盛饭持饷于母。六恶习现在。
　　母得钵饭便以左手障钵右手揣食食未入口化成火炭遂不得食　境随心变。果藉业成。饿因未除饱缘宁致。鬼是炬口。食近口而炽然。水作坚冰。冰近汤而确耳。即知神力不禁业力。除饥要且除悭。故六通往饷而招殃。百味盆罗而致苦。大哉业熟可思者焉。今左手障钵悭恐余侵。右手揣食贪于自给。悭贪猛盛如此现行。饭食劣缘若何充济。故化为火不得食也。上来序分竟。二正宗分(二)。正宗分文分为二。初目连悲陈苦厄。二如来广示因缘。初目连悲陈苦厄。
　　目连大叫悲号涕泣。驰还白佛具陈如此　子急告父。臣急告君。自力不如。理宜投佛。弟子勤观四谛。已证三明。可以反覆山河。回转日月。岂料母萦极苦。命若到悬。竭其孝诚尽其神变。而竟不能令除恶报暂济饥肠。所以叫泣奔还。备申哀恳　二如来广示因缘(八)。如来广示因缘。且依三藏大分八段。第一彰母罪深。第二明子德劣。第三斥邪无力。第四显正有能。第五许以救方。第六示其正法。第七孝子领悟。第八慈母获益。初彰母罪深。
　　佛言汝母罪根深结　有经中说。定光佛时目连名罗卜。母字青提。罗卜欲行。嘱其母曰。若有客来娘当具膳。去后客至母乃不供。仍更诈为设食之筵。儿归问曰。昨日客来若为备拟。母曰。汝岂不见设食处耶。从尔已来五百生中悭悭相续。故云罪根深结。罪谓身口之业。根谓悭贪之心。多生相续为深。交固难解为结。从悭所起皆是罪业。非唯彼时一度妄语。谓悭贪是苦根。所作是苦业。饿鬼是苦果。为三事也。若准十重戒中。悭亦是业。唯贪为根。起罪业故。问五百生悭为人为鬼。答人鬼相间。造受相资。若唯人身不名恶报。若唯鬼身不应造业。或亦为畜于理无妨。但悭习不除即名相续。问目连自定光佛世已来。所生之母不一。如何偏救彼之青提。答青提与目连缘深。今生复为其母。但救此身所生之母。非谓救彼远世青提。余论云云。皆为未达　二明子德劣。
　　非汝一人力所奈何　汝母悭心。悭于一切。时经多世。事历多人。岂汝一人力可济拔。三斥邪无力。
　　汝虽孝顺声动天地天神地祇邪魔外道。道士四天王神。亦不能奈何　三藏云。纵汝感天灵于上界。激地祇于下方。纵摄邪魔横罗外道。统六合以同一家。总八部以为一众。并其神力亦不奈何。外道道士者。外道中之道士也。简内道中之道士。佛教初传此方。呼僧为道士故。四天王者。毗沙门等护持世界者也。四显正有能。
　　当须十方众僧威神之力乃得解脱　三藏云。一缕不能制象。必假多丝。一人不能除业。必资众德。今详前后经文。以邪正一多相对乃有四句。一正而非多。此不能救故。前非汝一人奈何。二多而非正。亦不能救。即前神祇邪魔外道等也。三亦多亦正。方可救拔。即十方僧也。四不多不正。居然不可。故无经文。五许以救方。
　　吾今当说救济之法。令一切难皆离忧苦　今当说者。正是许词。救济法者。是所许事。令一切等者。千钧之弩。不独为鼷鼠发机。三界之尊。岂偏令汝母离苦。六示其正法。示正法于中分二。初教孝子献供之法。后教众僧受供之仪。初复有五。一定胜时。二发胜意。三设胜供。四赞胜田。五获胜益。谓自恣日为胜时。如春阳之月孝心为胜意。如精新种子百味五果等为胜供。如好牛犁以之供养。如能耕垦贤圣为胜田。如膏腴之地。存亡父母六亲眷属。乃至七代离苦生天为胜益。如千箱万斛秋收冬藏。经文意势。岂不然乎。智者详之。如指其掌。初教孝子献供法(五)。一定胜时。
　　佛告目连十方众僧七月十五日僧自恣时　梵语僧伽。此云众和合。谓若众而不和。如群商群吏及军众等。不名僧宝。若和而不众。如二人同心之类。亦非僧宝。众而和合为福之因。方名僧宝。和合者。此有六种。谓身和同。事语和同。默意和同。忍戒和同。修见和同。解利和同均也。儒说小人君子。或和或同。今释子比丘和而同也。今云十方者。法无限局岂隔亲疏。众僧者。唐梵重标译人之拙。七月十五日者。前三月夏安居竟故可自恣。自恣有三日。或十四十五十六。今举中间也。此剩僧字。去之又句阙。亦是译人之失也。何不云共自恣时。自恣者。自己之过恣他所举。谓一夏安居九旬加行。不阶四果亦得四禅。佛设教门本意如此。正像末法僧等皆然。虽后五百岁。亦有持戒修福者故。然将超苦海谨护浮囊。犹恐当局者迷。必藉旁观得失。纵不断惑证果。还希罪灭福生故。褊袒于众中白大德长老。或见我过。或闻我罪。或疑我犯。恣任所举。哀愍语我。我当忏悔。如此则身心清净。犹如琉璃。禅定解脱或有之矣。供养此者力用可知。岂不拔济先亡资熏现在。故三藏云。比丘受岁之日。大众自恣之时。僧多获道于四果。故能济厄于七代。二发胜意。
　　当为七世父母及现在父母厄难中者　当为者。能救之心。七世下所救之境。约境明心故云胜也。七世者。所生父母。不同儒教取上代祖宗。厄难中者。通于存殁。殁则地狱鬼畜。存则病痛枷禁。皆名厄难。七世父母虽似转疏。皆是生我修道之器。既蒙鞠育岂负深恩。故三藏云。天地覆载。既无惮于劬劳。幽显沉沦。理合答于罔极。三设胜供。
　　具饭百味五果汲灌盆器香油锭烛床敷卧具。尽世甘美以著盆中供养十方大德众僧　具饭百味者。总标也。如人盛馔盘筵邀命宾客唯云吃饭。故饭为总统于百味。百者大数非定一百。五果者。一核果。如枣杏桃李等。二肤果。如瓜梨柰椹等。三壳果。如胡桃石榴等。四糩果。如苏荏等。五角果。如菱豆等。上皆舌所尝也。汲灌盆器者。沐浴等所用。并下床敷卧具。皆身所觉也。香者鼻所嗅也。油锭烛者照燎等。用眼所见也。亦可香油涂身。亦属身摄。西域如此。尽世甘美者。亦属舌也。上来于五欲境中唯阙声也。尽世之言。详其意趣。有二种尽。谓富贵则尽世所有。有即须求。贫贱则尽力所及。及则须觅。即知不定少多之物。但在竭尽其心。亦类彼享于克诚馨于明德也。著盆中者。译经讹错。如何床等可置盆中。应云著盂兰盆供会之中也。供养二句者。正明行也。据经本意。但以可受用物。供养大德之僧。不必雕镂金玉剪割缯彩高耸栏架等也。故三藏云。汝须物华四事盆美八珍。历十方而运想。澄一心而供养。四赞胜田。
　　当此之日一切圣众。或在山间禅定。或得四道果。或在树下经行。或六通自在。教化声闻缘觉。或十地菩萨大人权现比丘在大众中。皆同一心受钵和罗饭。具清净戒圣众之道。其德汪洋　初二句约人赞时而总标。末二句以威仪赞人而总结。中间人法有其五对。但文不次。谓处有山间树下对。证有四果六通对。行有自利利他对。学者戒定对。人有大小对。亦名权实对。又总束之不出人法。谓三学三乘对也。从初至四果禅定也。次从或在下至自在教化智慧也。皆同下三句净戒也。三乘即声闻缘觉十地大人也。皆同一心是意和合。谓受供时皆同运惭愧殷重心慈悲报恩救济心。人虽位有凡圣德有优劣。而所运心一而无异。故云同也。受钵和罗饭者。钵中饭也。梵云钵多罗。此云应量器。和字讹也。今时但云钵者略也。经题云盆。即是钵也。译时随俗。题之云盆。盆之与钵皆是器故。故三藏释题翻为救器。此一句经正明自恣大德受盂兰盆供也。五获胜益。
　　其有供养此等自恣僧者。现世父母六亲眷属。得出三涂之苦。应时解脱衣食自然。若父母现在者。福乐百年。若七世父母生天。自在化生入天华光　此一唱经有两节意。初一半者。蒙悲愿之力而离苦。后一半者。蒙慈愿之力而得乐。乐中有存亡之异。初云此等自恣僧者。指前五对所说也。现世父母者。生此身父母也。非谓未亡名为现世。故指得益云出三涂。其现在未亡之父母下。自有文云福乐百年是也。不应重举三藏错会。故作异释甚非文意。六亲者。父母兄弟夫妻。眷属者。一切姻戚通于表里。出三涂解脱者。总名离苦也。衣食自然者。且翻三涂生于人天。故属拔苦之文。亦可得乐属于后也。若父母下明存亡得乐。文相可知。天华光者。天上妙华光明也。略指快乐之相矣。二教众僧受供养仪。
　　时佛敕十方众僧。皆先为施主家咒愿。愿七世父母。行禅定意然后受食。初受食时先安在佛前塔寺中佛前。众僧咒愿竟便自受食　此中前半净三业。后半具三宝。前中咒愿口业。禅定意业。受食身业。后中塔前是佛。咒愿是法。受食是僧。从他受而后食。法律如此。即受字亦属法也。塔者边国讹语。正云窣堵波。此云高显处。此中意通殿塔。塔安舍利。殿安佛像。七孝子领悟。
　　时目连比丘及大菩萨众。皆大欢喜。目连悲啼泣声释然除灭　净业既成必知离苦。观因验果声响不差。故喜而止啼也。如处世刑狱嘱大力人。财赌既行其心已喜。八慈母获益。
　　时目连母。即于是日得脱一劫饿鬼之苦　目连闻经且是受教施设盆供。合在余时。今说经次。便云脱饿鬼者。译经阙略也。应于正宗终处叙结集家文云。尔时目连闻是。是法已至七月十五。施设盆供。供自恣僧已。其母即于是日得脱一劫饿鬼之苦。则文义俱显矣。故三藏云。孝子既献供于此晨。慈母乃除殃于是日。大哉圣力速疾如斯。其饿鬼受苦年劫时分待检叙之。三流通分。流通分有三。一申请。二赞请。三答请。一申请。
　　目连复白佛言。弟子所生母。得蒙三宝功德之力众僧威神之力故。若未来世一切佛弟子。亦应奉盂兰盆救度现在父母乃至七世父母。可为尔不　说此语时。亦是设供之后。非一席之事。至毕钵罗窟。方始总集为经也。目连爱其亲而及他人。如颍考叔谏庄公也。二赞请。
　　佛言。大善快问。我正欲说。汝今复问　初句标赞大善快问者。深契圣心。后二句释所以。以正欲说即遇问词。机感相投潜通密应。故言快问。佛本意者。欲说孝道最大故。拔苦事重故。盂兰法胜故。世尊睹众胜缘机熟可教化故。三答请(五)。一教起行。
　　善男子。若比丘比丘尼。国王太子大臣宰相三公百官万民庶人行慈孝者。皆应先为所生现在父母过去七世父母。于七月十五日佛欢喜日僧自恣日。以百味饭食安盂兰盆中。施十方自恣僧　虽贵贱品隔僧浴道殊。自非化生湿生。无不有父有母。慈乌鹦鹉尚解思恩。岂况人伦而不济拔。孝之利害已具玄谈。既识是非须依正道。故云应先为所生等也。据制令必为。不为即是违制。故亦当于制教。是以前判亦属律藏。然佛无悲喜。今于此日示现欢喜者。应机缘也。以佛本出世只为劝人修行。见人造恶则悲。见人修善则喜。今比丘九旬加行日满倍更恳诚。三千界中皆同如此称佛本意。宁不欣欢。此日设供其福甚矣。二教发愿。
　　愿使现在父母寿命百年无病。无一切苦恼之患。乃至七世父母离饿鬼苦。生人天中福乐无极　所修必假行门。所获必繇心愿。愿者心之乐欲。欲得存殁咸安。存者保寿于人间。常无病恼。殁者迁神于天上。永绝冥涂。行愿相资。无所不利。三教常作。
　　是佛弟子修孝顺者。应念念中常忆父母。乃至七世父母。年年七月十五日。常以孝慈忆所生父母。为作盂兰盆施佛及僧。以报父母长养慈爱之恩　是佛弟子修孝顺者。反明非佛弟子及不孝顺。孝即任不设盆供也。念念常忆者无终始也。长养是事。慈爱是心。故前起行及发心愿以报之也。余文可解。三藏云。父母结爱。既念念不去心。孝子报恩。须年年不绝供。四劝受持。
　　若一切佛弟子。应当奉持是法　智度论云。信力故受。念力故持。今云奉者。即受之义。应当者。勖此二力。五喜而奉命。
　　时目连比丘四辈弟子。欢喜奉行　四辈者。僧尼士女。或云。人天龙鬼。疑故两存。然凡厥生灵皆依恃怙。故父母恩均于天地。此虽至孝不得其门。今受神方信知灵验。必能除七世之厄难。报二亲之劬劳。自知心有所之。是以欢喜承命。

　　佛说盂兰盆经疏下终

　　盂兰经疏。唐圭峰禅师。会孝道要言以注经。广明释门真孝。令学者得报亲之方。不落异解傍岐。入佛最上乘也。故历代高僧。于自恣日诱诸缁素。设盂兰会作度亲筏。实遵此经疏耳。庆与徐序东孝廉结弘法会集。诸宰官居士续梓方册。三百卷目中。适此疏未镌。李太仆捐资镂板。余检阅南北藏。文句不同。今依云栖大师定本刻之。大师分科节目别出手眼。但南北较讹多不能书。谨跋数语。令观者不独识文句异同。或因指见月。得佛大孝报恩之旨。是所愿矣。　贵州赤水雪山沙门继庆跋

　　疏主传略(案孝衡钞传灯录二本节要)

　　终南山圭峰宗密禅师。果州西充县人也。姓何氏。唐建中元年生。髫龀通儒书。冠岁探释典。元和二年将赴贡举。偶造遂州道圆和尚法席。欣然契会。遂求披削。当年进具。传契心印。又遍访名能。广乎知见。著述圆觉华严涅槃金刚起信唯识盂兰盆法界观行愿经等疏钞。并集诸宗禅言。为禅源诠。及酬答书偈议论等。总百余卷。并传于世。文宗太和中。诏入内赐紫。累问法要。朝士倾慕。寻请归山。至会昌元年正月六日。于兴福塔院坐灭。四众哀泣喧野。奉全身于圭峰。茶毗得舍利数十粒。明白润大。藏之石室。世寿六十二。僧腊三十四。宣宗追谥定慧禅师。塔曰青莲。尝有偈云。作有义事。是惺悟心。作无义事。是狂乱心。狂乱随情念。临终被业牵。惺悟不繇情。临终能转业。

