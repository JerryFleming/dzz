No. 2320 法相宗贤圣义略问答第四

      

此抄以十门分别

    一释名门。
    二出体门。
    三彰增减门。
    四废立门。
    五得文身地门。（已上在前卷）
    六诸部不同门。（已下在此卷）
    七显得顿渐门。
    八进退差别门。
    九义门料简门。
    十释诸妨难门。

    妨难门中释名门妨有七。余各有一妨难。但无第九料简门妨也。

法相宗贤圣义略问答第四

          释仲算撰

诸部不同门第六

    问。此门意何耶。答。辨小乘诸部所立贤圣不同。此门意也。问。何故不辨大乘所立耶。答。大乘所说诸论虽异。不过释名门所立二十七圣。故更不辨之。问。章下文既引智度论所说。何故云不辨大乘所说耶。答。彼论文非大乘之义。引阿含经文也。彼论依大品经立八辈圣者（言八辈者。四向四果也）故章云。依智度论。所立贤圣亦有差别。不知此论是何部师（云云）意云。智度论所引者。不知引何小乘部所说意也。（先德云大乘小乘部所立不同者不然也）
    问。其小乘部者何等部耶。答。虽小乘二十部所说不同。且章文出萨婆多末经二类计也。问。且新萨婆多所说何。答。总立二十七圣。但取舍不同。问。且其二十七者何耶。答。章引顺正理六十五云。福田有二。一者有学。二者无学。有学十八。谓四向三果有为七。及随信·随法·信解·见至·家家·一间·中·生·有行·无行·上流。是名十八。无学有九。谓退法·思法·护法·安住法·堪达·不动·不退·慧及俱解脱。是名为九。有学无学成二十七。
    问。此部所立与大乘何异耶。答。大乘有学之中立身证返有不立随信随法。小乘部立随信随法不立身证返有。无学之中。大乘立阿罗汉不立不退。此部立不退不立阿罗汉也。问。若尔何故略章云。小乘之中即无信解见至。遂立随信行随法行替前二名云耶。答。是章或本之不同也。有本云。小乘之中即无身证返有（云云）依此本者。略章文相□于顺正理所立也。今依即无信解见至本者。此文非萨婆多所立。出智度论所在之小乘所立也。彼论五十五卷所出之有学十八之中无信解见至有随信随法行。又无学之中无阿罗汉有不退故（至下可知。以身证返有之本为正也）
    问。末经部所立贤圣如何。答。章云。成实第二贤品说。有学十八。无学有九。学十八者。一随信行。在闻思位。二随法行。在四善根。三无相行。即前二人入见道故。此之三人中预流向。四须陀洹果。五一来向。六一来果。七不还向。不还果中开十一人。一中般。二生般。三有行般。四无行般。五乐定。六乐慧。七转世。八现般。九信解。十见得。十一身证并前七人合成十八。名有学人。无学九者。一退法相。二守相。三死相。四住在。五可边相。六不坏相。七慧解脱。八俱解脱。九不退相。（云云）
    问。信行·法行立闻思位·四善根位意何。答。彼论云。一随信行。若人未得空无我智。信佛语故随佛语行。故名随信行。是人在闻思位中正观诸法。二随法行。是人得无我智在四善根随顺法行。谓空无我。是名法行（云云）意云。声闻之人最初遇佛等教。信闻教法散心修行名随法行意也。
    问。此部之意不以利钝立信法二人耶。答。此部意不废利钝之义。故远法师章云。如彼论说。见谛道前为二人。一者信行。二者法行。钝根之人名为信行。信顺他语而起行故。利名法行。自心见法而起行故（云云）问。若尔何故依位前后立二人耶。答。闻思位根性弱劣。修慧之位根性胜于前。问。思位名假法空。四善根位名实法空。故虽依位前后立二人。且以利钝分二人也。
    问。第三无相行者如何耶。答。此二人入见道名无相行。问。何故此人名无相行耶。答。彼所证之生空理离诸相故名无相行。故成实论云。即前二人入见谛道名无相行。见灭谛故（云云）远法师云。空观相续故（云云）问。经部师不立中有。何故有中般涅槃圣耶答。彼部意云。舍欲界身向上界。两界中间有一天名中住天。此圣受彼天身般涅槃。故名中般信也。
    问。转世那含者何耶。答。远法师章云。若先世得须陀洹果斯陀含果。后转身得阿那含果。此人不入色无色界（云云）意云。于初果位经生之人。于一来果经生之人。得第三果不生上界名转世。转入见道生得不还故。具如彼章也。
    问。智度论所立贤圣何耶。答。章云。如彼论说有学十八。无学有九。有学十八者。一信行。二法行。三七生。四家家。五中间有。六现灭。七一来向。八一来果。九一种子有。十不还向。十一现般。十二中般。十三生般。十四有行般。十五无行般。十六乐定上流。十七乐慧上流。十八身证。是为有学。无学九者。同成实论（云云）问。与章所立有何异耶。答。有学之中信行·法行·中间有·现灭·现般章所不立也。又开上流为二也。信解·见至·预流向·果·不还果彼论所不立也。无学之中开不动为二。不坏相与不退相也。不立阿罗汉果也。
    问。此智度论所立中间有现般现灭三圣者如何耶。答。彼论云。有中间须陀洹。除第三余中间入涅槃（似四生家家。可寻三论远法师章）云现灭者。彼论云。有须陀洹今世烦恼尽得阿罗汉（云云）言现般者彼论云。有今世灭阿那含（云云）意云。初二本果现身有得阿罗汉者。是则初果现灭。第二果现灭。第三现灭也。今说初果现灭与第三果现灭也。
    问。何故此三果身现灭耶。答。远法师章云。有三因所以现灭。一以利根见烦恼过速疾断除。所以现般。二得圣道已。会欲界生厌苦情深。畏上界生勤修对治。是故现般。第三有人得未来禅依之断结。余禅虽得而不现前。于上二界无有作业亦无生业。是故现般（云云说不还现般之人）说初果现般云。其第一人。现修习得阿罗汉果（云云）说第二果现般云。一者现般。现身修得阿罗汉果入般涅槃（云云具义如彼章云）。
    问。既有三果现般人。何故智论不说第二果现般耶。答。以初后影中间。故不说也。问。若智度论有此人。何故寂法师章未知引何处文耶。答。智度论第五十四卷明有此文。而寂法师只见第二十三卷文。不见五十四卷文作此破耳。可谓愚中之愚也。
    问。智度论正文云何耶。答。彼论第五十五云（或本在第五十四）如是八人者。所谓见谛道中。信行（章云一信行）法行（章云二法行）须陀洹极久七世生（章云三七生）有须陀洹。今世尽得阿罗汉（章云。第六现灭云云）有家家须陀洹三世生。三世生入涅槃（章云四家家）有中间须陀洹。除第三余中间入涅槃（章云。五中间有云云）住六无间五解脱道中者。皆是须陀洹向斯陀含（章云。七一来向云云）断欲界六种结生天上。从天上来生人间入涅槃名斯陀含（章云。八一来果云云）断欲界第七分结名向阿那含（章云。名不还向）断第八分结亦名向阿那含。亦名一种子斯陀含。此间死后间生入涅槃（章云。九一种子）能断欲界一切结使故名阿那含。此间死生色无色界入涅槃。更不复来生（此人章不出之。七种那含总名故）有今世灭阿那含（章云。十下现灭云云）有中阴灭阿那含（章云。十二中般）有即生时入涅槃阿那含（章云。十三生般）有生已修起法行入涅槃阿那含（章云。十四有行般）有不勤求法行入涅槃阿那含（章云。十五无行般）有上行乃至阿迦贰吒阿那含（章云。十七乐慧上流）有生无色界入涅槃阿那含（章云。十六乐定上流）有得身证入涅槃阿那含（章云。十八身证）是名阿那含。亦名阿罗汉。阿罗汉有九种。漏尽舍命时名入无余涅槃（云云）已智度论明有此文。以是慈恩引此文也。而寂法师未见此文。忝破斥慈恩。失之甚也。说彼代造记之师。及造私记之人其数不少而不出此文。可谓君子之一失。
    问。何故慈恩只引五十四卷文不引二十五卷文耶。答。彼二十五卷文是阿含经给孤独长者品文也。即诸部小乘所引用也。故更不引载。今此五十五卷文不似大乘小乘之所立故。为令见诸部不同偏出此文耳。故章云。不知此论是何部师（云云）。
    问。寂法师所加引之智度论文如何耶。答。故文云。问曰。如佛告给孤独居士。世间福田应供养者有二种人。若有学人无学人。有学十八。无学有九。今此中何以但说八（此问意云。大品经说八辈补特伽罗。谓八辈者四向四果也。彼说持经文已有二十七圣。何故大品经唯说八辈耶言也。云云）答曰。彼广说故十八及九。今此略说故八。彼二十七圣人此八皆摄。信行法行或向须陀洹摄。或向斯陀含摄。或向阿那含摄（初是次出人。后二是超越人也）家家向斯陀含摄。一种子向阿那含摄。五种阿那含向阿罗汉。信行法行入思种道名信解见得。是信解见得十六学人摄。九种福田阿罗汉摄（云云）问。寂法师引智度论文。与慈恩所引智度论文何差别耶。答。慈恩引文七生中间有现灭现般。寂章所引之文所无也。寂章有信解见至。慈恩所引之文所无也。
    问。寂章云智度论二十三卷。而按彼卷亦无此文。何以引用耶。答。明一记云。或有论在第二十二也（云云）问。按彼论第二十二卷亦无此文。何故明一云在二十二耶。答。世流行智度论第二十第二十三俱无此文。第二十五卷有此文。依调卷之不同叙此异说了也。
    问。此智度论二十七圣。彼论实义耶。答。彼论依大品经说四向四果。为会其相违引给孤独长者之文也。故知非论实义。又慈恩章云。依智度论所立贤圣亦有差别。不知此论是何部师。（云云）
    问。寂法师所引智度论文。是给孤独长者经文也。彼经正文何耶。答。寂章云。阿含第三十卷福田经（腾记云。经字恐误。应作品字云云今案。作经字亦无失如花严十地品名十地经。亦如法花经观音品名为观音经。此亦尔也）云。尔时给孤独居士往诣佛所。稽首佛足却坐一面。白言世尊。世中为有几福田人。世尊告曰。居士。世中凡有二种福田人。云何为二。一者学人。二者无学人。学人有十八。无学有九。云何学人十八。信行·法行·信解脱·见到·身证·家家·一种·向须陀洹·得须陀洹·向斯陀含·得斯陀含身阿那含·得阿那含·中般涅槃·生般涅槃·有行般涅槃·无行般涅槃·上流色究竟。是谓十八学人。云何九无学人。思法·升进法·不动法·退法·不退法·护法·护即不退。不护则退。实住法·慧解脱·俱解脱。是谓九无学人。（云云）
    问。寂法师引此文意何。答。慈恩所引之智度论文。若引本经文欤。仍今检本经文所引已异。故不知慈恩引何文。为显其义重引此经文也。问。若尔此阿含经文与智度论所引同欤异欤。答。经文有身证。论无身证。经文亦无阿罗汉向。问。若尔何故寂章次文云案此经文义同智度（云云）耶。答。此意云。虽有少少不同而大略不违智论文。但慈恩所引者多以不同。少以相同言也。非谓无少别也。
    问。约上流有乐定乐慧。何故彼经唯说乐慧不说乐定耶。答。远法师云。上流般中有胜有劣。胜者色界得般涅槃。劣者生于无色界中方始得般。彼举胜者。是故说言至色究竟。彼问福田在色界者。有色有形得受供养为世福田为是偏举（云云）今谓。后释不然。若色界圣者受段食施者应如所释。已超段食何受供养乎。若以胜心施者。供无色之圣亦应得福。何故不说乎。故初释为正（云云远章所引之阿含经之圣次出。与寂所引经文不同）
    问。此中阿含文二十部小乘之中何部所立耶答章云。又诸部中列二十七贤圣之名。皆引给孤独长者经（云云）问。若尔二十部小乘立贤圣皆依此经者。所立同欤。答。所说皆不同。故章云。而其所引各不同者。随部异类故不同也（云云）问。二十部所立各别者。何故上文出新萨婆多末经部之所立毕。自外诸部□未见文（云云）耶。答。慈恩御意宗轮论等无十八部所立贤圣名数。故云未见文也。寂公意虽无其文。二十部所立多以不同故。以他义准说也。
    问。就新萨婆多义。何故有学之中立随信随法。不立身证返有耶。答。章云。且萨婆多。有学之中增随信行及随法行。此部意说。此之二人唯在见道十五心刹那。故入有学。修道位中既立信解·见至二人。见道位中理亦应立。大乘之中并见道前亦有此二。不唯圣位故不建立。不立七返及身证者。七返有不异预流。即预流摄。灭尽定体非学无学。是有漏故。依于无漏立有学故。是故彼部不立身证。（云云）
    问。释不说身证不还之所以引显宗论文。其何（寂公所引证也）答。寂公引彼论云。何依佛说有学福田。身证不还不显其数（问也）理亦应说。而不说者以佛亲见有学无学。由断及根有殊胜故。能生胜果名为福田。然诸不还所得灭定是有漏故。不可说言自性解脱故名清净。彼所依身犹有烦恼未永断故。不可说言相续解脱故名清净故不约彼成立有学福田（云云）问。此文意何。答。凡立福田。其田无漏令能施人得胜福也。而身证之人身未断烦恼故非自相续解脱。所得之灭定有漏故非自性解脱。无此二种解脱故非福田言也。
    问。若所得灭定有漏故不立福田者。何故立俱解脱人为福田乎。答。章云。无学位中有漏功德虽非自性解脱所收。相续解脱故名清净。由此亦能生殊胜果（云云）意云。虽所得定有漏。身离烦恼故是为福田言也。问。若尔何故雪所出之阿含经文说身证为福田耶。答。彼是一部所诵也。如此相违不可和会。上文云。而其所引各不同者。随部异类故不同也（云云）下文云。诸部相违不可和会。（云云）
    问。无学之中何故立不退不动耶。答。章云。应果之中。彼部利根开为两类。一是本性利根名为不退。二后练根所成名为不动。名九无学。大乘之中无别不退。对前三果。是故总立一种无学名阿罗流。故成九种（俱舍师义。大乘同。故不出之）

显得顿渐门第七

    问。此门意何。答。显圣者渐次得果超越得果种类此门意也。故章云。超越得果名之为顿。次第得果称之为渐（云云）问。其顿渐得果者如何。答。渐得者如上已广说。顿得果有二类。一谓凡超。二谓圣超也。
    问。凡超有几类耶。答。章云。前之三果可有超义。必非第四（云云）问。何故无超前三果得第四人耶。答。章云。以有顶惑非世间道能伏灭故（云云）意云。有顶地非为欣上厌下之所厌故。无入见道时断彼之理。所以无超前三果得第四之人云也。故灯云。以彼细故无上可欣。不为六行故不能伏。（云云）
    问。未伏惑为见道智不被断者。何故灯说超越不还断第九品我见云。虽先世道不伏我执。由意乐胜入见道位。伏与不伏一念俱断（云云）耶。答。百法显幽抄云。欲界九品惑中。前八品是伴。第九品是主也。前八品伴被已伏故。第九品主其力极弱故。虽未伏惑为见道智被断（云云）灯亦有文。今非想地九品惑。主伴俱未被伏故。无为见道智可被断之义。（云云）
    问。若无超前三果得第四人者。何故菩萨处胎经第五卷行品云。或有众生从凡夫地不同向信地法地须陀洹斯陀含阿那含取阿罗汉（云云）文既分明。岂无凡夫超前三果取阿罗汉耶。答。断障章义镜（善珠僧正造之）云。案彼经文。造行菩萨举二十五行业果报问于佛中。世尊且置过去未来行业果报。唯答如来现身行业果报。未答其余二十四行业果报。今云或有众生不向信地乃至阿那含取阿罗汉者。即二十五行中第十七行业果报也。佛既未答。谁敢通之。然准理言。彼经所说或有众生从凡夫位直取罗汉果。或有众生向阿罗汉还自堕落凡夫地等者。是权非实。引怯弱故。如本业经中净目了法财王子舍利弗等退入见夫不善法中。即其例也。斯义犹难学者应思。（云云）
    问。若无超前三果直取第四人者。何故涅槃经须跋陀罗一座从凡夫得阿罗汉耶。答。先德传云。彼先伏三空已还惑。今遇佛法始得第三果。次进断有顶地九品惑即座得应果非超前三果得第四人（云云）今案。亦可谓是超中二果得第四人也。所以者何。长阿含经云。须跋陀罗入佛法以来经四年。今佛涅槃之日得应果（云云）若依此文人密入佛法已经四年。彼时已得初果。今至涅槃会。示今日始入佛法之相。此日即得应果也。非超前三果人也。（此义权也。可勘经疏也）
    问。超预流行相何。答。章云。超预流者。异生位中用世间道。能伏欲界修所断惑一品二品乃至五品。彼依佛法正修行即入见谛者。至第十六心道类智时证预流果。名为超越。欲修断惑由世间道伏。与诸见惑一道顿断。名超预流。即用见道能离修惑前五品故。说名为超。（云云）
    问。言超越者超前果之名也。今初果既无超越果。何故名超越耶。答。依有此难更作后释。问。后释如何。答。章云。又解。预流必无超者。必无前果可超过故。诸圣教中不说预流名超越故。此解似胜。应更勘文。（云云）
    问。若尔何故有断一品五品之人耶。答。此是行超也。非果超也。今诸论立超越名。均依果超越也。故后释胜矣。又下文说超越不还云。又不还果依修道得。令见道得亦名为超（云云）准此义者。行超预流依见道故不可名超越。又了义灯云。超越人有三类。一唯超初果。二超二果。三超中二果（云云）不出超初果。故知后释为胜也。
    问。超越一来果行相何耶。答。章云。超一来者。先异生位用世俗道伏欲界修惑已。尽六品或七八品。后入见道得一来果。名超一来。此人不取预流果故超过前果。故得超名（云云）又灯云。且超初果者。谓有声闻性是利根。先凡夫时欣求上生。以□苦等之六行世道伏于欲界六识俱生迷事粗惑前之六品。乃于后时逢缘回趣求声闻果。修七方便以为加行。入见道时。一刹那中见修合断得第三果。以彼六品先已伏故。见道能断迷理之惑虽先不伏。伏彼伴类。入见道时亦一时断。（云云）
    问。超越不还果行相如何。答。章云。超不还者。先用世道伏欲修惑九品尽故。色界四地无色下三。此七地中或离一品。或复全尽。随其所应后入见谛。道类智时得不还果。不取前二果直得不还故说名为超。又不还果依修道得。今见道得亦名为超（云云）灯云。二超初二果得第三果者。谓有声闻性是利根。先凡夫时会以六行伏欲修惑九品迷事。乃至无所有处九品事惑。后入见道。先已伏者及以不伏。亦与见惑合一时断。（云云）
    问。此倍离欲全离欲人。若先生修顺决择分善根耶。答。灯第七云。未见文。而今以义准。曾种植顺决择分善。逢外道缘。或先习力。能倍全离回心趣少。即于此生入见道。何以故。若许经生方入见道。若全离欲不退上定。命终生色不得入见。若倍离欲经生。即退已伏烦恼。重引现起入见道时。何随断如余不伏。入见谛故。若未会起顺决择分。不可回心即入见道。无有一生即入圣。要三生等方入圣故。（云云）
    问。圣位超越人者何。答。章云。对法论中说。预流果有二出离。一渐二顿。出离者。谓入谛现观已。依止未至定发出世间道。顿断三界一切烦恼。品品别断唯立二果。谓预流果阿罗汉。品品别断者。顿断欲色无色三界修道所断上上品随眠。如是乃至耎耎品故（云云）问。此论文意何。答。章云。此论意说。得初果已。总束九地八十一品修断烦恼。用九无间·九解脱道能尽诸漏如刈竹断。断欲上品之道。即此能断有顶上品所有圣道。乃至下下应知亦尔。断欲六品已断上界八地六品不名一来。断欲九品上界八地九品亦尽不名不还。预流顿至阿罗汉故（云云）灯云。超中二果得第四者。谓有声闻性是利根。先于凡时不伏修惑。于七方便便伏见惑。入见道时断其三界见道惑尽。得初果已更未断修。由意乐力有堪能故。依初近分已未得根本故。总束三界六识修惑。九地之中束为九品。如欲初品。乃至有顶初品之惑合为一品。余八准此。若第六识迷理细惑。地地之中虽各九品。今并第七识俱烦恼总为一品。今第九品迷事之惑同时顿断成阿罗汉。（云云）
    问。圣法论以何为证立此超中二果耶。答。以指端经分别经为证也。问。其两经文何。答。论引指端经云。如指端经说。法所有色乃至识。若过去未来若现在。广说乃至若远若近。总此一切略为一分一团一积一旅（抄云。分团积旅如次无常苦空无我也。云云）如是略已。应观一切法是无常。一切法苦。乃至广说。依如是观但可建立初后二果（云云）亦分别经云。预流果无间即建立阿罗汉果（范云。此二经此方未翻。是大乘经也。滨记云。大小共许经也）问。此等文意何。答。预流之人未断一品修惑。起猛利加行。以九地烦恼总为九品。以欲界初品烦恼。乃至非想地初品烦恼为一品。乃至以欲界第九品。乃至非想地第九品为一品。以九无间道断三界九品惑。以九解脱道证阿罗汉。犹如刈竹节之人。以九节竹九筋齐□其节。以利刀一度刈九筋之竹初节。乃至第九度刈第九节言也。
    问。何故断三品修惑之人不成超中二果耶。答。唯识论及灯云。若小进断一品者即非此类。不能超缘作业。阙烦恼故（云云）问。意何。答。若断一品二品之者。只进成一来。不能作九无间九解脱道。所以者何。阙烦恼品数故言也。
    问。何故不成一来不还耶。答。灯云。欲六断时。并上二界各断六品故。后不息求。未出观故不得第二断欲九品时。并有顶惑亦皆断尽即得第四故不取中二。（云云）
    问。超中二果之人若依根本定断惑。为依未至定断惑耶。答。云此有二说。问。其说何。答。对法论·章·及灯云依未至定也表无表章云。依根本定唯识疏有二说。问。先依未至之义意何耶。答。断伏欲界九品修惑之人得上根本定。而今此人未伏断九品惑故依止未至也。
    问。表无表章文何。答。彼章有二处文。上文云。预流超证第四果。犹如刈竹。横断烦恼。于欲界中修道烦恼有断对治。余名远分。虽有经说依未至地得此初果。更不进修上无漏义。非定唯尔（云云）下文云。有义修道对治亦通下三无色。许超初果取第四果何废依彼虽知论文引指端经分别于理依初未至得第四果。据多分决定能故。不据容有。故亦无爽（云云）问。此章文意何。答。彼章说修道断对治依地有二义。一云。色界六地望欲界有断对治非无色。无色界唯远分对治（云云断对治者无间道也。远分对治者解脱道）二云。亦通下三无色（云云）今此第二义出超中二果也。
    问。唯识疏二义何。答。彼疏第十云。纯加行心是色界。总缘三界故。故无间道可起无色上地。如不还五地有欲界断对治故。此亦应尔应说此义。理不违也（云云）不尔但以五地得第三果。无色于下无断对治故。尚不许九无道入根本定得次第第三果。况预流者得四静虑。及三无色证超果也。于修道中未得下断惑道。不能起上断惑道故游观可尔。今依集论第三说顿出离者。入谛现观已依未至地定发出世间道。顿断三界一切烦恼。品品别断唯立二果。故依四静虑三无色不得超中二果。（云云）
    问。未断欲界第九品惑之人。未得根本定。何故第二释云依色界六地下三无色耶。答。先德传云。有人得初果已。数发有漏心。伏三空已还惑。已得上根本定。亦依上界根本定作九无间九解脱道断惑。依此一类说依根本定也。故庄法师对法疏云。得初果已作安立谛观伏现行。后以非安立谛观断种子（云云未见正文）今案。超中二果有二类。一谓不进修上无漏之人。此人依未至地断惑得果。一谓进修上无漏之人。此人依色界四禅无色下三地断惑得果。故表无表章云。虽有经说依未至地得此初果。更不进修上无漏义。非定唯尔（云云得此初果之初字。未得其意。可检之）意云指端经依不进修上无漏之人多分说依未至地。今此章依进修上无漏之人少分说依根本地言也。
    问。既未断欲界第九品惑。何故依根本地耶。答。虽未断欲界九品惑。此人极利根故。意乐别故。进修上地无漏依根本定得果故唯识疏引例云。受变易生起无漏者。岂不能得上静虑耶。乃至由意乐别故（云云）意云。初二果回心人。虽未断欲界惑。依第四静虑得变易身。如此初果之人虽未断欲界惑。依意乐殊胜。亦依根本地断惑得果言也。
    问。若尔何故对法论云依未至定耶。答。唯识疏会云。彼文立多分不能得根本定等。非必一切皆悉不得。不说唯依未至地故（云云）意云。超中二果多分依未至。少分依根本。彼论依多分说。不说唯言故。不妨少分亦依根本言也。
    问。此超中二果若有种耶。答。有三类。一谓一入观断尽九地烦恼得第四果。二谓不能一观断尽。至命终之时断尽烦恼得第四果。三谓不能一生断尽。命终之后生欲界断尽余惑成独觉之人也。故对法论云。如是补特伽罗。多于现法或临终时善辨圣旨。设不能辨。由愿力故。即以愿力还生欲界。出无佛世成独缘果（云云）问。第三人成独觉者。麟角部行之中何人耶。答。部行非麟角。意云。麟角必百劫练根修行。今此人三生六十劫故非麟角。亦从顺解脱分位回趣独觉之者或成麟角。生数多故。从决择分已上回趣之者必成部行。生数少故。
    问。唯识论说圣者之顿渐差别文何耶。答。章云。成唯识论第十卷说。一类二乘。三界九地各为九品次第别断。一类二乘。三界九地总为一聚九品别断（云云）问。此文意何。答。章云。前是次第。后是超越（云云）问。约超越有二类。所谓圣超与凡超也。今此论说何人耶。答。章云。此文且约超中二果。（云云）
    问。唯识论说圣者顿渐之中。唯说超中二果不说倍离欲等。何故章说凡超三类耶。答。为通此伏难下文云。瑜伽对法更有一种超前三果。如彼广说（云云）意云。唯识论文且约圣位说顿渐非无凡位超。瑜伽二十六·对法十三。共说超之初超之第二果。超之第三果。故具是有凡超圣超言也。问。云一种超前三果意何。答。滨记云。余三果能共渐皆离故言为一种皆超越行故（云云）意云。以渐次得果为一种。以超越得果为一类言也。然明一记云。一类超前三果者。全离欲人也（云云）此说不可依据。若尔可云超第三果。前言无用也。章上文云。超前三中。超预流者。超一来者。超不还者（云云）亦下文超前一果为利为钝（云云）答文亦出三类也。故云第三果者理不可然也。有人云。一种超前三果人者。超前三果得第四果人也（云云）此传不然。多背上下文□违义道。不可依也。
    问。四向之人超越义如何。答。章云。前之三向如三果说（云云）约第四向有二说。问。其二说何。答。一云无超义。即章云。第四向者必无超义。如阿罗汉（云云）一云有超义。即章云。超越不还起胜果道进向应果说名超者。如超不还说（云云）问。二释中以何为正耶。答。有记云。以初释为正（云云）问。若尔何故出体门说。有超阿罗汉向耶。答。义滨记云。约品超义有超越向。然无超地义。故今此云无也。（云云）
    问。后七返有是超越欤。答。章云。极七返者决定非是超前三果。其人得须陀洹果。三界修惑一毫不断。即极七返。容是次第超中二果两类人也（云云）问。此文意何。答。滨记云。于中二类。一类七生定是次第。一类七生超中二果得阿罗汉故。（云云）
    问。如何七返是超中。如何七返是次第耶。答。（可寻）今可谓。两类人者。非谓或七返超中二果。或七返次第得。下说多少进退有二说。一云超中二果也。一云次第得果也。今此两释云两类人也。问。言超越云次第意何。答。初果之人依九品惑力七返更生。其中间无断惑理证。故不立一来不还果。至第七生断上二惑之后得阿罗汉果。故言超越（云云）凡断惑之后出观止息之处立果故。今此人不断惑故不出观止息言也。又此人九品惑中前二品力受六生之后。虽不出观有止息想。所以者何。六品惑势尽故。后三品惑力有一往一来之功能。故名一来果。七生尽后不可还生于欲界。依此功能亦名不还。虽不出观依功能皆有止息故名次第人耳。
    问。家家一问若是超越。次第耶。答。章云。家家一间唯是次第。少分断惑更无超故（云云）问。信解见至顿欤渐欤。答。章云。信解见至容有次第及超前三并超中二（云云）问。超中二果已是利根也。何云信解超中二果耶。答。
    问。五种那含及身证顿渐中何耶。答。章云。中生有行无行上流身证不还。容超前三及次第者。定非超中。已离欲故。（云云）
    问。九种无学顿渐中何。答。章有二释。一云通次第超越。二云无超越人（云云）即章云。无学果中九种应果皆容次第及超前三。初超而所得故。设虽非超俱超得故又解阿罗汉果总不名超。但前三果可有超义。（云云）
  
进退差别门第八

    问。此门意何。答。辨胜劣进退·多少进退差别此门意也。
　　问。且初胜劣进退意何。答。进谓升进。转钝成利。退谓退失。退失功德也。问。就先升进有学无学练根方何。答。章云。有学无学二种圣人。俱修练根容转钝成利。如瑜伽五十七云。学无学果俱修练根。先练根者必是转钝成利名为练。故预流向定无练根。以见道中非容预故。然余三向及四住果容有练根。除利根性及不练根者。学位见至无学不动定无练根。唯上根故。学位中生·无行有行·及上流般亦不练根。以上界身不能练故。与小乘同。或可大乘上界之身亦通练根。然除中般。时间促故无练根理。学位信解及与身证容修练根。信解唯钝。身证一种通利及钝。利者非练。若钝根者容有练义。不遇缘者即不练故。极七返有·家家·一间欲经生圣。涅槃经中说为钝根理容有练。现般之人既言利根。理不论练萨婆多师。经生圣人决定无练无学果中退等五种钝根之类。慧俱二脱性通利钝。欲界身者随其所应容有练根。色界身者既无练根义。若作此释与小乘同。或可大乘通有练根（云云）问。何故萨婆多经生及上界身无练根耶。答。俱舍二十四云。经生习根极成熟故。及得殊胜所依止故（云云）意云。上故字显经生之人无练根退之义。后故字显生上界之人无练根及退之义耳。问。何故大乘云经生圣者及生上界之人练根耶。答。经生圣者亦成利根。故言练根耳。于色界圣者有二释。一云同小乘不练根。一云亦能练根。后释意云。上界中有退等种姓。故修练根言也。
    问。就后退失。几圣退失功德耶。答。章云。今大乘中。有学无学法容有退（云云）问。其言退失功德者。如何功德耶。答。章云。唯退有漏现法乐住·静虑功德·解脱胜处·及遍处等。处处论中皆有诚说（云云）问。言有学无学有退者。何等之人耶。答。章云。涅槃经中。现般之人说名利根。即据此文无学果中不动种姓。有学果中须陀洹向及与见至决定无退。以利根故。见道位中唯无漏故。所以无退。
    问。总相既尔。余圣有退耶。答。四果三向身证退等五种。及慧俱二脱皆容有退。不决定故。约七返家家一间有二释。问。其二释何。答。一云彼皆有退。二云经生圣者不退。问。二释中何正耶。答。寂法师判云。前说俱违大小乘论。是故后义于理为胜（云云）问。违如何文耶。答。俱舍二十四说经生不退。故显扬论云。利根及生转。当知无有退（云云）言生转者经生之名也。
    问。言退者。生上界人欤。将欲界人欤。答。章云。上界身者即无退理。无退具故（云云）问。其退具者何物耶。答。章云。然大乘中未见有文。依毗婆娑第六十说。如契经说。由五因缘令时解脱阿罗汉退。云何为五。一多营事业。二乐诸戏论。三好和□诤。四乐往长途。五身恒多病。由此缘故即便退失。上二界中无有此义。故无有退。进即可然（云云）问。其进即可然意何。答。小乘云。上二界中无练根。如无有退亦无有进。大乘云。无有见文故与小乘同。又云。约义云。上二界中有练根故进即可然（云云）滨记文也。问。何故大乘云不退果耶。答。章云。由前说故。于大乘中必不退果。无漏圣道永害随眠立贤圣故。（云云）
    问。小乘退何物故立退等种姓耶。小乘云。退有二种。谓种姓退·果退也。问。六种阿罗汉中谁有何退耶。答。第六种二退俱无。思等五种种姓退·果退俱有。退法一人果退无种姓退。故章云。萨婆多宗。若种姓·果皆容有退。退法种姓无退姓理。以最下故。余四种姓皆容退故。一切皆容从果退义。（云云）
    问。说此五种人种姓退果。俱舍颂云。四从种姓退。五从果非先（云云）意何。答。释论云。不动种姓必无退理。前之五种皆有退义。于中后四有从姓退。退法一种无退姓理。由此种姓最居下故。五种皆有从果退义。虽俱有退然□非先（云云）问。此文意何。答。思等四人或从思法种姓退成退法种姓。或从护法种姓退成思法种姓。或从住不动种姓退成护法种姓。或从堪达种姓退成住不动种姓。故四人有种姓退。于但退法种姓无从此下之种姓故。更不退种姓。退等五种种姓有退阿罗汉成有学言也。
    问。其虽俱有退然□非先文意何耶。答。论云。谓诸无学。先学位中所住种姓。彼从此姓必无退理。学无学道所成坚故。若诸有学。先凡位中所住种姓。彼从此姓亦无退理。世出世道所成坚故。若住此位后修练根所得思等四种种姓。彼从种姓容有退理。二先位中住思等姓。必亦无退此所得果。唯先退法有退果义（云云）问。此文意何。答。种姓有二。一先异生位住思等之人。后至学位不退思种姓。所以者何。为世间道出世道所成坚故不可摇动。言世间道者资粮·加行二位善也。言出世道者见道之位善也。二先有学位住思等之人。后至无学位不退思种姓。所以者何。为学无学道所成坚不可摇动故。言学道者修道无漏也。言无学道者尽智等也。但至无学位练退种姓始得思等种姓者可有退义。所以者何。非为学者学道所成坚故。有学准知。亦于果退如种姓退。思等为学无学道被成坚者。不退所得果至无学位。练退生始得思种姓者亦退所得果。今说有种姓退·果退者。约无学位中始是种姓说也。非说从先成所得种姓言也。
    问。然□非先文若摄退法种姓耶。答。光记有二释。一云不摄退法。一云亦摄退法（云云）故彼记云。所以不言先退法者。以先退法有退果义。故此文中言□非先。不摄退法。或可此文言□非先。从多分说。理实退法先亦退果（云云）问。此二释意何。答。初释意云。退法种姓虽学无学道被成坚。而必退所得果故。不可显非先之言。后释意云。非先之言总无所简。思等四种姓依先学无学所成竖之种姓不退果。退法一人虽学无学道被成坚退果。然而从多分说然□非先。理实退法虽有先种姓退果言也。问。章文意何。答。章意同初释也。故章云。然□非先。除退法种姓。若先学位是退种姓。后至亦从果退。若先学位住思等四。后至无学必无退理。学无学道所成坚故。若异生位住此五姓。后至学位准学无学。更不烦述。（云云）
    问。就果退。若四果俱退耶。为当何。答。章云。然说退者果容退。退阿罗汉必非预流。一来不还类亦如是。然预流果必无退理（云云）意云。阿罗汉果者容有果退。一来不还二果或退或不退。预流果必无退理言也。问。何故如此耶。答。论云。又亦无退先所得果。后所得果容有退义（云云）意云。预流先得故必定不退。一来不还若超越者。亦先得故不退。若次第者。后所得故退之。阿罗汉果后得故有退言也。故光疏云。若预流果得先得。一来不还超越证者亦是先得。后得果容有退义。若以第一果为先。即以二三四果为后。或以第二果为先。即以三四果为后。若以第三果为先。即以第四果为后。是故定无退预流果。以预流果者先得故。此中偏说。一来不还以不定故。故不别举。应知预流唯先非后。罗汉唯后非先。一来不还俱通先后。（云云）
    问。何故不退先得果退后得果耶。答。俱舍云。以见所断依无事故。以修所断依有事故（云云）问。有事无事意何。答。论有多义。今章文出第三义。故章云。见道烦恼迷谛理生。住见位中无漏智慧深达谛理极违害故更无有退。修道不然。迷事相或缘理之道不极损害。后容有退（云云）论云。又见断惑迷谛现起名无事。修所断惑迷众事生名依有事。谛理真实揩定可依。圣慧已证必无退理。事相浮伪无定可依。迷学彼惑有失念退（云云）光记云。断迷理惑所以不退。断迷事惑所以容退（云云）意云。修惑缘事相故名有事。见惑不缘时相故名无事言也。
    问。萨婆多既尔。经部师所说云何。答。章云。然经部师所说退者。与大乘同（云云）问。彼师正文何耶。答。俱舍二十五云。经部师说。从阿罗汉亦无退义。彼说应理。云何知然。由教理故。如何由教。经言。苾刍生慧断惑名为实断。又契经言。我说有学应不放逸非阿罗汉。虽有经言佛告庆喜。我说利养等亦障阿罗汉而不说退阿罗汉果。但说退现法乐住（乃至）如何由理。若阿罗汉有令烦恼毕竟不起。治道已生。是则不应退起烦恼。若阿罗汉此道未生。未能永伏烦恼种。故应非漏尽。若非漏尽宁说为应（云云本文繁故更不述）问。此文总意何。答。预流阿罗汉圣慧断必无有退。一来不还世俗道得亦可有退。无漏道断亦不退也。故正理六十八云。然经之意作如是言。阿罗汉果亦无有退。一来不还世俗道得容有义（云云）问。若尔经部大乘所说全异。何云与大乘同耶。答。今章意不取四果退不退义。只约退有漏现法乐住义边相似故作此说。非谓一切皆同无异。（腾记文）
    问。就大乘义何故说退唯在无学非有学耶。答。章云。然对法等。应果中说退现法乐。就果显说。理实现法乐。有学位中亦有退者。思之可知之。
    问。第二多少进退意何。答。得多果者名进。得少果者名退。
    问。章问云。极得少者。二十七圣。一人身中始终容得几种圣耶（云云）此问意何耶。答。就多少进退得少之退者。初从预流终至阿罗汉得几位言也。问。若尔极少得几圣耶。答。章有二说。一极七返有之人。初后得八圣。二超中二果现般之人。初后得七圣也。
    问。先极七返有得八圣者如何耶。答。章云。极少之人唯得八圣。即七返类始终容得。初预流向。次预流果。具经生故成极七返。是钝极故又成信解。超中间故成应果向。至究竟故得阿罗汉。烦恼尽故成慧解脱。经生圣者不练根故退等五中随住一姓。（云云）
　　问。就极七返有。何故唯得八圣不得所余十九耶。答。章云。是钝根故即除见至。极七返故又除家家修惑全在方成七返此人既能超中二果不得次十一。所谓一来向果。不还向果。一间·中·生·地行·有行·上流不还。及与身证。七生圣者得应果时。容有不得灭尽定者无俱解脱。是钝根故又阙不动。退等五中随住一圣。以经生圣不练根故阙余四种。是故应果。阙余六种。（云云）
    问。先已有经生圣者亦能练根之释。何故今此云不根耶。答。章云。此中所说经生圣者说不练根。且付小乘作斯解释。若大乘者亦容练根（云云）问。以何知就大乘义经生之人亦可练根耶。答。若许经生不练根者。有涅槃经二类之人俱不练根之失。故章云。涅槃经说现般之者名为利根。极七返等称为钝根。七返即是经生圣者。若不根即诸声闻无练根者。言现般既说是利根。利根之人不须更练。由此理故经生圣者亦有练根。不然即违瑜伽等说声闻有学无学二种皆有练根。（云云）
    问。出经生人练根云义意何。答。为显极七返有得八生之义未尽理出此文耳。问。云尔意何。答。上文云。退等五中随住一姓。经生圣者不练根（云云）今许经生圣者亦练根故可得十二圣。所以者何。前八加思等四故章云。若作此说。即七返有容得应果退等五种（云云）意云。若作经生之人练根之说者。七返有得退等五种故得十二圣言也。问。何故不加不动法耶。答。约极七返有钝根者作此说故。不加不动法也（诸记之中。以腾记为正。自余之记皆以误也）义滨记云。若作此说以下。若依经生圣者得练根者。亦有七返有亦得超中二果（云云）意云。说极七返有非超中二果者。约不练根也。若约练根者。即是超中二果也。极七返有得八圣无妨言也。故下文云。由此理故极少得八亦无有妨（云云）今案此记大谬。若依极七返有练根之说许得八圣者。还成自害。若许练根者。加思等四故应成十二圣。已失本意。极以误也。腾记云。若作此七返得练根之说。即此七返人至应果中。从退种姓渐渐练时。得成余思等五（云云）此记为正。明诠僧都明一大德义滨大德皆谬说也。
    问。若大乘许经生练根。何故显扬论云。利根及生转当知无有退（云云）耶。若得练根亦应有退。若有得退即违论说。答。腾记云。若约大乘亦得有退。如前已辨。然显扬论约随转说。非大乘义（云云）今谓。显扬论文只说无退不说不练根。故不成难。不可谓以不退之不进。进退异故。亦说五种退具已云。上二界不无有此义。故无有退。进即可然。（云云）意云。上二界虽无退有练根言也。故知经生之人虽无退亦有练根无妨。然腾记意义犹□远也（斌法师以显扬文难章之义。会通如此也）
    问。章次文云。亦有钝根于现身中不能练根入无余灭。由此理故极少得八亦无有妨（云云）此文意何。答。救极七返有得八圣之义也。意云。有一类极七返有人不能现身练根入无余灭故。唯住退等随一不得余种姓。是故得八圣亦无有妨言也。
    问。超中二果现般之人得七圣者何圣耶。答。慈恩章云。超中二果不是七返。是现般摄。约现般说。故成七种（云云）又下文云。现般得七义准思之。或本云。是现般摄。亦是一间（云云滨记意有亦是一间四字）不出七圣名。若依下寂法师解者。预流向预流果。阿罗汉向阿罗汉果。信解见至之随一。退等六中随一。慧解脱也。
    问。超中二果云现般一间之意何。答。对法论云。如是之人。多于现法或临终时善辨圣旨。设不能辨还生欲界成独觉果（云云）现法及临终之时辨圣旨之人现般也。设不能辨命终经生之者是一间也。
    问。不还向人断第八品惑名一间圣。而何超中二果名一间耶。答。以欲界中唯受一生名一间。非二十七圣中一间也。问。若超中二果有现般一间者。可说九圣。何故唯说七耶。答。腾记云。大乘二十七贤圣中。不别立现般人。设上言一间者。非二十七中一间所摄。是故虽言现般及与一间而唯有七。（云云）
    问。极七返有得八圣说。与现般人得七圣说。以何为证耶。答。章云。此解似胜（云云）意云。以现般得七说为胜也。问。何故返有得八说非正耶。答。一难云。如前许练根故。可得十二圣。一难云。极七返有非超中二果。所以者何。对法论不说超中二果是七返故也。
    问。寂法师云极少得几圣耶。答。彼师出三类。故章云。今谓极少应言成七。此有二类。一钝根七。谓有超证不还果者始终成七。一不还向。二不还果。三阿罗汉向。四阿罗汉果。五信解。六退等五中随一。七慧解脱。此人是超证不还故无初二果向。是钝根故无见至。不经生故无极七返·家家·一间。未得灭定故无身证及俱解脱。非上生故无中般等五。是钝根故无不动法。姓不□成故退等五退一无四。二利根七。谓亦超证不还果者始终成七。后二果向·见至·不动·及慧解脱。无余二十。准前应知。又顿出离证二果者亦有成七。谓初后向果·信解·见至·随成其一。退等六中亦随成一。及慧解脱。无余二十。准前可知。此人既有现般。如何得有七返。故言成八理不应然。（云云）
    问。既有此三类。何故慈恩不出耶。答。慈恩有二说。一云。返有得八。二云。现般得七之中。返有得八之说取舍不定。现般得七之说是正释也。今寂法师取慈恩正释破慈恩不正义。所说之旨有相符极成失也。
    问。破返有得八之说取现般得七之说诚如所言。既有超越不还得七之类。何故慈恩不出说耶。答。寂法师不得慈恩本意妄作此释也。所以者何。慈恩问云。极得少者。二十七等一人身中始终容得机种圣耶。此问意云。二十七圣始从预流向终至阿罗汉果。极少之者得几圣言也。因之预流向乃至阿罗汉果等二十七圣之中。求极少之者有此二类故出之。超越之者理在绝言。不可求其多少。故章论初后果之间所历之圣位。不出凡超之人耳。寂公不得此意。不□问旨出超越不还。徒设劬劳耳。
    问。极多之者。二十七圣之中得几圣耶。答。章云。若极多者总得十八。谓家家类。其人定得预流向·及预流果·家家·一来向·一来果·不还向·不还果·信解脱·阿罗汉向·阿罗汉果·慧解脱·俱解脱。退等五中随住一种。无学果位容得俱练。若练根时更容增进。退法练根成余五故。此余不得。经生圣者即是钝根。学未练根不得见至。修惑全在成七返有。断三四品不成七返。一来向中经生圣者名为家家。圣道现前得一来果。此人进至不还向位更不经生。故无一间。有学位中未得灭定。又阙身证。欲界经生定非中·生·上流等五。一间圣人历前后位与家家同。余准思之。
    问。何故家家之人不成一间耶。答。光法师云。应知欲界经生圣者若起圣道。然进断惑必于此生得无学果。但为断惑起艰励力谁肯起生。以曾受生极厌苦故。若七生位经生圣者能进断惑。必不作家家等人。若家家位经生圣者。能进断惑。必不更为一来等人。若一来位经生圣者。能进断惑。必更为一间人。（云云）
    问。欲界经生定非中·生·上流等五文意何。答。俱舍论云。若在圣位经欲界生。必不经生色界无色界（云云）意云。经欲界生厌苦心强。必不生上界也。故最疏云。欲界生短促劣难可忍。上界命长深厌不生。（云云）

义门料简门第九

    问。此门意何。答。以七种义门料简贤圣此门意也。问。其七种义门如何。答。一假实义门。二善等三性义门。三遍计等三性门。四五法义门。五四谛义门。六七真如义门。七九遍知义门也。
    问。就假实门料简假实之方何。答。章云。此之贤圣□是假人。论其体性即是实法（云云）意云。其预流等圣者是五蕴假者也。论其体性即是实法也。以有为无为诸功德为体故。故章云。有为无为诸功德法。约此实法以成人故。（云云）
    问。善等三性之中。以何为贤圣性耶。答。唯是善性。非不善无记二性。（云云义显也）
    问。遍计等三性之中以何为性。答。章云。依他圆成随应为性（云云）意云。贤圣以有为无为功德为体。有为功德净分依他。无为功德常无常门圆成也。故云随应为性。（云云）
    问。相名分别正智如如五事中以何为贤圣乎。答。正智如如及相一分也。意云。有为功德是正智也。无为功德如如也。相中除一分有漏取一分无漏。无漏之正智如如之中除独觉如来身。故云一分也。故章云。五法即取正智如如及相一分。摄诸贤圣无漏诸法。除成独觉如来身者。相中又除一切漏故云相一分（云云）一分之言通正智如如也。
    问。以何知相通有无漏耶。答。章云。瑜伽论中四句分别。彼论问云。何知诸相皆除四耶（乃至）广说。答。若是如如正智皆名为相。自有是相非如如正智。诸余有漏（云云）既相中有正智如如。故云通无漏言也。问。此文意何。答。伽七十三云。问。诸相是名耶。设名是相耶。答。诸名皆是相。有相而非名。谓除名余四相。余随所应当知亦尔。今此章文取意别也。如名与相四句分别（乃至）相与分别。相与如如。相与正智。一一相对亦作四句。意云。相广故摄余四言也。问。何故不取分别耶。答。名是遍计所执故。分别染分依他故不取。故中边颂云。名遍计所执。相分别依他。真如及正智圆成实所摄。（云云）
    问。四谛中以何为贤圣性耶。答。章云。四谛之中灭道一分。不全取故。准五法释（云云）意云。灭谛之中除法空之理取生空之理。道谛之中除法空智取生空智。其人中亦除独觉理智。故云一分。准上除成独觉及如来身文可知言也。
    问。约真如有七种。一流转真如。谓有为法流转实性。二实相真如。谓二无我所显实性。三唯识真如。谓染净法唯识实性。四安立真如。谓苦实性。五邪行真如。谓真实性。六清净真如。谓灭实性。七正行真如。谓道实性也（唯识第八文也）此七中以何为贤圣性耶。答。章云。七真如中。清净正行二种真如为彼贤圣无为果体（云云）问。何故取清净正行二真如耶。答。清净正行二种真如是灭道二谛实性。故取为贤圣体也。
    问。正行真如既是道谛实性也。可为有为果体。何故云无为果体耶。答。滨记云。兴师云。清净真如者灭谛诠所显。正行真如道谛诠所显。是故二共无为也（云云）意云。道谛所诠之理即无为故。非有为果体言也。问。若尔七真如俱可为无为果。何故不取耶。答。俱取无妨。故唯识论云。此七实性圆成实摄（云云）今随相隔之时。此二圆成实摄。即是择灭故取为无为果体。余真如非择灭故不取耳。故章云。此约用说。自余真如□非择灭。性用别论。故不取也（云云）意云。依摄相归性门真如为体。今依性用别论门取其择灭用。故以清净正行真如为体也。
    问。九遍智中何圣得几遍智耶。答。章云。萨婆多说。预流向位得六遍智。即见所断六遍智也。所言六者。一欲界见苦集所断之遍智。二欲界见灭所断之遍智。三欲界见道所断之遍知。四色无色界见苦集所断之遍智。五色无色界见灭所断之遍智。六色无色界见道所断之遍智。即预流果一来向一来果无别得遍知。但成熟前六种遍知。不还向得一遍智。谓顺下五结尽遍知。不还果得一遍智。谓色爱尽遍知。阿罗汉向得一遍知。谓一切结尽遍知。阿罗汉果成一遍知。谓一切结尽遍知。非初后故。（云云）
    问。断何等惑得九遍知耶。答。断欲界苦集谛下各十惑（根本烦恼也）得欲界苦集所断之遍知。断欲界灭谛下十烦恼得欲界见灭所断之遍知。断欲界道谛下十烦恼得欲界见道所断之遍知。色无色界苦集谛下各九种（除嗔也）合三十六惑。断此得色无色界见苦集所断之遍知。色无色界灭谛下各有九种。断此十八烦恼得色无色界见灭所断之遍知。色无色界道谛下各有九惑。断此十八烦恼得色无色界见道所断之遍知（已上六遍知。断见惑所得也）断欲界修惑得五顺下分结尽遍知。断色界修惑得色爱尽遍知。断无色界修惑得一切结尽遍知。（后三断修惑所得也）
    问。何故断苦集二谛下惑立一遍知耶。答。显扬论云。由此二谛同有漏故（云云）问。苦集有漏故立一遍知者。灭道同无漏何故别立耶。答。显扬云。虽俱无漏而有为无为别故别立（云云）问。何故断欲界谛惑立一遍知。合色无色界谛惑立一遍知。答。由此定地摄同立一遍知。问。言断言遍知意何。答。上断字是断惑。下断字是无为也。
    问。预流向得六遍知。预流果成熟六遍知（云云）其得与成熟有何差别。答。滨记云将得名得。正得名成熟。无间道名得。解脱道名成熟。生相时名得。现在时名成熟（云云）问。就不还向所得遍知。无为是解脱道所证。如何向位得一遍知耶。答。光记云。此约得说。若成熟位即是果位也。（云云）
    问。三结是见所断。何故不还得五顺下分结尽遍知耶。答。并前三界见道无为故合为一遍知。一切结尽遍知准此可知之。问。何故不还阿罗汉总集诸断立一遍知。答。俱舍二十一云。具二缘故。于一切断。总集建立为一遍知。一者超界。二者得果。唯彼两位具足二缘。故遍知总集为一。（云云）
    问。遍知者为无为。为智名。答。俱舍云。遍知有二。一者智遍知。谓无漏智。二断遍知。谓即诸断（云云）问。何故无为名遍知耶。答。论云。于果上立因名故（云云）意云。遍知者是正智名也。而今无为名遍知者。以因智名立于果无为也。亦所遍知故名遍知也。问。何故色无色修道所断烦恼别立遍知非见所断耶。答。论云。以修所断治不同故。（云云）
    问。得果之时得遍知既尔。若练根之时亦得遍知耶。答。章云。若转根者亦得一遍知。谓诸结尽（云云）意云。练根之时。随道之胜进重起缘得。非谓得别遍知。有记云。然得转根胜。前所得遍知转名名诸结尽。非谓别体。（云云）
    问。小乘义既尔。大乘义如何。答。章云。然今大乘。约相见道拟宜断惑。随其所应立九遍知（云云）意云。大乘得与成熟无有差别。唯相见道位假设真见道所作事。故立九遍知。无得·成熟之别言也。故章云。对法十五及瑜伽论名义无别。然得即异（云云）问。其然得即异意何。答。下文云。萨婆多师。初得名得。创至生相。流至现在即名成熟。大乘不然。得与成熟无有差别（云云）问。依大乘义。四果得遍知方何。答。章云。若依此义。预流果向亦得六种。名如前列。预流一来若果若向。及不还向亦成六种。如预流说。若不还果容成二种。次第行者谓唯得一顺下分结尽。超越行者顿得二种。谓下分尽及色爱尽。阿罗汉向唯成一种。色无色爱遍知。阿罗汉果亦唯得一。谓一切结尽。自余诸圣随其所应如四向果说。（云云）

释诸妨罗门第十

    问。此门意何耶。答。释通前八门中所有妨难此门意也。
    问。且第一释名门有几妨难耶。答。有七妨难。（如下）
    问。何故七返要经生者方得立名。一来果中不经生者亦一来耶。答。章云。须陀洹果由最初证得预流名。于中别义有经生者别立七返。斯陀含果非初证故从总为名。不经生者亦彼类故（云云）意云。最初所证之果任有可分立。非最初证之果以义可准故不分也。问。若尔不还应亦总立。非初证故。何故别立中生等耶。答。章云。不还果中。义差别多类。或有中阴而趣涅槃。对于中故更说生般。于生般中加功多少义又异故。或于处处有受一身。或彼身中证得灭定。由此义故更别开。一来不然。不可为例（云云）意云。不还虽非初证。多义差别不可不别。一来唯往来与不往来无有多异。故约惑功能名一来言也。（已上第一妨）
    问。涅槃经第三十六云。迦叶白言。世尊。是须陀洹先得道故名须陀洹。以初果故名须陀洹。若先得道名须陀洹者。得苦法忍时何故不得名须陀洹乃名为向。若以初果名须陀洹。外道之人先断烦恼至无所有。修无漏道得阿那含果。何故不名须陀洹（云云）此迦叶菩萨。问。佛如何答（寂法师以难问为第二妨也）答。佛答以初果故名须陀洹。如所问外道之人先断烦恼至无所有。修无漏道得阿那含。何故不名须陀洹者。善男子。以初果故名须陀洹。此人尔时具足八智及十六行（云云）意云。以二因显初果名须陀洹义。初因中有三义。一云。有漏十六行中舍共十六行得不共十六行。二云。无漏十六行中舍向十六行得果十六行。三云。舍向八智得果八智。依此三义初果名须陀洹言也。问。涅槃经第二因云何耶。答。章云。善男子。须陀洹人缘于四谛。阿那含人唯缘一谛。是故初果名陀洹。（云云）
    问。初因之中。云。何共十六行。不共十六行耶。答。瑜伽第三十四云。十六行有二种。一了相作意所摄。缘上下谛作十六行。此时犹为闻思间杂。二殊胜作意所摄。缘无间心作十六行。一向在定非闻思杂（已上论文）前十六行在□等前。由二义故名之为共。一由与闻思杂行故。二由通缘苦等作十六行。非唯别缘无间心故。后十六行在□等后。反前二义故名不共（云云）问。殊胜作意向在定者。何 伽三十四云。殊胜作间中众品我慢间无间转耶。答。前了相作意多分住外门。后殊胜作意多分住内门。为简彼了相作意云一向在定。非谓专不起我慢专不退生余惑故云间无间转耳。问。殊胜作意缘无间心者如何。答。随此作意专精无间观察圣谛。此观察心既时灭已后心生无间观察。方便依住前观后观察心生已后心。缘前心专精无替（云云）问。□善根位可舍共十六行。何故云初果位舍耶。答。（可寻之）问。就第三义道类智是第十六心即正果位也。而何云舍向八智得果八智耶。答。章云。向中唯有八忍七智。今合说故总名八智。以忍亦是智眷属故。（云云）
    问。就第二因不还缘一谛者何谛耶。答。灭谛也。故章云。断第九品无间解脱必缘真如不缘四谛。是故名为缘于一谛。言一谛者谓真如也。（云云）
    问。全离欲不还入亦具此二因。可名须陀洹耶。答。超越之人虽具二因。次第之不还不具二因。唯有初果决定具此二因。不还不定故不名须陀洹。故章云。证不还果义不决定。虽越断证得具三义。次第证者即不如是。今就决定得预流名。乃至今据决定具缘四谛。是故预流名唯在初得（云云）问。何故不还唯缘灭谛耶答。身边二见既第九品。唯无分别智之所能断。故无分别智所缘唯是灭谛言也。（兴疏文）
    问。大乘义既尔。小乘所说云何。答。正理论云。此预流名目初得果。然倍离欲全离欲者。至道类智不名预流。约修惑断立彼果故。预流必依遍得果者初所得果以立名故。一来不还非定初得。唯有此果必初得故。何缘此名不名第八。未得向果无漏道故。未具得见修无漏道故。未遍至得现观流故。八忍八智名现观流。道类智时皆具足得。是故第八不名预流。由此预流唯是初得（云云）意云。第八不名预流有三义。一云。第八唯得向无漏道。未得果无漏道故。道类智时方具足得故。二云。第八唯得见道无漏道。未得修道无漏道故。道类智时方具足得故。三云。第八未具八忍八智。道类智时具得八忍智故。问。此三义与大乘同耶。答。章云。第二未具见修道者。大乘中不成因（云云）问。何故不成因耶。章云。预流亦是见道摄故（云云）意云。小乘云。十五心见道。第十六心修道也。今大乘云。十六心俱是见道耳。章上文云。小乘论中亦有如此问。答。而答意少别之此意也。
    问。言第八者何位耶。答。预流向名为第八。问。何故预流向名为第八耶。答。腾记云。有二释。一云。四向四果从后向前。初向第八故。二云。解作忍中从后向前。数苦法智忍为第八（云云又有记云。从七方便至苦法忍。当于第八云云）然慈恩章第二问答云。问。初果经生其有向果更经生不耶。答。必定无有。所以者何。初果经生随应满已。决定此身得无学果。必无一来向等中亦经生也。若尔即应得不还果。生初静虑亦无乐定慧上流。离初禅染次生上地成应果向。答。不还应向准他生故。得不还经生以后于应果向更多生。散地不然。不应为例（云云）此问答其意难得。故寂法师削此问答以涅槃经文为第二妨（云云）
    问。预流已断一切见惑。何缘唯说永断三结耶。答。瑜伽对法等云。就最胜故（云云文意如上释名门也。以上第三妨）
    问。章云。何故异生离欲染无经生者。家家·一来·一间三类。分断欲修即得经生。（云云）此问意何。答。婆娑六十四云。欲界圣者有三事命终。一全离染。二全退。三分离染而命终。异生但有二事命终。一全离染。二者全退无分离染命终者（云云）今章家就此文问起也。问。此问如何答耶。答。章云。良由圣者无漏道力所任持故。虽分离染经生无退。异生不然。分离染者命终定退。或进离染然后命终。故不相例（云云）问。此答意何。答。圣者有无漏道任持相续。故虽命终不退失所断三四品惑。依余惑力经生。异生虽有漏。定非极坚固。故断三四品惑命终之日。即退起先所断惑言也。问。若异生有断三四品惑命终者。何故婆娑无分离染命终之者（云云）耶。答。虽有分离染命终之人。而摄于全退之人意云。圣者分离染而命终不退。异生分离染而命终即退。故相对辨之耳。（第四妨）
    问。章云。何故无有断欲修惑一品二品及第五品。但有三四成家家耶（云云）此问意何。答。有三二生家家断上三品者三生家家也。断四品者二生家家也。今断一二品可有五生家家断第五品可有一生家家。何故无如此之人言也。问。此问如何答耶。答。章云。如毗婆娑五十三说。诸预流者。若断欲界一二品结无死生义。故不说之。如断五品。谓瑜伽抄得初果已。为断欲界修所断结起大加行。必无未断一类六品结有死生义。如断五品必无未断第六品结有死生义。家家等三有死生故此中偏说。一大品者谓上三品。（云云）
    问。何故无不断上三品死生者。有不断中三品结死生者耶。答。（略章有此问如上）永隆师章云。此意显云。得初果已其心猛利起大加行。此三品结是三品之中一品结故必须断除。问。若尔第四结是中品一分故。若断第四品必断五品无死生义。答。得初果已后于断修惑初起加行猛利故必断二三结。若至第四品加行渐缓故有死生也。（云云）
    问。若加行缓故断第四不断第五死生者。亦应加行缓故断第五不断第六有死生义。何故不尔。答。是义断故（如上）问。若尔断五品必断第六。无一品惑障一来者。即应断八必断第九无断八品一间。一品不能障不还果故。答。章云。彼越界故一品能障。此非越界。非由一品能障一来（云云第五妨）
    问。章问云。欲界所断惑全未断者即受七生。断三四品即受二三生。断六品者即受一生。断七八品受半生。此中生信复有何义（云云断七八品唯受半生者。谈九品惑润生之功能也。然断七八品者。理实受一生。所谓一问也）如何耶。答。章云。泛言生者经说不同。或说七生。人天总论。中生合说。或说十四。人天别论。中生合说。或说二十八生。人天别论。中生别说。开合为异。此中且说受七生者。且九品惑增损七生。未断名增。断已名损。若别分别。上三品惑增损四生。中三品惑增损二生。下三品惑增损一生。强弱不同。展转各增一倍。（云云）
    问。何故得知九品惑增损多少如此耶。答。章云。于九品中若断三品余有三生。明知上三品惑增损四生。复断中三品惑余有一生。明知中三品惑增损二生。下三品惑增损一生（云云）问。上三品惑润四生者。若三品相共润四生耶。若别别润生。余亦尔耶。答。别别润生。故章云。若更细分九品烦恼增损。上三品惑。上上品惑增损二生。上中上下品惑各增损一生。若中三品惑。中上品惑增损一生。中中中下品增损一生。若下三品惑。下上品惑增损半生。下中下下品增损地生（云云）问。上上品惑润二生之时。若作品惑无所润耶。乃至下品亦尔。答。皆悉相助俱感之。故伽五十九云。全界一切烦恼皆能润生（云云）问。若尔何故云上上品润二生耶。答。随断彼品损若干生。故知彼彼惑势润。若干生。应言未断彼品增若干生。若断彼品损若干生。非谓不皆共相助润。若不尔者。第二第三第四品惑各增损一生。第五第六第七品惑各增损半生。如何可说九品差别。故随增损说各润生。依随转说各别润生。如灯第一说。未必如彼分亦润生（或记文也）
    问。中三惑下三品惑说别增损有婆娑论文。以何知上三品惑各别增损耶。答。章云。上三品惑虽无论文别释。准中三品准下三品增损可知。如中三品别增损者。于九品中若断三品余有三生。若断四品余有二生。故知中上增损一生。若断第四余有二生。若断第六余有一生。故知中中中下增损一生。若更别说。中中中下各增损生生。虽无别文配释。以理应然。若不尔者太增减过（云云）问。其太增过太减过者何耶。答。若不说中中中下各润生生。说中中品润一生。中下品无增减。中中一品有太增过中下一品有太减过言也。故章云。若中中品独增损一生。中下品惑便无增损（云云）问若中中品增损半生及中有。中下但能增损生有。若依此义。中中中下依惑品类各有所增损。故无太减太增过。何故必说中中中下各润半生耶。答。此说有二失。故不可用。问。其二失者何过耶。答。一有中下品惑不如下上品惑之失。二有中有生有别业所感之失。
    问。先其二失意何。答。若言中下品润生有者。既下上品独润半生。故下上品其力胜。中下品其力劣。故有过失。又中有生有。然能感之业同。而说中上品惑润中有中下品惑润生有者。应中有生有二业感故有过失言也。章云。中中增损半生及中有。中下但能增损生有。中下不如下上。又中有生有名为半生。引业必同。不可分也。故知中中中下各增损半生（云云）问。中三品惑既尔。上三品惑下三品惑润生如何。答。如中三品余亦同。故章云。上三品惑应知亦尔。总说增损四生。别说上上增损二性。上中上下共增损二若言上中增损一生及半生。上下但能增损半生者。便有上下不如中上。皆成过也。如前应知。又如下三品惑。若断六品余有一生。若断七品余有半生。故知下上品增损半生。下中下下增损半生。（云云）问。以何知下中下下共增损半生耶。章云。婆娑云。问。余有二结。何以言有一种子耶（问一间人也）答。不以二种结在名一种子。以有一有业种子故名一种（云云）问。既断第八品之一间人犹受半生。而何云第八第九共润半生耶。答章云。理实亦有第九一品增损半生。极能障故。今约未断第作品以说。故言两品共增损半生。
    问。若言第八品独润中有第九品独润生有。有何过至下三品惑。第八第九共润半生耶。答。章云。中有生有合为半生。引业必同。不可于中别分损故。又受中有为于生有。不可断第八品损于中有而唯受生故。故更不分共增损也（云云）问。第九品惑中。第二第三第四品各增损一生。第五第六第七品各增损半生。功能既等。何故分差别耶。答。章云。九品七生相对增损。上三品增损四。中三增损二。下三增损一。以相形说。于三品内复自相形前后二故。更不可以第四品类前第三第二品。以第七品类第六第五品。又若于中更辨多少。便有太多太少过也。（云云已上第六妨难）
    问。章云。问。家家人。显扬论中说有二种。若人若天与小乘同。何故瑜伽及对法论说天家家不说人耶（云云）此问如何答耶。答章云。略故不说。理亦应有。天中胜故彼论偏彰。人中是劣故略不说。无相违也。（云云）
    问彼瑜伽对法共说人家家天家家。故寂法师章云。然二论中已说人天家家。故瑜伽二十六云。有二种家家。一天家家。二人家家。天家家者。谓于天上从家至家。若往若来证苦边际。人家家者。谓于人间从家至家。若往若来证苦边际。当知此二俱是预流补特伽罗。对法十三云。家家补特伽罗者。谓即预流或于天上或于人中从家至家得尽苦际。所以者何。即预流果进至一来果向。或于天上或于人中决定往来极受二有方般涅槃（云云）而何慈恩云瑜伽对法不说人家家耶。答。寂法师破云。二论不说人家家者是谬也（云云）若依此破者慈恩之说不正也问。如何救此破耶。答。常腾记救云。今应正云。大乘基意且约一间作前问答。（云云）意云。慈恩问答一间义。而书写之诸误一问作家家也
    问云约一间作前问答意何。答。彼记云。瑜伽二十六云。即一来补特伽罗行不还果向。已能记断欲界烦恼上中品。唯除下品。唯更受一欲界天有。即于彼处得般涅槃。不复还来生此世间。是名一间。对法十三云。即一来果或于天上唯受一有得尽若际名为一间。即显扬论具说人一间及天一间。然今此章云家家者。是写人识。非章主谬（云云）问。此记意可尔耶。答。此义虽可尔前二难。释名门说家家处云。余论唯言若生天者略不论人。理必应有（云云）故知可有说天家家不说人家家之文也。又依记意者。章问。云一间人显扬论中说有二种。若人若天。与小乘同（云云）今检小乘俱舍论。不说有人一间天一间。故与小乘同之文。甚以无用也。故此记意不可依据。慥见瑜伽对法广文可定。（未决）
    问。对法论云极受二有。云何云有三生家家耶。答。寂章云。又准对法文。大乘应无三生家家。若不尔者。不应说言往来决定极受二有（云云）意章云。有三生家家者。随转小乘说也。大乘唯立断四品二生家家。不立断三品三生家家言也。问。寂法师义可尔耶。答。腾记破云。对法论极受二有者。此举极少者。若极多者亦受三有大小同说有三二生家家（云云第七妨毕）已上释名门七妨难毕。
    问。就出体门。章问云。无为果体随其所应二十七圣皆具证不（云云）此问意何。答。此问意云。二十七贤圣总为向果以出体。向有四种。果亦四种。此四向果亦有二体。一有为体。二无为体。于无为果。且次第行初果体性一品无为。第二果体七品无为。第三果体十六无为。第四果体八十二品无为。如是无为随其所应。若一品若十品若八十二品向果圣人一切必具证耶不耶言也。问。此问如何答耶。章云。理皆具证。以后后果无为体性并前建立。向即不然。唯取自分所得择灭为向果体超越次第□皆如是（云云）问。此答意何。答。腾记云。此答意云。其预流等一七品诸无为果。随所应理皆具证。所以者何。以后后果无为体性并前立故。且如第二果所证七无为体。并前向果及第二向无为以建立故为七无为。既并建立故无阙具证。（云云）
    问。章次文云。不同有宗超越圣人有不具者。所以者何。倍离欲人得一来果。见道所断择灭无为虽皆成熟然欲修断前六品惑定不成熟。必无得无为果已却起向中修道所断之择灭。全离欲人依根本定得不还果。必无却起修道所断择灭之得。彼宗佛身及麟喻独觉所得涅槃。全阙欲界修所断择灭不成熟故（云云）此文意何。答。腾记云。所以有有部超越圣人不具证者。谓彼宗云。昔异生时以有漏智断欲修惑九品之中前六品结得六品择灭名倍离欲。此倍离欲人入见道时。起十六心断于三界九地见惑。第十六心超于初果得一来果。此超一来见断诸择灭虽皆悉成熟。而昔异生时所得欲修断前六择灭不成熟。此人必无得一来果无为。已后都得前异生向位中所得欲修择灭。全离欲人亦复如是。第十六心超初二果得第三果。此人全断欲染故。入见道时得根本定。不同倍离欲未断欲染尽入见道时依未至。彼宗亦云。后身菩萨·麟角独觉三十四念成菩提果。谓昔异生时以有漏智断三空已还结。后入见道十六心断诸见惑。次入修道起九无间九解脱道。断非想地九品结已成菩提果。彼十六心九无间九解脱合三十四心。此二类人无都得昔异生时所得择灭无为。故言全阙欲界修断择灭不成熟故。（云云）
    问。若有部意超越之人不得前所断无为者。何故俱舍云以世间道得中二果时。此果非唯以世俗道所得择灭为断果性。兼以见道所得择分此中相杂总成一果。同一来果道得所得故亦得名沙门果体。（云云）耶。答。先德传云。此文次第行中二果人。以有漏道所得无为·无漏道所得无为令为断果体言也。非谓超越人异生时所得无为得果后取彼为断果体。（云云）
    问。何故不以异生位所得无为为断果体耶。答。圣位所得无为正为圣果体。今六行智所得择灭非圣位所得故不为无为果体。（云云）
    问。寂法师章云。若尔家家及一间等不应亦名预流一来。何故涅扬论说彼二种人如次名为预流一来。由此故知大乘亦说带果行向（云云）此文意何。答。是寂法师破慈恩也。此破意云。若有为果体向身不得者。家家不应名为预流。一间不应名为一来。若尔何故显扬论说家家者是预流果从家至家。一间者一来受一有等。由此故知大乘亦说后向犹带前果言也。问。此破如何救耶。答。常腾僧都救云。今谓不尔。显扬论说家家一间如次名为预流一来者。前预流人进成家家。从因得名。一间亦尔。故本释善。（云云）
    问。次文云。若进断惑预流一来方立家家一间名者。何故善逝手箭经中说七生一来与彼同断惑。如彼经说。云何家家。谓永断遍知身见等三结。极七返有应知亦然。云何一间。谓永断遍知身等三结。及已能薄欲贪嗔痴。一来亦尔（云云）此文意何。答。如常腾僧都救文者。似破转救也。然而以下通文可显正义之。此难意云。若预流进断惑之人名家家者。何故经云家家·七返所断同耶。若一来进断惑之人名一间者。何故经一间·一来所断同耶言也。问。此难云何通耶。答。全释此经文。萨婆多上座二部所说各别也。问。且萨婆多全释云何耶。答。章云。萨婆多师通此经云。无相违失。不言唯故（云云）意云。彼经不言家家唯断三结不断余惑。故不相违言也。
    问。以何知亦断余惑耶。答。章云。如经所说。预流一来。谓说预流永断三结。非所余结彼未能断。又说一来永断三结薄贪嗔痴。不言薄慢。又不说断边见邪见。如预流果。非一来不令慢薄不断边邪。然彼经中不言唯故。起彼治必□断彼。如是所说家家一间既不言唯。进断无失（云云）意云。手箭经云预流永断三结（云云）然而许亦断边见邪见无妨。说一来云薄贪嗔痴。（云云）然而许亦薄慢无妨者。不言预流唯断三结不断邪见。一来唯薄贪嗔痴不薄慢等故。如此虽云家家断三结。亦进断余品惑无妨言也。
    问。章次文云。又契经说。彼生数减。定知彼望预流·一来转更成多诸烦恼断。以诸烦恼是生因故（云云）此文意何。答。萨婆多师先以理通手箭经文。出家家进断惑义了。今重以教释家家进断惑也。意云。契经说家家云。彼生数减（云云）此意说云。预流可受七生。家家受三二生。故云生数减。彼家家减生数者。是依进断惑也。以诸烦恼是减生因故。以减果知断因言也。
    问。家家·一间已进断惑。何故手箭经说预流·家家所断同。一来·一间所断同耶。是有何意趣耶。答。章云。显此即是彼差别故。惑所进断细难觉故（云云）意手箭经以二意说预流家家所断同也。一云。家家者是预流果受三二生差别也。故说所断同也。二云。所断之三四品惑微细难觉。所以者何。得果之处断惑之相显而易悟。自外非立果之处故微细难觉。故就得果之处其相显现说断三结言也。
    问。上座部如何释手箭经文耶。答。章云。上座意谓。家家·一间与七生·一来。但利钝于有异。谓随信行随得预流。若成预流转名信解。亦即名曰极七返生。诸随法行随得预流。若成预流转名见至。即于此位亦名家家。由彼圣者猛利故。生三二家便证圆寂。又即信解随得一来。若成一来仍名信解。即于此位经认壮生。即诸见至随得一来。若成一来仍名见至。即于此位亦名一间。由彼圣者根猛利故。受一间生便证圆寂（云云）意显然也。
    问。大乘如何释手简经耶。答。章云。今大乘中。智度论文同萨婆多。准显扬文似上座说唯说预流及一来果。不言进至后果向故。准对法论文似同有宗。皆说进至后果向故。瑜伽家家同显扬说。说一间文同对法论。亦可三论皆同一意。理应皆如对法所说。但余二论略不具说（云云）问。此文意何。答。有二说。一云。智度论对法论如萨婆多所释。预流进断惑云家家。一来进断惑云一间也。显扬论如上座部师所说。唯预流果之中以义分家家也。非进断惑故云家家也。故显扬论文。家家谓预流果或生天上或生人间。从家至家得尽苦际。不云预流进断惑。瑜伽论说家家如萨婆多宗。说一间如上座说。（云云）
    问。显扬论如上座中所说者。显扬论云。预流果中。钝根名七返。利根名家家。一来果中。钝名一来。利名一间欤。答。不尔。唯不说预流进断惑故成家家。此义边相似言也。不约利钝判定。问。后释意何耶。答。瑜伽·对法·显扬三论。皆如萨婆多义无有相违。但显扬瑜伽不说预流进断惑成家家者。略不具说。理具可如对法论所说言也。（出体门妨了）
    问。章云。第三彰增减门中明六种圣人。何故五种钝根名时解脱。一种利根名不时解脱。此时解脱不时解脱其义云何（云云）问意何耶。答。第三门中引俱舍二十五文立三道各二也。究竟道中有二种。即时不时也。退等六种之中。前五名时解脱。第六名不时解脱。其名时不时意何言也。问。此问如何答耶。答。章云。具足应言时爱心解脱及不动心解脱（云云）问。先云时爱心解脱之意何。答。章云。良以恒时爱护所证静虑等法及心离缚名时爱心解脱。具斯二义方得此名（云云）问。何故此人独名时爱心解脱耶。答。章云。有学钝根可名时爱而非心解脱。结未尽故。无学利根虽心解脱而非时爱。不退堕故。此具二义故得斯名（云云）意云。依此文可作四句。有时爱而非心解脱。谓有学钝根也。有心解脱而非时爱。谓无学之之利根也。有时爱亦心解脱。谓无学钝根也。有非时爱亦非心解脱。谓有学利根也。今以俱句名时爱心解脱也。
    问。偏名时解脱。若有所以耶。答。章云。此八又名时解脱者。以要待时得解脱故。良由此人要待缘时方能入定（云云）问。若尔可云待时解脱。何故偏名时解脱耶。答。俱舍论云。略初言故。如言苏瓶（云云）意云。略去在初之待言只言时解脱。譬如世间盛苏瓶略去在初之盛言只苏瓶言也。问。其言缘时者如何时耶。答。章云。言缘时者总有六种。资具有三。一得好众时。二得好食时。三得好卧具时。四得好处时。谓无病等。五得好说法时。佛菩萨等。六得好人时。谓同学等。逢此六时方得解脱。如戍屡拏等（云云）问。其如戍屡拏等云意何。答。义滨记云。戍屡拏者比丘名也。佛在世中。此比丘往檀越佷请设好依食床卧。檀越悔云。家贫不能。此比丘又敢请。檀越以此事白佛。佛言。如请设也。尔时檀越设好衣服等。其日夜即得应果。又云。尔时昔在富贵出家为比丘。修道而不得道。其比丘语阿难云。为色七宝作房。阿难白云。戍屡拏比丘如是言也。佛告阿难。为其比丘作七宝房。时阿难为作七宝房。尔时其比丘其房已即得道云。此等即时解脱也。（云云后文在涅槃经）
    问。利根之人名不动心解脱云意何。答。章云。所言不动心解脱者。以无退动及心解脱故。见至之人虽名不动心未解脱。钝根无学虽心解脱不名不动。逢病缘等容有退故。此之退缘如前广说。即此人又名不时解脱。毕竟无有退堕时故。（云云）
    问。何故合前五种姓为一。第六种姓为一耶。答。章云。前五种姓义类是同。故立一名时解脱。不动种姓无差别故名不时解脱（云云）婆沙云。犹如王胜故立一。臣民劣故立多。（云云第三门妨难了）
    问。第四废立门中。何故唯于不还果立中般。非于余位建立耶。答。章云。阿罗汉理在绝言（滨云。谓不言自然。不受生等义）经生圣者定无中有般涅槃者。俱舍论说。以彼圣道未纯熟故。未易能令现在前故。所有随眠非极劣故。诸欲界法极难越故。彼尚有余多所作故定无中般。其不还果理即不然。学位满故得有中般（云云）问。此文意何。答。说初二果无中般总有五义。初三俱舍师说也。后二毗婆娑师说也。问。第五有余多所作义意何耶。答。论云。谓应进断不善无记二烦恼故。及应进得若二若三沙门果故。并应总越三界法故（云云可见光记十三也）。
    问。章问云。若尔何故欲界命终而生色界即有中般。色界命终还生色界已上诸地即无中般（云云）此问如何答耶。答。章云。诸圣教说。欲界身中曾受多苦。谓刀杖等。未离欲染定亦有忧（腾记云。三本不同。有本云亦有忧就。有本云亦有果就。有本云亦有异就。以忧字为正。果字亦善。云云。明一记同。云云）然此不还会遭斯苦厌即深故。或谓色界亦有微苦。由如是义欲命终后得有中般。色界命终还生色界无如是义。即无中般（云云）意云。此不还人已曾遇此苦生厌极故。即谓色界中亦有长时微细异熟苦果。故中有现前即得涅槃言也。
    问。约上流有三种。谓全超·半超·遍没也。何故瑜伽·对法唯明遍没人不说全超·半超耶。答。章云。理亦容有。且就胜说偏彰遍没（云云）问。何故遍没之人上流相显耶。答。章云。乐慧上流生于色界十六天处。乐定上流生于色界十一天处。后生无色四天之处各受一生。以上流义相彰显故论别说之。言全超者。乐慧上流生梵众天。命终以后生色界究竟超十四处名曰全超。乐定上流生梵众天。命终以后极生有顶超十八处亦名全超。言半超者。乐慧上流生于色界三二天处名为半超。乐定上流生于色界三五天处后生无色。超非全故曰半超。此全半超滥于生般。又上流义非显胜故论略不说（云云腾记云。有三本不同。一本云。此全半超望于生故。一本云。此全半超贤圣生故。一本云。此全半超滥于生故。今以贤圣生故文为正。自余二本恐皆误矣。义滨记云。此全半超望于生故者。望于受生多少故名为全超半也。慈恩章广本云滥于生般云云已上第四门妨难了）
    问。就第五得之身地门。色无色界有退等六种姓耶不。答。章云。决定无有。所以者何。上界之中无退具故。彼定不退现法乐住（云云）问。若尔何故名退等耶。答。章云。而名退思护法等姓者。约容有说。退不必退。乃至堪达不必堪达。由此义故六种应果三界具有。（云云意如上门也）
    问。章问云。欲经生圣生上界不（云云）如何答耶。答。章云。决定不生。所以者何。欲界多生受诸苦恼。厌苦深故不乐上生。即于现身而超圆寂。（云云）
    问。次文问云。若尔欲界经生圣者应受一身。既无二三及极七返。厌苦深故。如不生上（云云）此难如何通耶。答。章云。此亦不然。业力胜故。欲界再生（云云）意云。虽厌苦心深。九品惑难断尽故。重受欲界生。故光疏云。虽于欲界经生圣者极生厌离。惑难断故。所以更受欲界多生。（云云）
    问。章次文难云。若尔亦应业力胜故。欲界经生再生上界（云云）此难如何通耶。答。章次文云。此亦不然。法尔力故。种性如是不可改故（云云）意云。欲界经生之时。虽有上二界惑。而法尔此身起圣道。断上二界惑不生上界言也。故光记云。若经生圣能起圣道。于此身中必断惑尽。故不生彼上界受生（云云）言法尔力故者。欲界经生之人。必欲界生断尽上二界惑义也。法尔断尽故不受上界生。不生上界者非法尔力。能感烦恼断故不受生也。
    问。欲界经生圣者必不生上界者。如何天帝释得初果之后自显云。经三十三天生之后必获得阿罗汉。若不得阿罗汉者生色究竟天耶。答。婆娑师会云。彼天帝释虽得初果。由不能了对法相故作此谬说（云云）问。若依不知法相帝释作谬说者。何故佛不遮止耶。答。为令帝释一时喜故。佛不遮止。（云云已上第五门妨难了）
    问。就第六诸部不同门。随信行·随法行。诸部立为二十七圣。何故大乘不立耶。答。章云。诸宗唯约见道位立。故于贤圣差别立之。大乘此二亦得通于资粮·加行。通凡位故不立为圣（云云）意云。上门云。谓在见道十五心顷并见道前趣向初果。如是总名信行·法行（云云）亦云。不唯圣位。故不建立（云云）义意如上也。
    问。章问云。身证不还。有宗不立为贤圣数。大乘何义故建立耶（云云）答文如何。答。章云。有宗灭定是有漏故不立圣中。大乘灭定虽是非学百无学摄。禅是无漏。有别胜义立贤圣中。（云云意如上也。已上第六门二妨难了）
    问。第八进退差别门中。就多少进退云何修练根耶。答。章云。萨婆多师（俱舍二十五）用无漏道十六行相而修练根。有学练根一无间道一解脱道转钝成利。其人习根时未长义不坚牢故。无学练根有九无间·九解脱道。彼钝根性由久串习。非少功力可令能转。学无学道所成坚故。准此唯是无漏练根（云云）问。何故以无漏道练根耶。答。光记云。约无间解脱故言唯无漏。若加行道。通有漏无漏（云云）问。何故无学练根修九无间九解脱道。有学练根修一无间一解脱道耶。答。光记云。无学练根转一一姓各九无间九解脱道。如得应果以九无间九解脱道断有顶惑。根钝久习。学无学道所成坚故。有学练根转一一姓各一无间一解脱道。如得初预流果以一无间一解脱道断上界惑。非义串习。易可转故（云云）问。无间解脱既尔。加行道多少如何耶。答。有学无学俱用一加行道。（云云）
    问。无学钝根学无学道所依坚故。用九无间·九解脱道者。有学钝根世出世道所成坚故。可用九无间·九解脱道。何故用一无间·一解脱道耶。答。光记云。无学练根法于应果。有学练根法于初果。又于无学二圣所成。学乃一凡。不可为例（云云）问。二释意何。答。初释意云。有学练根虽为世出世道所成坚。而预流果断见惑。以一无间一解脱道断惑法之。故唯用一道。无学练根法断非想地惑九无间九解脱故用九道耳。后释意云。无学练根经见道·修道二圣位故难转根。是故用九道。有学练根唯历出世道见一圣位。世间道者是凡夫位。易修转根。故用一道也。
    问。说退不退云。二道被成坚不退（云云）今何故转二道所成坚之根耶。答。光记云。求胜心猛。二持亦转。趣劣心慢。二成不退（云云）意云。转钝求利其心猛利。故虽二道所成坚亦能得转。于退转者心之懈怠故不起胜心。是故不退二道所成坚之种姓言也。
　　问。小乘义既尔。大乘义如何。答。章云。然大乘练根。非唯无漏。非要在定。欣求上果不生喜足。或修习诸禅。或即为多闻。或谈论决择。或观察甚深无漏法忍。故瑜伽论五十七说。何故转根。答。于薄少升进不生喜足故。为值引发胜定力故。为植多闻力故。为植论义决择力故。为植观察法忍力故。据此论文定散二行皆能转根（云云）意云。修练根有五因之中。第二为植引发胜定力故。第五为植观察法忍力故之二因。是定行也。余三因是散行言也。
    问。五因意何。答。腾记云。薄少升进不生喜足者。于自所得少胜进法不生喜足能转进修。由此修故转钝成利言也。为植引发胜定力者。由植引发胜定之力修习禅定故得转根。言为植多闻力故者。由于诸教修多闻力故能转根。云为植论义决择故者。由于诸教研究寻思数修论议决择力故即能转根。言为植观察法忍力故。由善数数修习观察甚深四谛缘起等法之智忍力故能转根。（云云）
    问。修练根之时。非唯转钝得利。亦进得上果耶。答。云此大小乘义各别也。小乘云唯得自果不得余果。大乘云非唯转钝得利亦进得上果。问。就大乘义。且预流果转根之时得一来耶。答。章云。且预流者用无漏道修练根时。转钝预流新得利者。亦有练根进得一来（云云）意云。欲练根之时发期心。我今练根之因断惑种即得一来。若发此期心之人进得一来。若不发此期心之人。唯成利根不得一来言也（真空伽抄有此文）问。就预流练根成一来。其根障无知既有九品。果障已有六品。前六品根障与果障共可断。后三品根障如何断耶。答。新罗遁（斗反）伦师作此问也。即以二释答通之问云。果障根障。前六品双断。但根障下三品与果障第六品一时顿断。一云。断果障前五品之时不断根障。至果障第六品根障九品一时顿断（云云）问。二释中以何为正耶。答。后释为正。所以者何。有学练根以一无间道断根障故。若如前释者。以六无间道断根障故不正也。
    问。遁伦师义可依据耶。答。研檄（客义）义旨。两释俱不可依据。所以然者。若断果障之断道之下练钝得利者。诚可如所言。今既断根障之练根道之下亦断果障。而何云至果障第六品得断根障九品乎。岂欲练根之人。先起果障前五品道断不起练根道乎。故所说乖理。
    问。若尔如何可释通耶。答。义滨记述慈恩意云。以钝无间道断根障得利预流。遂以此道断根障得一来（云云）意云。依前期愿得利根之后。更以此练根道断前六品惑言也。故练根之道在前。断惑之道在后也。问。若亦有得不还果耶。答。章云。必无能进成不还果者（云云）问。何故不得不还耶。答。瑜伽五十七云。对治难得故。所应得义极广大故（云云）意云。对治难得者。离欲界惑难故。即三时难中一也。所得广大者。即禅果功德也。亦无为果多言也。
    问。一来果练根之时得不还果耶。答。瑜加论唯说初果不还练根之时。进得上果。不说一来果也。章文云得不还果也。故章云。然一来者修练根时得利一来。及能转至后不还果。必无能得阿罗汉者（云云）问。瑜伽已不说得不得。何故章家云得不还耶。答。伽意说预流影显一来也。故章主得论意说得不还。故不相违（云云）问。若论文不说得不得者。何故义滨记云。伽论说一来不得不还。而章主说得不还。与彼论相违（云云）耶。答。彼记与本章得瑜伽意不同。故作此说耳。
    问。瑜伽如何文两师得意不同耶。答。伽文云。问。预流者修练根时。既得练根亦证一来耶。答证。问。亦得不还耶。答不证。今慈恩意谓预流果人不得不还。义滨意谓一来果人不得不还。因之作此异说耳。故彼记正文云。大论决择云。修练根时得一来果。不得不还果。对治难得等（云云）今此基师修练根时令得不还果。不知意趣也。基师意云。瑜加论以预流问故。问一来时得。问不还时不得。若以一来为问者。修练根之时亦得不还果是可然。一来者修练根时得利一来等者。与决择文不同。彼论云。问。若预流者修练根时亦证一来。答亦证。若一来者修练根时亦证不还。答不得。对治难等故等。如前文说。
    问。不还修练根时进得阿罗果。答不得。对治难得故等（云云）基师意无有预流者练根时得一来果。遂以此道得不还果。故言非得。非谓一来练根时进不得不还（云云以本意为本。滨记意本地无伽论文也）
    问。不还修练根时得阿罗汉耶。答。章云。其不还者。修练根时转钝不还得利不还。亦有能进得离地满。必无能得阿罗汉果。以对治道难成辨故（云云）意云。不还之人修练根之时。不断上二界惑故不得第四果。练根得利不退已。后断上二修惑尽已得第四果也。（已上第八门妨难了）
    问。章云。第七显得顿渐之中。超前三果之人为钝为利（云云）此问如何答耶。答。且超之初果倍离欲·全离欲三人名为超前三果。但说利钝。章云。准涅槃经文。七生预流名为钝者。现般之人名为利根。于前三果有通现般有经生者。通利通钝理亦无遮（云云）问。此文意何。答。涅槃经云。须陀洹人凡有二种。一者利根。二者钝根。钝根之人人天具七返。利根之人现身获得阿罗汉果（云云）准此超越之三人得果之后。或以经生。或以现般。故通利钝言也。问。若超越之人通利钝者。何故灯云利根耶。答。灯文异生位中进伏惑之人名为利根。不伏惑之者为钝根。故正文云。谓有声闻性是利根。先凡夫时欣求上生等（云云）今章判经生为钝根。判现般为利根也。
    问。小乘论所说如何。答。章云。然正理师。超越不还唯名利根。俱舍论师。通利钝二（云云）问。若顺正理师云超越不还唯利根者。何故彼论随信行人入见道有七十三人（云云）其中断初禅一品之人已上。皆是超越类故。答。是顺正理谬说也。故俱舍光疏云。又准正理。若依超次以利根故。除练根时。以此知越次起者皆是利根。俱舍师难云。随信行人入见道有七十三。明知亦通钝根（乃至）若云越次皆非练根。以利根故。此云虚说（云云）既无正理师救。故知正理师云利根者谬说也。问。何故俱舍师云超越不还通利钝耶。答。通信解见至故云通利钝也。
    问。章问云。超中二果为利为钝（云云）此问如何答耶。答。章云。理而言之俱通利钝（云云）问。通利钝意何。答。章云。此人既超中间二果。出无佛世成辟支佛。理应通二（云云）意云。涅槃经判经生为钝。判现般为利。今超中二果□□之人。前二现般故为利根。后一人经生故为钝根云也。□□□□中二果人设现身中不证应果。即命终后出无佛世成辟支佛。既是经生。理应是钝。若现身中得应果者。既不经生。理应是利。故云通二。（云云）
    问。章云。问云。超中二果预流之人。彼断九地各一二品。或未得断尽。中间得有中夭不耶（云云）此问如何答耶。答。章云。此亦容有（云云）问。亦问云。若尔九地烦恼皆用圣道已害一分。其人命终生何界地（云云）此文如何答耶。答。章云。对法论说。即以愿力还生欲界。其人后身成辟支佛（云云）意云。对法论云。如是之人多于现法或临终时善辨圣旨。设不能辨。由愿力故。即以愿力进生欲界出无佛世成独觉果（云云）章所出者即第三人也。言愿力者。转声闻根性成独觉根性也。问。何故不生上界耶。答。虽断上界惑一分。未断尽欲界九品。诸生上界者皆断尽欲九品。故此人生欲界耳。又以欲界命短为速得灭度生欲界耳。（后义范法师说也）
    问。何故先出第八门妨难后出第七门妨难耶。答。且可释云。对法等论说贤圣。前出次第后出超越。其最后出圣超之人。今章家为欲顺彼本论。以显顿渐门为最后。其终说超·中二果耳。

贤圣义问答第四（终）

    右之写本以仲算大德自笔之本书写之。写本草字而且破失之处甚不得见。故傍加私意疑是不正矣。乞愿后学书补之焉。写本南京下清水森宗理居士所持之本也。不知前后何数。惜乎知小乘之贤圣此抄甚以重宝也后学求之令全补者予本意也而已。于时。

元录六天历次癸酉腊月下旬
