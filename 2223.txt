No.2223
金刚顶大教王经疏卷第一

　　        大勇金刚撰
　　    

    稽首金刚宝楼阁  法界众德大日尊
    理事俱密金刚乘  菩提心殿一切众
    今欲演此秘密典  令诸迷徒开心明
    唯愿流澍无缘慈  能所诠中增四辨

    今释此经将用三门。初明大纲。次判五义。后释经文。初大纲者。夫以本初极理超百非而常寂。遮那大智绝四句以恒明。三乘贤圣趾犹不臻。凡外辈流焉能得测。显教如来虽说甚深。而只是莽卤。历劫萨埵虽称真实。而争得伊没。今此金刚真宗人则达^8□驮都以为其体。法是娑□罗无非其教。四种曼荼罗该法界而无外。五种枳攘拏遍三际以尽底。凡学之者斯莹饰摩尼。厥修之者疾得践极阶。然则体性毗卢居极理以示顿觉心品。四佛显内证。以住各方。十六开士内外八供。岂是异矣。三世佛陀十方群圣。咸同源乎。缩之一尘。一尘犹大。舒之法界。法界还小。何况一发言声尘界悉感。一指才动佛亦不违。暂思字义无灾不除。试观圆轮无乐不与者也。故此经云。由此真言。设作无间罪谤一切如来及方广大乘正法。一切恶作尚得成就一切如来印由金刚萨埵坚固体故。现生速疾。随乐得一切最胜成就。乃至获得如来最胜悉地。三密结要。诸经所无。五智奥源唯在此教。金刚乘大纲盖如是欤。伏惟我仁寿皇帝。运合乾坤明均日月。受佛付属聿兴大教。不遗曩愿终弘真宗。今所赞述无非前闻。一义一文如契实际。伏愿奉资陛下。德同山河算齐劫石。一句一颂傥叶圣心。复愿守护国界普福无边。
    次判五义者。谓释经名并显教礼。辨宗与用判教相也。初释经名者。今于此经有二题目。初云金刚顶一切如来真实摄大乘现证大教王经卷第一。次云金刚界大曼荼罗广大仪轨品之一也。
    言金刚顶一切如来真实摄大乘现证大教王者。是总名也。言金刚界大曼荼罗等者。即别号也。就总名中。言金刚顶者。是十八会都名也。一切如来大教王等者。即十八会初会名为一切如来真实摄教王者也。故指归云。金刚顶经瑜伽有十万偈十八会。初会名一切如来真实摄教王。有四大品。一名金刚界。二名降三世。三名遍调伏。四名一切义成就。第二会名一切如来秘密主瑜伽。于色究竟天说。具四大品。第三会名一切教集瑜伽。于法界宫殿说。此经中说大曼荼罗罗五部。一一部中五曼荼罗。第四会名降三世金刚瑜伽。于须弥顶说。金刚藏等八大菩萨。一一尊各说四种曼荼罗。第五会名世间出世间金刚瑜伽。于波罗奈国空界中略说五佛曼荼罗及诸菩萨诸外金刚部曼荼罗。一一具四种也。第六会名大乐不空三昧耶真实瑜伽。于他化自在天宫说。此经中说普贤菩萨乃至外金刚部。说般若理趣。一一尊具说四种。第七会名普贤瑜伽。于普贤菩萨宫殿中说。此经中说普贤菩萨等乃至外金刚部。一一尊各说四种曼荼罗等。第八会名胜初瑜伽。于普贤宫殿说。普贤菩萨等乃至外金刚部。各各说四种曼荼罗等。第九会名一切佛集会拏吉尼戒网瑜伽。于真言宫殿说。此中说立自身为本尊瑜伽诃身外立形像。瑜伽者。广说实相理。并说五部根源。并说瑜伽法等。又说四种曼荼罗等。第十会名大三昧耶瑜伽。于法界宫殿说。普贤等十六菩萨。各各说四种曼荼罗等。第十一会名大乘现证瑜伽。于阿伽尼吒天说。毗卢遮那佛乃至八供四摄。出生同真实摄瑜伽。一一尊具四种等。第十二会名三昧耶最胜瑜伽。于空界菩提道场说。毗卢遮那等四部中上首菩萨。金刚峰等第八菩萨。及外金刚部。各各说四种等。第十三会名大三昧耶真实瑜伽。于金刚界曼荼罗道场说。金刚萨埵得十方一切佛请已。说普贤十七字真言等。第十四会名如来三昧耶真实瑜伽。此经中普贤菩萨十六大菩萨四摄。成一身说四种曼荼罗等。第十五会名秘密集会瑜伽。于秘密处说。此中说教法坛印契真言等。广说实相三摩地。诸菩萨各各说四种曼荼罗等。第十六会名无二平等瑜伽。于法界宫殿说。毗卢遮那佛及诸菩萨并外金刚部等。各各说四种曼荼罗等。第十七会名如虚空瑜伽。住实际宫殿说。毗卢遮那普贤及外金刚部。一一说四种曼荼罗等。第十八会名金刚宝冠瑜伽。于第四静虑天。为娑诃世界主说五部瑜伽曼荼罗。亦说四种曼荼罗等。具如彼说也。言金刚者。是坚固利用二义。即喻名也。坚固以譬实相不思议秘密之理常存不坏也。利用以喻如来智用摧破惑障显证极理。又极理从本具摧破用故云利用义。智用自体无有灭坏故为坚固义。又世间金刚有三种义。一不可坏。二宝中之宝。三战具中胜。即显极理具三种义也。不可坏者。是实相中道过一切语言心行。离诸过患不可变易。故云阿阇梨云。金刚者坚固义。以表一切如来法身坚固。不坏。无生无灭无始无终坚固常存不坏也。宝中之宝者。是显实相中道具恒沙万德也。战具中胜者。即表第一义空。一切烦恼无敌对者。此三即是阿字三义。此等三法非佛所作。及以非人天所作。法然道理。无始无终无生无灭。故云金刚。故毗卢遮那经云。此真言相非一切诸佛所作。不令他作亦不随喜。何以故。以是诸法法如是故。若诸如来出现。若诸如来不生诸法。法尔如是住。诸真言真言法尔故。若入此门者亦复如是。一切三惑等不能破坏。一切邪魔等不敢坏乱住法本际。法然道故。如此一阿。余字亦然。故云金刚也。又金刚有五种。一者青色金刚。能除一切灾障。二者黄色金刚。能升空身轻。三者赤色金刚。能得出火。四者白色金刚。能得出水亦能澄水。五者碧色金刚。能消诸毒。如是金刚各具二义咸备功能。以譬如来五智利用碎坏烦恼满有情愿。或云。七种金刚。五如前列。更加绿色及以紫色以为七种。今谓。七种金刚何过五色。但今青碧收彼且为五耳。释论明以金刚安龟甲上。以白羊角打之。金刚碎成微尘。若金刚譬如来智者。佛智岂不坏耶。然涅槃经云。夫喻不可全取。或取少分或取多分。今且取世间金刚少分相似。以喻出世常存不坏金刚耳。又如金刚不可坏。此经亦尔。不为外道邪魔等之所阻坏。一切法中极实法故。如金刚宝中之宝。此经亦尔。诸经法中最为第一。三世如来髻中宝故。如金刚战具中胜。此经亦尔。于诸教中而为殊胜。若学此教。不历劫数破烦恼贼早成佛故也。所言顶者。是最胜义亦尊上义。谓此金刚教于诸大乘法中最胜无过上故。以顶名之。故云阿阇梨释云。金刚顶者。如人之身顶最为胜。此教于一切大乘法中最为尊上。故名金刚顶也。又金刚顶者不是喻名。一切众生心法界中。从本具足金刚坚固最胜最尊义。则于理体诸法与起。故法华云是法住法位。今正显说此秘密理故云金刚顶也。
    言一切如来者。谓毗卢遮那如来也。内曼拏罗三十七尊及八十一圣者。十方三世尽虚空遍法界微尘刹海一切如来身以为其体。故亦能出生甚深秘密百千万亿修多罗藏。皆是毗卢遮那如来性海功德。亦能出生华藏庄严世界海有情世间及器世间。皆是毗卢遮那如来体性周遍故。一身充遍一切刹故名一切如来。又一切如来者。谓五如来。毗卢遮那佛·阿□佛·宝生佛·阿弥陀佛·不空成就佛。此五如来摄一切佛故。又三世十方一切诸佛。是为一切如来。以一切言遍该摄故也。言真实者。非是随机诱引之言。专是一切如来随自意语故云真实也。摄大乘现证者。收摄也。为摄七大故名大乘顿证。故为现证也。大乘者。理趣释云。大乘有七义。一者法大。二者心大。三者胜解大。四者意乐大。五者资粮大。六者时大。七者究竟大。善戒经有七大。一法大。谓十二部毗佛略也。二心大。谓求于菩提也。三解大。谓解菩萨藏也。四净大。谓见道净心也。五庄严大。福德智慧也。六时大。谓三阿僧祇行也。七具足大。谓以相好自严得菩提也。六是因大。一是果大。大因大果合为大乘也。一行阿阇梨云。略有七义故名大乘。一者以法大故。谓诸佛广大甚深秘密之藏。毗卢遮那遍一切处大人所乘。二者发心大故。谓一向志求平等大惠起无尽悲愿。誓当普授法界众生。三者信解大故。谓初见心明道时。具足无量功德。能遍至恒河沙佛刹。以大事因缘成就众生。四者以性大故。谓自性清净心金刚宝藏无有缺减。一切众生等共有之。五者依止大故。谓如是妙乘即法界众生大依止处。犹如百川趣海。草木依地而生。六者以时大故。谓寿量长远出过三时。狮子奋迅秘密神通之用未曾休息。七者以智大故。谓诸法无边故等虚空心。自然妙慧亦复无边。穷实相源底。譬如函盖相称。以如是七因缘故。于诸大乘法门犹如醍醐淳味第一。故云最胜大乘。又名进趣也。义意准知。今于大乘有二种。一者显示大乘。二者最胜金刚秘密乘。故金刚经云。为发大乘者说。为发最上乘者说。智论亦云。佛法有二种。一秘密。二显示。而今此是最上金刚秘密乘。修瑜伽者以大乘普贤金刚欲箭三摩地。破彼无明住地二障种现及二乘种。摧碎无余。不历多劫证大日毗卢遮那位。故云现证也。诸最上乘顿证之旨无不摄属此经。故云摄大乘现证也。大教王者。或诸大乘经虽说成佛义。而经历劫数。或得或不得。或大乘经虽明现证。但理无事。或大乘经虽粗明真言印契等。而支分不具。未尽佛意。今此经具说五部三密五智成佛等。事理具足尽佛本意。故云大教王也。经者梵云素怛览先古圣人而有多释。或言无翻。含五义故。五义谓法本·征发·诵泉·绳墨·结鬘或言有翻。亦为五。谓一翻为经。经为由义。由圣人心口故。今亦随而释之。谓教由行由理由也。二翻为契。契缘契事契义也。三翻法本。即教行理本也。四翻綖。綖贯持教行理令不零落也。五翻善语教。亦是善行教。亦是善理教也。今正用经。于多含义强含三法本。三征发·三诵泉·诸绳墨·结鬘等义。亦含契·綖·善语教·训法训常等。无不摄在经一字中。余句亦如是。诸大小乘教皆以经为通名。从此义故云经。贲法师云。经者连缀摄持也。通法师云。今直释经为常为法。常则道轨百王。法乃德模千叶。僧肇曰。古今虽殊。觉不道不改。群邪不能阻。众圣不能异。故云常也。言第者次第。一者数初。此经一部总有三轴。此卷居初。故云第一。
    次言金刚界大曼荼罗广大仪轨品之者。指归云。初会一切如来真实摄教王有四大品。一名金刚界。二名降三世。三名遍调伏。四名一切义成就。表四智印。于初品中有六曼荼罗。所谓金刚界大曼荼罗。并说毗卢遮那佛受用身。以五相现成等正觉。第二说陀罗尼曼荼罗。具三十七尊。此中圣众皆住波罗蜜形。广说入曼荼罗仪轨。为弟子受四种眼。说敬爱·钩召·降伏·息灾等仪轨。第二说微细金刚曼荼罗亦具三十七圣众。于金刚杵中尽各持定印。广说入曼荼罗仪轨。为弟子令心堪任令心调柔令心自在。说微细金刚三摩地。修四静卢法。修四无量心及三解脱门。第四说一切如来广大供养羯磨曼荼罗。亦具三十七。彼中圣众各持本标帜供养而住。广说入曼荼罗法。为弟子说受十六大供养法。说四种秘密养供法。第五说四印曼荼罗法。为弟子受四种速成就法。以此曼荼罗求悉地成就像。如上四曼荼罗中所求悉地。于此像前求成就。第六说一印曼荼罗。若持毗卢遮那真言及金刚萨埵菩萨。具十七尊。余皆具十三。亦说入曼荼罗仪与弟子受先行法修集本尊三摩地然今此经于四大品是初大品故云金刚界。言金刚者如前所释。所言界者名为性。分种类之义。谓诸有情身中五智如来之性。有此性故有修习是秘密教者必得开显曼荼罗海会。是故云阿阇梨释云。界者性也。明一切如来金刚性遍一切有情身中本来具足圆满普贤毗卢遮那大用自性身海性功德故也。又性是实性。实性即是理性。极实无过。即佛性异名。即毗卢遮那法身如来之性。具此理故一切有情悉当显得秘密三身。理必有觉。犹如金宝必有光明。又性名不改。是如来性虽随逐烦恼历生死。而其性不改。引发众生的到佛果。如金刚宝必至轮际而得停住。依此等义故云界也。言大曼荼罗者。六种曼荼罗中举初兼余。故云大曼荼罗。又此初会曼荼罗为余会本。故云大曼荼罗也言广大仪轨者。该摄诸会秘密。轨仪故云广也。是诸如来内证秘密故云大也。仪调仪式。轨谓轨范。即是一切如来秘法顿证之仪式。普度群生之轩范故云仪轨。
    所言品者类也。品类区别故。一冠首章。数之极者。于此仪轨品总有三品。此品居初故云之一也。
    次正明经体者为二。谓总体别体。初总体者。是即本有阿字。一部之指归。众义之都会也。故大毗卢遮那经第二云。云何真言教法。谓阿字门。又云。是中一切真言之心。汝当谛听。所谓阿字门。念此一切真言心。最为无上。是一切真言所住。于此真言而得决定。一行阿阇梨云。阿字是一切诸法教之本。凡最初开口之音皆有阿声。若离阿声则无一切言说。故为一切众声之母。凡三界语言皆依于名。而名依于字。故悉昙阿字亦为众字之母。当知字门真实义亦复如是。遍于一切法义之中也。所以者何以一切法无不从众缘生。从缘生者悉皆有始有本。今观此能生之缘。亦复从众因缘生。展转从缘。谁为其本。如是观察时。则知本不生际是万法之本。犹如闻一切语言时即是闻阿声。如是见一切法生。即是见本不际。若见本不生际。即是如实知自心。如实即知自心。是一切智智。故毗卢遮那唯以此一字为真言也。而世间凡夫不观诸法本源。故妄谓有生。所以随生死流不能自出。如彼无智画师自运众彩作可畏夜叉之形。成已自观之心生怖畏顿躄于地。众生亦复如是。自运诸法本源。书作三界而自没其中。身心炽燃备受诸苦。如来有智画师既知已。即能自在成立大悲曼荼罗。由是而言。所谓甚深秘密藏者。众生自秘之耳。非佛有隐也。次明别体者。谓约诸字各明经体。故毗卢遮那经云。诸如来加持力。随顺众生如其种类开示真言教法。谓阿字迦字佉字等一一声名等。皆是入法界之门。入实门多故名为别。虽总别异。其体不殊。言诸字者。阿阿伊伊坞污哩哩吕嚧噎爱污奥闇恶及迦佉等三十四字。乃至二合三合等字也。闻此等时。各各得契本极之理。故为经体。云何阿伊等。谓阿字门一切诸法本不生故。阿字门一切法寂静故。伊字门一切法根不可得故。伊字门灾祸不可得故。乃至闇字门一切法边际不可得故。恶字门一法远离不可得故。具如金刚顶释字母品。一一字门无不得入本不生际。至论经体应遍一切随方诸趣名言。但以如来出世之迹始于天竺。且约梵文作一途明义耳。故彼经第二亦云。成等正觉出兴于世。而自此法说种种道。随种种乐欲种种诸众生心。以种种句种种文种种随方语言种种诸趣音声而以加持说真言道也。若且约佛世灭后明经者。如佛在世。金口演说但有音声。诠辨。听者得道。故以声为经故大品般若云。从善知识所闻也。若佛去世。纸墨传持。应用色为经。故大品亦云。从经卷中闻。若意识利者内自思惟。心与法合。不由他教亦非纸墨。但心晓悟。即法为经。故云。修我法者证乃自知。是通佛世乃灭后也。若约土辨者。于此国土耳识利者。能于声尘分别取悟。则声是其经。于余非经。若意识利者自能研心思惟取决。法是其经。若眼识利者文字诠量而得道理。色是其经。此方用三尘而已。余三识钝也。若他土不定。亦用六尘亦偏用一尘。或有国土以天衣触身即得道。或见佛光明得道。或寂灭无言观心得道。如众香土以香为佛事。若约极理辨经体者。五阴十二入十八界等。本是法界体自是经。非根性取方乃是经。故金刚顶字母品等云。一切诸法本不出。言本不出者即极理也。华严经云。三界唯心。大般若经云一切诸法皆如也。若约三性。声名句文是属依他。字义等即真实性也。问。若声字等是依他者。即生灭法。何故以为阿字本不生答。依他生灭者是浅略义。今随深秘释故云阿字本不生。问。如何阿字本不生。答。阿字非是佛及天人之所作。是法然道故云本不生。故毗卢遮那经云。此真言相非一切诸佛所作。不令他作亦不随喜。乃至云。诸法法尔如是住。谓诸真言真言法尔故。问。天竺梵字。是劫初时梵王所作。西域记云。梵王所制。原始垂则三十七言。寓物合成。随事转用。流演支派以此准之。既有原初。如何今云阿字是法然道耶。答。随法然道梵王制书。故云梵王所制。不是彼天自所制作。故华严云。一微尘中有三千大千世界经卷。又坚意宝性论云。有一大经卷。如三千大千世界大记大千界事。如中如小四天下三界等大者皆记其事。在一微尘中。一尘既然。一切尘亦尔。一人出世以净天眼见此大卷而作是念。云何大经在微尘内而不饶益一切众生。即以方便破出此经以益于他。如来无碍智慧经卷具在众生身中。颠倒覆之不信不见。佛教众生佛八圣道破一切虚妄。见己智慧与如来等。此即法然道理经卷也。文字既尔。声名句等亦是不生。何以故。以彼不离文字性故。故常人云。名诠自性。句诠差别。文即是字为二所依。声亦不离名句等法故。俱本际不生之法也。问。小乘有部云声是有漏。何故今云本际不生法。答。彼随世间安立浅略。是随他法。今依如来随自意法安立极理故云不生。问。就大乘宗。亦以如来说法声名句等之法虽为无漏。犹是有为。何故今以为无为法。不生是即无为义故。答。若随浅略大乘之义。应如所言。今但安立如来自意故云无为。问。如今现见或起或灭。已为四相之所为作。何称无为。答。似起似灭。非实起灭。故云无为。问。不生是不灭。若声名等以为不生。即同外道立声是常。答诸外道等约遍计所执妄分别法以为常等。今依法性法界缘起安立如来内证境界。故不可同诸外道也。问。诸显教等以声名等俱为经体。亦以唯心及真如理同为经体。与今秘教有何等异。答。诸显教等虽说声等以为经体。所明字等非法然道。更亦虽明摄境从心唯识为体。摄相归性真如为体。境心不融相体隔别。与今经体不可同论。何者。彼但随世间浅略义明声等故。若同今经法然者。应立字等依他之法不生不灭。若不尔者。相违诸法本不生义。亦非法然。又彼只依境心被量知故为唯心。不是色等。今为虑知。今义不尔。色体全心。心体全色。若同今者。应立非情有佛性义。若不立者。境心不融。良有以。又复彼只取相不离真如以为摄相归性。不是相全为如体。今义不然。相法全如。如体全相。若共今者。应立真如随缘之义。若不立者。何免相体隔别之失。
    三明宗者为二。先出有判诸经宗。后明此经。初出判诸经宗者。有人云。如维摩经不思议为宗。法华经一乘为宗。楞伽经如来藏为宗。涅槃经佛性为宗。如是判经宗。只知所说辞未解其源由。夫以如来说法。一经一说无不为令众生等修因证果。故法华云。诸佛世尊欲令诸众生开佛知见使得清净。故出现于世。如其所判未为该阔。次明今经宗者。复分为二。初正明今经宗后明疑难。初明经宗者。正以佛因及以佛果为今经宗。宗是尊主义。如来说法修因证果为尊主故。言佛因者。所谓明了五部秘密修行三密加持胜妙法等也。言佛果者。所谓显现毗卢遮那五智菩提遍法界体也。是故此经正说文初演说五相真言。初四是因位也。后一即果位也。以后说文广说果位智用无碍自在之相。故此经正因果为宗。次明疑难者。问。诸显教亦明因果。与今所立同异如何。答。彼是历劫修证因果。此即历修证因果。是故异也。瑜伽论四十八云。然一切住总经于三无数大劫方得圆证。谓经第一无数大劫方乃超过胜解行住。次第证得极欢喜住。此就恒常勇猛精进。非不勇猛精进者。复经第二无数大劫方乃超过极欢喜住乃至有加行有功用有相住。次第证得无加行无功用无相住。此即决定以是菩萨得净意乐决定勇猛勤精进故。复经第三无数大功方乃超过无加行无功用无相住及无碍解住。证得最上成满菩萨住故知显教必经劫数证得最上。假令虽取日夜月等名为劫数。而于现生不能经历初无数劫。何况三无数大劫也。毗卢遮那经第一云。普于十方宣说真言道清净句法。所谓初发心乃至十地次第此生满足既云十地此生满足。若准此文。应云显教经历三无数劫所证最上成满菩萨住。密教之力此生满足。又金刚顶五秘密云。于显教修行者。久久经三大无数劫。然后证成无上菩提。若依毗卢遮那佛自受用身所说内证自觉圣智法及大普贤金刚萨埵他受用身智。则于现生遇逢曼荼罗阿阇梨。乃至受灌顶受职金刚名号。从此已后受得广大甚深不思议法。超越二乘十地。又云。人法二执悉皆平等。现生证得初地。渐次升进。若依此等文。应云现生中得成初地佛乃至第十地佛等。又无量义经十功德品云。第七是经不可思议功德力者。若善男子善女人。于佛在世若佛灭度后。得闻是经欢喜信乐生希有心。受持读诵书写解说。如法修行发菩提心。起诸善根兴大悲意欲度一切苦恼众生。虽未得修行六波罗蜜。六波罗蜜自然在前。即于是身得无生忍。生死烦恼一时断坏。于第七菩萨之地。又第八功德文云。是故善男子善女人。以蒙化功故。男子女人即于是身得无生法忍得至上地。与诸菩萨以为眷属。速能成就众生净佛国土。不久得成阿耨多罗三藐三菩提。又第九功德文云。若男子女人。若佛在世及灭度后。有得是经乃至解说是经义者。即得宿业余罪一时灭尽速得越上地。善能分身散体遍十方国土。拔济一切二十五有极苦众生悉令解脱。又第十功德文云。若男子女人。若佛在世及灭度后。若得是经乃至如法修行。即于是身便逮得无量诸陀罗尼门。于凡夫地自然初时能发无数阿僧祇弘誓大愿。深能发救一切众生。成就大悲广能拔众苦。厚集善根乃至安乐一切渐见超登住法云地。恩泽普润慈被无外。摄苦众生令入道迹。是故此人不久得阿耨多罗三藐三菩提。若依此等文。应云显教三无数劫勤精进功由此经力即身成就。所引经文皆是如来金口诚言。弥可信受。
    第四明用者。用是如来之妙能。此经之胜用。如来以秘密五智为妙能。此经以大慈大悲为胜用。只五智能发起慈悲。慈悲由于五智。能与他乐名之为慈。能拔他苦名之为悲。以大慈善根力故。能实与一切众生世间乐及出世间乐故。云慈能与乐乐有二种与乐。一住大慈三昧。慈力冥薰众生。各得安稳力。二慈三昧力普现三业。随有众生见闻觉知者各获安乐。故名大慈。即是如意珠王身也。以大悲善根力故。能实拔一切众生分段生死苦及变易生死苦。故云悲能拔苦。有二种拔苦。意同慈中分别。但有拔苦之异故名大悲。即是药树王身也。若珠王身与乐之时。上从如来无上之乐下至妇夫卑少之乐。无不授与。若药树王拔苦之时。上自变易难除大苦下至愁咽些些之苦。悉能救济。举要言之。分段变易一切诸苦。世出世间一切诸乐。应时悉救随乐普与。盖此秘教最胜妙用矣。
    第五明教相者。于中为三。初明诸门所摄。次辨法被根性。三正判教相也。诸门所摄有五。一明诸藏。二明诸教。三明诸乘。四明十二分。五明所会。初诸藏者。如诸经论说藏不同。若依瑜伽说有二藏。谓菩萨藏及声闻藏。独觉教少入声闻中。从多为藏名声闻藏。或说三藏。一毗奈耶。二素呾揽。三阿毗达磨。如次诠于戒·定·慧学。或说四藏声闻藏·菩萨藏·杂藏·佛藏。或说五藏。如六波罗蜜经。毗奈耶等三名如前。四般若波罗蜜多藏。五陀罗尼藏。或说六藏。菩萨声闻各有三故。独觉更无别戒律等故无三藏。或说八藏。如处胎经。谓胎化藏·中阴藏·摩诃衍方等藏·戒律藏·十住藏·杂藏·金刚藏·佛藏。此经即于二藏六藏菩萨藏收。三藏之中素怛揽藏。于四八藏是佛藏摄。于五藏中陀罗尼藏。二诸教者。依涅槃经说有二教。半教满教。智论亦说有二种教谓显示教·秘密教也。又或说有渐顿二教。而今此经以为满教及秘密教。渐顿之中是顿教也。三明诸乘者。或说一乘。如法华云。十方佛土中。唯有一乘法。或说二乘。如摄论等。一者大乘。二者小乘。或说三乘。如诸经云。声闻乘·独觉乘·菩萨乘。或说四乘如十地经第七云。声闻·独觉法行·菩萨行法行·如来地法行。或说五乘。谓三乘加人天乘也。今此经即一乘人乘佛乘所摄也。四明十二分者。谓以此经十二分收。言十二分教者。分为分类。教者能诠。分类不同。有此十二。其义具如余处说也。今但标名略配经文。一修多罗。此云契经。谓契理契根故。此有通别。通即十二俱名契经。别即长行。此经具有二者祇夜。此云重颂亦云应颂。即有二意。一重示后来未闻者故。二重颂。长行所未了故应重述颂。今此经中如别序末偈颂。初十六菩萨五佛四波罗蜜等即重颂故。三和伽罗那。此云授记。即有三相。一记菩萨当成佛事。二记弟子死生因果。三记诸法甚深之义。此经可通第三义也。四者伽陀。此云颂也。即讽颂故。以妙言词而讽诵故。讽诵谓前未说直以偈明。谓如十六大菩萨等。各叹所受智印五言偈等是也。五优陀那。此云自说。谓不待请观机即说。及不待问显说自证。如此经云尔时世尊毗卢遮那如来不久现证乃至一切如来性。于自身加持即入一切如来普贤摩诃菩提萨埵三摩耶。出生萨埵加持金刚三摩地一切如来大乘现证三昧耶。名一切如来心。从自心出□曰罗萨怛□。显说自证者是也。六尼陀那。此云缘起。应彼因缘而起说故。即有三相。一因犯制戒。二因事说法。三因请说法。如此经中。为治恶事而说真言。为除罪垢以说密言及授三昧耶戒等。是制戒义也。时普贤大菩提萨埵身。从世尊心下一切如来前。依月轮而住。复请教令。时婆伽梵入一切如来智三昧耶。乃至则一切如来以金刚名号金刚手等者。是因请说法。又因请大持金刚。赞百八德。因赞演说。持赞功能及因弟子入坛之事辨说入坛广大功德等者。即是因事说法。七阿波陀那。此云譬喻。举喻况彼所说法故。如此经云与恒河沙等数如来由如胡麻示现满于阎浮提者是也。八伊帝曰多伽。此云本事。谓除自身说诸弟子本生事故。今此经中。令诸弟子放掷杨杖。奉供花鬘。得知过去所奉诸尊是也。九阇陀伽。此云本生。自说佛菩萨本生法故。如此经中佛自演说本种子生。十毗佛略。此云方广。理正云方。包含名广。有二种相。一说行菩萨道。二法广多极高大故。此经圆备。何者。此经一切如来内证之境。一切菩萨秘密之法。故题目云一切如来真实摄大乘现证大教王经。又经文云。尔时世尊不久现证等觉一切如来普贤心。获得一切如来虚空发生等。又云。无尽无余救济有情界。一切主宰安乐悦意故。乃至得一切如来平等智神境通无上大乘。见证最胜悉地果故。既是内证亦是大乘。故为方广十一阿浮陀达摩。此云希法。亦云未曾有。谓说诸众共不共德及余最胜殊特惊异。如此经云。复有住正法有情为一切众生求一切如来戒定惠最胜悉地方便佛菩提故。久修禅定解脱地等劳倦。彼等入此金刚界大曼荼罗。才入已一切如来果尚不难。何况余悉地类。是即不共行德也。又云。彼无量数如来身。从一一身现无量阿僧祇佛佛刹。于彼佛刹还说此法理趣。又才出一切如来心。即彼婆伽梵普贤为众多月轮。普净一切有情大菩提心。从彼众多月轮出一切如来智金刚。即入如来心。是即希有殊特事也。十二优婆提舍。此云论议。问答往复显真理故。此有二别。谓佛所说及弟子说。如此经中。十方诸佛惊觉一切义成就。即彼菩萨还问诸佛。诸佛还答菩萨所疑。如是研核显现。顿证秘密真理。此即是也。此十二分应颂讽颂。是单重别。本生。本事。即师资异。余分可知。当此经具十二教。问诸显教等。亦同说之。与今何异。答。显教所立是随他说。密教所辨是大日尊随自意说也。问。显密二教。同立十二。何以随他随自为别。答。显教十二。虽同名为修多罗等。但说随机浅略六度四摄等法。未愿如来结要三密内证五智。故云随他。不知三密故。虽历劫修行。而佛果难得。非内证智故。于法界色心不见周遍身。今经不然。才结一印。供法界佛。暂念真言。利一切生。况复法界洞寂。忽尔得见月轮真佛乎。金刚三密力。如来加持力。及以法界力。由如是等力。早得登佛位。故五秘密云。于须臾顷。当证无量三昧。无量陀罗尼门。以不思议法能变易弟子俱生我执种子。应时集得身中一大阿僧祇劫所集福德智惠。则为生在佛家一切诸色。一切诸心。一一皆是阿字本不生法性法界。若见一色。得悟十方三世海会大曼荼罗。具在此中。一切贤圣。亦复同居。修因证果。或经无量无数大劫。净佛国土成就众生。一切凡圣。依正二报。不出一色。色法界故。若亦于心亦复如是。何以故。心法界故。如一色心。一切色心。亦复如是。曼荼罗海会。无不遍在。是故经云毗卢遮那遍一切处。如是甚深秘密无碍大曼荼罗非彼显教之所演说。故今十二不同显教。五明处会者。今经只是一处一会。所谓本有金刚界阿迦尼吒天王宫中大摩尼殿处。既不动会亦不移故。为一处会也。言阿迦尼吒天者。不是世间所说三有色界顶天。是则大毗卢遮那心中本有大菩提心光明心殿。故瑜只经云。金刚界遍照如来。以五智所成四种法身。于本有金刚界自在大三昧耶自觉本初大菩提心普贤满月不坏金刚光明心殿中。与自性所成眷属金刚手等十六大菩萨。及四摄行天女使。金刚内外供养金刚天女使阿迦尼吒。此云色究竟。心是诸法究竟所归故为色究竟。故花严云。三界唯心也。实相功德妙住之境。金刚五智心王所都故。为天王宫。问。今案经文。金刚界如来。受诸佛加持已。往诣须弥卢顶金刚摩尼宝峰楼阁。若尔。处会既移。何故但云一处会。答。言须弥卢者。非是世间所知须弥。即是毗卢遮那所座之名。为坚胜法界座也。是佛座处。犹如彼山。故云须弥卢顶。是故诀云。今人共号为须弥座者。从此立名。非是须弥卢山四宝所成者。此妙高显如彼山故以喻之于如来座而有两种。谓世俗。胜义。真俗不二而论佛座也。言往诣者。从本不生际。赴差别之境故云往诣。即是差无差不二而论往诣耳。又或经云。即下须弥山顶者。亦复准知也。
    第二辨法被根性者。就此为二。初约一切泛明根性。后就当经明所被机。初约一切泛明根性者。毗卢遮那遍一切故。一切有情皆有佛性。是故无非秘密根性。若具毗卢遮那法身者。必具三昧及大智惠。无不显得毗卢遮那万德之果。如得矿金必获镮钏。故最胜王经云。如是法身三昧智惠。过一切相。不着于相。不可分别。非常非断。是名中道。虽有分别。体无分别。体虽有三数。而无三体。不增不减犹如梦幻。亦无所执。亦无能执。法体如如。是解脱处。过死王境。越生死闇。一切众生。不能修行所不能至一切诸佛菩萨之所住处。善男子。譬如有人愿欲得金。处处求觅。遂得金矿。既得矿已。即便碎之择取精者。炉中销炼。得清净金。随意回转。作诸镮钏种种严具。虽有诸用。金性不改。既云得清净金随意回转作诸镮钏。当知具法身者应得如来三昧智惠。亦复如是。三法既名中道。中道即是毗卢遮那遍一切处成佛种子故。涅槃经云。中道名为佛性种子。若云虽有中道清身种子。而有不成佛有情者。岂有不具镮钏矿金乎。又中道法性。必有随缘作诸法义。当知具足毗卢遮那真理法性。必为秘教成佛之机。故十地经第九云。法性本寂随缘转。由此妙智向七地。又胜天王经第四云。如来法性。在有情类蕴界处中。展转相续。诸佛如来无边功德不共之法。从此性生。由是性出一切圣者戒定惠品从此性生解释此义。亦如后文。次就当经辨所被者。今此秘教。非对三乘显教根性。但与内证心地眷属。说秘密道。故此经云。尔时世尊毗卢遮那如来。不久现证等觉一切如来普贤心。获得一切如来虚空发生大摩尼宝灌顶。得一切如来观自在法智彼岸一切如来毗首羯磨不空。依此得知。四方四佛。是大日如来内证之身。又云。时普贤大菩提萨埵身。从世尊心下。一切如来前依月轮而住。乃至四摄作如是说。依此亦知。诸尊亦是大日世尊内证眷属。况复分别圣位辨说三十七尊。皆悉称云毗卢遮那佛。于内心证得乎。为是尊等但说此教。是故当知。此经是即内证境界之所说也。问如来内证。寂静无言。心思迥绝。何故今云。于内证境说此经耶。答。如汝所说。内证之境。言亡虑绝。何以故。非诸凡夫之境界故。又如来内证。但是寂静无言等者。是即显教之所说也。彼教未知如来内证甚深义故。今此秘教。其义不然。寂照俱时寂故。法界俱寂照故。法界同散。散不妨寂。寂不妨散。如来内证。其义如是。问。诸佛说法。必为利他。今与内证眷属说法。有何利益答。是即自受法乐。如转轮王与自眷属受大快乐。非是国内万民所知故。金刚峰瑜伽只经云。金刚界遍照如来。与自性所成眷属金刚手等十六大菩萨。及四摄行天女使金刚。内外供养金刚。天女使。各各以本誓加持自住金刚月轮。持本三摩地标帜。皆以微细法身秘密心地超过十地身语心金刚。各于五智光明峰杵出现五亿俱胝微细金刚。遍满虚空法界。诸地菩萨无有能见。俱不觉知。故知。此经即是如来自境界说。非余所知。一一眷属。各具五智。为表五智。各现五亿俱胝金刚展转相生。无有边际。故云遍满虚空法界。问。若诸地菩萨俱不觉知者。此经于诸有情无分。讵以此教流转于世。答。所言诸地菩萨俱不觉知者。是约显教诸地菩萨。若约秘密根。凡夫具缚。尚得闻知。何况秘教诸地菩萨。何不得传。是故彼经亦云。常于三世不坏化身。利益有情。无时暂息。以金刚自性光明遍照。清净不染种种业用。方便加持。救度有情。演金刚乘。唯一金刚。能断烦恼。以此甚深秘密心地普贤自性常住法身摄诸菩萨。若依此文。应云不坏化身能为有情演金刚乘。所言唯一金刚者。五种大智。互摄无外。故云唯一。能断惑障。显现体性故云能断。此智即是心地内证普贤法身。以教菩萨故。云摄诸菩萨等也。
    三正判教相者。亦分为二。初明说教时。后辨所说教。初明说教时者。亦复为二。初随他立。后随自立。他谓随顺众生机立。自谓但随自意立言。随他立者。众生宿殖种种不同。遇佛说教。前后各别。或一时得入如来之惠。不云二三时。故法华云。始见我身。闻我所说。皆入佛惠。或二时得悟。故涅槃经云。昔于波罗奈初转法轮。八万天人。得须陀洹果。今于此间拘尸那城转法轮时。八十万亿人。得不退转。又法华云。昔于波罗奈转四谛法轮。今复更转最大法轮。或三时得悟。如解深密经第一云。尔时胜义生菩萨复白佛言。世尊。初于一时在波罗尼斯仙人堕处施鹿林中。唯为发趣声闻乘者。以四谛相转正法轮。虽是深奇甚为希有。一切世间诸天人等。先无有能如法转者。而于彼时所转法轮。有上有容。是未了义。是诸诤论安足处所。世尊。在昔第二时中。唯为发趣修大乘者。依一切法皆无自性无生无灭。本来寂静。自性涅槃。以隐密相转正法轮。虽更甚奇甚为希有。而于彼时所转法轮。亦是有上。有所容受。犹未了义。是诸诤论安足处所。世尊。于今第三时中。普为发趣一切乘者。依一切法皆无自性。无生无灭。本来寂静。自性涅槃无自性。性以显了相转正法轮。第一甚奇最为希有。于今世尊所转法轮。无上无容。是真了义。非诸诤论安足处所。如是等例。种种不同。不可具说。是等皆悉随机所说。未是如来常恒不变普说时也。  
    次随自立者。如大毗卢遮那经第一云。而毗卢遮那。一切身业。一切语业。一切意业。一切处。一切时。于有情界宣说真言道句法若准此文。应云一切时处说法。普利有情。何但得局二三时等。故大兴善寺传法阿阇梨云。诸家所立。皆是随机。若准实义。辨说毗卢遮那如来说法时者。应云一切时也。问。出生义云。我能仁如来。悯三有六趣之惑。常由蕴界入等受生死。妄报空花无而虚计。衣珠有而不知。于是乎。收迹睹史天宫。下生于中印土。越化城以接之。由粪除以诱之。及乎大种性人。法缘已熟。三秘密教。说法方至。遂却住自受用身。据色究竟天宫。入不空王三昧。普集诸贤。削地位之渐阶开等妙之顿旨。若依此文。应云大日如来说法有时。何故今云。一切时耶。答。此亦具就一切机熟而为时至。非是谓为普说之时。次辨所说教者。亦分为三门。初正明教。次依经文及以义释而辨教相。三问答分别也。言正明教者。亦分为二。初明随他立。后辨随自立。言随他立者。于真言教。总有五种三摩耶教。谓佛摩耶教。菩萨三摩耶教。缘觉三摩耶教。声闻三摩耶教。世间三摩耶教。故毗卢遮那经第二说诸真言道竟。说摄偈云。秘密主。当知。此等三昧道。若住佛世尊。菩萨救世者。缘觉声闻说。摧害于诸过。若诸天世间真言法教道。如是勤勇者。为利众生故。此等偈文。如次即是五种三摩耶教。虽中有佛三摩耶教。且随机别以为随他。故毗卢遮那经义释判此偈云。五位三昧。皆是毗卢遮那秘密加持。其与相应者。皆可一生成佛。何有浅深之殊。今偈中所说就彼等自所流转法教而言耳。后辨随自立者。唯随如来自意说之。故云随自。故彼经云。毗卢遮那。一切身业。一切语业。一切意业。一切处。一切时。于有情界。宣说真言道句法。所谓初发心乃至十地。次第此生满足。今准此文。如来但说真言顿证无上法门。曾无他事。是即名为随自立也是故大兴善寺阿阇梨云。若就真言而立教者。应云一大圆教。如来所演无非真言秘密道故。次依经文及以义释辨教相者。亦分为四。初明教本源。二辨教起由。三释教浅深。四明教义别。初明教源者。彼经第二云。秘密主。此真言相。非一切诸佛所作。不令他作。亦不随喜。何以故。以是诸法法如是故。若诸如来出现。若诸如来不出。诸法法尔如是住。谓诸真言法尔故。义释云。次说真言如实相。以如来身语意毕竟等故。此真言相声字皆常。常故不流。无有变易。法尔如是。非造作所成。若可造成即是生法。法若有生则可破坏。四相迁流。无常无我。何得名为真实语耶。是故佛不自作。不令他作。设令有能作主。亦不随喜。是故此真言相。若佛出兴于世。若不出世。若已说。若未说。若现说法。住法位。性相常住。是故名必定印。众圣通同。即此大悲曼荼罗。一切真言。一一真言之相。皆法尔如是。故重言之也。二辨教起由者。谓时真言诸教起之元由。彼经亦云。秘密主。成等正觉一切知者一切见者出兴于世。而自此法说种种道。随种种乐欲。种种诸众生心。以种种句。种种文。种种随方语言。种种诸趣音声。而以加持说真言道。义释云。若如是者。则是诸真言相。毕竟寂灭。不授与人。何故有时出兴。有时隐没。故经复释所由云。秘密主。或正等觉一切知者一切见者出兴于世。而自此法。说种种道。随种种乐欲。乃至种种诸趣音声。而以加持说真言道。此意言。如来自证法体。非佛自作。非余天人所作。法尔常住。而以加持神力出兴于世。利益众生。今此真言门秘密身口意。即是佛法佛平等身口意。然亦以加持力故。出现于世。利益众生也。如来无碍知见。在一切众生相续中。法尔成就。无有缺减。以于此真言体相不如实觉故。名为生死中人。若能自智自见时。即名一切知者一切见者。是故如是知见非佛自所造作。亦非他所传授也。佛坐道场。证知是法已。了知一切世界。从本以来。常是法界。即时生大悲心。云何众生去佛道甚近。不能自觉故。以此因缘。如来出兴于世。还用如是不思议法界分。作种种道。开示种种乘。随种种乐欲心机。以种种文句方言。自在加持说真言道。虽从机感因缘生。而不动实际。虽善巧方便无所不为。然非佛所作。虽普门异说。而但以佛之知见示悟众生。若行者。于此真言十喻中。妄见有为生灭。更增心垢。则非如来之本意也。三释教浅深者。若引经文如前引摄偈是也。义释云。经中佛说摄偈。就五种三昧道中。大分为二。谓佛菩萨缘觉声闻四种。皆名出世三昧。若诸天等所说真言法教道。皆属世间三昧。出世间三昧。皆有实益。故云摧害于诸过。世间三昧。但有摧益。故云为利众生故也。如余经所说。求小乘人。当修行作观。即便于世间法教。深生厌离。求大乘人。又于声闻法教。深生怖畏。此皆为未知秘密藏者。作此方便说耳。就此经宗。则五种三昧。皆是开心实相门。如行者初住有相瑜伽。则是世间三昧。但于此中了知唯蕴无我。即是声闻三昧。若以十缘生句观诸蕴无性无生。即是菩萨三昧。余如住心品中广明。不同余教以心性之旨未明故。五乘殊辙不相融会也。若更作深秘密释者。如三重漫荼罗中五位三昧。皆是毗卢遮那秘密加持。其与相应者。皆可一生成佛。何有浅深之殊。今偈中所说。就彼等自所流传法教而言耳。四明教义别者。经亦云。秘密主。汝当谛听。诸真言相。等王觉真言言名成立相。如因陀罗宗。诸义利成就。有增加法句。本名行相应。乃至云此正觉佛子救世者真言。若声闻所说一一句安布是中。辟支佛。复有少差别。谓三昧分异。净除于业生。义释云。大判真言。略有五种。谓如来说。或菩萨金刚说。或二乘说。或诸天说。或地居天说。谓龙鸟修罗之类。又前三种通名圣者真言第四名诸天众真言。第五名地居者真言。亦可通名诸神真言也。如圣者真言。亦说阿字或啰字等。彼诸世天乃至地居鬼神等。亦复说之。彼相有何殊异者。阿阇梨言。若佛菩萨所说。则于一字之中具无量义。且略言之。阿字自有三义。谓不生义。有义。空义。如梵本阿字。有本初声。若有本初。则是因缘之法故名为有。又阿者是无生义。若法揽因缘成。则自无有性。是故为空。又不生者。即是一实境界。即是中道故。龙树云。因缘生法。亦空亦假亦中。又大论明萨婆若。有三种名。一切智。与二乘共道种智。与菩萨共一切种智。是佛不共法。此三智。其实一心中得。为分别令人易解故。作三种名。即此阿字义也。又如啰字。亦有三义。一者尘义。二者以入阿字门故。即是无尘义。又有波罗蜜义。亦究竟到彼岸故。即是本初不生。当知。亦具三点。三点即摄一切法。如阿字啰字者。余诸字义皆然。又一切语言中带阿声者。皆阿字门所摄。若带啰声者。皆啰字门所摄。余字亦尔与大论语等字等中释义亦同。下文亦复广释也。若诸菩萨真言有阿字者。当知各于自所通达法界门中具一切义。非法普门法界中具一切义。若二乘真言有阿字者。当知只约尽无生智寂灭涅槃明不生义。若梵天所说真言有阿字者。是约出离五欲觉观不生明义。若帝释护世真言有阿字者。是约十不善道及灾横不生明义。余皆以类可知也。如上所说。皆是随他意语。明浅略义耳。若就随自意语。明深密义。随入一门皆具一切法界门。乃至诸世天等。悉是毗卢遮那。何有浅深之别。若行者能于无差别中。解差别义。差别中解无差别义。当知。是人通达二谛义。亦识真言相也。偈云。正等觉真言。乃至诸义利成就等者。此明如来真言通相及以别相。具如彼释。皆是诸佛菩萨真言相也。次云若声闻所说二句安布者。以声闻因他得解。入法性未深。不能于一言中具含众德。如说诸行无常一四句偈。要令次第安布。文义无缺。乃成真言。不得以字门明义及增加名句。辟支佛虽无言说。亦能以神通力现出真言。诸有受持之者。此获义利。是中少有差别者。谓辟支佛与声闻漏无尽则同。而三昧有浅深之异。能以神通利物。令其所愿皆得成就。除四大弟子之外余声闻力所不能。又其真言。唯说十二因缘寂灭之理。故云。谓三昧分异净除于业生也。三问答分别者。义门非一。谓显教密教别。即身成佛义。四智五智别。法身说不说等。具如别章也。
    三释经文者。先总判科。后随文释。然先古诸大德。于佛经教不论大小。皆以三分。谓序说分。正说分。流通分。序者序将有利益。正者正当机辨道。流通者使正法之水不壅于末世。经云初中后善即此义也。佛地经论亦释佛地经云。总有三分。一教起因缘分。二圣教所说分。三依教奉行分。总显已闻及教起时。别显教主及教起处。教所被机。即是教起所因所缘故。名教起因缘分。正显圣教所说法门。品类差别故。名圣教所说分。显彼时众闻佛圣教欢喜奉行故。名依教奉行分。然则可谓先圣妙解远契西天哉。今释此经。亦分为三。初初如是乃至诸胜宫自在。名为第一序说分。示现智用。惊发会众。次从婆伽梵大菩提心乃至经末。为第二正说分。正宣秘旨。开悟物机。其第三分。于修行者非是要。故传法圣者。且阙不载。故金刚顶诀云。此略瑜伽。西国得灌顶者。说授相付。其大经本阿阇梨云。经夹广长如床。厚四五尺。有无量颂。在南天竺界铁塔之中。故知。此经撮其旨要。以为三卷。阙流通分。良有以也。亦初序分为二。从初如是乃至如是等菩萨而为上首。以为通序。从与恒河沙等数乃至诸胜宫自在。名为别序。今准圣迹释序义者。序有三义。一次绪。二述叙。三发起序。次绪者。居一部之初。冠众说之首。故言次绪。述叙者。叙于方将述于当益。故云叙述。发起者。发其信起于教。然次绪是通。述叙发起二序是别。而今此经。无述叙文。于义无失。发起之中。有表当益义等故也。通序亦名印定序。三世诸佛经初。皆安如是故。故智论云。过去诸佛经法初首。皆称是语。未来诸佛。亦称是语。现在诸佛末后般涅槃时。亦教称是语。今我般涅槃后。经初亦应称如是我闻一时也。亦名通序。与诸经同故。亦名经后序。结集者所置故。亦名经前序。遣嘱令安故。亦名破邪序。对破外道阿沤故。亦名证信序。令闻者不疑故。有云。释二序总为五对。一通别对。诸经通有当部别缘。二证发对。初传法者引证令信。后说法者别缘发起。三前后对。如是等文。经后敷置。尔时等文。经首本缘。四师资对。阿难请主。如来说因。五现未对。阿难后请。时在未来。佛说经前。当时缘起。后之三对。名皆不次。但取语顺义。则依经初二对名义已周备。为令尽理立五对焉。今谓。若如说者。更应有邪正对。初后对。印定不印对等。何者。通序破邪。别发正故。通居部首在别次故。通是印定。别不印故。若如是者。理尽何在。是故不可局五对也。通于诸经故为通序。别于一经故为别序也。通序文通。意别。诸佛经初。皆安如是我闻等故。故为文通。如是诠异。我闻人异。感应时异。佛住处异。听说人异故。为意别也。别序。或文别兼通。如别序中通叙。诸教。或文别义别。不关他部故。今此经序。不叙显教。但在秘教。故文义别也。释通序在经初者。三门分别。初明所以。二明句数。三正释文。初所以者。亦为三意。一为道同。二为生信。三为破除也。初为道同者。智论第二。佛涅槃时。娑罗树间。北首而卧。尔时阿难心没忧海。阿那律语阿难言。汝守护佛法藏者。又佛世尊手付汝法。汝今愁闷。失所受事。汝当问佛。佛涅槃后。我等云何行道。谁当作师。恶口车匿。云何共住。佛经初首。作何等语。如是种种未来事应问佛。阿难闻是事。闷心小醒。得念道力。以此事问佛。佛告阿难。若今现前。若我过去。依四念处行。从今日。解脱戒经。即是大师。车匿比丘。如梵法治。我三阿僧祇劫所集法宝藏。是藏中。如是我闻一时佛在某方某国某处林中。是我法门初。应如是说。何以故。过去佛经法初首。皆称是语未来诸佛。亦称是语。现在诸佛末后般涅槃时。亦教称是语。今我般涅槃后。经初。亦应称如是我闻一时等。大悲经中。优婆离教阿难问。是即举伴。若大衍经。阿泥楼逗教阿难问。是为道同故安如是等也。二为生信者。智论云。举时方令人生信故。意谓。如是可信。良有时方。即说如是得益之时。及方处等。若举说经时及方处。能生人信又云。如是我闻生信也。信受奉行生智也。所言信者。是心所有善十一中最初信也。令心心所澄净为性。对治不信。浑谓之心乐。善为业众行本矣。故智论云。佛法大海水中。信为能入。智为能度。又花严云。信为道原功德母也。五根力中。先列信根。初陈信力。有信根故能生万善。有信力故魔不能动。是故菩萨地位之中。信心居初。于七圣财。信财为首。又智论云。如人有手入宝山中自在取宝。有信亦如是。入佛法无漏根力觉道禅定宝山中。自在所取。无信人如无手人入宝山中则不能有所取。无信亦如是。入佛法宝山中。都无所得。是故经初置如是等。令生信也。三为破除者。分为二门。初对破外道。后除三种疑。初对破外道者。谓对破外道阿沤二字。阿沤者。阿无。沤有。一切外经以二字为首。以其所计。此二为本。故立如是。对破外人不如不是有云。诸外道辈。于自教初。皆悉置于阿沤二字云。梵王训世。有七十二字。众生转薄。梵王嗔怒。吞啖诸字。唯此二字。在口两角。阿表于无。沤表于有。置彼教首。今佛世尊教弟子。置如是等言。简异彼也。次除三种疑者。谓阿难登高称我闻遣众疑。阿难身与佛相似。短佛三指。众疑释尊重出。或他方佛来。或阿难成佛。若唱我闻。三疑即遣故。有人引真谛记云。微细律说。阿难比丘当升高座出法藏时。众有三疑。一疑佛大悲从涅槃起。二疑更有佛从他方来。三疑阿难转身成佛说。如是等三疑并断。金刚仙论云。众经通序。有三种义。一为证成经理不虚末代生信。二为表异外道以阿忧为吉。三为息于诤论表己推宗。是亦得证通序义也。二明句数者。有人依般若灯论等云。六句不同。一信。二闻。三时。四主。五处。六众。皆云成就。谓证相乃圆。有云。依智论。总说六义。一者信成。二者闻成。三者时成。四者主成。五者处成。六者众成。真谛记中。开为七事。开我与闻。而为二事。余五如文。今谓诸师虽依智论总说六义。未明所据。今记论意。令易可知。然案智论。如是我闻一时。牒为一段。释为五语。结为三句。谓一如是。二我。三闻。四一。五时。是为五语。如是为一。我闻为二。一时为三。是三句。闻即我闻。一是时数故。故彼论释我字中。问曰。若佛法中。言一切法皆空。一切无有我。云何佛经初头。言如是我闻。答曰。佛弟子辈。虽知无我。随俗法说我。非实我也。又释一字云。随世俗故。有一时。无有咎也。故知。闻即我闻。一是时数故。结为三句也。颇伽婆住王舍城。牒为一段。释分为三。结为二句。谓一颇伽婆。二住。三城。是为分三。虽别释住义。住必在城山故。结为二句。故智论。问曰。何以不直说般若波罗蜜。而说住王舍城。答曰。说方时。令人心生信故。乃至云于三住法中。住圣住法怜愍众生故。王舍城住。又问云。若住王舍城可尔。余亦有竹园精舍。何以多住耆阇崛山中。答曰。我已答。圣人坐禅人喜闲静处。乃至云耆阇崛山。精舍近城。而山难上。以是故。杂人不来。近城故。乞食不疲。是故佛多在耆阇崛山中。不多住余处。故知。住字属城及山。故结为二句也。耆阇崛山牒为一段。以同城为处。谓城山俱是佛所住处。故彼论问曰。若住王舍城可尔。乃至云何以多住耆阇崛山。故知。城山是同如来所居说法之处也。共摩诃比丘僧。牒为一段。以为别句。文意可知。但论旨难寻。依顺先圣。且明句数。然为明句数而引诸师。非谓文意。与今全同。
    经。如是我闻一时婆伽梵。释曰。从此以下。次随文释。言如是者。明所闻之法体。即信成也。理趣释云。所谓结集之时所指是经也。释如是语。众家不同。有人作三分别。今影望彼亦叙三解。初别解如是。梁武注大品云。如即指法。是即定辞。如斯之言。是佛所说故云如是。安法师云。有无不二。名之为如。如非有无。称之为是。如无所如。是无所是。故云如是。天台云。佛阿难二文不异为如。能诠诠所诠为是。佛明生死即涅槃亦即中道。况复涅槃宁非中道。真如法界。实性实际。遍一切处。无非佛法。阿难传此。与佛说无异。故名为如。如如不动故名为是。今释。传法教菩萨所传五部能诠与佛不异故云如也。所诠无非故云是也。二合解如是。智论。问云。诸佛经。何以故初称如是语。答曰。佛法大海水中。信为能入。智为能度。如是义。即是信相。若人心中。有信清净。是人能入佛法。若无信。是人不入佛法。不信者。言是事不如是。是不信相。信者。言是事如是。又信如手。如人有手入宝山中自在取宝。有信亦如是。入佛法无漏根力觉道禅定宝山中。自在所取。无信如无手人无手入宝山中。则不能有所取。无信人亦如是。佛法宝山中。都无所得。以是故。如是义。在佛法初。善信相故也。信力能入非。布施持戒禅定智惠等。能初入佛法。现世利。后世利。涅槃利。诸利根本。信为大力也。有人引真谛记云。如是者。决定义。决定有二。一文。二理。文是能诠。理即所诠。阿难所传文理决定。如佛所说也。法智解云。如是者。阿难自明之词。金口所说。旨深意远。非所仰测。章句始末。正自如是也。天台亦依智论云。如是者信顺之辞。信则所闻之理会。顺则师资之道成。即第一义悉檀也。今释。善信及决定等。皆有两种。若显教善信等。非是今经如是之相。是渐次故。若密善信等。以为今经如是之义。是顿证故。三带我闻解。智论云。一切诸外道出家。心念我法微妙第一清净。如是人。自叹所行法。毁訾他人法。是故现世斗诤。后世堕地狱。是佛法中。弃舍一切爱一切见一切吾我憍慢。悉断不着。以是故。佛法初头。称如是我闻。又总释云。佛法有五种说。一者佛自口说。二者佛弟子说。三者仙人说。四诸天说。五者化人说。如是我闻。是诸佛大弟子说。如佛般涅槃时。于俱夷那竭国萨罗双树间。北首而卧。将入涅槃。尔时。佛侍者四事问佛。佛涅槃后。我等云何行道。谁当作师。恶口车匿。云何共住。佛经初首。作何等语。佛言。若今现前。若我灭后。依四念处。不依此余。解脱戒经。即是大师。车匿比丘。如梵法治。我三阿僧祇劫所集法宝藏是藏中。如是我闻一时佛在某方某国某处林中。是我法门初。应如是我说。三世诸佛经法初首。皆称是语。故今我般涅槃后。经初亦应称如是我闻一时。是故当知。是佛所教。非佛自言如是我闻一时。复次欲令佛法久住世间。故长老摩诃迦叶等诸阿罗汉问阿难。佛初何处说法。说何等法。阿难答。如是我闻。一时佛在波罗捺国仙人鹿林中等。佛地论云。如是我闻者。谓总显己闻。传佛教者言。如是我事昔曾闻如是。总言依四种转。一依譬喻。二依教诲。三依问答。四依计可。依譬喻者。如有说言。如是富贵。如毗沙门。依教诲者。如有说言。汝当如是读诵经论。依问答者。如有说言。如是我闻。如是宣说。依许可者。如有说言。我当为汝如是而思。如是而作。如是而说。或信可言是事如是。有义。此中唯依许可。谓结集时。诸菩萨众咸共请言。如汝所闻。当如是说。传法菩萨便许彼言。如是当说。如我所闻。又如是言。可信审定。谓如是法。我昔曾闻此事如是齐此当说。定无有异。有义。此中亦依问答。谓有问言。汝当所说昔定闻耶。故此答言如是我闻。有义。此中通依四种。依譬喻者。谓当所说如是文句。如我昔闻。依教诫者。告众如是当听。我昔所闻。余如前说。今释。大毗卢遮那如来常住不变无隐没义。若依此义。诸弟子等。而不应称如是我闻。只是众生无见佛机。无见佛故。不可得闻秘密大教。是故传教菩萨。被大慈悲金刚甲胄。入于无涯生死大海。即唱云如是我闻。此即带我闻解。义意可知。言我闻者。能持之人。即闻成也。理趣释云。我闻者。是表亲从佛闻也。言我者。佛地论云。我谓诸蕴世俗假者也。智论云。若佛法中。言一切法空。一切无有我。云何佛经初头言如是我闻。佛弟子辈。虽知无我。随俗法说我。非实我也。譬如以金钱买铜钱。人无笑者。何以故。卖买法应尔。言我者。亦如是。于无我法中而说我。随俗故不应难。复次世界语言。有三根本。一者邪。二者慢。三者名字。是中二种不净。一种净。一切凡夫。三种语。邪慢。名字。见道学人。二种语。慢。名字。诸圣人一种语。名字。内心实不着法。随世界人故共传是语。以是故说我无有咎也。瑜伽第六有其四义。一言说易故。若说无我。通蕴处界知此说谁。二顺世间故。三除无我怖。言无我者。为谁修道。四为宣说自他染净因果事业令生决定信解心故。所以称我也。通法师云。我有三。一妄所执我。谓外道横计。二假施设我。谓大涅槃非我无我为除二乘倒。于无我中说真我故。三世流布我。谓世共传。自指称我。虽传法者了遍计体空。圆成无相。依他起无性。从缘随顺世间。假说称我。天台云。凡夫三种我。谓见慢名字。学人二种。无学一种。阿难是学人无邪我。能伏慢我。随世名字称我无咎。此用三藏意释我也。十住毗婆娑云。四句称我。皆堕邪见。佛正法中无我。谁闻此。用通教意也。大经云。阿难多闻士。知我无我而不二双分别我无我。此用别教意也。又阿难知我无我而不二。方便为侍者。传持如来无碍智惠。以自在音声传权传实。有何不可。此用圆意释我也。今释。不离莽字义。能得见字相故云我也。莽是智惠声。若入此字门。即悟真妙我。传法菩萨与此相应。常起我用。所言我者。法界憍慢。表此大憍慢利益有情。是故云我。即金刚手萨埵大我也。故大日经第五。毗卢遮那如来告金刚秘密主云。汝大我应知种子字环绕者。即此义也。言闻者。智论。问云。闻者云何。闻用耳根闻耶。用耳识。闻。用意识闻耶。若耳根闻。耳根无觉知故。不应闻。若耳识闻。耳识一念故。不能分别。不应闻。若意识闻。意识亦不能闻。何以故。先五识识五尘。然后意识识意识。不能识现在五尘。唯识过去未来五尘若意识能识现在五尘者。盲聋人亦应识声色。何以故。意识不破故。答曰。非耳根能闻声。非耳识非意识。是闻声事。从多因缘和合故得闻声。不得言一法能闻声。何以故。耳根无觉故。不应闻声。识亦无色无对无处故。亦不应闻声。声无觉亦无根故。不能知声。尔时。耳根不破声。在可闻处。意欲闻情尘。意和合故耳识生。随耳识即生意识。能分别种种因缘。得闻声。以是故。不应作是难谁闻声。贲法师云。开者。婆娑十三。萨婆多宗。耳闻非识。法救尊者。识闻非耳。成实论云。譬喻师说。心心所和合能闻。今大乘宗。杂集第二云。非耳能闻。亦非识等。以一切法无作用故。用有和合。假立为闻。就胜所依。或说根闻。以能分别故说识闻。具前二义。说根识闻。瑜伽五十六云。诸法自性。众缘生故。刹那灭故。无作用故。智论亦云。非耳及识意等能闻。多缘和合故得闻声。又耳根识。唯闻于声。而不闻教。若约名句。唯意识闻故。瑜伽云。闻谓比量。然由耳识。亲闻于声。与意为闻。意方得闻。耳意为缘。熏习在识。因闻所成就说为闻。废别耳等。总名我闻。故佛地云。我谓诸蕴世俗假者。闻谓耳根发识听受。废别就总。故说我闻。问。何须废别。总说我闻。答。若不言我。但云耳闻。耳通一切。是谁耳闻。又复闻时。根境及空。作意分别。染净种子。并根本依。一一具陈乃成繁广。若唯说一义用不周。所以别总说我闻也。通法师依分别功德论第三云。阿难但云闻不言见者。为将来四部众故。不得言见。设言见者。后四部众。复承阿难。言见则为虚妄。以是故。但可称闻。不言见。耳是谓见约一时。闻通万劫也。天台引智论云。耳根不坏声。在可闻处。作心欲闻。众缘和合故言我闻。凡有因缘。约教本迹观心。四种解释。具如彼疏。今释。住伽字门。闻法界声。故云闻也。伽字是即一合稠密义。带本际声。合散寂静。若住此字门。终日闻。终日不闻。双非双照。自在无碍。根境空等种种因缘。无非法界。非如显教所说浅略众缘假立。以不思议法界因缘和合之。我闻遍法界毗卢遮那极理之声故云闻也。故毗卢遮那经云。毗卢遮那。一切身业。一切语业。一切意业。一切处。一切时。于有情界。宣说真言道句法。又第三云。时佛从定起。尔时发遍一切如来法界哀愍无余众生界声。说此大力明妃也。又第五云。于无量世界中。以一音声法界语表演说如来发生偈也。问。今于此经称我闻者是为谁我。若云阿难我者。今此经。是诸如来秘密一乘。非诸三乘等类境界。如何得称阿难之我。若云非阿难我者。是为谁我耶。答。佛于六波罗蜜经中。收摄法宝。以为五分。一素呾缆。二毗奈耶。三阿毗达摩。四般若波罗蜜多。五陀罗尼门。而举五人以为度。灭后传教者。谓阿难。邬波离。迦多衍那。曼殊室利菩萨。金刚手菩萨。如次令各受持一藏。若依此义。应云金刚手之我闻也。依结集伴者。义通阿难故。智论第一百云。佛灭度后。文殊尸梨弥勒诸大菩萨。亦将阿难。集是摩诃衍。是故义亦通也。金刚仙论云。八十亿那由他阿罗汉。无量无边恒河沙不可思议菩萨。皆集于彼铁围山外。不至余界。二界中间。当于尔时。菩萨声闻。皆言。如是我闻。佛在某处。说某经等。是但显举各各所闻。是故皆言如是我闻。非约总闻。佛始终教。总闻唯在侍者阿难问。阿难是佛得道夜生。侍佛二十余年。未侍佛时。应是不闻。何故今云总闻唯在阿难耶。答今检诸文。有四义。故侍者阿难得闻如来始终教也。一本愿力故。二佛加持故。三三昧力故。四闻法力故。言本愿力故者。过去作长者。供养诵经沙弥。今得总持。智论第三云。阿难世世立愿。在释迦牟尼佛弟子多闻众中最第一。字阿难也。言佛加持力者。报恩经云。阿难求四愿。所未闻经。愿佛重说。佛口密为说也。或云。佛入世俗心。令阿难知。胎经云。佛从金棺出金臂。重为阿难现入胎之相。诸经皆闻也。三昧力故者。金刚光经云。阿难得法性觉性自在王三昧。悉能忆故。或云。阿难得佛觉三昧力。自能闻也。闻法力者。法华云。阿难得闻授记等事。即忆本愿。持先佛法。皆如今也。观佛三昧海经第五云。阿难见佛说菩萨行。即忆过去九十亿佛所说经藏。故云阿难受持一切诸佛教也。正法念经。明三阿难。阿难陀。此云欢喜。持小乘藏。阿难跋陀。此云欢喜贤。持杂藏。阿难婆伽。此云欢喜海。持佛藏。阿含经。有典藏阿难持菩萨藏。盖指一人具于四德矣。集法传云。有三阿难。一阿难。此云庆喜。持声闻藏。二阿难跋陀。此云喜贤。持独觉藏。三阿难伽罗。此云喜海。持菩萨藏。三名虽异。但一人矣。金刚仙论。阇王忏悔经。亦不异此说。诸菩萨等。虽持法藏。形服殊异。所居疏远各别。有情严净佛土。自以1。阿难不尔。常随如来。恒闻所说。凡圣同知。人天具识。是故如来付属法藏。故智论云。面如净满月。目如青莲花。佛法大海水。流入阿难心也。问。如所说。约显教。应云总闻。若于秘教云何立此义。答。涅槃经中。佛告文殊。阿难事佛二十年。具足八种不可思议。一不受别请。二不受故衣。三不非时见佛。四见一切女人。不生欲心。五持一切法。不曾再问。谁除问于释种被杀。六知佛所入定。七知至佛所者受益不同。八悉能了知佛秘密法。若尔者。应云阿难亦知秘教也。问。探经首尾。但列菩萨。不涉声闻。何为亦通阿难之我。答。经在极略。而列菩萨。犹尚不多。何况声闻。虽不列名。于海会中。有声闻众。阿难何独无。故金刚顶经云。其金刚阿阇梨应思惟。是等及余置外坛中。毗卢遮那等诸天。止住欲界者。意乐调伏烦恼者。及舍利弗等无量诸比丘来诣者。皆思惟之。即此义也。是故云义亦通也。亦云不通阿难。但在金刚手。亦无硕失。是传教主故也言一时者。释曰。三明闻持和合非异时也。理趣释云。一时者。当说经之时。其地六种振动。或天雨众花余时。则无此相。又三乘种性。能获圣果。乃称一时也。毗卢遮那经疏云。明群机嘉会之时也。佛地论云。一时者谓说听时。此就刹那相续无断说听究竟。总名一时。若不尔者。字名句等。说听时异。云何言一。或能说者。得陀罗尼。于一字中。一刹那顷。能持能说一切法门。或能听者。得净耳根。一刹那顷。闻一字时。于余一切。皆无障碍。悉能领受。故名一时。或相会遇时分无别故名一时。即是说听共相会遇。同一时义。时者。即是有为法上。假立分位。或是心上分位影像。依色心等总假立故。是不想应行蕴所摄。何不别显。如下处等。但说一时。书夜时分。诸方不定。不可别说。又义不定。或一刹那。或复相续。不可定说。是故总相说一时也。或云。依佛地论。有三义解。一谓说听究竟一时。此就刹那相续无断说听究竟总名一时。若不尔者。字名句等。说听时异。云何言一。论文反释。若不就其说听究竟名一时者。如初说字。次名后句。乃至一品一部终毕。说听时异。云何言一。不以久近一期究竟。简说余部非一时故。二谓刹那领悟一时。或能说者得陀罗尼。于一字中。一刹那顷。能持能说一切法门。或能听者。得净耳根。一刹那顷。闻一字时。于余一切。皆无障碍。悉能领受。故名一时。此即上根于一刹那。说听领悟。简中下根。修促异故。三谓说听会遇一时。或相会遇时分无别故名一时。即是说听共相会遇同一时义。简不当根时前后故。此等皆是假名一时。智论。问曰。佛法中数时等法。实无阴入时所不摄故。何以言一时。答曰。随世俗故有一时。无有咎。若画泥水等作天像。念天故礼拜无咎。说一时亦如是。虽实无时。随俗说时无咎。又问曰。天竺说时名有二种。一名迦罗。二名三摩耶。佛何以不言迦罗而言三摩耶。答曰。若言迦罗。俱亦有疑。问曰。轻易说故。应言迦罗。迦罗二字。三摩耶三字。重语难故。答曰。除邪见故。说三摩耶。不言迦罗。有人言。一切天地好丑。皆以时为因。如时经中说。时来众生熟。时至则催促。时能觉悟人。是故时为因。如是等种种邪见除却故。不说迦罗时。问曰。若无时。云何听时食。遮非时食为戒。答曰。我先已说。世界名字法。有时非实法。汝不应难。问曰。如若非时食时药时衣。皆是迦罗。何以不说三摩耶。答曰。此毗尼中说。白衣不得闻。外道何由得闻而生邪见。余经通皆得闻。是故说三摩耶。令其不生邪见。三摩耶说名。时亦是假名称。又佛法中。多说三摩耶。少说柯罗。少故不应难也。天台云。一时者。肇师云。法王启运嘉会之时者世界也。大论云。迦罗。是实时示内弟子时食时会衣者为人也。三摩耶是假时破外道邪见者对治也。若时与道合者第一义也。若见谛已无学已下。名下一时。若三人同入第一义。名中一时。若登地已上。名上一时。若初住已上。名上上一时。具如彼疏。今释一时者。不思议三际。无始无终。是为一时一刹那中具无量劫。无量劫只是刹那。名为一时。时分修短不可思议。是为一时也。如来三密。于如是时。机感相应。说真明道。不差机。不过机。一切处一切时。有机必应。犹如空月影现诸水。故云一时。如斯等时。是如来性海水不思议时。非是世间妄执时日。故毗卢遮那经云。诸大菩萨前后围绕。而演说法。所谓超三时如来之日加持故。身语意平等句法门也。兴唐阿阇梨释云。如世间时分。则有过去未来现在长短劫量种种不同。且约日行四天下。一周书夜。各有初中后分乃至三十时等。刹那不住代谢相推。以净眼观之。三除之相。了不可得。无始无始。亦无去来。即此实相之日。圆明常住。湛若虚空。无有时分修短之异。然以佛神力故。令瑜伽行者于无量劫谓如食顷。或演须臾为无量劫。延捉自在咸适众机。无定相可得。故云如来日也。如此时中。佛说何法。即是身语意三平等句法门。义意可知也。

金刚顶大教王经疏卷第一
_
金刚顶大教王经疏卷第二

　　        大勇金刚撰
    　　

    经婆伽梵。释曰。从此以下。四明闻持所从。为二。初举说主。次叹佛德。是则初也。婆伽梵。或云婆伽婆。此是彼土言音不同。理趣释曰。婆伽梵者。能破义也。所破者。破四魔也。又有六义。如声论所释。炽盛自在与端严等也。亲光论师云。薄伽梵者。依六义转。一自在义。二炽盛义。三端严义。四名称义。五吉祥义。六尊贵义。颂言。自在炽盛与端严。名称吉祥及尊贵。如是六种义。差别应知。总名为薄伽。其义云何。谓诸如来永不系属诸烦恼。故具自在义。炎猛智火所烧练故具炽盛义。妙三十二大士相等所庄严。故具端严义。一切殊胜功德圆满无不知。故具名称义。一切世间亲近供养咸称赞。故具吉祥义。具一切功德。常起方便。利益安乐。一切有情无懈废。故具尊贵义。或能破坏四魔怨故名薄伽梵。四魔怨者。谓烦恼魔。阴魔。死魔。自在天魔。佛具十种功德名号。何故如来教传法者。一切经首。但置如是薄伽梵名。谓此一名。世咸尊重。故诸外道。皆称本师名薄伽梵。又此一名总摄众德。余名不尔。是故经首皆置此名也。通法师云。依亲光论。薄伽梵名。包含二义。一具六德。二破四魔。初具德者。初一断德。次一智德。后四恩德也。龙树阿阇梨。依四义十七德。释婆伽婆。言四义者。一有德义。二巧分别义。三有名声义。四能破义。今为颂言。有德巧分别。有名声能破。于名声义。更有九句。以明其义。如在后释。言十七德者。为颂云。如来。杀贼。正遍智。明行。好去。知世间。无上。调御。天人。智者。无等。等。世尊。度岸。及大德。厚德。成利。合十七。亦在后释。故智论云。云何名颇伽婆。天竺语婆伽。秦言德。婆言有。是名有德。复次颇伽名分别。婆名巧用。总相别相。巧分别诸法。是故名颇伽婆。复次颇伽名名声。婆名有。是言有名声。无有德名声如佛者。转轮圣王。释梵护世者。无有及佛。何况诸余凡庶。所以者何。转轮圣王与结相应。佛已离结。转轮圣王没在生老病死泥中。佛已得度。转轮圣王为恩爱奴仆。佛已永离。转轮圣王处。在世间旷野恼患。佛已永离。转轮圣王处在无明闇中。佛处第一明中。转轮圣王若极多领四天下。佛领无量诸国土。转轮圣王财自在。佛心自在。转轮圣王贪求天乐。佛乃至有顶乐亦不贪着。转轮圣王从他求乐。佛内心自乐。以是因缘佛胜转轮圣王。诸余释梵护世者亦复如是。但于转轮圣王小胜。复次颇伽名破。婆名能。是能破淫怒痴。故称为颇伽婆。问曰。如阿罗汉辟支佛。亦破淫怒痴。与佛何异。答曰。阿罗流辟支佛。虽破三毒亦不了了尽。譬如香在器中。香虽去。余气故在。又如草木薪火烧。烟出炭灰不尽。火力薄故。佛三毒永尽无余。譬如劫尽火烧须弥山。一切地都尽。无烟无炭。如舍利弗嗔恚余习。难陀淫欲余习。毕陵伽婆嵯慢余习。譬如人被锁初得脱时行犹不便。具说本缘。如大智论。以是故。阿罗汉虽断结得道。犹有习气。不得称婆伽婆。问曰。婆伽婆正有此一名。更有余名。答曰。佛功德无量。名号亦无量。此名取其大者。以人多识故。复有异名。异名多陀阿伽陀。如法相解。如法相说。如诸佛安隐道来。佛亦如是来。更不去后有中。是故名多陀阿伽陀。或名阿罗呵。阿罗名贼。呵名杀。是名杀贼。复阿名不。罗呵名生。是名不生。佛心种子。后世田中。更不生无明□皮脱故。复阿罗呵名应受供养。佛诸结使除尽。得一切智慧。故应受一切天人等众生供养。或名三藐三佛陀。三藐名正。三名遍。佛陀名知。是名正遍知一切法。云何正遍知。谓知苦如苦相。知习如习相。知尽如尽相。知道如道相。复知一切诸法实不坏相不增不减。谓心行处灭言语道过诸法。如涅槃相不动故。复一切十方诸国土名号。六道所摄众生名号。及先世因缘未来生处。一切十方众生心相诸结使诸善根。诸出要如是等悉知。足名正遍知。或名鞞侈遮罗那三婆耶。秦言明行具足。谓宿命天眼漏尽名为三明。问曰。神通明有何等异。答曰。直知达去宿命事。是名通。知过去因缘行业。是名明。直知死此生彼。是名天眼通。知行因缘际会不失。是名明。直尽结使。不知更生不生。是名漏尽通。若知漏尽。更不复生。是名明。是三明。大阿罗汉大辟支佛所得。若尔者。与佛有何等异。彼虽得三明。明不满足。诸悉满足。佛为异。云何不满。云何满足。佛阿罗汉辟支佛宿命智。虽知自身及他人。亦不能遍。有阿罗汉知一世或二世三世。十百千万劫。乃至八万劫忆念。不能遍知。是故不满。天眼明未来世时如是。佛一念中。生住灭时。诸结使分生时。如是住时。如是灭时。如是苦法忍苦法智中所断结使。悉觉了知。如是结使解脱。得尔所有为法解脱。得尔所无为法解脱。乃至道法忍。见谛道十五心中。诸声闻辟支佛。所不能觉知。时少速疾故。如是知过去众生因缘漏尽。未来现在亦如是。是故佛名明行具足。行名身业口业。唯佛身口业具足。余皆有失。是故名明行具足。或名修伽陀。修秦言好。伽陀或言去。或言说。是名好去好说。好去者。种种诸深三摩地无量等持诸大智慧中。去如偈说。佛一切智为大车。八正道行入涅槃。是名好去。好说者。如诸法实相说。不着法爱说观弟子智慧力。是人正使一切方便神通智力化之。亦无如之何。是人可度。是疾是迟。是人应是处度。是人应说布施。或应说戒。或说涅槃。是人应说五阴十二因缘四谛等诸法则。能入道。如是等种种智。知弟子智力。而为说法。是名好说。或名路伽惫。路伽秦言世。惫名知。是名知世间。云何知。知二种。一者众生。二者非众生。及如实相。知世间因。知世间尽。知出世间道。复次知世间非世俗知。亦非外道知。知世间无常故苦。苦故无我。复次知世间相所谓非有常非无常。非有边非无边。非去非不去。如是相亦不着。清净常不坏相如虚空。是名知世间。或名阿耨多罗。秦言无上。云何无上。涅槃法无上。佛自知是涅槃。不从他闻。亦将导众生令至涅槃。如诸法中涅槃无上。众生中佛亦无上。复次持戒禅定智慧教化众生。一切无有与等者。何况能过上。故言无上。复次阿名无。耨多罗名上答。一切外道法可答可破。非实清净故。佛法不可答。不可破。出一切语言道故。亦实清净故。以是故。名无上答。或名富楼沙昙ＴＥ婆罗提。富楼沙秦言丈夫。昙ＴＥ言可化。婆罗提言调御师。是名可化丈夫调御师。佛以大慈大悲大智故。有时濡美语。有时苦切语。有时杂语。以此调御。令不失道。复次调御师有五种。初父母兄姊亲里。中官法。下师法。今世三种法治。后世阎罗王治。佛以今世乐后世乐及涅槃利益故名师。上四种法治人。不久必坏不能常实成就。佛治人以三种道。常随道不失。如火自相不舍乃至灭。佛令人得善法。亦如是。至死不舍。以是故。佛名可化丈夫调御师。问曰。女人佛亦化令得道。何以独言丈夫。答曰。男尊女卑故。女中男大。女属男故。男能辨大事故。复若佛为女调御师。为不尊重。若说丈夫。一切都摄。譬如王来不应独来。必有侍从。如是说丈夫。二根无根及女尽摄。以是因缘故。佛名可化丈夫调御师。或名舍多提婆摩菟舍喃。舍多秦言教师。提婆言天。魔菟舍喃言人。是名天人教师。云何名天人教师。佛示导是应作。是不应作。是善。是不善。是人随教行。不舍道法。得烦恼解脱报。是名天人师。问曰。佛能度龙鬼神等。堕余道中生者。何以独言天人师。答曰。虽度余道中生者少。度天人中者多。如白色人虽有黑点子。不名黑点。黑少故。复次人中结使薄厌心易得。天中利智慧。以是二事故易得道。余道中不尔。复次言天。则摄一切天。言人则尽摄地上生者。何以故。天上则天大。地上则人大。是故说天则天上尽摄。说人则地上尽摄。复次人中得受戒律仪。见谛道。思惟道。及诸道果。或有人言。余道中不得。或有人言。多少得。天人中易得多得。是故佛为天人师。复次人中多乐因。天中多乐果。善法是乐因。乐是善法果。余道中善因果少。以是故。佛为天人师也。或名佛陀。秦言知者。知何等法。知过去未来现在众生数非众生数法有常无常等一切诸法。了了觉知。故名为佛陀。问曰。余人亦知一切诸法。如摩醯首罗天。秦言大自在。八臂三眼。骑白牛。如韦纽天。秦言遍闷。四臂捉具持轮。骑金翅鸟。如鸠摩罗天。秦言童子。是天擎鸡持铃捉赤幡骑孔雀。皆是诸天大将。如是等诸天。各各言大。皆称一切智。有人作弟子。学其经书。亦受其法。言是一切智。答曰。此不应一切智。何以故。嗔恚憍慢心着故。复次是三天。爱之则欲令得如愿。恶之则欲令七世灭。佛法则不然。菩萨时。若怨家恶贼来欲杀。尚自以身肉头目髓脑而供养之。何况得佛。以是故。独佛应当受佛名字。应当归命佛。以佛为师。不应事天。复次佛有二事。一者大功德神通力。二者第一善心诸结使灭。诸天虽有福神力。诸结使不灭。无清净善心。故无大力。声闻辟支佛。虽结使灭善心清净。福德薄故力势少。佛二法满足故胜一切人。余人非胜一切人。婆伽婆名有德。先已说。或名阿婆磨。秦言无等。或名阿婆磨。阿婆秦言无等等。或名路迦那陀。秦言世尊。或名婆罗伽。秦言度彼岸。或名婆檀陀。秦言大德。或名尸利伽那。秦言厚德。或父母名字。悉达他。秦言成利。得道时。知一切诸法故。是名为佛。应受诸天世人供养。如是等德。是名大德厚德。如是种种随德立名。彼论如是说竟。结云。是名为婆伽婆。婆伽婆义无量。若广说则废余事。以是故。略不具足说。今会四义及以六义。而令易解。四六之义。其旨宁殊。只是离合之异。何者。有德是彼端严吉祥二义。佛地论云。妙三十二大士相等所庄严故。具端严义。智论云。佛相庄严身。名为婆伽婆故知。婆伽婆。有德义兼端严也。复彼论云。一切世间。亲近供养。咸称赞故。具吉祥义。依有德故。一切世间。亲近供养。及以称赞。是故义同。智论云。应受诸天世人供养。如是德是名大德者即其义也。巧分别义。即彼名称。何者。佛地论云。一切殊胜功德圆满无不知故。具名称义。智论云。用总相别相。巧分别诸法。故名巧分别。无不知。故分别诸法。是故义同也。有名声义。即彼自在炽盛尊贵。何者。释有名声。论有九句。初四句。是彼自在义。初四句者。彼论云。无有德名声如佛者。转轮圣王。释梵护世者。无有及佛。先举初云转轮圣王。与结相应。佛已离结。乃至第四句云。转轮圣王处在世间旷野恼患。佛已永离。佛地论云谓。诸如来永不系属诸烦恼。具自在义。二论俱举不系生死。故义同也第五句。是彼炽盛义。何者。论云。转轮圣王处在无明闇中。佛处第一明中佛地论云。炎猛智火所烧练故。具炽盛义。第一明是炎猛智火。故义同也。第六句是彼尊贵义。论云。转轮圣王。若极多领四天下。佛领无量诸国土。佛地论云。具一切功德。常起方便。利益安乐一切有情。无懈废故。具尊贵义。所以佛领无量国土者。为利益安乐一切有情故。是故义同也。第七句。永不系烦恼故。心得自在故。属自在义。第八句。依智大故。于乐不着。即属炽盛。第九句。非猛炎智。焉得内乐。义亦炽盛。然随一义配对如此。亦应纵容。余十七名。虽随名义异。而皆是薄伽梵故。智论总结云。是名为婆伽婆。通法师云。西国正本。一切经首。皆言婆伽婆。此方经初。多云佛。在时。有安婆伽婆言。近地婆诃罗三藏亦云。西方诸本。皆标薄伽梵。而有安佛者。译家意略耳。无上依经等。并存二名。云佛薄伽梵。真谛记云。佛婆伽婆。有其四句。一是佛非婆伽婆。即二乘观谛证极无余。在自位中。得名为佛。不终功行。行非婆伽婆。二是婆伽婆非佛。即菩萨修德名婆伽婆。因惠未满。不得名佛。三者俱非。即诸凡品德惠皆无。四者俱是。即佛世尊。智慧圆满故名为佛。功德具足是婆伽婆。乃至云。若但言佛。恐滥二乘。单婆伽婆。滥大菩萨及转轮王。故知。合说即是如来。今谓。此四句义。虽辞稳便。犹恐相违龙树亲光所释之旨。何者。龙树菩萨以四义十七德解释薄伽梵。智断恩德于中圆备。何况亲光论师六义释名众德具足乎。而今案四句义。释薄伽梵。只为功德。佛以为智德。若尔。满伽梵义局一隅。何为一名总摄诸德矣。略释薄伽梵竟。
    经。成就一切如来金刚加持殊胜三昧耶智得一切如来宝冠三界法王灌顶证一切如来一切智智瑜伽自在能作一切如来一切印平等种种事业于无尽无余一切有情界一切意愿作业皆悉成就大悲毗卢遮那常恒住三世一切身口心金刚如来。释曰。此即二叹佛德也。理趣释云。成就殊胜者。毗卢遮那自觉圣智也。一切如来者。准瑜伽教中。五佛是也。其五佛者。即尽虚空遍法界无余佛。聚成此五身也。金刚加持者。表如来十真如十法界十如来地。以成上下十峰金刚大空智处。加持者。表如来于中道十六大菩萨普贤智。从此展转流出。共成三十七位。以成解脱轮大曼荼罗。三昧耶智者。誓也。亦曼荼罗也。勿令将来最上乘者不从师受而专意自受者也。是故得知修最上乘。必须师受三昧耶。然后可修行也。得一切如来宝冠三界法王灌顶者。如来在因地。从灌顶师入三昧耶智曼荼罗。阿阇梨加持弟子身中本有如来藏性。发金刚加持。以成修真言行菩萨法器。则堪任持明等乃至传受印可等灌顶阶位。以此为初因。由三密四智印相应成究竟三界法王。主以为果。然此解意。且随经释之。故彼理趣经云已得一切如来灌顶宝冠为三界主。今此经文。不局其旨。通因果也。证一切如来一切智智瑜伽自在者。一切如来者。同上所说五佛也。一切智智者。唯佛自证之智。皆以瑜伽法相应。获得于法自在。兴唐云。智中之智。故云智智也。能作一切如来一切印者四智印也。能作一切如来一切印平等种种事业。于无尽无余一切有情界。一切意愿作业皆悉成就者。能作由获瑜伽自在故。能作一切如来。五佛亦如前释。一一佛皆有一切印平等羯磨处智。遍至无尽无余佛刹众生界。能作种种利益。究竟安乐一切有情界。释令圆满上中下。一一皆成九品悉地。彼经云皆悉圆满。今经云成就。成就是圆满义也。大悲毗卢遮那常恒住三世一切身口心金刚如来者。前叹四智。今叹毗卢遮那也。彼释云。常恒者。表如来清净法界智。无始时来。本有处烦恼而不减。与净法相应。证清净而不增也。三世者。为过去未来现在是也。一切时者。在于异生时。后证圣果时。三业清净犹如虚空。身语意业。不被虚妄分别所生烦恼所染故也。彼经云一切时。今经略时。贵在得意。金刚者。证得佛地一切法自在。得证身口意三密金刚。于藏识中。修道烦恼习气。坚若金刚。难摧用。以大空金刚智三摩地证得法身光明遍照毗卢遮那如来也。
    经。一切如来游戏处住阿迦尼吒天王宫中大摩尼殿种种间错铃铎缯幡微风摇激珠鬘璎珞半满月等而为庄严。释曰。五正举闻持之处。佛地论师云。何故不但说彼所说法耶。若不说处及能说者。不知此法何处谁说。一切生疑故。须具说也。三世如来成菩提处。故云一切如来游戏处。如来智心。常恒相应三有妙境故。名游戏也。言住者。智论云。四种身仪。坐卧行住。是名住。复次三种住。天住梵住圣位。六欲天住法。是为天住。梵天等乃至非有想非无想天住法。是名梵住。诸佛辟支佛阿罗汉住法。是名圣住。于是三住法中。住圣住法。复次布施持戒善心三事故名天住。以慈悲喜舍四无量心故名梵住。空无相无作是三三昧名圣住。圣住法佛于中住。复次四种住天住梵住圣位。佛住三住。如前说。佛住者。佛住首楞严等诸佛无量三昧。十力四无所畏十八不共法一切智等种种诸慧。及八万四千法藏。度人间。如是等种种诸佛功德。是佛所住处。佛于中住。故云住也。阿迦尼吒者。若具梵音。应云阿迦抳瑟揥。今云阿迦尼者。是略言耳揥吒是彼方言音不同也。或云。此云质碍究竟。阿迦质碍义。抳瑟揥究竟义也。遍知云。大自在天亦名色究竟。亦名有顶天也。言宫者。兴唐云。如来实相智身真实功德所庄严处。妙住之境心王所都曰宫也。此宫是古佛成菩提处。所谓摩醯首罗天宫。释论云。第四禅五佛那含住处。名净居天。过是以往。有十住菩萨住处。亦名净居。号曰大自在天王是也。今此宗明义。以自在加持神心所宅故。名自在天王宫也。谓随如来有应之处。无非此宫不独在三界之表也。佛地论师云。如是净土。为与三界同一处所为分别耶。有义各别。有处说在净居天上。有处说在西方等故。有义同处。净土周圆无有边际。遍法界故。如实义者。实受用土周遍法界无处不有。不可说言离三界。处亦不可说即三界处。若随菩萨所宜现者。或在色界净居天上。西方等处所不定。问。若准此论师义者。色界净居天宫。是随菩萨所宜现者。何故今为毗卢遮那成菩提处耶。答。若直以净居为佛净土者。是为菩萨所宜。净土有限量故。今取周遍法界净居宫。以为毗卢那成菩提处。问。若取周遍法界义以为净土者。亦应取诸一切处所为毗卢遮那佛净土。何故定以净居为彼佛土耶。答。为显佛土最胜义故。取三界中最胜之处。以示土相。若得意者。于一切处。一一各有限无限义。限是随机。无限即是实受用土。佛亦如是。初证金刚实相智身。周遍法界。无有边际。而诸众生。随机感见大小胜劣。彼佛地论。约有限义。以为随机。今取无限。以为毗卢遮那成道处也。法界宫有五种三昧耶种子。便成大殿。周遍法界故以为大。摩尼者。即译为珠。或云摩尼者。如意佛珠也。大兴善寺三藏陀罗尼释云。摩尼梵云是宝。宝义有六。一难得故。二者净无垢故。三者有大威德故。四者庄严故。五者殊胜无比故。六者不变易故。无量宝珠。万亿妙宝。绮饰庄严故云摩尼。收摄法界故名众殿。即显如来内证五智。其殿四方正等。具定四门。其门左右有吉祥幢。轩楯周环。四重阶道。于其殿上。有五楼阁。悬杂缯彩。珠网华仿。交结庄饰。又于殿外四角之上及诸门角。以金刚宝间错庄严。殿外轩陆。复以种种宝铃磬铎环佩交映。微风摇拂。清响和鸣。宝幡璎珞。弥漫空中。微妙香花。及半满月等种种严饰。故云种种间错等。又经云等者。复于其外有无量劫波树。绮错行列。诸天妙乐。竞奏歌咏。诸阿修罗。摩呼罗伽等王。奏妙歌舞。于彼殿内有曼荼罗。八金刚柱以为庄饰。等取此等。故云等也。若就经文秘释者。三十七智妙用交接故。云种种间错也。铃铎惊发昏情。是慈悲义。缯幡流动去来。是表智用。若有机发感应道交故云微风摇激。激字。公的反。训遮。谓铃铎缯幡摇动。拂遮之义。理趣经云摇系。旧经云摇拂。谓大智大悲随顺众生。无有暂住。有机必应故。云微风摇激。应众机。以五智珠鬘三密璎珞。故云珠鬘等。众生性欲。浅深不同出。如来赴应。渐顿亦异。或以三乘显教。或以顿证秘教。故云半满月等。非但一世利生。遍亘三世益物。是故云等。皆是如来二利之德故。云而为庄严也。
    经。与九十俱胝菩萨众俱。释曰。此第六明闻持伴。为三。初标数。次列名。三总结。此即初也。言俱胝者。是西天语。此云千万也。菩萨者。应云菩提萨埵。亦云扶萨。智论云。何等名菩提。何等名萨埵。菩提名诸佛道。萨埵名或众生或大心。是人。诸佛道功德。尽欲得其心。不可断不可破。如金刚山。是名大心。复称赞妙好法故名萨。好法体相名为埵。菩萨心。自利利他故。度一切众生故。知一切法实性故。行阿耨多罗三藐三菩提道故。为一切贤圣之所称赞。是故名菩提萨埵。又云。云何名摩诃萨埵。摩诃秦言大。萨埵名众生。或名勇心。此人心。能为大事。不退不转。大勇心故。名为摩诃萨埵。复于多众生中。最为上首。是故名为摩诃萨埵。复多众生中起大慈大悲。成立大乘。能行大道。得最大处。故名摩诃萨埵。复大人相成就故名摩诃萨埵。复必能说法。破一切众生及己身大邪见大爱大我心等诸烦恼。故名为摩诃萨埵。又云菩提萨埵。有两种。有鞞跋致。有阿鞞跋致如退法不退法阿罗汉。阿鞞跋致菩提萨埵。是名实菩萨。以是实菩萨故。诸余退转菩萨。皆名菩萨。兴唐和尚。引阿阇梨说云。具正义。当云菩提索多。此索多者。是忍乐修行坚持不舍义也。然声明有如是法。若论文字。其义虽正音韵或不当便者。得取便安之。故世论师谓为萨埵。传习者随顺其辞。就瑜伽宗。萨埵略有三种。一者愚童萨埵。谓六道凡夫。不知实谛因果心行邪道修习苦因。恋着三界。坚执不舍。故以为名。二者有识萨埵。即二乘也。才觉知生死过患。自求出离。得至涅槃。着保化城。兴灭度想。于如来功德。未生愿乐之心。故以为名。三者菩提萨埵。无上菩提出过一切臆度戏论种种过失。是一向纯善。白净微妙。不可譬类义。即是众生本性不思议心也。能忍如是成道事。愿乐修行。坚固不动。故名菩提索哆。于如人中。功业最大。堪能转授之一切众生故。名为摩诃萨埵。此等大众。前后围绕大日世尊。问。诸大乘经。于同闻众。大小俱列。何故此经但列菩萨。不列小乘。答。佛法有二种。一秘密。二显示。今此经。是一切如来秘密之教。为欲示现异显示教。是故列大菩萨。不列余类。问。若尔者。法华等经。亦是诸佛秘要之藏。既以大小俱列。何故此经不尔。答。结集经者。各有所显。是故有列不列之异。于彼法华。为表开权故有俱列。若不列小者。恐不知所开。故今约此经。为欲示现密异显教不列小人。
    经。所谓金刚手菩萨摩诃萨圣观自在菩萨摩诃萨曼殊室利童真部菩萨摩诃萨虚空藏菩萨摩诃萨金刚拳菩萨摩诃萨才发心转法轮菩萨摩诃萨虚空库菩萨摩诃萨摧一切魔力菩萨摩诃萨。释曰。二此列名也。理趣释云。金刚手菩萨者。在毗卢遮那前月轮中。表一切如来菩提心。初发菩提心。由金刚萨加持。修证普贤行愿证如来地。观自在菩萨者。在毗卢遮那后月轮。表一切如来大悲。随缘六趣拔济一切有情生死杂染苦恼。速证清净三摩地。不着生死。不证涅槃。皆由观自在菩萨金刚法现证。虚空藏菩萨者。在毗卢遮那右月轮中。表一切如来真如恒沙功德福智资粮聚。由修虚空藏菩萨行。行四种施。复当说。三轮清净喻若虚空无尽。有为无漏成受用变化身资粮也。金刚拳菩萨者。在毗卢遮那左月轮。表一切如来三种秘密。在金刚拳菩萨掌。由真言行菩萨以入轮坛。得灌顶者得闻如来三业密教。修行获得世出世殊胜悉地。净除无始十种不善恶业。证得无障碍究竟智。文殊师利菩萨。在东南隅月轮。表一切如来般若波罗蜜多惠剑。住三解脱门。能显真如法身常乐我净。由菩萨证此智。使成等正觉也。才发心转法轮菩萨者。在西南隅月轮。表一切如来四种轮。金刚界轮降三世轮遍调伏轮一切义成就轮。由修真言行菩萨得入如是等轮。依四种智印。以成十六大菩萨生。便证得无上菩提。虚空库菩萨者。在西北隅。表一切如来广大供养仪。由修真言行菩萨修得虚空库菩萨瑜伽三摩地。于一念顷。身生尽虚空遍法界一一佛前。于大众会。以种种云海供养奉献如来。便从一切佛闻说妙法。速满福德智慧资粮。以虚空为库藏。随缘诸趣极济利乐诸有情。渐引致无上菩提。以为巧便。摧一切魔菩萨在东北隅。表一切如来大悲方便。外示现威怒。内怀悲愍。住加持行。护持修行者。辟除诸障。成菩提时。摧伏天魔及摩醯首罗一切难调伏者。令彼等受化到于无上菩提。以忿怒智而成就究竟。如上所释八大菩萨摄三种法。所谓菩提心大悲方便是也。如上所释。诸菩萨包括一切佛法真言门及一切显大乘。如是等大菩萨众。恭敬围绕。八供养及四门菩萨等。以表如来三昧眷属。
    经。如是等菩萨而为上首。释曰。此即第三总结也。九十俱胝菩萨众中。此等菩萨为其上首故。云如是等菩萨而为上首。
    经。与恒河沙等数如来。释曰。从此以下。第二别序。为二。初明化佛现瑞相。二明大毗卢遮那现瑞相也。就初为二。\初明化佛遍满二界。二明一一身现佛刹。还说此法。就初为二。初总明数。二正明化佛遍满二界。此即初也。所言恒河沙者。亦云恒迦。此云殑伽。此云天堂来。西域记云。阿那婆答多池在香山之南大雪山之北。周八百里矣。金银琉璃颇胝饰其岸焉。金沙弥漫。清波皎镜。大地菩萨。以愿力故。化为龙王。于中潜宅。出清冷水。给继瞻部州。是以池东面银牛口。流出殑伽河。绕池一匝。入东南海。池南面金象口。流出信度河。绕池一匝。入西南海。池西面琉璃马口。流出缚刍河。绕池一匝。入西北海。池北面颇胝师子口。流出徒陀河。绕池一匝。入东北海也。然妙乐和尚云。于中殑伽沙细而多。外人所计。以为福河。入洗灭罪。佛亦顺俗故常指之。又佛说法多近此河故以为喻。或云。一由沙多。二由世人共为福水。入洗罪灭。投死生天。三虽经坏劫。名字常定。四佛多近此宣说妙法。五众人共委。故多为喻。方四十里沙以为喻也。
    经。由如胡麻示现满于阎浮提于阿迦尼陀天亦复如是。释曰。此二明化遍满相。亦为二。初明满阎浮提。言如胡麻者。取油麻津腻满中。以譬诸佛遍满之相。旧经云。诸佛遍满虚空。犹如大地油麻。津腻满中者。即其义也。阎浮者树名。提者洲也。以树名洲。故云阎浮提。宣法师详云阎浮者岁树也。亦云南赡部洲。或云阎浮洲。或云剡浮洲。皆是彼方言音不同耳。于阿迦尼等者。二明满至尼陀天也。尘沙化佛。遍满尽虚空界上下二界之中。以显如来五智遍亘一切凡圣。是故云也。
    经。彼无量数如来身从一一身现无量阿僧祇佛刹于彼佛刹还说此法理趣。释曰。二此明一一身现无量阿僧祇佛刹。还说此法也。彼无量数如来等者。谓遍满于彼阎浮等诸佛如来。从一一身现无量之阿僧祇佛刹彼佛刹中一一如来。无量无数海会菩萨贤圣围绕。说此大法也。言无量者。或云过算。分喻分是为无量数也。今案。华严第四十五阿僧祇品。说百二十三数。一百洛叉为一俱胝。为其初数不可说。不可说转为最后数。至第一百六数。云阿僧祇转。阿僧祇转为一无量。义准可知。阿僧祇者。或云阿僧企耶。此云无数也。俱舍第十二明五十二数云。有一无余数始为一。一十为十。十十为百。十百为千。十千为万。十万为洛叉。乃至第五十二。云十大跋逻搀为阿僧企耶。华严经中。至第一百四数云至。至为一阿僧祇。今文数。此阿僧祇得至无量。故云无量阿僧祇也。毗卢遮那如来。表自利行。是自界故。化佛显利他行。是他界故。又毗卢遮那。示自利五智圆满。此界之主故。化佛现利他五智成就。他界之主故。又毗卢表本。化佛彰迹。是体用故。又所以二佛同说此法者。诸佛道同故示现。凡圣悉皆同具金刚界性。是故同说也。
    经。时婆伽梵大毗卢遮那如来常住一切虚空一切如来身口心金刚一切如来互相涉入。释曰。从此以下。至偈颂末。二明毗卢遮那现瑞相。于中亦为二。初明毗卢遮那如来常住法界体性。而四智互融入。次明从内证体而起法界用。此即初也。就中为二。时婆伽梵等者。即初举报释。婆伽梵等如前也。常住一切等者。次明如来常住内证之智。初明住法界体性无差别智。一切虚空界一切如来身等三密。常恒不变。一昧平等。无三差别。四句不及。百言不至。本来不生。今亦不灭。一切贤圣。不能破灭。邪魔外道。不得坏乱故举金刚。以为其譬。言一切如来者。一切凡圣。同名如来。如来藏理。一切皆有故。住如是等三密体性。故云常住等也。一切如来互相涉入者。次明住如来内证四智涉入也。一切如来者。四智名为一切如来。智住如实来成觉故。于法界体性。恒有四智用。一一之智。各是法界。无有隔别。理智不二空故互涉入。又常住一切虚空。是体性智。一切如来身口心金刚是内证四智。一切如来互相涉入。是从内证体起四佛用。互相融入也。
    经。一切金刚界觉悟智萨埵一切虚空界微尘金刚加持所生智藏一切如来无边故大金刚智灌顶宝一切虚空舒遍真如智为现证三菩提一切如来身自性清净故自性清净一切法遍一切虚空能现一切色智尽无余调伏有情界行最胜一切如来不空作教令故一切平等无上巧智。释曰。从此以下。二明从内证体而起。法界用。于中为二。初长行。次偈颂。就长行为二初明四波罗蜜。二明十六大菩萨。此即初也。一切金刚界乃至智藏者。是金刚波罗蜜。遍于十方三世微尘数如来金刚界中。皆有此波罗蜜。故云一切金刚界觉悟智萨埵。岂但此菩萨尔。一切菩萨亦然。大圆镜智了达诸法。净诸众生大菩提心。以为觉悟智萨埵。毗卢遮那成正觉时。尽虚空界一切如来。皆悉云集。证成加持。助成觉智。故云一切如来乃至所生智藏也。次一切如来乃至三菩提者。是明宝波罗蜜以福德聚灌澍一切如来。佛无边故。此金刚灌顶。宝于一切虚空界普能舒遍。所言真如智。是即照了福聚性智。又从法界体起故。为真如智。此真性智。能证菩提。依如是等故云。一切如来等。次一切如来身乃至行最胜者。是明法波罗蜜依一切佛身自性清净。故此自性清净一切法智。亦遍一切虚空界。能现一切色。智照色本际。故为色智。亦照心本际。今以色摄心。但云色智。此智亦令尽无余界一切有情除断烦恼。此密智行。非是显教所为之行。故云最胜。次一切如来不空乃至无上巧智者。是明羯磨波罗蜜。本不生际清净如虚空。其中有不空。如空中鹅雁。非是三乘生盲之所能见。唯此教菩萨。即能得见。故云不空。故龙树云。空有二种。谓但空不但空者。即此义也。如是秘密妙智。于清净法界中。能起法界佛事。故云作教令。奉事诸佛。利益众生。心无差降。故云一切平等。三乘浅略智。于净法界中。不能建立法。故维摩中。持地菩萨云。不是我应受也。秘密善巧智。于真性法中广作。大佛事。故维摩诘云。是我所应受也。龙树云。智有二种。谓拙度巧度者。即此义也。今非是掘度之智。故云无上巧智也。亦以上诸句配对四方佛四波罗蜜。亦同四智故。
    经。一切如来大菩提坚固萨埵一切如来钩召三昧耶一切如来随染智自在一切如来善哉一切如来灌顶宝一切如来日轮圆光一切如来思惟王摩尼宝幢一切如来大笑一切如来大清净法一切如来般若智。一切如来轮一切如来秘密语一切如来不空种种事业一切如来大精进妙坚固甲胄一切如来遍守护金刚药叉一切如来身口心金刚印智。释曰。此第二明十六大菩萨。分为四类。初菩提心类四菩萨。二福德聚类四菩萨。三智慧门类四菩萨。四大精进类四菩萨。初一切如来大菩提以下。即菩提心类。次一切如来灌顶以下。是福德聚类。次一切如来大清净以下。即智慧门类。次一切如来不空以下。是大精进类也。菩提坚牢体。四摄。无染净。所称赞体福德大庄严。大威耀。大满愿。大欢喜乐义。大智自在无染。永断习气智。转大法轮智。离言说戏论智。一切如来善巧功艺门。大慈铠胄门。无畏调伏门。住持成就门。是四类菩萨义也。
    经。普贤妙不空摩罗极喜王空藏妙大光宝幢大微笑能观大自在。漫殊一切坛无言种种业进怒坚持金刚钩箭。歖宝日幢幡笑莲剑妙轮语羯磨甲怖持。释曰。此等偈颂。文略意幽。圣旨多含。不合用一阶解释。今将一端且解释文。庶以后贤照之今此十一行偈。第二以偈颂明互相涉入诸圣尊众者。若以尘点名不可知。恒沙海渧焉可得数。故举切要。以示其名。要亦数繁。故结集家。作颂结名。即分为十二。一十六大萨埵。二五佛。三四波罗蜜。四八供养。五四摄。六贤劫十六。七诸不退众。八诸佛顶。九诸执金刚神。十小圣众。十一诸明王众。十二诸世天众。问。先置诸佛。后列菩萨。是常所宜。何故今不尔耶。答。为欲显示互相涉入无有次第故为尔也。问。若尔者。诸世天等。应为其初。何故不尔。答。此亦无所妨。但以稍近佛。且示其端耳。问。若尔者。四波罗蜜是最近佛何故不尔。答。是亦可尔。但世天等是最远。四波罗蜜是最近。今非最远近。且以为端也。若分文者。初三行偈。初明十六大菩萨。分文为二。初二偈明羯摩十六。后一偈明三昧耶十六。又云。后一偈明异名。配对可知。更不繁文。
    经。无始无终寂暴怒大安忍药叉。释曰。从无始无终下。两句二字。二明五方五佛。言无始无终者。是毗卢遮那。于三际中无生灭故。大日经叹毗卢遮那三业云。于一切处起灭边际不可得。又此经末叹毗卢遮那金刚萨埵。云无始无终也。又毗卢遮那法然道理。过去久远。邈无蒯始。现在刹那。无有边际。未来永劫。展转不穷。故云无始终。但举初后兼明中间。以意可知。又本初道理。寂照俱时。非作所成。非佛所增。天魔外道。亦不能灭。而三世是妄情所立。遮那依正。超于此境故云无始无终。复于一一际。亦无大小生住异灭。故云无始终。一行和尚云。无量佛得道成就。而法界不增。无量众生灭度。而法界不减。若众生生胜进。亦非加益。若破烦恼。亦无所损者。亦是义也。然大日世尊。是一切诸法本初。一切世间所依。常恒说法。常恒寂然。如是皆悉法然道理。非世情推度。非三际所摄。所谓不思议者也。故大日经第三。毗卢遮那世尊。告执金刚秘密主云。我一切本初。号名世所依。说法无等比。本寂无有上。文意可知也。寂是阿□。菩提惠性。坚固寂静。故云寂也。又以大菩提金刚坚固。能寂一切无始无明微细烦恼。故以为寂。异号之中。称惠寂者。即是义也。理趣释云。由如来净阿赖耶于大圆镜智相应。证得坚固无漏之三摩地。能净无始无明地微细烦恼。亦得证此义也。暴怒即是宝生如来。谓第七无漏末耶。离能取所取。如忿怒人不可属着。故云暴怒。于异号中。宝部金刚光名为嗔怒。即据此义也。大安忍。是无量寿也。清净意识与妙观察智相应。证得诸法本性清净。以大慈忍能转法轮。利乐众生。故云安忍。异号中称为大慈者即是也。药叉二字。为不空佛。无漏五识与成所作智相应。于诸国土成辨佛事。示现金刚药叉等身。降伏难调诸众生等故。云药叉也。
    经。罗刹勇威猛大富贵邬摩天世主。释曰。从罗刹以下二句三字。三明四波罗蜜。金刚惠性。恐怖一切勇健无畏。为罗刹勇。故指归云。恐怖降三世也。宝密以有宝胜及以大威耀义。名为威猛。故出生义云。由一切如来大威耀义。而生金刚日等。又应云法密智剑威势大力而名威猛也。法密法满之义。为大富贵也。又应云宝密富饶为大富贵也。以羯磨密宽广之义为鸟摩天。世主如大梵王为众生父。羯磨妙用。不舍一切。故出生义云。以一切如来不舍众生。大精进波罗蜜之所成就焉。
    经。毗纽胜大寂世护虚空地三世及三界大种。释曰。从毗纽以下三句二字。四明八供养。嬉戏善爱。犹如毗纽饶益爱者。故智论云。是天爱之。欲令得如愿。恶之则欲令七世灭。今且取爱之义也。花鬘供养。无比珠妙。有大庄严。无住无著故云胜大寂。故异名云无比殊妙大庄严。无住等妙法歌音。能护世间。故云世护。又转妙法轮。无有所畏。如护世王。无有怯怖。故为世护。故异名之中。称无畏也。神通妙舞。遍一切处。无所滞凝。如大虚空无有凝碍。故为虚空。又释世护。是一切如来功艺门中金刚护义也。虚空即显一切如来智慧门无染着智。思之可知也。一切如来真薰香。遍十方界。供养诸佛。及破众生心地臭秽。得适悦香。犹如栴檀香风悦可众生心。以此因缘。地皆严净。举所显能。故云地也。异号之中。称荣净也。金刚觉花。十方三世庄严如来。破众生迷。开敷心花。故云三世。于异号。而称相严。花严庄严者是也。金刚灯云。流出光明。遍照十方世界。供养诸佛。能破众生无明住地。获得如来清净五眼。举所显能。故云三界。异号中云佛眼等。余经称说世间解者。即此义也。五分戒香。是为大种。即秘密学处。三聚净戒。四波罗夷等。诸佛菩萨。由此得生。是大乘种故云大种。故分别位云。涂香光明。遍照十方世界。供养如来。及破众生身口意业非律仪过。获得五分无漏法身也。
    经。善人益诸设缚祖父流转。释曰。从善人以下一句五字。五明四摄。钩能请召佛菩萨人。称为善人。又拔众生苦。安涅槃域。以为善人。故分别位云。金刚钩光明。遍照十方。请召一切如来金刚界道场。及拔一切众生恶趣。安于无住涅槃之城也。福德实是能益利一切。金刚罥索。护此德门。名为益也。故文云。为令一切菩萨受用三摩地智故。成卫护功德户。金刚索菩萨也。设缚祖父。亦云索婆住。是金刚儿也。即坚阱义。金刚锁拭缚住圣众。及摧一切众生邪见。坚住菩提。故文云。锁拭光明。遍照十方。令已入一切如来圣众界道场。以大悲誓系缚而住。及摧一切众生外道诸见。住无上菩提不退坚固无碍大城也。金刚铃三摩地智。流转妙声。令圣众喜。并破众生一切异执。令住正见。是为流转。故异号中。称为妙声。文云。从般若波罗蜜金刚铃三摩地智。流出金刚铃光明欢喜。一切如来海会圣众。及破一切众二乘异见。安置般若波罗蜜宫者。即此义也。
    经。涅槃常正流转大火觉清净大乘三有常恒者降三世食乐主宰诸能调坚主妙地胜智彼岸。释曰。从涅槃以下一偈二句六字。六明贤劫十六大菩萨。慈氏菩萨。与乐之义。以为涅槃。涅槃是乐。故法华云。世间之乐。及涅槃乐。于密号中。亦称慈氏。以为与乐。其义可知。不空见菩萨。常恒观察如来常住无有变易。故以为常。故龙树云。二乘但见空不见不空也。能除一切恶趣名为正流转。以除一切恶趣流转。趣正善道。故云正流转。又生死之流。是善恶业正所感得。故为正流。菩萨大智。能转舍之故云转也。故密号称以为利染。亦为普救也。香象。大力以慈善根运载众生。到大涅槃。故云大火也。除忧闇菩萨。以大智慧明摧灭一切无明黑闇。觉悟自性清净法界故。云觉清净也。勇猛精进。是为大乘。于大七义。其净心大。是精进大。故对法中云。即此乘性。由与七种大性共相应故。名为大乘。一境大性。二行大性。三智大性。四精进大性。五方便善巧大性。六证得大性。七业大性。故名大乘。今举勇猛精进之大。以为大乘也。异号称为不退即是也。虚空藏富贵遍一切三界。故名为三有。又遍在三际。故为三有也。智憧本性常清不灭。故为常恒者。故仁王般若云。三乘智慧。不生不灭。异号亦称性净也。本际智光。降伏三惑。遍照十方。故为降三世。故异号中。称为大明。即无量光也。能以清凉秘密法乐。宛足众生。令离生死烦恼燋热。故为食乐。异号称为清凉者。即此义也。即月光也。为诸群生化导之主。能守护之。不过时处。说法相应。离烦恼垢。令得睹见本际清净法界曼荼罗身。故为主宰称为功护。亦为利垢者。即是贤护也。于生死海。敷大教网。能调群机。拔出众生。普皆得见法界日轮。故为能调。是光网事。称为普愿及方便者即是也。金刚藏。于金刚中而为上首。故云坚主。一切金刚诸奇希有事。无不由兹。是故称为出生并立验也。无尽意宝犹如大地载持万物。故为妙地。以三秘密宝遍施法界。宝无尽故。意亦无尽。称为宝意旨在此也。辩演如来三昧耶教。开觉众生无明大梦。乐说无穷。无有伦匹。故以为胜。而号巧辨。良由于此。即辨积也。普贤是即佛菩萨母。贤圣所归也。故为智彼岸。称为普摄者。即此义也。
    经。理趣解脱觉有情行一切如来觉利益佛心。释曰。从理趣以下三句二字。七明诸不退众十波罗蜜以为理趣。檀戒等十。是即菩萨之理趣故。契经中。施等波罗蜜名为理趣也。一切智智。除诸有情五住盖障。故为解脱。即除盖障菩萨事也。实相智光。普照一切。开觉群迷。故云觉有情。是大光明菩萨行也。开智地藏。行如来事。故云行一切如来。是即地藏萨埵妙用也。以佛智宝觉悟群机。辅助化导故。云觉利益佛心。是妙法幢大士妙业也。诸菩提无上句者。通上下文。若属上文。以为总结。若属下文。以为总表。若就总结以释之者。诸菩提无上者。不能具尽诸菩萨等。故总摄云诸菩提无上也。
    经。诸菩提无上遍照最胜主自然总持念大萨埵大印等持佛作业。释曰。从诸菩提以下一偈一句。八明诸佛顶。言诸菩提无上者。亦总显诸佛顶轮。言遍照最胜主。谓一字顶轮王故。瑜只经云一切佛顶最上遍照王。又云。时金刚萨埵。对一切如来前。忽现作一切佛母身。化作一字顶轮王。皆执轮印。乃至演说根本真言。义意可知也。遍照佛顶。无始无终故云自然。总摄诸顶故为总持。伞盖是显佛顶威德。故彼经云。欲现佛伞盖威德故。住白伞盖佛顶王身。彼自然佛心之所生。故为念也。光聚大刀能坏一切。能辨一切。故云大萨埵大印。故彼经云。从佛顶出光明。一切世间出世间真言明咸皆断。令破夺其加持。令不成就。何以故。大威光藏故。又云。能断一切真言。能调难调者。能坏他真言威。此是大威德大神通。能成辨一切事也。高佛顶轮。以为等持。故彼经说高佛顶竟云。此名高佛顶王一切如来三摩地力。又云。一切如来神力所加持三摩地力故。是为高顶王也。为诸众生拔因果苦。与因果乐。为佛作业。胜佛顶轮。能示其事。故彼经说胜佛顶云。现神通威德故。一切罪息灭故。一切恶趣摧坏故。一切那路迦苦息除故。现不思议行神通故。现一切如来神通威德积集故。然诸如来非无此义。今随偏增。显示文旨也。出生义云。又住顶生三昧。而现顶生之身多矣。今塔之上方。所以独有五顶轮王会者。盖以诸顶生身。皆摄入此无上五顶智焉。至如不可得而究竟者。佛之顶相也。是至胜之法亦然。不可得其际也。故称顶焉。其五顶王。又一切真言尊宰割之主也。故称王焉。就五顶轮。而金轮为之最。不知熟知胜绝。唯一法哉。故自观自在菩萨已下。摄怖归命矣。又下方有十六执金刚神。盖一切如来勇健菩提心之所生化也。
    经。一切佛为身。释曰。次一切佛为身一句。是九明诸执金刚神等。金刚数多故。云一切。皆是如来金刚惠数。故云佛为身。是故文云。如来修行之时。有尘数心障烦恼。以是金刚惠破之。大觉之后。成尘数种类智门。以是金刚惠用之故也。又一切佛者。谓毗卢遮那以诸佛体故。诸金刚神等。是彼以佛智用故云为身也。
    经萨埵常益觉。释曰。次萨埵常益觉一句。是十明小圣身。谓大日世尊。为乐小者。常恒现作小圣之身。渐渐引导。终得大智。故云萨埵常益觉也。毗卢遮那经云。若有众生。应佛度者。即现佛身。或现声门身。或现缘觉身。或菩萨身。或梵天身等。各各同彼言音。住种种威仪。而此一切种种道一味者。即此义也。
    经。大根本大黑大染欲大乐大方便大胜。释曰。从大根本以下三句。十一更别明诸明王等。不动明王。是中方忿怒故。为大根本。中央即为诸方本故也。金刚药叉。是北方菩萨。北即黑色。故为大黑也。降三世金刚。为大染欲。即是东方。染欲如来大菩提故。以为大染欲也。军吒利金刚。名为大乐。是南方。拯抱众生无边贫匮皆令满足世出世间大安乐。故六足金刚为大方便。文殊师利大智方便教令轮故。即西方也。马头火头明王等。总为大胜。以大势力除诸障者。普为众生发胜利故。
    经。诸胜宫自在。释曰。次诸胜宫自在一句。十二明诸世天也。二十天等以为胜宫。以诸世间是殊胜故。诸天族类。名数不少。故云诸也。地水火风诸轮王等。名为自在。各于界分得自在故。然此偈颂。隐密难解。非师指授。实不可知。更复应有逆顺配对诸尊名目。纵横分配诸圣密印。分字结句。种种异解。今随一门。且解释之。不可守隅妨碍诸方。
    经。婆伽梵大菩提心普贤大菩萨住一切如来心时一切如来满此佛世界犹如胡麻。释曰。从此以下。大段第二正说也。大分为二。初明秘密庄严内证大智见法成就。得如来处。即自行也。次从第二卷末尔时世尊为一切如来召集故作金刚弹指以下。二明善巧建立秘密智相。摄取众生。令入佛位。利他行也。诀云。亦可通为一门普皆俱有自利利他行也。就初门亦为三。初明秘密现证相。次从由此往诣下。二明往诣须弥顶。次从尔时世尊毗卢遮那如来不久现证下。三明示说秘密境界无碍神变三昧耶相。就初为二。初明示菩萨住如来心也。次从尔时一切如来云集下。二明示菩萨现证大菩提。此即初也。于中亦二。初明示住如来心。婆伽梵者。是果名也。大菩提心普贤大菩萨者。是即因号。今以果名号因位者。为显毗卢遮那虽久成道。为诸众生示适今证故号因位。又示因必有果。故以为名。缘本不生际而发大觉心。故云菩提心也。普者遍一切处贤者最妙善。谓菩提心所起愿行及以三业。悉皆平等遍一切处。奉事诸佛。拔济有情。故名普贤也。安住本初。为住如来心。一切诸佛。同以为心。故云一切如来心。次时一切如来下。二明一切如来满。此佛世界也。此心即是诸佛之母。是故住此心时。十方诸佛遍满世界。犹如胡麻。喻意如前。
    经。尔时一切如来云集于一切义成就菩萨摩诃萨坐菩提场。释曰。从此以下。二明示菩萨现证。就中为二。初明一切如来云集菩萨所。次明示菩萨现证。此即初也。前明满佛世界。今明集菩萨所也。一切义成就菩萨者。金刚萨埵是也。故理趣经云。时薄伽梵一切如来大乘现证三昧耶一切曼荼罗持金刚胜萨埵。于三界中调伏无余一切义成就金刚拳菩萨摩诃萨也。于诸如来秘密法中事理义趣。无不圆解。故云一切义成就。今坐金刚界大道场。方为现证故。一切如来现来加持也。
    经。往诣示现受用身咸作是言善男子云何证无上正等觉菩提不知一切如来真实忍诸苦行。释曰。从此以下。二明示菩萨现证。文分为六。初明授自性成就。二明示心智丰盛。三明教思惟金刚形。四明示固普贤心五明诲视自身佛形。六明清加持现证。此即初也。于中为三。初明诸佛惊觉菩萨。二明菩萨请禀教示。三明诸佛授自性成就。此即初也。亦为二。初明诸佛示现受用佛身也。一切诸佛往至已竟。示现毗卢遮那身。故云现受用身也。次咸作是言等者。二正明惊觉。告云。云何将证无上正觉菩提。汝未知一切如来真实忍诸苦行真实忍诸苦行者。谓萨波若智。及金刚喻定。尚未能证知。勿以此为足。
    经。时一切义成就菩萨摩诃萨由一切如来惊觉即从阿婆颇那伽三摩地起礼一切如来白言世尊如来教示我云何修行云何是真实如是说已。释曰。二明菩萨请禀教示也。阿婆颇那伽者。旧经云。初依瑜伽安那般那系念修习。不动身体。亦不动支分。名阿婆颇那伽法也。安那般那。亦云阿那波那。亦云阿般那。译曰。阿那者来亦云入。波那者去亦云出。谓教息观。此经诀云。阿婆颇那伽者。阿之言无。婆颇那迦识也。三摩地平等持也。伽者身也。应云无识身平等持也。入此定者。能治攀缘散乱等障故。云不应动心及身支节。唇齿俱合。两目似开。息心攀缘。勿令散乱。问曰。入此定者。有何利益。答曰。若内识散乱。外尘所牵。识随诸尘。起种种妄见。随见随念。即为无量诸垢之所缠缚。以是因缘沦溺生死。故以此定而止息之。又问曰。此定唯止识不起。不与世尘而相和合。如诸佛境界出世实相百千三昧。出入自在。动不动等。入有不有。入无不无。有无常一。一即无量。无量即一。而复炽然广大建立。常住其中。不碍不没。如是智用胜妙功德。自他利行。云何得之。答曰。前之定前。渐学大乘及小乘等。及于外道。同游此定。小乘以之为毕竟。外道不深。各各有异。渐学大乘者。以为方便。息攀缘故。若顿入者。亦不由之。一切色尘为佛事故。色相境界智所转故。智性无碍无量。用故。若怖于尘境爱乐空寂。智无所用。愚掘之深网也。如此之徒。其类非一。或作声闻。或为外道。悲哉可愍痛惜之甚。是故佛说其智慧门难解入。一切声闻辟支佛所不能知。若欲入者。如下经中广宣说耳今更料简。问曰。若云顿入者亦不由之者。何故此经文一切义成就菩萨用入此定。答曰。是为渐学大乘者示现此相耳。问曰。分别圣位法门云。然如来变化身。于阎浮提摩竭陀国菩提道场。成等正觉为地前菩萨声闻缘觉凡夫。说三乘教法。或依他意趣说。或依自意趣说。种种根器。种种方便。如法修行。得人天果报。或得三乘解脱果。或进或退。于无上菩提。三无数大劫。修行勤苦。方得成佛。王宫生。双树灭。遗身舍利。起塔供养。感受人天胜妙果报及涅槃因。不同报身毗卢遮那。于色界顶第四禅阿迦尼吒天宫云集尽虚空遍法界一切诸佛。十地满足诸大菩萨。证明惊觉身心顿证无上菩提。若准此文。应云顿证。何故为渐学大乘。而示现此相。答曰。且渐有二种。谓渐渐。顿渐。所言渐渐者。三乘教是如来诱引众生之法。未说秘密圆顿法门。是名为渐。随此渐教。经历三无数大劫。修行勤苦。从浅至深。是为渐渐。若秘密顿教。是如来随自意之法。一即无量。无量即一。入有不有。入无不无。有无常一名为秘顿。一即无量故不妨于顿。亦有次第是为顿渐。无量即一故不妨次第。而亦有顿。是故渐渐不同顿渐。当知。渐学大乘者。虽用渐法。而犹为顿也。云何是修行。云何真实者。一切如来前惊觉云。不知一切如来真实忍诸苦行。是故今请云何修行等。
    经。经一切如来异口同音告彼菩萨言善男子当住观察自心三摩地以自性成就真言自恣而诵唵质多钵罗底微腾迦噜弭。释曰。此即三明诸佛授自性成就真言也。观察自心。形如月轮。故云观察自。以此观察善普等护念。故云三摩地。此自性清净心。从本以来。福智圆满故。为自性成就。此真言力。令彼通达。随意念诵。故云自恣而诵。
    经。时菩萨曰一切如来言世尊如来我遍知已我见自心形如月轮。释曰。此第二明示。心智丰盛。文分为二。初明菩萨契前教示。若不能前者。何蒙后诲。故将己证。以白诸佛。如文。
    经。一切如来咸告言善男子心自性光明由如遍修功用随作随获亦如素衣染色随染随成。释曰。此即二明诸佛教示。心智丰盛亦为二。初明举二喻以教示。初巧功用喻。谓自性月轮随观念功光明丰盛。犹如造事随作随获实。次素衣喻。谓随修念力心智逾增。如素白衣随染随成。
    经时一切如来为令自性光明心智丰盛故复敕彼菩萨言唵菩提质多亩怛波娜夜弭。释曰。此即二正明示真言。由修念此真言之力。彼自性光明心智。弥增炽盛也。
    经。以此性成就真言令发菩提心。释曰。从此以下。第三明教思惟金刚形。文分为三。初明随前诲修念。二明契前诲。三明教思惟金刚形。此即初也。诵真言已。又观心月。极使清净。应知。彼月轮者。是大福德所成从菩提心生。即是佛性。自性清净。无诸垢秽。圆明澄寂。喻如月轮。此菩提心真言。能令自性光明心智炽然显发故云此性成就等。
    经。时彼菩萨复从一切如来承旨发菩提心已作是言如彼月轮形我亦如是月轮形见。释曰。此二明契前诲。由具福智故。自心如满月。我亦如是月轮形见。前见心如月轮。今复见月轮形。故亦云也。
    经。一切如来告言汝已发一切如来普贤心获得齐等金刚坚固善住此一切如来普贤发心于自心月轮思惟金刚形以此真言唵底瑟□缚曰罗释曰。此三正明教思惟金刚形。于中为二。初明发普贤心。一切诸佛。皆发此心。故云一切如来。又于彼心思惟。体性金刚坚固等故。云获得等。次善住此等者。二正明示思惟金刚形真言。先示心观金刚形。后明授真言。如文。
    经。菩萨白言世尊如来我见月轮中金刚。释曰。从此以下。第四明示坚固普贤心。于中为二。初明契前诲以白世尊。次正明示坚固金刚真言。此即初也。于月轮中见五智标。故云我见金刚。
    经。一切如来咸告言令坚固一切如来普贤心金刚以此真言唵缚曰罗怛^8□俱2。释曰。二正明示坚固金刚真言。由念此真言。彼金刚智获得坚牢故。为令坚固。授以此真言。
    经。所有遍满一切虚空界一切如来身口意金刚界以一切如来加持悉入于萨埵金刚。释曰。从此以下。第五明诲观自身佛形。为四。初明虚空界如来悉入萨埵金刚。二明一切如来以金刚号灌顶。三明金刚界菩萨以自所见白一切如来。四明一切如来教示观自身佛形真言。此即初也。尽虚空中所有一切如来身口意金刚界。以诸佛力悉入自身金刚体中萨埵一身。是法界体。一多圆融。故虚空界如来入于萨埵身。而无迫狭也。
    经。则一切如来于一切义成就菩萨摩诃萨以金刚名号灌顶。释曰。此即二明以金刚号灌顶。有五部相等意。在文可知。以名号句义而布身心。故名为灌顶也。
    经。时金刚界菩萨摩诃萨白彼一切如来言。世尊如来我见一切如来为自身。释曰。此三明金刚界菩萨以自所见白一切如来也。智契体性。一多自在。体合极智。事理无碍。故云见一切如来为自身也。
    经。一切如来复告言是故摩诃萨一切萨埵金刚具一切形成就观自身佛形以此自性成就真言随意而诵。唵也他萨□怛他羯多萨怛他唅。释曰。此四明一切如来教示成就观自身佛形。真言。为二。初一切如来印可。如汝所言。观体性故。一切萨埵。具一切形。次成就等者。二正明示真言。若于正观以真言加持。犹如猛风扇识然火。是故授与此性成就真言。此犹成就本性清净。故云自性成就也。
    经。作是言已金刚界菩萨摩诃萨现证自身如来。释曰。从此以下。第六明请加持现证。为五。初明契前诲现证自身如来。二明请加持。三明如来入萨埵身加持。四明金刚界如来证五智。五明一切如来从萨埵出加持。此即初也。由前自性成就力。既已成就五佛身。故云现证自身如来。摄真言经云。三世诸佛及其眷属。微尘菩萨。无数天龙。从十方界入出我身。如五方色青黄赤白及以杂色。是五方佛入我身中。具三真实总成我体。诸佛所证。唯此法身者。即此义也。
    经。尽礼一切如来已白言唯愿世尊诸如来加持于我令此现证菩提坚固作是语已。释曰。此二明请加持也。于中为二。初为请加持先致敬仪。故云尽礼等。次白佛等者。二正请加持。虽既现证。为令众生起敬信心故。请诸佛加持。譬如转轮圣王将登极时。取四海水。请一明师。灌顶加持。被印可已。然后登极。尔时四海敬信。万民承奉。佛亦如是。今当遍于十方垂教令。亘于三世利群生。是故从尘数诸佛受五相灌顶礼空界如来。请加持现证。故云唯愿诸如来加持于我等。
    经。一切如来入金刚界如来彼萨埵金刚中。释曰。此三明如来入萨埵中。一切如来者。谓五方如来。即能加持也。加持金刚界如来者。是后名。萨埵金刚者。即前号。并所加持者也。所以一切如来入彼中者。为加持显发金刚界如来现证故也。
    经。时世尊金刚界如来当彼刹那顷现证等觉一切如来平等智入一切如来平等智三昧耶证一切如来法平等智自性清净则成一切如来平等自性光明智藏如来应供正遍知。释曰。此即四明金刚界如来现证五智菩提也。五句如次即是五智。加持显密。以为证入证成等。所言现证等觉者。等谓均等。体性之智。均等真如。智如理。理如智。不一不异。故云均等。觉谓觉智。即均等智。是即自受用也。一切如来平等智者。谓由如来净阿赖耶。于大圆镜智。相应证得坚固无漏之三摩地。能净无始无明地微细烦恼。此智性净。圆明鉴照。无物不鉴。故云平等智。又一切如来皆悉有之。故云平等也。现证之言。冠于句末也。入一切如来平等智三昧耶者。准理趣释。第七无漏末那与第八净阿赖耶识中无漏种子。能缘所缘。平等平等。离能取所取。故证得平等性智。流出随其众生爱乐身。由如众色摩尼。能作无边有情义利也。平等者。即均平均等齐等。谓缘自他一切诸法皆平等故。即真如境名平等性故。能缘智亦为平等。智者决断义。余亦然也。三昧耶者。此云等持。谓于一切处等持自智。即入一切如来智故也。证一切如来法平等智自性清净者。谓由如来清净意识与妙观察智相应。证得一切法本性清净。于净妙佛国土。为诸菩萨能转无上法轮。此智于诸法均照性清净。故云法平等智。智性亦清净。故云自性清净。又复双举能所。是故云也。又法平等者。此智观察自他诸法自相共相等。能现无边作用差别。雨大法雨。令诸有情普皆获得利益安乐。故为法平等智也。则成一切如来平等自性光明智藏如来应供正遍智者。谓由如来无漏五识与成所作智相应。现三业化。于净妙国土及杂染世界。任运无功用。无分别作佛事有情事。此智不欣厌净妙乃杂染。普能起作一切事业等。故云平等。照云诸法差别自性。成辨一切利生等事。是故从用名为自性光明智藏。摄收诸事智故云智藏也。既证五智者。即众号具足。故云如来等。一行阿阇梨云。梵本云怛他揭多者。怛多是如义。揭多是来义。知解义。说义。去义。如诸佛乘如实道来成正觉。今佛亦如是。来故名如来。一切诸佛如法实相知解。知已亦如诸法实相为众生说。今佛亦如是。故名如实知者。亦名如实说者。一切诸佛得如是安乐性。直至涅槃中。今佛亦如是。去故名如去。释论具含四义。然古译多云如来。有部或本云如知。阿阇梨意。存如去如说。今且顺古题也。梵本云阿罗诃者。阿罗是烦恼。诃是害义除义也。释论谓之杀贼。佛以忍进铠甲乘持戒之马。定弓惠箭。外破魔王军。内灭烦恼贼。故以为名。又阿名为不。罗诃名生。谓佛心种子。后世田中不生矣。无名壳皮脱故。复次阿罗诃是应受供养义。以有如是功德故。应受天人最上供养。故以为名也。梵本云三藐三佛陀者。三藐名正。三名遍。佛陀名知。故云正遍知也。释译云。若有人言。何以故。但佛如实说如来如去。故应受最上供养耶。以佛得正遍智慧故。正名诸法不动不坏相。遍名不为一法二法。故以悉知一切法无余。是名三藐三佛陀。然此宗中。佛陀名觉。是开敷义。谓由自然智慧。遍觉一切法。如盛开敷莲华。无有点污。亦能开敷一切众生故名佛也。
    经。时一切如来复从一切如来萨埵金刚出以虚空藏大摩尼宝灌顶发生观自在法智安立一切如来毗首羯磨。释曰。此第五明一切如来从萨埵出加持显发也。言复从一切乃至出者。前入萨埵。今始出之。故云复也。一切如来者。是法界体性毗卢遮那一切佛为身。故云一切如来也。摄真实经云。五方佛入我身中者。即此义也。萨埵金刚者。即五峰金刚大菩提三摩地智也。文但说出不说加持。当知于出有助发义。但文略耳。内心证得是智慧故。净一切众生大菩提心。令一切菩萨受用三摩地智也。以虚空藏大摩尼宝灌顶者。谓以摩尼宝瓶与一切如来灌顶。即虚空宝大摩尼宝功德三摩地智也。心要云。灌顶庄严。莹饰其体。复于一切如来发生大摩尼宝灌顶。夫菩萨受位。乃至转轮王住位时。悉皆为之。获大利益。恒沙功德。蕴积其身。成大福德聚威德自在。于心证得是菩萨。故令诸众生功德圆满。令诸菩萨受用三摩地智也。发生观自在法智者。谓发生无染大莲华智慧三摩地智。于心证得是智慧。故净诸众生客尘烦恼也。安立一切如来毗首羯磨者。谓安立羯摩金刚大精进三摩地智。于心证得是智慧。故令诸众生除诸懈怠。成大精进。令诸菩萨受用三摩地智也。
    经。由此往诣须弥卢顶金刚摩尼宝峰楼阁至已。释曰。从此已下。第二明现证以后往诣须弥卢顶也。经中云。毗卢遮那如来。于色界顶第四禅成等正觉。即下须弥山顶者。即此义也。文分为四。初明往诣须弥卢顶。二明施设诸方坐。三明四佛加持毗卢遮那佛。四明诸如来就座而坐。此即初也。须弥卢顶。是三世诸佛常说法处。是故如来往诣其处。故摄真实经云。时薄伽梵。住妙高山顶三十三天帝释宫中摩诃摩尼最胜楼阁。三世诸佛常说法处。诸佛亦同观进如来。故分别圣位云。一切如来。从萨埵金刚出。乃至令发生善巧智。令往诣须弥山顶。集圣众已。诀云。妙显山。旧云妙高。名坚胜法界座种也。今人共号为须弥座者。从此立中。非是须弥卢山四宝所成者。此山妙高显犹如彼山。故以喻之。山有八面。面各有门。于中空同八大菩萨常所居宫也。而诸菩萨各据一面。而演说法。于其室内乃有十方诸佛微尘大会。此释意。在隐密。往诣须弥义旨如前也。
    经。金刚界如来以一切如来加持于一切如来师子座一切面安立。释曰。此二明施设诸方座也。金刚界如来者。谓毗卢遮那如来。以体性三摩地力加持一切如来故。云以一切如来加持于一切如来。分别位云。于是毗卢遮那佛加持一切如来者。即此义也。以上胜智观察内外。复观三世等同虚空。从鍐吽等以为大殿。从阿字等成就师子座。故云师子座。从俄重字等。安立诸方座。故云一切面。分别位云。施设四方坐师子座者。即此义也。又旧经云。成就天之微妙四面方等师子之座。别本亦云。变成大师子座。四面方等。若准此等四面方等属师子座。意谓。此师子座。与四面座方等。今约五方佛。故应如前。何况五方佛所乘各别乎。诀云。师子者。诸兽中王。于诸兽中。游行无畏故。卢遮那佛。亦复如是。诸法之王。于诸法中变化无碍故。是故据师子座也。不可具载。
    经。时不动如来宝生如来观自在如来不空成就如来一切如来以一切如来加持自身。释曰。此三明四佛加持毗卢遮那佛。前既蒙加持故。今献答谢。分别位云。四方如来复加持毗卢遮那佛者。即此意也。以一切如等者。谓以四佛三摩地加持自身也。言自身者。即毗卢遮那以为四佛自身。以彼四佛本体身故。
    经。婆伽梵释迦牟尼如来一切平等善通达故一切方平等观察四方而坐。释曰。此四明诸如来就坐而坐也。三方如来。称为婆伽梵。北方不空。号为释迦。四方如来。无非婆伽。但举总别。互显示耳。自受用智。无碍诸法。故云一切平等。深彻本际故云善通达也。四佛四智。各照其境。故云一切方平等观察。寄方表智。故云四方而坐。

金刚顶大教王经疏卷第二
金刚顶大教王经疏卷第三

  　        大勇金刚撰
　      

    经尔时世尊毗卢遮那如来不久现证等觉一切如来普贤心获得一切如来虚空发生大摩尼宝灌顶得一切如来观自在法智彼岸一切如来毗首羯摩不空无碍教圆满事业圆满意乐。别本云。诸如来坐此座已未久之间成等正觉悉得一切如来普贤之心复用一切如来虚空所成大摩尼宝以灌其顶获得一切如来观自在法智究竟波罗蜜功用已毕所求圆满获一切如来无碍事业巧方便智成就。旧经云。其毗卢遮那未久成等正觉一切如来以普贤为心复用一切如来虚空所成大摩尼宝以为灌顶复获得一切如来观自在法智究竟波罗蜜又一切如来毗首羯磨不空离障碍教令所作已毕所求圆满。释曰。从此以下。第三明示现秘密境界。无碍神变三昧之相。诀云。已下诸门。五方如来。十六大菩萨。四波罗蜜。及内外四供养。四摄诸菩萨等。一一皆有无量甚深智用智门。秘密境界无碍神变三昧之相。广如下明。今随诀文。大分为五。一者五方如来。二者十六大菩萨。三者四波罗蜜。四者内外四供养。五者四摄菩萨等也。今此文是初明五方如来也。然诀文中。虽初举五方如来。捡所释经。于当段中。其文似略。但在上文末。捡新译经五方如来在当段初。当知。诀文依理判释。贵在得意也。今先引诸文。明五如来之元由。后释经文。出生义云。我能仁如来。悯三有六趣之或常由蕴界入等。受生死妄报。空华无而虚计。衣珠有而不知。于是乎。收迹都史天宫。下生于中印土。超化城以接之。由粪除以诱之。及乎大种性人。法缘已熟。三秘密教。说时方至。遂却住自受用身。据色究竟天宫。入不空王三昧。普集诸圣贤。削地位之渐阶。开等妙之顿旨。从普贤金刚性海。出尘数加持色身。然后演普贤金刚语业之密言。示普贤金刚身业之密印。启普贤金刚意业之密惠。成有情金刚三业之度门。不达者以为。运动支节未殊於戏弄。持诵文身更成计着。安知夫入于此出于彼。用于浅成于深。亦由金手才垂。狻猊忽旧。玉趾适按。丘陵已平。是不思议之源流。尚非三贤四果之境界也。岂区区常情所能臆中哉。故得之者。即五根而入正受。就万有而照大空。引佛界而普净众生。摄群情而都会一智。所以修行者。先住于相似。则受加持力焉。垢薄者。稍见于法明。则得三昧分焉。深入者。双了于空色。则有遍净体焉。及习气盖障廓然无余矣。则寂照本源业用皆辨。法王自在义利平施。然知诸正觉尊本来常住。大菩萨众无不会同。外道隔于我执二乘滞于空证。近情失于取舍。浅智惑于有无。是皆自破舟梁。不可得而诣也。至如即尔时普贤之心。深入圆明之智。乃是真言行菩萨造瑜伽之大方也。然后能坚固心菩提。庄严心色相。开现心法藏成就心神通。寂灭心戏论。于是发明知见。成就众生。住相应门。作诸佛事。是以由大圆镜智。厥有金刚平等觉身则塔中方之东阿□如来也。由平等性智。厥有义平等现等觉身。则塔中方之南宝生如来也。由妙观察智。厥有法平等现等觉身。则塔中方之西阿弥陀如来也。由成所作智。厥有业平等现等觉身。则塔中方之北不空成就如来也。由四如来智出生四波罗蜜菩萨焉。盖为三际一切诸圣贤生成养育之母。于是手印成法界体性自受用身。则塔之正中毗卢遮那如来也。案心要云。夫修行者初发信心。以表菩提心。即大圆镜智纥哩娜野心。是众生肉心内。安吽字为种子。所变种子为月轮。于轮光明中相。五智金刚杵光明照彻。即易杵为金刚萨埵。即普贤菩萨之异名。此表东方阿□如来金部也。即大圆镜智也。次南方福德聚宝生如来。持摩尼宝瓶。与一切如来灌顶。即虚空藏菩萨。执摩尼宝珠。成满一切众生所求之愿。由此福德积聚功德。无量无边赫奕威光愿满。此乃宝生如来宝部所摄也。即平等性智也。次西方阿弥陀如来。表一切如来三摩地智。即观自在菩萨。由初发心便能转法轮。辨无言说理无涯际。语部所收。能令众生聪明利智。此乃西方阿弥陀如来法部所摄也。即妙观察智也。次北方不空成就如来也。以大慈方便能成一切如来事业。及以众生事业。由毗首羯磨菩萨善巧智方便。能成就一切有情菩提之心。必竟不退。坐菩提道场。降伏众魔。多诸方便。无令俎坏。亦能变虚空为库藏。其中珍宝满虚空中。供养十方微尘一切诸佛。此虚空库藏菩萨。即毗首羯磨菩萨之异名。行愿所成印缚坚固解脱之门。若能护持三密门也。大拳印方便。此乃不空成就如来业部所摄也。即成所作智也。其中方毗卢遮那佛。即如来部也。报身圆满。万德庄严。于须弥卢顶宝峰楼阁大摩尼宝殿。坐金刚台。成等正觉。降伏众魔。于诸毛孔放大光明。十方如来及诸圣众咸来同证。十地满足菩萨。皆归此会。各处本方坐位。住三摩地心。皆从毗卢遮那如来心内智中。流出无量无边秘密法门。菩萨修行相应三昧瑜伽理智满法界心。此大菩提五智圆满。即毗卢遮那如来真如法界智处中位也。分别位云。尔时。金刚界毗卢遮那佛。在色界顶阿迦尼吒天宫。初受用身成等正觉。证得一切如来平等智。即入一切如来金刚平等智印三昧耶。即证一切如来法平等自性光明智藏。然受用身有二种。一自受用。二他受用。毗卢遮那佛。于内心证自受用智。大圆镜智。平等性智。妙观察智成所作智。外令十地满足菩萨他受用。故从四智中流出四佛。各住本方坐本座寻文可知。次释经文者。私谓。不久现证等觉等者。如次即是毗卢遮那如来积功累德所感五智也。言不久者。显今始成也。毗卢遮那如来。岂始今日成。但以随机。且示不久现证耳。何者。若不示现证者。何由观进令期顿觉。故示此相也。故毗卢遮那经云。我昔坐道场。降伏于四魔。以此得知。毗卢遮那佛。虽云不久现证。而成佛以来甚大久远。所以不说所经劫数者。于经各有傍正义故。彼法华为破近成报故广说久成事。今此经。为显顿证之相。是故广演此现证相略说。彼久成事虽有傍正。二佛不异。是故大唐大兴善寺阿阇梨云。彼法华久远成佛。只是此经毗卢遮那佛。不可异报。又彼经为破三乘近情。广演远事。今此经为破显教历劫。偏示不久现证。各有所以。不可茍报也。现证等觉者。是自受用智也。于一切法。普觉极理。故云等觉也。一切如来普贤心者。即圆镜智心。此智心普遍贤善。故为普贤心也。获得一切如来虚空发生大摩尼宝灌顶者。是平等性智。虽性寂静而能发如来福聚。又所发福聚无有边际。犹如虚空。故云虚空发生。又三轮清净。如虚空净故也。随诸众生。流出所求。灌洒一切妙摩尼宝。能作无边有情义利。故云大摩尼宝灌顶也。得一切如来观自在等者。即妙观察智也。无量寿佛。是观自在王如来。亦名为法。即金刚法清净无染三摩地智也。除断惑障。得到本际。故云彼岸也。一切如来毗首羯磨等者。是成所作智也。善巧方便。利益有情。故云毗首羯磨。于净法界。起种种事。故云不空也。说有不碍空。说空不碍有。演说二边不碍中道。故云无碍教也。于染净土。任运广作诸佛事业。有情事业。故云圆满事业。无不授与一切所求。故云圆满意乐。又圆满事业。是诸佛事业也。圆满意乐。是有情事业也。思之可知。
    经。一切如来性。别本云。尔时佛言入金刚界毗卢遮那。旧经云。尔时金刚界如来。释曰。从此以下。第二明十六大菩萨智用秘密境界。就中分为四门。一明一切如来菩提心门四大菩萨。即是东方也。二明一切如来福德聚门四大菩萨。是南方也。三明一切如来智慧门四大菩萨。即西方也。四明一切如来大精进门四大菩萨。是北方也。就初为二。初四大菩萨三昧门。后明总结。就初二分为四。一普贤菩萨授宝冠缯彩金刚菩萨心智灌顶门。二不空王大菩萨授金刚钩召智集一切如来灌顶门。三摩罗大菩萨授金刚花器仗智灌机门。四欢喜王大菩萨授金刚善哉智灌顶门。已上四大菩萨。并是金刚部东方阿□佛大圆镜智眷属。都号为一切如来摩诃金刚三摩地萨埵。出生义云。于一切如来菩萨坚牢体。而生金刚萨埵焉。于一切如来菩提四摄体。而生金刚王焉。于一切如来菩提无染净体而生金刚爱焉。于一切如来菩萨随所称赞体。而生金刚善哉焉。则东方金刚威庄严界不动如来四亲近菩萨也。以一切如来大戒忍辱波罗蜜之所成就焉。于中初明普贤三昧门者。心要云大修真言行人。须知十六大菩萨三摩地次第。各各不同。于三昧耶心。差别有异。且如金刚萨埵。东方为首。大菩提心从初发意坚固勇猛住三摩地智。自受用身。光明赫奕。广照无边。执五智金刚杵。据其坐位。傲慢自在。即金刚萨埵之事也。分别位云。毗卢遮那佛于内心证得金刚萨埵勇猛菩提心三摩地智。自受用故。从金刚萨埵勇猛菩提心三摩地流出五峰金刚光明。遍照十方世界。令一切众生顿证普贤行。还来收一聚。为令一切菩萨受用三摩地智故。成金刚萨埵菩萨形。住阿□如来前月轮。次释经文者。今依金刚顶诀等。一一释之。然捡诀文。只释别本。而彼前译意。在只明修行之相。故经初说修行之法。今此新本趣。在示现如来顿证秘密说法之相。是故明现证等觉神变之相。虽有此殊。而前后之本。从此以下。其文稍同故。双其文以示经旨。用诀亦尔。诀云。第一一切如来普贤金刚三昧门。颂曰。诸佛普贤心。秘密神变相。亲承普教示。授五菩提智。初颂诸佛普贤心者。经云尔时至秘明末。于中四门不同。一举报。二显体。三明行。四护念。尔时毗卢遮那佛。此举报也。释曰。所谓行大日如来事。遍满法界。纯以大金刚王。而共围绕。以为宫殿。毗卢遮那处中而住。梵云毗卢遮那。此翻最高显广眼藏如来。毗者最高显也。卢遮那者广眼也。先有翻为遍照王如来也。有翻为大日如来。此并略而义阙也。又此如来。亦名佛菩萨眼如来。亦名诸佛菩萨母。亦名诸佛菩萨最上广博清净藏也。所谓诸佛菩萨依之明见故。诸佛菩萨于中出生故。一切贤圣于中住故。又此大日如来。常住满虚空法界。无量微尘等诸佛身。一一身相皆无中边。又无增减。故毗卢大经说为无尽庄严三昧也。私谓。新经至于举报。其文尤迮。是故今以一切如来性为举报也。于如来性而有二义。一谓毗卢遮那为一切如来性。是四如来本体性故。二谓四方如来为一切如来性。是四如来其性别故。若依后义。此一句文。应属显体。今从初义。以为举报。又一切如来者。是毗卢遮那一摄诸故。所言性者。即四如来性差别故。若依此义。初四字明举报也。后一字属显体也。纵容明义。进退无失。然别本经云。佛言入金刚界等者。满空界佛。名以为佛。彼劝进一切义成就菩萨。观察自三摩地故。云佛言入金刚界。依彼佛观进而得成正觉故。云佛言入金刚界毗卢遮那。又一切义成就菩萨。现证自身如来。尽礼一切如来已白言。唯愿世尊。诸如来加持于我。令此现证菩提坚固。作是语已。一切如来入金刚界如来彼萨埵金刚中故。云佛言入金刚界。如是诸佛入我身中得成正觉故。云佛言入金刚界。毗卢遮那。若依初释言字。属于满空界佛。若依后释言字。属于成就菩萨也。
    经。于自身加持。别本云。持一切如来身以为其体。旧经云。以持一切如来身以为其体。诀云。二显体也。私释。毗卢遮那。以四佛身庄严自身故。云于自身加持。准两本经。既云持一切如来身以为其体。文旨显然。一切诸佛不过四佛。故云一切如来。
    经。即入一切如来普贤摩诃菩提萨埵三昧耶出生萨埵加持金刚三摩地。别本经云。即入一切如来普贤摩诃菩提萨埵三摩地生摄一切萨埵加持金刚三摩地已。旧本经云。一切如来普贤摩诃菩提萨埵三摩耶所生名摄一切萨埵名金刚加持三摩地入已。诀云。第三明行也。此中云三昧耶者。正翻为等持。三摩地者。正翻等念谓遍一切处等持自智。即入一切如来智也。即入一切普贤智。持此智行。犹如金刚。入有情界。平等摄受而护念之。故华严经云。佛身普放大光明。色相无边极清净。如云充满一切土。处处称扬佛功德。光明所照咸欢喜。众生有苦悉除灭。各各恭敬起慈心。此是如来自在用。
    经。一切如来大乘现证三昧耶名一切如来心从自心出缚曰罗萨怛□别本云。从其心出一切如来大乘阿毗三摩地名一切如来心说此陀罗尼曰拔折罗埵萨。旧本经云。此一切如来大乘阿毗三摩耶心名一切如来心从自身心出即说密语曰拔折罗萨诀曰。此第四护念也。此中云阿毗三摩耶者。正翻为无上等持。旧翻为护念也。如金刚般若云善护念。是谓从诸佛一切普贤金刚智中出此秘明。故云无上。以此秘明加持有情。令最坚牢故。秘明义者。一切有情皆是金刚也。故称拔折罗萨埵。谓修行者。起大悲心。以一切智愿入普贤海。住有情界。复以明心三业秘密加持。令诸有情住坚牢身。能如是入者。尔时行者身不至彼。亦不住此。心不住此。亦不着彼。满法界量无前无后。以明智观察。令无障碍。入出相用。分明不滞。如是入者。是名得入普贤金刚最初行海。若展转能入神变境界不滞不碍。是名入于一切如来普贤功德无尽藏海也。
    经。才出一切如来心即彼婆伽梵普贤。别本云。说陀罗尼时以从一切如来发普贤之心。旧本云。才说此密语时从一切如来心即是彼世尊。诀云。颂秘密神变相者从。从此文下。至既示已等。此中明智用境界不同。有十二门。一依因。二显本。三应实。四显相。五显力。六还源。七显智。八示相。九明德。十显实。十一普现。十二感应。此第一依因也。释曰。一切诸佛现神变时非无因故。谓从如来智入普贤心。若不尔者。碍而不遍。无智故碍。无行故不遍。
    经。为众多月轮普净一切有情大菩提心。别本云。为众多月轮出现普净一切众生大菩提心已。旧本云。以为普贤月轮出以净治一切众生摩诃菩提心已。诀云。此第二显本也。释曰。谓菩提心者。万德之源。众行之本。是故如来。先显心相。清净圆满。犹如月轮。大菩提相也。以此心相遍有情处。诸有情类数乃无量。故曰众多。一切有情。遇菩提光。皆得清净。故云普净一切众生界也。发菩提心者。应如是行。若越此者。非菩提心也。
    经。于诸佛所周围而住。别本云。于诸佛所围绕而住。旧本云。各住于一切如来方面。诀云。此第三应实也。释曰。诸佛菩提。胜相圆满。体性凝寂。离空不空。从佛心生。还依佛住。以智力故。不散不没也。又佛加持故。不出于彼有情之心。而复等于诸佛法界身轮。周围而住。尔时诸佛菩提不增。有情菩提不减。入佛菩提。应如是住。
    经。从彼众多月轮出一切如来智金刚。别本经云。又于月轮中复出一切如来种种智跋折罗。旧本云。于彼诸月轮中而出一切如来金刚智已。诀云。此第四显相也。释曰。佛心菩提。依由智起。圆凝而住。表空不空。各于其中现差别智相也。故云出现一切如来种种智拔折罗也。所谓于诸轮中一一智相也。即普贤菩萨轮内。现五股相。不空菩萨轮中。金刚钩相。第三弓相。第四欢喜相。乃至十六大菩萨等。各各智相。及四波罗蜜。四供养等。一切眷属差别之相也。如是之相。皆是法界菩提周围月轮之所出现。如是智相。于诸月轮所出现者。各欲显有实相神变。亦表如来智用菩提业力无碍成就。令诸有情有胜解证。故如下门次第一一别明。
    经。即入婆伽梵毗卢遮那如来心由普贤坚牢故。别本云。以其普贤行愿住故金刚萨埵三摩地极坚牢故。旧本云。皆入毗卢遮那如来心中以其普贤故及坚牢故。诀云。此第五显力也。释曰。谓入一切如来智菩提心有无碍用者。谓由如来普贤行遍一切处坚牢加持而能成就种种相用也。故云以其普贤故金刚萨埵三摩地极坚牢故也。
    经。从金刚萨埵三摩地由一切如来加持合为一体。别本云。一切如来神力加持普贤以得入毗卢遮那佛心合同一体性。旧本云。从金刚萨埵三摩地中以一切如来神力以为同一密体。诀云。此第六还源也。释曰。所谓。如上佛心菩提及与智相。本从心起。还入佛心。以表相用一体性故。以佛神力入出无碍为欲成就一智相用遍一切处故。一切智相从此建立。应知。一智即一切智。一切智即一智也。是故已下诸门。皆云金刚萨埵三摩地极坚牢故。
    经。量尽虚空遍满成五峰光明。别本云。又从心出满虚空界成五峰光明。旧本云。遍满虚空界量具光明以为五顶。诀云。此第七显智用也。释曰。谓如来一心。一法界智遍一切处常光照用。应世分位现五峰光明。光明者智也。即五智门也。显法次第入有由故。五智门者。初金刚三昧智。次宝印灌顶智。光一切如来普贤藏相也。若有入者。从普贤心起三清净法轮智。四羯摩妙业智。五如来法界智。此五智光一切如来普贤藏相也。若有入者。从普贤心起菩萨行。入如来处位五智相。念念遍法界光明。于四威仪。念持不间。是人名为常住如来法界金刚三昧也。
    经。一切如来身口心出生金刚形从一切如来心出住佛掌中。别本云。时于光明中化一切如来金刚身语意所成五股跋折啰住佛掌中。旧本云。以一切如来金刚身口意所成五股跋折罗既成就以又从一切如来心出量于右掌中。诀云。此第八示相也。
    释曰。谓一切如来五峰光明。如法界尘数。各各体无中边。佛神力故。成就坚牢五股智相。住佛掌中。此五智相。从三昧轮生。即此三昧轮有十行相。一一行相。皆佛智菩提之所成就。是故五峰上下十位此十行相摄诸有情常无动坏。是故令住如来掌中也。所以者何。欲令众生所得坚牢。等此无异。故若有有情见此相者。即见如来普贤菩萨三业法界常住五智五智秘密光明也。是人以为一切如来共所护念者也。
    经。复从金刚出金刚形种种色相舒遍照曜一切世界。别本云。复从跋折罗出种种色相光明遍照一切佛世界。旧本云。尔时复从跋折罗出种种色相光明照曜遍满一切世界。诀云。此第九明显德也。释曰。如来智德无量无边。差别庄严。遍一切刹。谓众生无量故。诸佛智德亦复无量。如是无量。从一心三业五智光生起。令破有情种处五欲。成就无碍五眼三身五智故。云种种色相及遍照等也。
    经。从彼金刚光明门出一切世界微尘等如来身。别本云。于光明峰中出现一切世界微尘等如来身。旧本云。又想于诸光明峰上一切世界微尘等如来出现。诀云。此第十显实也。释曰。此诸如来三业法界身轮实智妙相无量无边故。以一切世界未为微尘。此诸世界尚不知数。况复为尘。一尘一佛。如是众多一心智光。遍照而住。如是观者。是人得入一切诸佛现前三昧也。
    经。遍周法界究竟一切虚空遍一切世界云海遍证一切如来平等皆神境通。别本云。遍周法界满虚空中量等云海现一切如来大圆镜智性种种神变成现等正觉。旧本云。既出现已。还遍法界满虚空中及一切世界周流海云于一切如来平等性智神通现成等正觉。诀云。此第十一普现也。释曰。一切诸佛五智光明法界实相不共无碍善巧智力。普于有情等救度故。现此神变。此神变者。名为普现一切色身三昧。谓众生界无边。量等云海故。诸佛悲智。亦遍众生界。如云海随彼众生类自在转故。云种种神变及成等正觉也。如是种种神变。皆是如来平等性智五峰光明法界实相所成就也。佛子修行者。亦如是入。
    经。发一切如来大菩提心成辨普贤种种行承事一切如来往诣大菩提场摧诸魔军证成一切如来平等大菩提转正法轮乃至拔济一切利益安乐尽无余有情界成就一切如来智最胜神境通悉地等。别本云。能令一切众生发菩提之心能令众生成就普贤无量行愿能令众生奉事一切如来眷属能令众生向大菩提场复次能摧伏一切诸魔速悟一切大圆镜智性证大菩提转正法轮教化成就无量众生令入如来神通最上悉地。旧本云。能令发一切如来大菩提心成就普贤种种行相亦能奉事一切如来眷属能令趣向大菩提场复能摧伏一切诸魔悟一切平等性证大菩提转正法轮乃至救护一切世界众生成就一切如来神通智最上悉地等。诀云。此第十二感应也。释曰。由佛神力。应众生心。一切众生感而自发也。经云能令众生发菩提心者。普贤菩萨遍摄受故。能令众生成就普贤无量行愿者。普贤行海遍成就故。能令众生奉事一切如来眷属者。于善知识悉遍求故。能令众生趣向大菩萨道场者。于诸佛会念念入故。复能摧伏一切诸魔者。成就大智自在力故。悟一切法平等性智证大菩提者。佛功德藏悉圆满故。转正法轮教化成就无量众生者。转转化化不断绝故。令入如来神通最上悉地者。一切众生成就大智等佛力故。故云最上悉地。悉地者。此云成就。成就如来最胜智故。所谓众生性欲种种差别。如来示现最上神变成就之相。欲令众生皆自觉智具足也。已有诸佛普贤无尽功德庄严藏海。或有众生。于佛法中见。说诸法空无所有。不解佛意。即为已得已证已满。有因缘时闻佛说此实相宝藏。心怀怯怖。惊愕疾走。犹穷子佣赁展转。遇到父舍。遥见其父。踞师子床。宝机承足。诸婆罗门刹利居士。皆恭敬围绕。以真珠璎珞价直千万庄严其身。吏民僮仆。手执白拂。侍立左右。覆以宝帐。出内取与。有如是等种种严饰。威德特尊。穷子见父有大力势。即懹恐怖。悔来至此。窃作是念。此或是王。或是王等。非我佣力得物之处。或有众生。闻佛说有庄严智藏实相境界。虽知此说。不解佛意。由不欣乐。犹如长者语穷子言。我今多有金银珍宝。仓库盈溢。其中多少所应取与。汝悉知之我心如是。当体此意。所以者何。今我与汝。便为不异。宜加用心。无令漏失。尔时穷子即受教敕。领知众物。金银珍宝。及诸库藏。而无悕取一□之意。然其所止故在本处。不劣之心亦未能舍。或有众生。闻佛说此无量智惠实相宝藏。便自思惟。作是念言。诸佛既有。我应可得。如经云。父知子意。渐以通泰。成就大志。自鄙先心。乃至广说。今我所有一切财物。皆是子有。先所出内。是子所知。如法华经广说。或有众生。闻佛所说。如是秘藏。更无疑念日夜精勤。专心修习一切诸佛秘密宝藏希有神变。念念观察。无前无后。一时遍入佛普贤海。自在无碍游戏神通。如彼长者止一城。造立舍宅。五欲自娱。乃至广说。如上四种众生。初二谓二乘种性。第三谓渐次回向心入大乘者。第四一门。谓从初发心便成正觉。常住佛乘智用无碍。能于十方作大佛事。是人即名真住佛乘。入佛位者。故梵网经云。众生受佛戒。即入诸佛位位同大觉已真是诸佛子。
    经。示现一切如来神通游戏普贤故金刚萨埵三摩地妙坚牢故聚为一体生普贤摩诃菩提萨埵身。别本云。既示现已为普贤故金刚萨埵住三摩地极坚牢故合一体相为普贤摩诃菩提萨埵身。旧本云。现一切如来神变已为普贤故为金刚萨埵三摩地极坚牢故同一密体成普贤大菩萨身也。诀云。颂云现受普教指示者。经从既示现已下至悉地果故等。此中智用。出入不同。义分为六。一摄相。二还源。三现请。四念应。五现法。六显益。此第一摄相也。释曰。谓大日如来普贤身心三摩地轮遍空尘界。其中有情。即与如来智光明相。和合一味故。梵网云。一切众生。皆有佛性。一切意识色心。是情是心。皆入佛性戒中。如是有情。亦名为佛。亦不名佛。功德智惠未明显故。亦名普贤。亦非普贤。随分行愿未淳醲故。名为有情。亦非有情。如来藏性无缺减故。又普贤神力。令无量身为一体相。一切众生。不出不没。住佛心时亦复如是。故云为普贤故及萨埵身等。
    经。住世尊毗卢遮那佛心而说嗢陀南奇哉我普贤坚萨埵自然从坚固无身获得萨埵身。别本云。住毗卢遮那佛心已说此嗢陀南曰奇哉希有我是普贤坚固萨埵自然出现虽离身相自性清净为坚牢故现萨埵身。旧本云。住于毗卢遮那佛心而高声唱是言奇哉曰我是普贤坚固萨埵虽非身相自然出现以坚牢固为萨埵身。诀云。此第二还源也。释曰。此普贤菩萨。现住佛心者。有二意。一表知普贤即是毗卢遮那。二令诸有情觉智身不离佛心。如是觉已。当作此念。云何我等于佛心中造种种恶业。是故一切众生。皆是一切如来普贤神力而住摄之。乃至如经说偈。现萨埵身等。思之可解。私释曰。就此还源为二。初明还源。后说叹也。本自佛心出。今还归佛心。故云还源所以住佛心者。如诀所释也。次一行嗢陀南。是即说叹。所言嗢陀南者。亦云乌陀那。一行和尚云。是总摄义也。以一偈之义而摄法界离相之法无量义故云摄也。为二。初二句叹智身也。奇哉之言。是正叹之辞。冠于余句也。我普贤萨埵者。我是假我。非是神我。亦是八自在我。普遍法界。无非贤善所作。坚牢无能坏者。此人心能为大事。不退不转大勇心。有此等义故。云我乃至萨埵。又萨埵名大心。是人欲得诸佛功德。其心不可断不可破。如金刚山。故云坚萨埵也。言自然者。普贤法身体性。非佛人天修罗所作。体常不变。性相法尔故云自然也。后二句。明依于法界自然体性得萨埵身。自然极理。常恒不变。寂寥无身故。云坚固无身也。终日无身终日有身故。云获得萨埵身。此身即是法界所起无障碍身。不同妄计所报之法。两本经文。准思知之。
    经。时普贤大菩提萨埵身从世尊心下一切如来前依月轮而住复请教令。别本云。尔时大菩萨心从佛心出于一切如来前月轮中住请而教示。旧本云。尔时普贤大菩萨身从佛心出已于一切如来前依于月轮复请教示。诀云。此第三现请也。释曰。谓普贤菩萨。住佛心中。得佛加持。佛加持故。从心出现。住月轮中。月轮者。菩提心相也。表以菩提心即为法界故。即一切有情。普贤菩提心之所摄持。为诸有情请佛教示也。普贤受教。一切有情亦复如是。故梵网云。微尘菩萨众。由是成正觉。
    经。时婆伽梵入一切如来智三昧耶名金刚三摩地。别本及旧本并云。尔时世尊毗卢遮那入一切如来智三摩耶入金刚三摩地已。诀云。此第四念应也。释曰。谓如来设教。皆不非量。欲令普贤及诸有情具一切智故。先入此三昧。念其所应。入一切如来智三昧耶金刚三摩地。谓以诸佛等持之智。护念有情入定。即入是智三昧耶已。现调伏事。
    经。受用一切如来戒定惠解脱解脱智见转正法轮利益有情大方便力精进大智三昧耶别本云。现一切如来尸罗三摩地惠解脱智见转正法轮利益众生大方便精进力大智三摩地。旧本云。现一切如来尸罗三摩地惠解脱知见转正法轮展转利益众生大方便力精进大智三摩耶。诀云。此第五现法也。释曰。所谓现此法者。是法名为大方便力。精进。大智三摩地也。其中具有一切如来十波罗蜜。诸力不共等。以诸行次第。戒为首故。先举尸罗也。又此尸罗。佛佛相授故。云一切如来尸罗等持也。所谓一切如来等持此戒。此戒光明等持众生心也。一切众生。即从此戒发生定慧。定慧发故。但能解脱解脱知见力无碍故。转正法轮。于是利益无尽众生界。故云大智三摩地等持佛智。
    经。无尽无余救济有情界一切主宰安乐悦意故乃至得一切如来平等智神境通无上大乘现证最胜悉地果故。别本云。尽一切众生界为自在救护主故令得一切安乐悦意之受用故乃至得一切如来大圆镜智性神通摩诃衍那阿毗三摩地克获最上悉地果故。旧本云。尽遍一切众生界救护一切为自在主一切安乐悦意受用故乃至一切如来平等性智神通摩诃衍那阿毗三摩耶地克果成就最上悉地故。诀云。此第六显益也。释曰。谓一切众生得利益者。皆是如来等持智力普贤菩萨普现色身三昧之力。此三昧力故。尽众生界。随彼彼类形声应现其身。而得自在力用。故云尽一切众生为自在救护主。皆令安住所乐之门故。云令得一切安乐悦意受用故。又令成就一切智果故。故云乃至得一切如来平等性智神通摩诃衍那阿毗三昧耶。此具梵音。正翻应言大乘无上等等持。所谓等持无上大乘护念众生。一切众生如佛住故。故云克获最上悉地果故。
    经。一切如来成就金刚授与彼普贤摩诃菩提萨埵别本云。尔时一切如来为欲受彼悉地跋折罗故与普贤大菩萨。旧本云。一切如来以此悉地跋折罗为彼普贤大菩萨。诀云。颂云授五菩提智也。经云一切如来至复持金刚等也。此一段意。欲令众生具足如来普贤菩提心金刚法界秘密神变实相智印无尽庄严藏故。以五智印三昧耶灌普贤顶及一切众生。授以智印。五智印者。一金刚智三昧。二宝印智三昧。三法轮智三昧。四羯磨智三昧。五一切如来法界智三昧。此第一金刚智三昧也。释曰。谓一切渚法。自性清净。无诸垢染。以此智印决定印之。满法界相。圆凝坚牢。不可动坏。入此三昧者。名为诸佛普贤菩提金刚智印净法界轮。若先入此一切智业金刚三昧。一切所作。随所堪任犹如白素诸色之本。修此三昧。亦复如是。诸佛智用功德。依之建立。
    经。一切如来转轮王灌顶以一切佛身宝冠缯彩。别本云。受一切如来转法轮位以一切如来身宝冠缯彩而与灌顶。旧本云。应以一切如来转轮位故以一切如来身宝冠缯彩而灌顶之。诀云。经云受一切如来转法轮位。此位名转法轮智三昧也。释曰。从金刚三昧。即授法轮位。此超胜也。但授此转法轮位。即具足切一法故。是故其次即云以一切如来宝冠缯彩而授与灌顶。此即法身灌顶宝印灌顶相也。据实相般若经次第。亦初金刚三昧。次即法轮。若不授与法轮三昧。不堪展转为教授主。若有菩萨。具大乘见。通达方便善巧业用。不要次第一一别授。审察堪任。即应为作传法灌顶教示。犹如世尊教示普贤。当如是知。
    经。灌顶已授与双手则一切如来以金刚名号金刚手金刚手灌顶时金刚手菩萨摩诃萨左慢右舞弄跋折罗则彼金刚安自心持增进势说此嗢陀南此是一切佛成金刚无上授与我手掌金刚加金刚。别本云。既灌顶已而授与之尔时一切如来以彼执金刚故便以此名灌顶号为执金刚尔时执金刚菩萨屈其左臂现猛威力士相右手执跋折罗向外抽掷弄而执之说此嗢陀南曰此跋折罗是诸如来无上悉地之所我是金刚故受与我以我金刚复持金刚。旧本云。既灌顶已而授与之尔时诸如来以彼执金刚之名灌顶故便号为执金刚是时执金刚菩萨屈其左臂现威猛力士相右手执跋折罗向外抽掷弄而执之高声作是言曰此跋折罗是诸如来无上悉地我是金刚授与我手以我金刚执持金刚。诀云。经既灌顶已至偈末。此第四羯磨智也。释曰。谓一切加持威德智用。皆名羯磨。故云既灌顶已而授与之。乃至号为执金刚。是名加持也。既加持已。威德智用。出过一切故。云尔时执金刚菩萨。屈其左臂。乃至唱偈。以我金刚。复持金刚等。所谓普贤菩萨具足智惠力。能转法轮。是故如来以五智印而授与之。此五智印具足五相所谓五股也。其中一股。如来法界。其余四股。各属所部。如上所说。五智印门。一一复别五相灌顶之法。一者光明灌顶。谓诸菩萨放光加持也。二者甘露灌顶。谓以教主真言加持香水也。三者种子灌顶。谓部尊字门想布身心。四者智印灌顶。谓部主所执持印契加持。五者句义灌顶。谓部尊真言及思中义理想布彼心。能解如是甚深次第。相念运用。加持自他。是人堪授阿阇梨位也。如灌顶门所说。私译曰。就此第四羯磨智分为二。初明授与羯磨智。次从金刚手灌顶时下。说令信偈。为二。初欲说偈。即寄所授智印。以示现其相也。理趣释云。金刚手菩萨摩诃萨者。此菩萨本是普贤。从毗卢遮那佛二手掌。亲受五智金刚杵。即与灌顶。名之为金刚手菩萨。摩诃萨者。如前所释。为欲显明此义故者。所谓显明大智印印标帜。首戴五佛宝冠。熙怡微笑。左手作金刚慢印。右手抽掷本初大金刚。作勇进势。本初者。本来清净法界也。左手作金刚慢印者。为降伏左首左行有情。令归顺道。右手抽掷五智金刚杵。作勇进势者。令自他甚深三摩地顺佛道。念念升进。获得普贤菩萨之地也。次正说偈。令诸众会信解。此是毗卢遮那无上悉地之所成就。无上金刚。必从师得之。不是任意自恣转用。即分为二。初二句。是明此金刚诸佛悉地之所成就。次二句。明从师得之。无盗法咎故。云授与我手掌等。普贤五智。能转法轮。如来更以五智与之。故云金刚加金刚。又以究竟智加分得智。又以修德智加性德智。故云加持等也。余本于此题目。云此是金刚萨埵三摩地一切如来菩提心智第一。今此新经。削繁不用。但四菩萨文未总结。题目自余段意。亦准此知之。
    经。尔时世尊。别旧两经同云。尔时世尊毗卢遮那。私释曰。从此以下。第二明一切如来菩提心门第二不空王大菩萨授金刚钩召智集一切如来灌顶门。心要云。虽证萨埵正位。而见惑未除。一切有情。将何引化。须行四摄法而济度之。四摄法者何。布施。爱语。利行。同事等。而摄取之。金刚王菩萨。执双金刚钩。用为召集。而摄召之。即不空王菩萨妙用也。分别位云。毗卢遮那佛。于内心证得金刚钩四摄三摩地智。自受用故。从金刚钩四摄三摩地智流出金刚光明。遍照十方世界。以四摄摄一切众生。安于无上菩提。还来收一聚。为令一切菩萨受用三摩地智故。成金刚王菩萨形。住阿阇如来右边月轮也。诀云。第二金刚不空王大菩萨钩召三昧门。述此意者。所谓一切诸法体性空寂。诸佛妙智。依空而转。自在无碍。一切建立及不建立。依空不空智相。常住犹如虚空遍一切处照用无歇。故大空自性无智无用。无缘无依。为智所依。智唯实相。空非实相性唯空。无所得故。妙智不空。善巧用故。是以。大日如来。以一切智现其智相。名不空王也。极智妙相空称之为王。此意。欲令众生具无碍智。而于空有不滞不碍以五智相屈曲如钩。能钩众生出空有海上能钩诸佛圣智入众生心。一切诸佛共加持故。若有菩萨作佛事时。执持此钩。柱于十方界。诸佛菩萨如风疾至。无能违者。若人持者。持如来智。若人见者。见如来智。有能观想此契相者。是人速得一切如来大自在智甚深三昧。此智印力。随心摄召。皆悉成就一切如来及诸菩萨等所有三昧。以此智印普用摄持。无前无后。一时满足。是人即能受用诸佛及菩萨等无碍智力。是人即得无尽庄严秘密之藏。入此门者。生决定心。无碍惑心。发希有习。何以故。一切如来智愿加持所成就故。次下随文释意。大分有四。为颂曰。如来不空心。秘密神变相。亲承请教示。现授菩提钩。初颂不空心者。经云尔时世尊及秘明等。此中义分有四。一举报。二显体。三明行。四护念。经尔时世尊毗卢遮那。此第一举报及体也。此文略。具足应云尔时金刚界毗卢遮那持一切如来一身以为其体。如普贤观所列。阿阇梨集此经意。务取行相。广本重者。皆略而不出。毗卢遮那佛。如前已释。后亦准之。
    经。复入不空王大菩萨三摩耶所生萨埵加持名金刚三摩地。别本云。复入不空王大菩萨三摩地所生加持萨埵三摩地已旧本云。复入不空王大菩萨三摩耶出生加持萨埵金刚三摩地已诀云。此第三明行也。释曰。此中三昧耶及三摩地。如前已释。后亦如是。所谓如来先入普贤心。又入不空智。故云复入。如来智相。遍洽微尘尘身心。尘身心一身心故。此一复入一切。一切皆入此一。显发智用自在无碍。故云所生。加持者。谓从不空王智现其钩相。加持有情故。
    经。名一切如来钩召三昧耶一切如来心从自心出缚曰罗逻惹。别本经云。从其心出召请一切如来三摩地名一切如来心说陀罗尼跋折罗罗阇。旧本云。从自心而出召请一切如来三摩耶名一切如来心即说咒曰跋折罗啰惹。诀云。此第四护念也。释曰。谓从不空王大菩提心现召请相。此召请相。不离佛心故。云名一切如来心等。菩萨及钩皆佛心故。而此佛心坚过金刚。故说秘明云金刚王。金刚王者。梵云跋折啰啰阇也。此秘明。护念有情。一切有情住坚牢心。
    经。从一切如来心才出已则彼婆伽梵金刚手。别本云。说陀罗尼持从一切如来心即彼薄伽梵执金刚。旧本云。才说此密语时于一切如来心中则彼执金刚菩萨。诀云。颂秘密神变相者。经从此秘明时至种种神变等事已。此中行相。如普贤观。出入不同相。文略无者。准上可知。今如前建立。随略而释。经说此秘明时。从一切如来心即彼薄伽梵执金刚。此即因本二段文也。释曰。前观中。普贤菩萨从佛心出。成执金刚身。故此观中。以佛心金刚为因本。故云即彼薄伽梵执金刚也。薄伽梵。此正翻为世尊也。具足正翻。应云说秘明时从一切如来世尊执金刚心也。谓此不空王大菩萨从一切如来金刚心出故。
    经。为一切如来大钩出已。别本云。为一切如来众多大钩身出已。旧本云。以为一切如来之大钩出已。诀云。此应实显相二段文也。此中无月轮围绕住等者。前门已说云于诸佛所围绕而住故。此略而不具。但云从一切如来心。即彼薄伽梵执金刚也。故前门云于月轮中出。即此执金刚。即是普贤遍一切处菩提心轮执金刚也。种种智者。此云一切如来众多大钩者。即种种智中一智。一智即种种智也。应知此钩亦在月轮中现。已下诸门准知。
    经。入世尊毗卢遮那心聚为一体。别本经云。还同一体入毗卢遮那心。旧本阙此一段。诀云。此显力。还源也。释曰。此中无以其普贤故金刚萨埵三摩地极坚牢故者略也。上门已说此。准知。下亦如是。皆有如来普贤金刚威神力也。还源者。谓此钩本依佛心出。还入佛心。欲显此钩是如来心故。
    经。生金刚大钩形住佛掌中。别本云。为金刚钩住佛掌中。旧本云。便即于世尊毗卢遮那掌中而住。诀云。此示相也。释曰。此段文略。应具足云又从心出满虚空界。成金刚光明时。彼光明化为一切如来金刚身语意所成金刚钩住佛掌中。唯有下句为金刚钩住佛掌中。准上门应知。下门亦如是。有能入此钩三摩地者。应知如上次第。还入佛心。又从心出。满虚空界光明。光明化如来三轮钩。住佛掌中。如是观者。是名入钩三摩地。即得如来召请诸佛智印加持。
    经从金刚大钩形出现一切世界微尘等如来身召请一切如来等作一切佛神通游戏。
    别本云。复从钩中出现一切世界微尘等如来身召请一切如来作种种神变等事已。旧本云。尔时从彼大钩身中出现一切世界微尘等如来既出现已钩召请入一切如来等事及一切佛神变作已。诀云。此段亦略。准上应知。义亦如上。入此观者。普现色身也。已下诸门。亦皆准知。若入此普现色身观。能令众生发菩提心等。感应之行。略而不说。准如上门。皆悉具有。下门亦然。
    经。妙不空王故金刚萨埵三摩地极坚牢故聚为一体生不空王大菩萨身。别本云。由不空王大菩萨故及由金刚萨埵三摩地极坚牢故还一体相为不空王大菩萨身。旧本云。由不空王故及由金刚萨埵坚牢故同一密合以为不空王大菩萨身成就已。诀云。颂现受教旨相者。经从妙不空王故至最胜悉地故等。此中入出不同。义分为五。此第一摄相也。释曰。谓如来实相智印。神变无碍故曰不空。即此智印。诸智中胜故称为王。以此智王护念众生。令诸众生受胜安乐。是智至处无能坏者。故曰坚牢。以坚牢智摄诸众生。为一身相。其中众生。入出不碍。住一身中。各令所安不觉不知。唯是菩萨。了了知见。若有智者。住此三昧。亦复如是。即能摄受行利益事。
    经。住毗卢遮那佛心说此嗢陀南奇哉不空王金刚所生钩由遍一切佛为成就钩召。别本云。住于毗卢遮那佛心说此嗢陀南曰奇哉甚希有我是不空王从彼金刚出现为大钩者能遍一切处召请诸如来。旧本云。住于世尊毗卢遮那佛心而高声唱言奇哉曰我是不空王从彼金刚生以为大钩召诸佛成就故能遍一切处钩召诸如来。诀云。此第二还源也。释曰不空王住佛心时。彼一切世界微尘等不空。皆住佛身中。如梵网经云各摄微尘众。俱来至我所。即其相也。说此偈言等经思之可解。私释曰。就此还源偈为二。初二句。奇叹智身也。实相智印。自本清净。无缘慈悲。于无能所无谋汲引故云不空王。如前释。从本极理而生此钩。故云金刚所生钩。钩召诸佛汲引有情故为钩也。后二句。明钩召之由。谓为遍至一切凡圣起摄引化成就此钩也。
    经。时不空王大菩萨身从佛心下依一切如来右月轮而住复请教令。别本云。时彼不空王菩萨从佛心出依诸如来右边月轮中住而诸教示。旧本云。时彼不空王菩萨从佛心出已便依于诸如来右边月轮复请教示。诀云。此第三现请也。释曰。谓不空王大菩萨。住前所现普贤周围月轮。为诸有情请佛教示。此一不空王请时。彼彼一切世界微尘不空王如是请。此中阙感应文。如前门所说。更不复出。后亦准之。
    经。时薄伽梵入一切如来钩召三昧耶名金刚三摩地受一切如来钩召三昧耶。别本云。尔时世尊入一切如来钩召金刚三摩地已为一切如来钩召三摩地。旧本云。尔时世尊入一切如来钩召金刚三摩耶三摩地已为一切如来钩召三摩耶。诀云。此第四现法也。释曰。所谓此法门名一切如来金刚加持钩召。故云钩召三摩耶。此钩从普贤金刚五智印转转现故。能广利益诸有情界也。
    经。尽无余有情界一切钩召一切安乐悦意故乃至一切如来集会加持最胜悉地故。别本云。尽众生界摄召一切如来为一切安乐欢喜悦意受用故乃至为得一切如来三摩地智所持增上悉地故。旧本云。尽遍众生界一切摄召一切如来为一切安乐悦意受用故乃至为得一切如来三摩耶智所持增上悉地成就故。诀云。此第五显益也。释曰。谓五智钩召等持力。一切如来加持故。若有持念此三昧耶。一切如来及菩萨众。一切时集会。随彼彼念为作利益故。云说悦意受用等。若有众生。从初发心。与诸如来普贤菩萨等量发者。如有菩萨。即是如来。由心等故。诸佛加持故。于佛法界五智上。更增妙智广大自在故。云增上悉地果也。
    经。则彼金刚钩授与不空王大菩萨双手一切如来以金刚名号金刚钩召金刚钩召灌顶时金刚钩召菩萨摩诃萨以金刚钩召一切如来说此嗢陀南此是一切佛无上金刚智成诸佛利益最上能钩召。别本云。以金刚钩授彼不空王大菩萨双手尔时一切如来复以金刚钩名号而与灌顶时金刚钩菩萨以彼金刚钩召请一切如来已说此嗢陀南曰我是诸如来无上金刚智成就诸佛事最上钩召者。旧本云。即于彼不空王大菩萨如上于双手而授与之尔时一切如来以金刚钩召号而灌顶之是时金刚钩召菩萨以彼金刚钩召钩召一切如来已而高声唱言曰我是诸如来无上金刚智能成就佛事最上钩召者。诀云。颂授智菩提钩者。经从以金刚钩授彼乃至偈末等。释曰。此中授灌顶法具光明等五种。如前门所列。此中略有二相。余三隐而不出但作即具用为之。二相者。所谓智印及句印名号而与灌顶等也。时不空王授此钩已诸佛随进故。故以彼金刚钩召请一切如来已。众生授者。亦复如是。有见闻者。诸罪消灭。圣贤护念。若非授而辄受持求悉地者。于如来智自在力用。即不成就。是故佛言。是人盗法。被诸鬼神之所损坏。说此偈言等。如经可解。私释曰。就此授智菩提钩为二。初明授智菩萨钩灌顶。如文也。从金刚钩召灌顶时下。二明说令信偈。为二。初欲说偈。即寄智印以示其相。如文也。次正说偈令生信解。又为二。初二句。正示此是一切佛印。令生正信。简择天等及以分位故云佛也。此金刚印。非是三乘显教所及。故云无上无能坏者。故云金刚也。后二句。明智印功能成就诸佛利有情事。此钩最胜故。云成诸佛利益最上能钩召。
    经。尔时婆伽梵复入摩罗大菩萨三摩耶出生萨埵加持名金刚三摩地一切如来随染三摩耶名一切如来心从自心出□曰啰逻哦别本云。尔时世尊复入摩罗大菩萨三摩地出生加持萨埵金刚三摩地已从其心出一切如来奉事三摩地名一切如来心说此陀罗尼曰跋折啰啰伽旧本云。尔时世尊复入摩罗大菩萨三摩耶出生加持萨埵金刚三摩地已即从己身出一切如来奉事三摩耶名一切如来心即说密语跋折啰啰伽。私释曰。从此以下。第三明一切如来菩提心门。第三摩罗大菩萨授金刚华器仗智灌顶门也。心要云。虽有钩召。然未具大悲之心。须发爱念一切有情而与救护。于是金刚爱菩萨。乃执大悲之箭。能射二乘计执之心。若能所未忘。岂为济拔持此大悲弓箭亦能杀害一切烦恼。直取菩提。即金刚爱菩萨之行位也。分别位云。毗卢遮那佛。于内心证得金刚爱大悲箭三摩地智。自受用故。从金刚爱大悲箭三摩地智。流出金刚箭光明。遍照十方世界。射害一切众生于无上菩提厌离心者。还来收一聚。为令一切菩萨受用三摩地智故。成金刚爱菩萨形。住阿□如来左边月轮也。诀云。第三一切如来摩罗大菩萨三摩耶智印实相门。述此意者。谓如来悲智。甚深微密。亘无尽界违顺染净。是故如来现其智相。名曰摩罗。能令乐染净者不得自在。摩罗者。具足梵音云摩烂拏。此翻杀者。如其智印。所谓弓箭。谓或有菩萨成等正觉。住清净处不乐随于杂染世界成就众生。此智印力。能射摄之。不令久住故。以染智摄彼净智。故名杀者。或有菩萨。发广大心。作大佛事。有佛菩萨。住于自宫。不助其力。而此菩萨。即以此智印。向而弹击之。彼佛菩萨。便当随喜而共加持。佛智神力。无有违者。此即杀净而顺染也。又诸众生。恒为一切烦恼坚牢染缚。而不信受佛清净法。尔时。菩萨以此智印而击射之。彼所坚缚即便破坏。以清净法而用染之。一切众生。以是因缘开示悟入佛之知见。此即杀染而顺净也。是故如来以摩罗智。于染净中。皆能染净也。又此次第者。谓入初普贤金刚三昧耶。遍能观察一切如来。遍能了知诸佛境界。得不空智。尔时。如来便以智印而用加持。得加持已。便能集会一切如来及诸如来。无尽智藏。严自智界。作大佛事。便能承事一切如来。而诸如来。护念不舍。是以染智据此而说。如是次第。皆是如来普贤三昧智用。一合实相甚深境界。以声字相次故。别别转转耳。后后所说。准应知之。次下释文颂云。如来奉事心。秘密神变相。现请教旨者。授菩提弓箭。如来奉事心者。经云。尔时世尊复入乃跋折罗伽等。释曰。谓从普贤菩提金刚三昧入佛境界。加持众生。相续便入不空相。而作佛事转住。即入此奉事门。故云复入等。如上准知。言奉事及染爱者。奉事如来及以众生。以奉事众生故。众生离苦。又谓由染受如来故。如来护念。由染爱众生故。众生解脱。是以名为染爱之智。故说秘明云跋折啰逻伽也。秘密义者。谓金刚爱染奉事也。
    经。从一切如来心才出已即彼婆伽梵持金刚为一切如来华器仗出已入世尊毗卢遮那佛心聚为一体生大金刚箭形住佛掌中从彼金刚箭形出一切世界微尘等如来身作一切如来随染等作一切佛神通游戏。别本云。说陀罗尼时从一切如来心即彼薄迦梵执金刚为一切如来华器仗出已还同一体性入毗卢遮那佛心为金刚弓箭身出住佛掌又从彼金刚箭出现一切世界微尘等如来身作一切如来神变佛事已。旧本云。才说此咒时从一切如来心中即彼世尊执金刚以为一切如来华器仗既出已。同一密体入于世尊毗卢遮那佛心中于彼便以为金刚弓箭身而住于掌中即从彼金刚箭身一切世界微尘等如来身出现已为作一切如来奉事等及一切如来神变作已。诀云颂秘密神变相者。从此以下至神通游戏等。释曰。此中神变入出合散皆如。普贤金刚行相耳。唯此中契相别者。所谓华器仗弓箭。是如来弹击智也。其契两头。皆有莲华。故云花器仗。花器仗即是弓箭也。此智如主立弹官。弹击非法。谓二乘乐寂自谓究竟。此非法也。菩萨位地。非智不等。此非法也。一切众生。常乐诸欲。习诸邪道。此非法也。乃至假使有佛及一切圣贤。非智不等。皆是非法也。是故大日如来现此智相。令诸菩萨习正行者。持此智印。承事诸佛。摄受众生。随意无碍。
    经。极杀故金刚萨埵三摩地极坚牢故聚为一体生摩罗大菩萨身住世尊毗卢遮那佛心说此嗢陀南奇哉自性净随染欲自然离欲清净故以染而调伏时彼摩罗大菩萨身从世尊心下依一切如来左月轮而住复请教令时世尊入一切如来随染加持名金刚三摩地受一切如来能杀三摩耶尽无余有情界随染一切安乐悦意故乃至得一切如来摩罗业最胜悉地果故。别本云。由至极杀故住于金刚萨埵三摩地已极坚牢故合同一体性为摩罗大菩萨身已住于毗卢遮那佛心说此嗢陀南曰我实希有自性清净以爱染故奉事如来虽有离染得清净者能以染故而调伏之尔时摩罗大菩萨从佛心出依一切如来左边月轮中住复请教示尔时世尊入一切如来爱染奉事加持金刚三摩地已为一切如来摩兰拏金刚三摩地尽众生界喜爱一切安乐悦意受用故乃至获一切如来摩罗业最胜悉地果故。
    旧本云。由至极杀故复由金刚萨埵三摩地极坚牢故同一密合以为成就摩罗大菩萨身已即住于世尊毗卢遮那佛心中住已而高声唱是言奇哉曰我自性清净能以染爱事奉事于如来以离染清净染故能调伏尔时彼摩罗大菩萨身即从毗卢遮那佛心而下于一切如来左边月轮中而住已复请教示尔时世尊入一切如来爱染奉事三摩地加持金刚既入定已一切如来摩兰拏金刚三摩耶尽遍众生界喜爱一切安乐悦意受用乃至一切如来摩罗业最胜悉地获果故。诀云。颂现请教示相者。释曰。谓以诸佛境界入众生界。和合为一。成妙智相。在左月轮。为诸众生现诸因缘故。云为摩罗大菩萨身。而此大菩萨善巧智相。奉事如来。虽已离于爱染。由善巧故。诸佛爱念。如世恩爱不相舍离故。摄为一体。住于自心。说调伏偈。如经可解。次菩萨出现请教示相。如来复入念其所应。乃至一切获得妙益。故最胜悉地果故等。此中句义。已如上释。更不繁词也。依经思之可解耳。私释曰。偈文分为二。初二句。称叹智身也。菩提无染净。不为二边非法所碍故云自性净。能令染净。能令染染。故云随染欲。杀净顺染。杀染顺净。其体自尔。非物使然。故云自然。后二句。明智印功德。若体是欲者。何能调伏诸非法等。故云虽离欲清净。故以染而调伏。问曰。若云智体离欲清净者。何故更云以染调伏。答。所言染者。是无染而染。现染故云染也。又能令他不染而得染欲。谓或有菩萨。住清净处。不乐染界。或有菩萨。住于自宫。不助其力。或有众生。为烦恼染。不乐清净。射摄如是染净之类。皆悉令染。染净等法。又大悲之心。爱念一切故云染也。具如诀也。
    经。则彼金刚箭授与摩罗大菩萨双手则一切如来以金刚名号金刚弓金刚弓灌顶时金刚弓菩萨摩诃萨以金刚箭杀一切如来说此嗢陀南此是一切佛染智无瑕秽以染害厌离能施诸安乐。别本云。授彼金刚弓箭与摩罗大菩萨双手已是时一切如来以金刚弓箭与其灌顶时金刚弓菩萨摩诃萨以其金刚箭杀一切如来时说此嗢陀南曰此是诸佛无垢染智能以染爱害离染者悉能受与一切安乐。旧本云。彼金刚箭为彼摩罗大菩萨如上双手而授之是时一切如来皆号彼为金刚弓以金刚弓名而灌顶之尔时金刚弓菩萨摩诃萨以其金刚箭杀一切如来时即以高声唱如是言曰此是一切佛离垢爱染智以染害离染一切受安乐。诀云。此是颂授菩提弓箭。释曰。灌顶之法。略如前释。授此智相而说偈等者。欲令菩萨及诸有情见闻此法受持修行。不生疑碍故。云此是诸佛无垢染智。能以染爱害杂染者。悉能授与一切安乐。是名弹击智印。即弓箭之表也。私释曰。就令信偈为二。初二句。是举胜人令生正信。谓此智印。是三世十方一切诸佛染智无瑕秽。非是三乘下位之类。及外道等纡回伪诈之智印也。三乘劣智。或但出分段。或在变易。尘沙无明未得断尽。名为瑕秽。又烦恼易断如秽垢。所知难断如瑕玼。小乘三人。但断烦恼。所知全在。上智菩萨。虽断所知。而是分断。未究竟尽。犹如瑕玼。凡夫人夫。六趣四生。二障全具。如瑕与秽。而是智印。无此等失故云无瑕秽也。后二句。举智印功能。令无凝滞也二乘及以不肯利生诸菩萨等。烦恼所缚不乐佛法诸有情辈。射害如是等类之心。安住菩提故。云以染害厌离等也。
    经。尔时婆加梵复入极喜王大菩萨三昧耶所生萨埵加持名金刚三摩地一切如来极喜三昧耶名一切如来心从自心出□曰啰娑度。别本云。尔时世尊复入欢喜王大菩萨三摩地所生萨埵加持金刚三摩地已从其心出一切如来欢喜善哉名一切如来心说此陀罗尼曰跋折啰沙度旧本云。尔时世尊复入欢喜王摩诃萨埵三摩耶所生萨埵加持金刚三摩地已从自心而出一切如来欢喜名一切如来心即说密语跋折罗娑度。私释曰。从此以下。第四明一切如来菩提心门。第四欢喜王大菩萨授金刚善哉智灌顶门也。心要云。由斯胜行。极喜善哉。即获一切善法三种秘密。心善口善意善三善法门。三业清净。赞善功德。无量无边。即善哉菩萨之本事也。分别位云。毗卢遮那佛。于内心证得金刚善哉欢喜王踊跃三摩地智。自受用故。从金刚善哉欢喜踊跃三摩地智流出金刚善哉印。光明遍照十方世界。时一切众生忧戚于普贤行生下劣意者令得身心以踊跃智。还来收为一聚。为令一切菩萨受用三摩地智故。成金刚善哉形。住阿□如来后月轮也。诀云。第四一切如来善哉智金刚踊跃大菩萨三昧门。述此意者。所谓诸法智性。空寂清净。一切如来。以此智道纲纪有情。而诸圣贤未达源际。以为差别。纵其入者太过。即空见之甚也。其未入者不及。即愚凡之极也。而此二辈行虽殊异太过不及。皆未入故。于诸如来功德智藏不生欣乐。亦不称叹。大智明见愍斯辈。故现此智相。名曰善哉。遇斯光者。便生踊跃。故名欢喜王。其次第者。谓成就如来普贤菩提金刚智藏钩弓神变妙庄严相。彼无智住空者。纵令得见。皆不随喜。亦不称叹。故佛诃言如盲如聋。所以如来大智善巧力故。为利斯辈现善哉智。灌菩萨顶及诸众生。若入此功德门者。持此法印而称秘明。一切诸佛无不称善者。故彼住空者。虽不喜乐。亦皆称善。以称善因缘。渐当觉悟。由一切圣贤叹故。其修行者。踊跃无量。故以渐次。第四而说即此第四智印。前普贤金刚三昧一切智。其中秘密神变境界。更亦不别。以一相故。应知。次下释文有四门。而为颂曰。如来欢喜心。秘密神变相。现请教旨故。授彼善哉智。经尔时世尊复入欢喜王乃至娑度等者。此如来欢喜心也。释曰。谓从前三昧出。入此欢喜王三昧。故言复入也。三摩耶等持义。如上释。秘明云跋折罗娑度。正翻为金刚善哉。此声句遍加持故。破不善故。入善品中。破不欢喜者。皆生欢喜故。称金刚善哉。此善哉智。极坚牢故。
    经。从一切如来心才出已则彼婆伽梵持金刚为一切如来善哉相入世尊毗卢遮那佛心聚为一体生大欢喜形住佛掌中从彼欢喜形出一切世界微尘等如来身作一切如来善哉相作一切佛神通游戏。别本云。说陀罗尼时从一切如来心即彼薄伽梵执金刚以为一切如来善哉相出已同一体性入毗卢遮那佛心为金刚欢喜体住佛双手掌中又从欢喜体中出一切世界微尘等如来身作一切如来善哉及神变等事已。旧本云。才说此咒时从一切如来心即彼执金刚以为一切如来善哉相已同一密合便入毗卢遮那如来心既入心已而为金刚欢喜体住于双手掌中尔时从彼金刚欢喜喜体中出现一切世界微尘数等如来身既出现已作一切如来善哉等事一切如来神变作。诀云。此秘密神变相也。此中行相。一如普贤观法。
    经。极喜故金刚萨埵三摩地极坚牢故聚为一体生欢喜王大菩萨身住世尊毗卢遮那佛心说此嗢陀南奇哉我善哉诸一切胜智所离分别者能生究竟喜时欢喜王大菩萨身从世尊心下依一切如来后月轮而住复请教令时世尊入一切如来等喜加持名金刚三摩地已受一切如来极喜智金刚三昧耶尽无余有情界受一切欢喜一切安乐意故乃至得一切如来无上喜味最胜悉地果故。别本云。以极欢喜故金刚萨埵三摩地已极坚牢故合一体相为欢喜王大菩萨身住于毗卢遮那佛心说此嗢陀南曰我今奇哉实为希有诸佛所叹最胜善哉虽无相无分别者若闻我名常生欢喜尔时欢喜王菩萨从佛心出于诸如来背后月轮中住复请教示尔时世尊入一切如来欢喜金刚三摩地已现一切如来无上极欢喜智三摩地为尽众生界一切欢喜安乐悦意受用故乃至获一切如来无上踊跃最胜味悉地果故。旧本云。以极欢喜故复以金刚萨埵三摩地极坚牢故同一密合便成欢喜王摩诃萨身住于毗卢遮那如来心而高声唱如是言奇哉曰我是最胜一切智者所共称说若诸妄相分别断除闻常欢喜尔时欢喜王摩诃萨身从佛心下于诸如来背后月轮中住复请教示尔时世尊入一切如来欢喜金刚三摩地已现一切如来无上极欢喜智三摩耶为尽遍众生界一切欢喜一切安乐悦意受用故乃至一切如来无上踊跃获最胜味悉地果故。诀云。此现请教旨故也。其中出入行相。皆如前已释。此中云无上踊跃最胜味者。谓彼住空之类愚下之徒。如来善巧现斯智相随彼彼类令众欢喜。由欢喜故。获胜加持。以是因缘得入如来功德藏海。此是诸佛味故。故云无上踊跃最胜味也。私释曰。就奇叹偈为二。初二句。是直叹智身。谓我善哉是诸一切佛胜智印也。诸槿教人。未知如来内证现相故不随喜。诸凡夫等愚惑所蔽不能智故亦不喜欢。今此智印。深契极理。称叹内证。故云胜智。又此智身。一切诸佛之所称叹。故云一切胜智。故别本云诸佛所叹最胜善哉。后二句。叹智身功能。谓此智身。虽离分别。能生自他究竟极喜。故云所离分别者。能生究竟极喜。诸显教乘。专不能知内证大喜。是故无究竟喜。金刚乘人。从初发心学如来智。乃至末后但证佛智。故云生究竟喜。
    经。则彼金刚喜授彼欢喜王大菩萨摩诃萨双手则一切如来以金刚名号金刚喜金刚喜灌顶时金刚喜菩萨摩诃萨以金刚喜善哉相欢悦一切如来说此嗢陀南此是一切佛能转善哉相作诸喜金刚妙喜令增长。别本云。以金刚欢喜以授彼欢喜王大菩萨双手中尔时一切如来皆以金刚踊跃名号而与灌顶时金刚踊跃菩萨以其金刚欢喜悦相以善哉声令一切佛欢喜已说此嗢陀南曰此是诸佛殊妙金刚能作欢喜增善哉者。旧本云。其金刚欢喜则为彼欢喜王摩诃菩提萨埵如上授与双手尔时一切如来皆号之为金刚踊跃以其金刚名而灌顶之于时金刚踊跃菩萨摩诃萨以其金刚欢悦相以善哉声令诸佛欢喜已高声作如是言曰此是诸佛等善哉能转者此殊妙金刚能增益欢喜。诀云。此授善哉智也。谓此菩萨以得灌顶。此灌顶智者。从佛普贤金刚心所出生无退住相故。曰金刚踊跃也。佛加持故。便说偈言。如经可解。私释曰。就令信偈为二。初二句。明举是佛善哉相令发善信。若不举胜人。何能生他信。一切诸佛。以此智印能令转生自他大喜。故云此是一切佛等。后二句。是明智印生自他喜。初一句。明生自喜金刚成。喜金刚非但一人故。云作诸喜金刚也。后一句。明生他妙喜。喜是非常故云妙喜。喜性本有待缘发起故。云令增长也。两本经。于兹有两题目。今经阙初题目。准上应知。
    经。大菩提心一切如来钩召三昧耶一切如来随染智大欢喜如是一切如来大三昧耶萨埵。别本云。已上四菩萨并是金刚部东方阿□佛大圆镜智眷属都号为一切如来摩诃金刚三摩地萨埵。旧本云。以上四菩萨并是金刚部中阿□佛眷属都号为一切如来摩诃三摩耶萨埵。诀云。次结。谓此四菩萨。住东方金刚界不动如来所。前后左右。于菩提轮内。现神变已。围绕而住。此谓一切如来菩提四智相金刚轮此菩萨轮。周遍法界。同而不同。纯金刚相而为严饰。内外供养。及四摄等。皆于其中。严持而住。所以此位先东方者。谓起作之初门。应物之源序故。诸佛法先照东方。次及余方。如日初出。东方先明。次照余方。一切皆明。又如四洲众生。但日出处。皆呼为东。东者最初之义。非世方分之称也。此金刚菩提三昧。亦复如是。欲入佛法海者。皆从此入。便以智入如来境界。金刚三昧。能破坏非法。能成就正法。能除灭障碍。能坚牢法界。以无碍智运转观察。无前无后。入此金刚法界。相妙庄严藏。如前所说。令其成就。既成已后。入如来虚空藏三昧。下次第说。

金刚顶大教王经疏卷第三
金刚顶大教王经疏卷第四

　          大勇金刚撰
  　    

    经。尔时婆伽梵。两本经同云尔时世尊。释曰。从此以下。第二明一切如来福德聚门四大菩萨。然金刚顶诀。但释东方四大菩萨。不释南方以下经文。是故今准前文。及以依诸秘密金刚乘等教迹。消释经文。亦分为二。初明四大菩萨。后明总结也。就初亦分为四。一虚空藏大菩萨授金刚七宝灌顶智门。二大威光大菩萨授金刚日轮智灌顶门。三宝幢大菩萨授如意满愿幢灌顶门。四常欢喜根大菩萨授金刚笑灌顶智门。已上四大菩萨。并是南方宝生如来。是平等性智眷属。都号与一切初成道如来宝部中大灌顶萨埵也。出生义云。由一切如来大庄严义而生金刚宝焉。由一切如来大威耀义而生金刚日焉。由一切如来大满愿义而生金刚幢焉。由一切如来大欢喜义而生金刚笑焉。则南方宝光明功德界宝生如来四亲近菩萨也。以一切如来无住檀那波罗蜜之所成就焉。此中初明虚空藏大菩萨授金刚七宝灌顶智者。心要云。由斯善法。果愿未圆。须臾灌顶。庄严莹饰其体。即虚空藏菩萨。持摩尼宝瓶。复相。一切如来发生大摩尼宝。灌顶大菩萨。受位乃至转轮王位时。悉皆为之利益恒沙无边福德聚威德自在。此乃虚空藏菩萨之福德智也。分别位云。毗卢遮那佛。于内心证得金刚宝灌顶三摩地智。自受用故。从金刚宝灌顶三摩地智流出金刚宝光明。遍照十方世界。灌洒一切众生顶。获得菩萨不退转职位。还来收为一聚。为令一切菩萨受用三摩地智故。成金刚宝菩萨形。住宝生如来前月轮。次释经文者。大分有四。为颂曰。如来金宝心。秘密神变相。现请教示故。授彼金刚宝。初言如来金宝心者。从尔时至啰怛曩于中四门不同。一举报。二显体。三明行。四护念。今此文。是初举报乃至体。若具足言者。应云尔时婆伽梵持一切如来身以为其体于普贤门而具显示。今但举报兼显体。下亦准知。
    经。复入虚空藏大菩萨三昧耶所生宝加持名金刚三摩地。别本云。复入虚空藏摩诃菩提萨埵三摩地所生宝加持金刚三摩地已。旧本云。复次从虚空藏心出现摩诃菩提萨埵三摩耶所生宝加持金刚三摩地已。释曰。此第三明行也。初明佛入三昧耶。如来先入金刚喜菩萨三摩地。又入宝灌顶三摩地智。故云复入也。所言虚空藏大菩萨者。是三昧之主。即此菩萨所修之行故。云虚空藏菩萨三摩耶。福德之聚。无边无际。犹如虚空。又三轮清净。喻若虚空离诸垢染。故云。虚空。所言藏者。略有三义。谓一者能藏名藏。二者所藏名藏。三者能生名藏。此三昧耶。苞含世间及出世间福德之聚。无所妨碍。故言能藏名藏。故理趣释云。此菩萨在右月轮表一切如来真如恒沙功德福智资粮聚也。又众生薄福不能感得。而为薄福之所覆藏故。名为所藏也。大圣慈悲。怜愍有情。开法界藏。出生无尽金刚七宝。施与一切。故言能生为藏也。然此菩萨。于四阿字在其一字。四大轮王其一人也。故理趣释云。阿字菩提心义。如此字一切字之为先。于大乘法中趣向无上菩提。菩提心为先。阿字者。行义。则四智印。瑜伽教中修行速疾方便。由集福德智慧资粮。证成无上菩提正因。第三字极长高声阿字者。等觉义。由证无边智解脱三摩地陀罗尼门。摧伏四种魔罗。受十方一切如来三界法王灌顶。转正法轮。第四恶字者。涅槃义。由断二种障。谓烦恼所知之障。证得四种圆寂。所谓一者自性清净涅槃。二者有余依涅槃。三者无余依涅槃。四者无住涅槃。前三通异生声闻缘觉。第四唯佛独证。不同诸异乘。则此四字是毗卢遮那佛自觉圣智四种智解脱。外现四大轮轮王菩萨。所谓第一金刚萨埵。其二金刚宝菩萨。其三金刚法菩萨。第四金刚羯磨菩萨是也。所言三昧耶者。具如前释。次所生宝加持等者。明所生加持名也。彼三昧耶展转能入一切。开发智用。自在无碍故云所生宝。加持者。谓从宝三摩地智现其宝相灌洒一切故云加持。又四种施中。以灌顶施灌洒一切故云加持。言四种施者。谓灌顶施。义利施。法施。滋生施。理趣释云。所谓以灌顶施故。能得三界法王位。此则金刚宝菩萨三摩地行。所谓义利施故。得一切意愿满足。此则金刚光菩萨三摩地行。所谓以法施得圆满一切法。此则金刚幢菩萨三摩地行。所谓滋生施故得身口意一切安乐。此则金刚笑菩萨三摩地行。灌顶施与何类。瑜伽者想身虚空藏菩萨。以金刚宝灌顶一切如来。义利施者。惠施沙门婆罗门资缘具。法施者。为施不现形。与天龙八部等说法等。滋生施者。施与旁生之类也。今此是灌顶施。余如次知。所言金刚三摩地者。具如前也。
    经。一切如来灌顶三摩耶名一切如来心从自心出缚曰罗啰怛曩别本云。从其心出一切如来灌顶三摩地名一切如来心说此陀罗尼曰跋折啰啰怛娜。旧本云。此一切如来灌顶三摩耶名一切如来心从自心而出即说密语跋折罗阿啰怛那。释曰。此第四护念也。言灌顶三昧耶名一切如来心。是秘明号。以金刚宝灌洒一切菩萨。由此得登职位。众生蒙之为预解脱故。名灌顶三摩耶。即护念意也。此三摩耶。是一切佛无上智心故。云名一切如来心也。彼三摩耶心从佛心出。为众会说故。云从自心出。别本云从其心出一切如来灌顶三摩地名一切如来心等者。即其义也。若秘明义者。是金刚宝也。庄严如来故。如来护念加持众生故。众生离苦。如前释也。
    经。从一切如来心才出已一切虚空平等性智善通达故金刚萨埵三摩地极坚牢故聚为一体则彼婆伽梵持金刚。别本云。说陀罗尼时从一切如来心即彼婆伽梵执金刚出现平等性智遍满虚空由善决了故金刚萨埵三摩地极坚牢故同一体性。旧本云。才出此咒时从一切如来心中遍满虚空平等性智善决了故金刚萨埵三摩地及坚牢故同一密合即彼执金刚。释曰。从此以下至神通游戏。是第二颂秘密神变相也。准上普贤境界不同。亦有十二门。一依因。二显本。三应实。四显相。五显力。六还源。七显智。八示相。九明德。十显实。十一普现。十二感应。此即依因。显本也。佛心金刚为因本故。于中初明现相之由谓从佛心才出已故故起首现相。次一切虚空等者。明现相人也。彼持金刚由二所以故。聚一切身以为一体。谓智善通达妙理底故。萨埵妙行极坚牢故。缘此因故。得法界体神通无碍也。平等性智。不染惑障。无有边际喻如虚空不干一切无有际畔。故云一切虚空。又缘一切虚空法界自他皆平等。是真如性故。云一切虚空平等性。性是理境。境平等故。智亦平等。又有漏位中第七识。执我执法。高下不平。若至无漏位。自他皆平等。故为平等性也。智是决疑义也。若决解体外浅略之理。不名为善。今此秘教智。决解体内深秘之理故。云善通达也。次金刚萨埵等者。是明妙行坚牢也。智既通达不生不灭本际理故。行亦随智得到。不坏恒然常住故云极坚牢也。诀云从如来智入普贤心。若不尔者。碍而不遍。无智故碍。无行故不遍者。即此义也。具如是德故。云婆伽梵持金刚也。
    经。为一切虚空光明出已。别本云。以为光明。旧本云。以为流出光明尽遍虚空。释曰。是即超明第四显相。兼第三应实也。虚空光明者。是宝光明。即彼菩萨智相也。若准前文。于此文前。应云于诸佛所围绕而住。今文阙略。义必应有故。兼应实也。
    经。以一切虚空光明照耀一切有情界成一切虚空界以一切如来加持一切虚空界入世尊毗卢舍那佛心。别本云。遍满虚空界普皆照耀尔时以诸如来加持力故彼光明界悉入毗卢遮那心。旧本云。犹波尽遍虚空光明照耀故以尽遍为虚空界尔时以诸佛加持力一切虚空界悉入世尊毗卢遮那心中。释曰。此明第六还源。义兼第五显力也。以宝光明照耀一切。令诸有情为宝光明。以佛加持。诸宝光明还入佛心。故云还源。又于一切法有无碍用者。良由如来普贤行遍一切处。坚牢加持。是故亦兼显力也。    
    经。善修习故金刚萨埵三摩地一切虚空界胎藏所成一切世界遍满等量出生大金刚宝形住佛掌中。别本云。为遍世界满虚空等量大金刚宝所成身安住如来掌中。旧本云。善修习故金刚萨埵三摩地以为遍虚空藏周流一切世界等量。诃金刚宝所成身安住如来掌中。释曰。此明第八示相。亦兼第七显智用也。言胎藏者。萨埵三摩地。是为胎藏。前以宝光明照耀一切有情界。成一切虚空界。是故萨埵三摩地为世界胎藏。此是萨埵善修习所致故云善修习。此胎藏所成一切虚空界遍满彼虚空界等量大宝光明。今复出生大金刚宝形。住佛掌中。是故云善修习故乃至住掌中也。言光明者。即是宝印灌顶智光。智相难示故。成三昧耶形。以示时会众。彼光明亦是智用故。兼含第七也。
    经。从金刚宝形出一切世界微尘等如来身。别本云。复从彼金刚宝中出一切世界微尘等如来身。旧本云。是时从彼大金刚宝身中出现一切世界微尘等已。释曰。此第十显实义。兼第九明德也。初明宝形出生如来法界身轮。身密妙用。其数无量。故举微尘以为其喻。  
    经。出生已作一切如来灌顶等于一切世界作一切如来神通游戏。别本云。于诸世间作一切如来灌顶等事及诸神变已。旧经云。而作一切如来灌顶等事一切如来神变于一切世间作已。释云。此第十一普现也。若准释金刚王。诀总此等文以为一段。而今准普贤门。分为二段。下文亦然。今就初段解释经文。若准上者。应云出生已遍周法界究竟一切虚空遍一切世界云海作一切如来灌顶等。于一切世界。作一切神通游戏。然今经文阙略不说。准上可知。故所言出生已者。结前生后之意。显实事毕故曰出生已。次现作金刚宝灌顶三摩地智等故。云作一切如来等。于中现作事多。谓成正觉等事故云等。是现自行成也。次于一切世界等者。是遍空尘界广作佛事。普现色身利益有情。是即利他行也。阙略感应。思之可知。
    经。虚空界胎藏妙出生故金刚萨埵三摩地极坚牢故聚为一体生虚空藏大菩萨身。别本云。尽以世界藏善出生故金刚萨埵三摩地极坚牢故还为一体为虚空藏大菩萨身。旧本云。以尽遍世界藏善出生故以金刚萨埵三摩地极坚牢故同一密合成就虚空藏大菩萨。释曰。从此以下至悉地故。第三颂现请教示也。智用出入不同。义分为六。一摄相。二还源。三现请。四念应。五现法。六显益。此即第一摄相也。宝印灌顶智。为法界体。含藏一切故。云虚空界胎藏。亦能出生一切诸法。不是四句之所生。专是法性妙缘起故。云妙出生也。萨埵智行。极理本际。其所至处。无能坏者。故云金刚萨埵极坚牢故也。由此义理。聚为一体夫缘起合散。亦非合散而合而散。法性自尔。若知此义。即见金刚宝法界身也。
    经。住世尊毗卢遮那佛心说此嗢陀南奇哉妙灌顶无上金刚宝由佛无所著名为三界主。别本云。住于毗卢遮那佛心说此嗢陀南曰我能为灌顶无上金刚宝虽无住著者然为三界主。旧本云。既成就已住于毗卢遮那心而高声唱如是言奇哉曰我是自灌顶金刚宝无上虽无住著者然为三界主。释曰。此第二还源也。分文为二。初正明还源。谓住佛心也。次说偈奇叹。又分为二。初二句叹智身也宝灌顶智。甚深微妙。非是三乘显教所侧。故云妙灌顶也。周遍法界。起作佛事。无坏乱者。故云无上金刚宝也。后二句叹智身功能也。四乘各有无所著智。彼三乘智。不得除断无明等着。但如来智。独能断尽。无有遗除。今此智身。不类三乘。故云佛无所著也。显教智印。权无所成。唯此密印。实登极位。故云由佛无所著名为三界主。无住着是空。三界主是不空。彼秘密空不离不空。故两经云虽无住著者然为三界主。此义可知。
    经。时彼虚空藏大菩萨身从世尊心下依一切如来前月轮而住复请教令。别本云。时彼虚空藏菩萨从佛心出于一切如来前依于月轮中复请教示。旧本云。时彼虚空藏摩诃菩提萨埵从毗卢遮那佛心下向一切如来前依于月轮复请教示。释曰。此第三现请也。若不住佛心。何得佛加持。是故先住佛心。从佛心下。然后住月轮也。月轮即是大菩提。一切有情为此所摄。若住月轮。弃舍有情。诸佛所呵。是故请佛教示。不独为我。意兼一切。此亦可知。
    经。时世尊入一切如来大摩尼宝名金刚三摩地。别旧两本同云。尔时世尊入大摩尼宝金刚三摩地已。释曰。此第四念应也。佛意欲赴菩萨所请。普利一切。是故先入大摩尼宝金刚三摩地也。摩尼者珠也。若得此摩尼三摩地者。于一切如来发生大宝灌顶。于诸有情起作广大利益。是故如来先入此三摩地。
    经。受一切如来圆满意乐三昧耶。别本云。现一切如来有所乐求皆令圆满三摩地。旧本云。一切如来有所乐求皆令圆满三摩耶。释曰。此第五现法也。此三昧耶是一切如来令诸有情有所乐求皆悉成就者也。是故以为三昧耶名。又言乐者。若依庄严莹饰如来义者。是安乐也。若就圆满有情所求者。是乐求也。彼别旧两本。俱依乐求之义。故同云有所乐求。今此新经意。存两句。故但云意乐也。言一切如来者。若准前释佛佛相授故云一切如来又应云。此智印是一切诸佛之所同用。故云一切如来也。受者受用也。世尊婆伽梵。今现受用此三昧耶故云受一切乃至三昧耶。
    经。尽无余有情界获一切义利受一切安乐悦意故乃至得一切如来利益最胜荣盛悉地故。别本云。尽众生界令得一切利益安乐悦意受用故乃至得一切如来。事最上悉地故。旧本云。尽众生界为得一切利益故安乐悦意受用故乃至得一切如来事成就最上悉地故。释曰。此第六显益也。谓三摩地力令尽无余界得世及出世二种乐故也。文分为二。初明所利无限也。众生无尽故云无余。令无尽众生获得一切利故。云尽无余有情界也。次获一切下。二明所与利益也。获一切义利等者。是明令得世间利也。言获义利者。正得利益。义字。鱼琦反。善也。宜也。利字。力至反。义之和也。君子利物。是以和义。又利犹养也。成毕已。言养礼毕也。又利和也。仁也曰令诸有情获得善利故。云获一切义利。由得义利故。身心得受一切安乐喜悦。故云受一切安乐悦意也。乃至得一切等者。是明令得出世上上悉地益也。具足应云获得下中上悉地益。兼含明之。故云乃至也。极位悉地。无过上者。故云最胜。此三摩地。是一切如来大庄严义故。云荣盛悉地也。
    经。受彼金刚摩尼与彼虚空藏大菩萨摩诃萨金刚宝转轮王授与金刚宝等灌顶安于双手则一切如来以金刚名号金刚藏灌顶时金刚藏菩萨摩诃萨以金刚摩尼安自灌顶处说此嗢陀南此是一切佛灌顶有情界授与我手掌宝安于宝中。别本云。授彼金刚摩尼与虚空藏菩萨双手令彼菩萨得金刚宝故以金刚宝英灌菩萨顶是时一切如来共以金刚宝名号而与灌顶尔时金刚宝摩诃菩提萨埵持彼金刚摩尼于已灌顶处置已说此嗢陀南曰此是诸佛有能灌众生顶我从佛手受能授诸众生以我金刚宝还用宝庄严。旧本云。此金刚宝摩尼为彼虚空藏大菩提萨埵以为金刚宝转轮故又以金刚宝英灌顶既灌顶已而于双手授之是时一切如来以灌顶之号名金刚藏尔时金刚藏摩诃菩提萨埵。将彼金刚摩尼于已灌顶处置已而高声作是言曰此诸如来许能灌众生顶我是手授者乃授与我者以宝而余宝。释曰。此第四颂授彼金刚宝也。于中文分为二。初明如来授宝灌顶等。次说令信偈。于初文中为三。初如来授金刚摩尼也。次授与金刚宝等者。二明令得宝。故授与灌顶。安于双手也。次则一切如来等者。三明与授金刚号也。次从金刚藏灌顶时金刚藏以下。二说令信偈为二。初欲说偈。即以所授智印而示现其相。言灌顶处者。如余处说也。次正说令信像为二。初二句。正明举所授智印。是诸佛所持令生信也。一切如来。以此宝印庄严诸佛。利益众生。故云此是一切佛灌顶有情界也。有情两种。谓众生及无上众生。若依智论。佛为无上众生。故有情摄此义可见也。后二句。举随师得之令生信也。若不随师任意受持。罪福如前。究竟加分得故云受与我手掌也。究竟加分得故云宝安于宝中也。
    经。尔时婆伽梵。两经并云尔时世尊。释曰。从此以下。第二明一切如来福德门中第二大威光大菩萨授金刚日轮智灌顶门。心要云。虽受灌顶未获威光。须得日轮圆光洞照千界。所以持金刚光明之日。赫奕晖焕。皎彻无涯虽有微尘数日。若能映夺也。此乃至金刚光菩萨之照彻也。分别位云。毗卢遮那佛。于内心证得金刚威光三摩地智。自受用故。从金刚威光菩萨三摩地智流出金刚日光明。遍照十方世界。破一切众生无明愚暗。发大智光。还来收一聚。为令一切菩萨受用三摩地智故。成金刚威光菩萨形。住宝生如来右边月轮。次随文释。大分有四。为颂曰。诸佛日轮心。秘密神变相。亲承普教示。授彼金刚日。初诸佛日轮心者。经云尔时婆伽梵。至秘明末。于中四门不同。一举报。二显体。三明行。四护念。尔时婆伽梵者。此第一举报及以兼体也。
    经。复入大威光大菩萨三昧耶出生宝加持名金刚三摩地。别本云。复入大威光摩诃菩提萨埵三摩地所生加持金刚三摩地已。旧本云。复入大威光摩诃萨埵三摩耶所生宝加持金刚三摩地已。释曰。此第三明行也。初明佛入三昧耶。此是福德门中。一切如来大威耀义今大毗卢遮那。为此菩萨欲授日轮故。入此三摩耶。福德势力。遍照法界。故名大威光。即此三昧主也。次出生宝加持等者。明所生加持名也。如来智相。遍入一切。显发智用。自在无碍故。云出生宝。从三摩耶智现其智相。加持有情。故云加持。
    经。一切如来光三昧耶名一切如来心从自心出缚曰罗帝惹。别本云。从其心出一切如来光明三摩地名一切如来心说此陀罗尼曰跋折罗帝阇。旧本云。从自出一切如来光明三摩耶名一切如来心从自身心而出此密语跋折啰帝攘。释曰。此第四护念也。文分为二。初明三昧耶从自心出。后正说秘明也。言一切如来光等者。初明三昧耶从自心出。一切如来光三昧耶等者。是秘明号。一切诸佛义利威光照耀一切故。云一切如来光等。此三昧耶是佛智心故名如来心。又是三世诸佛一乘之道故名为心。□曰罗帝惹者。是正说秘明。此秘明光。能护一切。令得坚牢。此即陀罗尼力也。
    经。从一切如来心才出已即彼婆伽梵金刚手。别本云。说陀罗尼时从一切如来心即彼薄伽梵执金刚。旧本云。才出此密语时从一切如来心即彼薄伽梵执金刚。释曰。从此以下。至神通游戏。是第二颂秘密神变相者也。智用境界不同。有十二门。谓依因。显本。应实。显相。显力还源。显智。示相。明德。显实。普现感应也。此即依因。显本也。诸佛现神变。必因如来智普贤心然金刚手是从佛心出。是故以为依因。若准上文。次应云为众多月轮普净一切有情大菩提心。今文略之。然金刚手亦是普贤菩提心故兼显本。
    经。为众多大日轮出已。别本经文亦同今。旧本云。以为大日轮。释曰。此即超明第四显相也。义兼第三应实。若准上文。应云于诸佛所围绕而住为众多大日轮等。于诸乃至而住是应实也。为众多大日等。是显相也。虽经文略。应知义兼也。
    经。世尊毗卢遮那心聚为一体。别本云。还同一体入毗卢遮那佛心。旧本云。同一密合入于毗卢遮那佛心。释曰。此即超明第六还源。本从佛心出。今还入佛心。故云入世尊心。聚为一体。即表一切智即一智。若一心体非是法界。何得相入。当知一切法亦复然也。第五显力。准前可知。然两本经。虽旨不殊。而捡文势。入于佛心。聚为一体。其云显。然还同一体入佛心者。义趣难准。是故新经翻译。此为妙也。
    经。生大金刚日形住佛掌中。别本云。成金刚日身住掌中。旧本云。便成金刚日身住于如来掌中。释曰。此即超明第八示相也。如来智印。从法性海起法界用故。云生大日形。欲令众生等佛无异故。云住佛掌中。于此亦略第七显智用。应具足云。又从心出。满虚空界。成金刚光明。准前可知。故略阙也。
    经。从彼金刚日轮出一切世界微尘等如来身。别本云。又从金刚日中出一切世界微尘等如来身。旧本云。于时即从彼金刚日身中出现一切世界微尘等如来身神变作已。释曰。此即超明第十显实也。平等日轮。显出如来三业实相身轮。故云从彼金刚日乃至如来身也。
    经。放一切如来光明等作一切佛神通游戏。别本云。皆放一切如来光明现种种神变等事已。旧经云。出已放一切如来光明等事一切如来神变作已。释曰。此第十一普现也。放一切如来光明等者。是现作金刚威光三摩地智。等之字如前。下文亦然。随顺无边诸有情。诸佛悲智自在转故。云作一切佛神通游戏。上句是现自行成。下句即示利他满。不说感应。准上知。
    经。极大威光故金刚萨埵三摩地极坚牢故聚为一体生大威光菩萨摩诃萨身。别本云。以极大威光故金刚萨埵三摩地极坚牢故合一体相为大威光摩尼菩提萨埵身。旧本云。以极大威光故金刚萨埵三摩地摩诃菩提萨埵身成就已。释曰。从此以下至最胜悉地故。是第三颂亲承普教示。此中智用出入不同义分为六。一摄相。二还源。三现请。四念尘。五现法。六显益。此即第一摄相也。此大威光。及三摩地轮。遍十方界。其中众生。与此智光和合一味。又萨埵神力。令一切身为一体相。一切众生不出不没故。云极大威光故。金刚萨埵三摩地极坚牢故。聚为体等。又威光大智。到不二极理故。云极大威光也。萨埵妙定。住金刚本际故。云萨埵乃至坚牢。由此义故。一多自在故。云聚为一体生大威光菩萨摩诃萨身。
    经。住世尊毗卢遮那佛心说此嗢陀南奇哉无比光照耀有情界能静清净者诸佛救世者。别本云。住于毗卢遮那佛心说此嗢陀南曰无比妙威光普照众生界能净诸佛故是名净中净。旧本云。住于毗卢遮那佛心而高声唱是言奇哉曰无比大威光能照众生界令诸佛依护虽复净即是净中能复净。释曰。此第二还源也。文分为二。初明还愿。经云住佛心乃至佛心者是也。住佛心义。具如前释。次说此嗢陀南下。一行偈。是即说叹。为二。初二句。叹智身。此身胜于显示故云无比。普能救护莹饰凡圣者故。云照耀有情界。次二句。叹功能。即能净诸佛救世者也。一切如来。离一切障垢。三轮清净。故名精净者。举圣摄凡。故云能静清净者等也。又初一句。正叹智身。后三句。是叹功能。于中初一句。明救护下凡。次二句。明莹饰上圣。其中句义。自思可知。
    经。时彼无垢大威光菩萨身从世尊心下依一切如来右月轮而住复请教令。别本云。尔时无垢威光大菩萨从佛心出依于右边月轮中住而请教示。旧经云。时无垢威光摩诃菩提萨埵身从佛心下已即依于如来右边月轮中住复请教示。释曰。此第三现请也。蒙佛加持。住菩提心。故云时彼无垢乃至月轮而住。次请教令者。月轮法界。摄持无余故。普为众生请佛教示。
    经。时世尊入一切如来圆光加持名金刚三摩地。别本云。尔时世尊入一切如来圆光加持金刚三摩地已。旧本云。尔时世尊入一切如来以圆光加持金刚三摩地已。释曰。此第四念应也。如来欲令威光菩萨及诸有情得诸佛智故。入此三摩地。念其所宜法也。智光圆满。照耀凡圣。故云圆光加持。金刚三摩地。如前释也。
    经。受一切如来光三昧耶。别本云。现一切如来光明三摩地无比光。旧本云。一切如来光明三摩耶。释曰。此第五现法也。如来世尊现受一切如来福聚智光等法门故。云受一切如来等。此中应说现受多种法门。今依略说故。只说云受一切如来光三昧耶。三昧耶者。亦如前释也。
    经。尽无余有情界无比光一切安乐悦意故乃至得一切如来自光明最胜悉地故。别本云。尽众生界为悦意受用故乃至得一切如来光明最上成就故。旧本云。尽遍众生界无比光为一切安乐悦意受用故乃至一切如来自身光明为最上悉地成就故。释曰。此第六显益也。文分为二。初明所利无限。即经云尽无余有情界者是也。言尽无余等者。花严云。菩萨发心。不为一世界。乃至亿世界众生为尽虚空界众生菩萨发心者。即此义也。次言无比光下。二明所与利益也。分为二。言无比光者。先举三摩地世间无与等。故名无比。次一切安乐等者。二正明与乐。此亦为二。初明与世间乐。令住一切所乐之门故。云为一切安乐悦意也。次从乃至下。二明与出世间上上品悉地。此上上悉地。非余境界。唯是佛境故云自也。于出世中。亦有三乘等益。故云乃至也。
    经。金刚日授与大威光菩萨摩诃萨双手则一切如来以金刚名号金刚光金刚光灌顶时金刚光菩萨摩诃萨以彼金刚日照耀一切如来说此嗢陀南此是一切佛能坏无智暗设微尘数日此光超于彼。别本云。持金刚日授彼大威光大菩萨双手是时一切如来共以金刚光明名号而与灌顶时金刚光明大菩萨以其金刚日照耀一切如来已说此嗢陀南曰此诸佛所生能灭无智闇设聚微尘日超越于彼光。
    旧本云。将彼金刚日与彼大威光摩诃菩提萨埵于双手而授之是时一切如来共号为金刚光明以金刚而名灌顶之尔时金刚照曜菩萨摩诃萨以其金刚日照曜一切如来已而高声唱是言曰此是诸佛智除灭无智闇以微尘等量超越于日光。释曰。是第四颂授彼金刚日者也。此文为二。初授与灌顶。后说令信偈。金刚日授与等者。于灌顶有五种。如前列。然此中。金刚日授与等者。是智印灌顶。本尊所执持印契故。以金刚名号金刚光等。是句义灌顶。以名字真言布其心故。次金刚光灌顶时等以下。二说令信偈。为二。初欲说令信之偈。先以所授智印而示现其相。故云以彼金刚日照曜一切如来也。次正说偈。彼菩萨所以说此偈者。欲令一切见闻此法。受持修行。生正信故也。初二句。明所受智印。是诸佛所持。令发正信。此金刚威光三摩地智。遍照十方。破诸众生无明愚暗。发大智光故。云能坏无智暗也。后二句。假喻显功能。重令生信也。假令外道三乘千群万众。不能测量金刚日光。故云设微尘数日此光超于彼。
    经。尔时婆伽梵。二本并云尔时世尊。释曰。从此以下。第三明一切如来福德门中第三宝幢大菩萨授如意满愿幢灌顶智门。心要云。既光明广大。功业弥高。锡赉酬赏。须有檀施。即金刚幢菩萨。建立大摩尼幢。上安如意宝珠。光明照曜。雨摩尼百宝幢盖缯幡微妙香花。而皆施与一切有情。所须随意满足檀波罗蜜行愿。具大悲心。无量珍宝财施无所施所得无所得之心。此乃金刚幢菩萨大悲愿力也。分别位云。毗卢遮那佛。于内心证得金刚宝幢三摩地智。自受用故。从金刚宝幢三摩地智。流出金刚幢光明。遍照十方世界。满一切众生意愿。还来收一聚。为令一切菩萨受用三摩地智故。成金刚幢菩萨形。住宝生如来左边月轮。次随文释。大分有四。为颂曰。诸佛满愿心。秘密神变相。亲请普教示。授与金刚幢。初诸佛满愿心者。从尔时婆伽梵至秘明末。于中亦四门不同。一举报。二显体。三明行。四护念。尔时婆伽梵者。此第一举报亦兼体也。
    经。复入宝幢大菩萨三昧耶出生宝加持名金刚三摩地。别本云。复入宝幢大菩萨三摩地所生宝加持金刚三摩地已。旧经只改一句云菩萨三摩耶。释曰。第三明行也。初明佛入三昧耶。此宝幢三昧耶。是一切如来大满愿义。如来入此三昧耶者。为此菩萨授满愿幢故。如如意珠在宝幢上雨一切宝满人所求。此三昧耶。亦复如是。在菩提幢上。满众生愿。故以为名也。次出生宝加持等者。明所生加持名。释文准前也。若不出生宝加持者。何得利有情。故举用名体。故云出生宝加持也。不为生死所坏。不为涅槃所沈。坚固无动如金刚。故名金刚也。三摩地义。如前释。
    经。一切如来满意愿三昧耶名一切如来心从自心出缚曰罗计都。别本云。从其心出能满足一切如来所求三摩地名一切如来心说此陀罗尼曰跋折罗计都。旧本云。能满足一切如来所求三摩耶名一切如来之心从自心而出即说密语跋折罗计都。释云。此即第四护念也。文分为二。一切如来乃至自心出者。初明三昧耶从自心出一切如来。以此秘明护念有情。即灭无量劫悭吝业种。获得世出世间一切安乐。故云满意愿三昧耶。是即诸佛智心故。云如来心。从佛金刚智中出此秘明。故云从自心出。次缚曰罗计都者。是正说秘明。别本云从其心出能满足一切如来所求三摩地名一切如来心。若准彼意。所求之言。属于如来。不预众生。语稍不稳。新译改之。良有以也。
    经。从一切如来心才出已即彼婆伽梵持金刚。别本云。说陀罗尼时从一切如来心即彼婆伽梵执金刚。旧本云。才出此密语时从一切如来心即彼薄伽梵执金刚。释曰。从此以下至神通游戏。是第二颂秘密神变相者也。此中智用境界不同。亦有十二不同。一依因。二显本。三应实。四显相。五显力。六还源。七显智。八示相。九明德。十显实。十一善现。十二感应。此即第一依因。及显本也。以金刚手为依因显本。具如前也。
    经。为种种色幢幡庄严形出已。别本云。以为种种殊妙杂色形状严具幢幡出已。旧本云。以种种殊妙严具以为宝幢出已。释曰。此即第四显相。义兼取第三应实。亦如前也。于本不生际。亦有金刚妙色。庄严诸佛土。满足众生愿。故云为种种色幢幡庄严形。是等金刚常住妙色。不相而相。不出而出。遍满本际大虚空中。故云出已也。
    经。入世尊毗卢遮那佛心聚为一体。别本云。还同一体入毗卢遮那佛心。旧本云。同一密合入于毗卢遮那佛心。释曰。此即第六还源也。本从心起。还入佛心。以表相用一体性故前段显出。今文明入。入出无碍。为欲显示一智相用遍一切处故。如前释也。阙略第五。亦准前知。
    经。生金刚幢形住佛掌中。别本云。成金刚幢身住佛掌中。旧本云。便成金刚幢身既成就已而安住于佛掌中。释曰。此即第八示相也。于引应有第七段。今经略之。应云。又从心出。满虚空界。成金刚幢光明时。彼光明化为一切如来金刚身语意所成金刚幢。住佛掌中。又从心下。是第七段。从时彼光明下。是第八示相也。于第八段中。亦略但云生金刚幢。住佛掌中。文语稍略。义趣圆备。于理无失。欲令众生所得坚牢等引无异。故住如来掌中。又若准余文。所言住佛掌中者。应云住佛右掌中。然于二掌中右是动作。今诸佛现此相意。在动法界体利无余界。故云住掌中也。所谓动性山入生死海者。即此义矣。
    经。从彼金刚幢形出一切世界微尘等如来身。别本云。复从金刚幢中出一切世界微尘等如来身。旧本云。尔时从金刚幢身中出一切世界微尘等如来身。释曰。此亦超明第十显实也。金刚幢印为一切法界。出生无边如来之身。一智之力。如是无量。何况众多。为令获得一切诸佛。现前三昧。示现此相。
    经。建一切如来宝幢等作一切佛神通游戏。别本云。皆建立一切如来宝幢等事作一切如来神变已。旧经云。出已而建立一切如来宝幢等事作一切如来神变已。释曰。此第十一善现也。现作金刚宝幢三摩地智等故。云建立一切如来宝幢等。示作一切诸佛如来净佛国土。成就众生微尘妙大事。故云作一切佛神通游戏。感应可知。
    经。大宝幢故金刚萨埵三摩地极坚牢故聚为一体生宝幢大菩萨身。别本云。以大宝幢故金刚萨埵三摩地极坚牢故合为一体相为宝幢摩诃菩提萨埵身。旧本云。大宝幢故金刚萨埵三摩地极坚牢故同一密合以为摩诃菩提萨埵身。释曰。从此以下至悉地果故。是第三颂亲承普教示者也。此中智用。出入不同。义亦公为六。一摄相。乃至六显益。此即第一摄相也。大宝幢印。及三摩地。遍一切处故。其中一切和合一味故。云大宝幢故乃至聚为大菩萨身。又大智到极理故。妙定住本际故。合一切身聚为一身。具如前也。
    经。住世尊毗卢遮那佛心说此嗢陀南奇哉无比幢一切益成就一切意满者令满一切愿别本云。住于毗卢遮那佛心说此嗢陀南曰此无比量幢能利益一切有求悉地者我能满其愿。旧本云。即住于毗卢遮那世尊心中而高声唱是奇哉曰无比量幢我能授与一切利益满足悉地一切所求一切能满。释曰。此第二还源也。文分为二。初正显还源。住世尊心者是也。次说嗢陀南。奇叹智身。为二。初二句。叹智身也。今此满愿。如如意珠。非内蓄。非外入。称意降雨。当时丰险能饶益。凡圣世间无与等者。故云无比幢也。世出世间一切乐具。于此智中皆悉具足。故云一切益成就也。后二句。叹功能也。具足一切。利有情事。令诸意乐满所求者。满足意愿故。云一切意满者。令满一切愿也。别本云有求悉地者。我能满其愿者。即此义也。
    经。时彼宝幡大菩萨身从世尊心下依一切如来左月轮而住复请教令。别本云。尔时宝幢菩萨从佛心出依一切如来左边月轮中住而请教示。旧本云。时彼宝幢摩诃菩提萨埵从佛心下已依于诸如来左边月轮中住复请教示。释曰。此第三现请也。既蒙佛加持。住大菩提心。故云从佛心下依月轮住也。佛菩提心不舍众生。是故普为一切诸佛教示。故云复请教令。当知。如一宝幢为一切有情请佛教示。一切世界微尘等数宝幢。亦同请佛教令。如前释也。
    经。时世尊入一切如来建立加持名金刚三摩地。别本云。尔时世尊入一切如来迥立加持金刚三摩地已。旧本但改迥立以为建立。释曰。此第四念应也。宝幢大菩萨。既请教示。是故如来入此建立加持。念其所应也。以无垢满愿成就众生机。故云建立也。三摩地力。加持一切。成此建立。故云加持。又建立者。是缘起义也。今如来赴请游缘起法性。故云入建立加持也。金刚三摩地者。是所入通名。如前释也。
    经。受一切如来思惟王摩尼幢能建立三昧耶。别本云。能建立一切如来思惟王摩尼幢三摩地。旧本只改末句以为三摩耶。释曰。此第五现法也。受是受用。受用是示现。若不受用。何得示现。故为义同。是故前二段中。现受两字。互为翻译。即此义也。思念有情。拔苦与乐。故云一切如来思惟也。王是自在义。此三摩地力。于一切无碍故名为王。又一切最胜如王国内最尊。又思爱有情。如王忧念兆民。故云王也。摩尼幢。如前释。以此幢印成就众生。故云能建立也。示现如是檀施等种种法门。故云受一切如来乃至能建三昧耶。彼两本云能建立者。是现法意耳。
    经。尽无余有情界令一切意愿圆满一切安乐悦意故乃至得一切如来大利益最胜悉地果故。别本云。为尽众生界满一切希求安乐悦意受用故乃至得一切如来大利益最上果故。旧本云。为尽遍众生界能圆满一切希求一切安乐悦意受用故乃至获得一切如来大利益最上悉地果故。释曰。此即第六显益也。文分为二。初明所利无限也。言尽无余有情界者。如前释也。次令一切意愿下。二明所与利益也。令一切意愿等者。明圆满世间安乐也。乃至得一切如来等者。明令得出世悉地益也。于悉地果而有九品。今是上上故。云大利益最胜等也。
    经。则彼金刚幢授彼宝幢菩萨摩诃萨双手则一切如来以金刚名号金刚幢金刚幢灌顶时彼金刚幢菩萨摩诃萨萨以金刚幢安立一切如来檀波罗蜜说此嗢陀南此是一切佛能满诸意欲名思惟宝幢是檀度理趣。别本云。时彼金刚幢授彼宝幢菩萨双手是时一切如来共以金刚表刹名号与其灌顶时金刚表刹菩萨摩诃萨以彼金刚幢令一切如来于檀波罗蜜相应已说此嗢陀南曰诸佛如意幢能满众生愿求者皆满足即是檀度门。旧本云。彼金刚幢如上授与双手掌中是时一切如来以金刚表刹而名号之复以金刚名号而灌顶之尔时金刚表刹菩萨摩诃萨以彼金刚幢令一切如来于檀波罗蜜相应而高声唱是言此是诸如来希求能圆满名为如意幢檀波罗蜜门。释曰。此是第四颂授与金刚幢者也。此文为二。初授与灌顶。后说令信偈。则彼金刚幢等者。于五种灌顶中。是智印灌顶也。则一切如来以金刚名等者。是句义灌顶也。从金刚幢灌顶时以下。是说令信偈。为二。初欲说偈寄所受印示现其相。即以金刚幢安立等文是也。言安立者。与檀波罗蜜相应。故别本云令一切如来于檀波罗蜜相应也。说此嗢陀南下。正说令信偈。亦为二。初二句。明所受智印。是诸佛所持。令生信也。后二句。举名表理趣。重令生信。言理趣者。谓檀度济物之理趣也。
    经。尔时婆伽梵。别旧两本并云尔时世尊。释曰。从此以下。第四明一切如来福德门中第四常欢喜根。大菩萨授金刚笑灌顶智门。心要云。从蒙施利。喜悦成心。即获奇特之志。发言欢喜。微笑悦乐。广度有情喜舍之心。能事备矣。此金刚笑菩萨奇特之喜智也。分别位云。毗卢遮那佛。于内心证得金刚笑印授记三摩地智。自受用故。从金刚笑印授记三摩地智。流出金刚笑印光明。遍照十方世界不定性众生。授与平等无上菩提记。还来收一聚。为令一切菩萨受用三摩地智故。成金刚笑菩萨形。住宝生如来后边月轮。次随文释。大分有四。为颂曰。诸佛喜悦心。秘密神变相。亲请普教示。授与金刚笑。初诸佛喜悦心者。从尔时婆伽梵下至秘明末。于中亦四门不同。此举报。显体。明行。护念。此即第一举报及显体也。
    经。复入常喜悦大菩萨三昧耶出生宝加持名金刚三摩地。别本云。复入常乐欢喜根摩诃萨提萨埵三摩地所生宝加持金刚三摩地已。旧本云。复入常爱欢喜根摩诃菩提萨埵三摩耶生宝加持金刚三摩地已。释曰。此第三明行也。复入常喜悦等者。明佛入三昧耶。此三摩耶。是一切如来大欢乐义故。云欢喜三摩地力。亘通三世欢悦。凡圣未曾暂废。故为常也。言出生宝加持等者。明所生加持名。释文准前。问。此三摩耶为欢乐定姓二乘及无姓有情。答。此义必然。问。若尔者。何故圣位法门云从金刚笑印授记三摩地智。流出金刚笑印。光明遍照十方世界。不定性众生。受与平等无上菩提记。若依此文。三摩地力。但利不定性。不益定性等。何为普益。答。照不定姓众生受菩提记者。以定不定总为不定。授与菩提记。问。定不定其姓各别。如何今总为不定耶。答。于二乘人。立定不定性差别者。是小乘义。彼定不定。总为不定。是大乘义。今依此义。总为不定。故梁真谛所译天亲摄论云。小乘说。声闻若得信等五根。不名定根。以未得圣故。若得未知欲智等三根。则名定根。以得圣故。若至顶位。不名定性。以免四恶道故。若至忍位。名为定性。以免四恶道故。若依小乘解未得定根性。则可转小为大。若得定根性。则不可转。如此声闻无有改小为大义。云何得说一乘。今依大乘解。未专修菩萨道。悉名未定根性。故一切声闻皆有可转为大义。安立如此大小人令修行大乘不得依糅论。偏执此义也。何况此经云尽无余有情界一切根无上安乐悦意故。乃至得一切如来根净清智神境通果故。既云尽无余有情界。如何但限一种众生。又无性有情亦有阿赖耶识故。一切当得如来最上悉地果。何以故。阿赖耶识是如来藏故。故密严经上卷云。佛说如来藏以为阿赖耶。恶惠不能知藏即赖耶识。如来清净藏世间赖耶。如金与指环。展转无差别。若有如来藏。必应当得如来。必应当得如来无上悉地果也。如来藏。即一切诸佛平等法身。是故法性论第一。一切众生皆有如来藏品云。依一切诸佛平等法性身。知一切众生皆有如来藏。若依糅论云。无性有情。虽有法性理佛性。而不证得究竟悉地者。相违胜天王经。彼第四卷云。如来法性。在有情类蕴界处中。从无始来。展转相续。烦恼不染。本性清净。诸心意识。不能缘起。又诸如来无边功德不共之法。从此性生。由是性出一切圣者。戒定惠品从此性生。既云诸佛如来无边功德不共之法从此性生。如何得云虽有理佛性而不得成佛也。又起信论云。自体相熏习者从无始世来。具无漏法。备有不思议业作境界之性。依此二义。恒常熏习。以有力故。能令众生厌生死苦乐求涅槃。自信己身有。真如法发心修行。是故当知。有真如性故。无性有情等。必当得阿耨菩提也。起信所立。不违佛说。胜天王义。莫用糅论义难起信所立。何况起信论主是天竺付法之其一人乎。具论此义如别章也。
    经。一切如来喜悦三昧耶名一切如来心从自心出□曰罗贺娑。别本云。从其心出一切如来受三摩地名一切如来心说此陀罗尼曰跋折罗诃娑。旧本云。从自身心出此一切如来受三摩耶名一切如来心而说密语跋折啰诃娑。释曰。此第四护念也。文分为二。初明三昧耶从自心出。后正说秘明。言一切如来喜悦三昧耶者。是秘明别号。一切诸佛之所持印故。云一切如来。以此智印令一切喜故云喜悦三昧耶如前也。名一切如来心者。是即通号。佛佛相受。以为智心故名为心。此三昧耶从佛心出故。云从自心出。次□曰罗贺婆者。是正说秘明。此密语力。能护一切。令金刚喜悦。然别本云受三摩地者。随受喜义以为受耳。
    经。从一切如来心才出已即彼婆伽梵持金刚。别本云。说陀罗尼时从一切如来心即彼薄伽梵执金刚。旧本云。才出此密语时从一切如来心即彼薄伽梵执金刚。释曰。从此以下至神通游戏。是第二颂秘密神变相者也。就中。智用境界不同。亦有十二门。一依因。二显本。三应实。四显相。五显力。六还源。七显智。八示相。九明德。十显实。十一普现。十二感应。此是依因显本。具如前也。
    经。为一切如来微笑出已。别本云。为一切如来笑出已。旧本云。以为一切如来微笑。释曰。此即超明。第四显相。然此应云于诸佛所围绕而住。是应实之文。今经阙略。但有显相之文。于显相中。亦应云。又于月轮中为一切如来微笑出已。准前可知故也。诸佛菩提心。清净如虚空。虽如虚空。亦能建立诸法。故于净月轮示现一切如来微笑相也。净名云依无住本建立诸法者。即此义也。此微笑相。能有能无非有非无故。名如来微笑。若不然者。是世间戏笑。何名三摩地也。
    经。入世尊毗卢遮那佛心聚为一体。别本云。同一体相入毗卢遮那佛心。旧本云。同一密合便入毗卢遮那如来心。释曰。此即超明第六还源。又应云。由普贤坚牢故。入世尊毗卢遮那佛心。聚为一体。今经亦略之者。前此微笑相。从佛心出。令还入本故。云入世尊心聚为一体。于本不生法界之中。合散法尔。为利有情始今示现。散出合聚。
    经。生金刚笑形住佛掌中。别本云。成金刚笑身住佛掌中。旧本云。而成金刚微笑身于如来掌中而住。释曰。此即超明第八示相也。又应云。又从心出。满虚空界。成如来微笑光明。时于光明中生金刚笑形。住佛掌中。初文是第七显智用。从时于光明中生金刚笑以下。是第八示相也。如来微笑相。遍于法界。有何中边。佛神力故。成金刚笑。住佛掌中。欲令众生所得坚牢等此无异故也。若修真言菩萨。解此法界微笑知者。于一切处无动乱相。诸有情等。若见此相。亦为如来微笑三昧之所摄护。不为二边之所动乱。终得见大菩提心月轮也。
    经。从彼金刚笑形出一切世界微尘等如来身。别本云。从金刚笑出一切世界微尘等如来身。旧经云。尔时从彼金刚微笑身出现一切世界微尘等如来。释曰。此即超明第十显实也。显示如来三密法界实智妙相无量无边故。云从彼金刚笑形出一切如来身。如前可知。
    经。作一切如来奇特等作一切佛神通游戏。别本云。皆现一切如来希有神变游戏等事已。旧经曰。一切如来希有事等一切如来神变游戏作已。释曰。第十一普现也现作金刚笑印授记三摩地智故。云作一切如来奇特等。从三摩地智流出笑印。光明遍照十方。授与平等无上菩提记。故为授记。蒙施利。获奇特之志。故云奇特。理趣释中。此三摩地为滋生施。云施与旁生之类。今谓施与傍生者。是举最下以显最上。若不尔者。金刚笑菩萨。岂但喜悦旁生之类。而不喜乐佛菩萨等。故常喜悦根菩萨显益文。云尽无余有情界一切根无上安乐悦意故等。又云以金刚微笑悦一切如来。次作一切佛神通游戏者。是即示现利他之德。具如前释。感应准前。
    经。常喜悦根故金刚萨埵三摩地极坚牢故聚为一体生常喜悦根大菩萨身。别本云。以常爱欢喜根故金刚萨埵三摩地极坚牢故合一体相为欲欢喜根大菩萨身。旧本云。常爱欢喜根故金刚萨埵三摩地极坚牢故以为大菩萨身既成已。释曰。从此以下至神境通果故。是第三颂现受教指也。此中智用出入不同。亦分为六。一摄相。乃至六显益。此即初摄相也。是如来大笑智印。于一切处令生喜悦。故云常喜悦根。亦为诸法本。故云根也。此智光等。遍十方界。诸众生和合一味。故云聚为一体。又智到极理。定住本际。准前可知。不委记也。然两本云常爱者。爱护有情故。又随众生情欲授与欢乐故云欲欢。今经于常喜悦之言。兼含常爱及欲欢义。是为好也。
    经。住世尊毗卢遮那佛心说此嗢陀南奇哉我大笑诸胜大奇特安立佛利益常住妙等引。别本云。住于毗卢遮那佛心说此嗢陀南曰我为大笑者希有胜中尊善住常定者以为佛事用。旧本云。住于世尊毗卢遮那佛心中已。而高声作是言奇哉曰我是为大笑一切胜中上恒常善住定以为佛事用。释曰。此第二还源。文为二。初正显还源。次说嗢陀南。奇叹智身。前净秽色心聚为一菩萨身。今还住世尊心。故云还源。就奇叹文为二。初二句。正叹智身也。我大笑者。谓智身名。胜境界中最为奇妙。故云诸胜大奇特。别本云希有胜中尊者。即此义也。后二句。明智身功能也。遍一切处。建立诸佛利生大事。故云安立佛利益。不起灭定现诸威仪。故云常住妙等引。维摩经云虽随诸法究竟净相。而随所应为现其身。是菩萨行者。即此义也。
    经。时彼常喜悦根大菩萨身从世尊心下。别本云。尔时彼欢喜菩萨从佛心出依一切如来背后月轮中住而请教示。旧本云。尔时常爱欢喜根摩诃菩提萨埵身从佛心而下依于一切如来背后月轮中而住复请教示。释曰。此第三现请也。今勘新经阙略。背后以下至复请教示。恐写经人错误失落。此菩萨既住佛心。被佛加持。住菩提心月轮。普为有情请佛教令。一切皆是菩提心之所摄故。具如前释。
    经。依一切如来奇特加持名金刚三摩地。别本云。尔时世尊入一切如来希有加持金刚三摩地已。旧本云。于时世尊入一切如来希有加持金刚三摩地已。释曰。此第四念应也。所以如来入此三摩地者。意在简择所宜之法。赴其意乐佛心依入此三摩地故云依也。言奇特加持者。谓诸有情。既蒙福利。发奇特心。故云奇特也。故心要云。既蒙施利。喜悦成心。即获奇特之志。发言欢喜微笑悦乐也。能加持有情。令生奇特心故云加持。平等护念一切有情。无能坏者。故云金刚三摩地也。
    经。受一切如来出现三昧耶。别本云。现一切如来出现三摩地。旧本云。出现一切如来三昧耶。释曰。此第五现法也。一切如来十波罗蜜诸力不共等。总合此等以为如来也。转正法轮。利有情等故。为出现三昧耶受用。示现如是等法。故云受也。等念必有等持。等持不离等念。是故或本云三摩地。或云三昧耶。其义应知。
    经。尽无余有情界一切根无上安乐悦意故乃至得一切如来根清净智神境通果故。别本云。尽众生界得无上安乐悦意受用故乃至获得一切如来根净治智神通果故。旧本云。尽遍众生界诸根无上安乐悦意受用故乃至获得一切如来根净治智通果故。释曰。此即第六显益也。文分为二。初明所利无限。尽无余有情界者是也。一切根无上以下。二明所与利益。于中。初明与世安乐。于世安乐有因果乐故云一切也。根能生为义。此三摩地。即生一切乐之根本故。以令得此三摩地所生无上安乐悦意故。故云一切乃至悦意。又于尽无余有情六根界。令得安乐故。云一切根等也。乃至以下。二明与出世因果乐也。喜悦三摩地。亦为一切如来根。言清净智。谓如来喜悦智。于一切法而无所著。故云清净也。神谓妙智。境谓妙理。通果者。若此妙智契会妙理。任运获得如来通达无碍之果。故云神境通果。果摄因故。但云果耳。
    经。则彼金刚微笑授与彼常喜悦根大菩萨摩诃萨双手则一切如来以金刚名号金刚喜金刚喜灌顶时金刚喜菩萨摩诃萨以金刚微笑笑悦一切如来说此嗢陀南此是一切佛奇哉示出现能作大喜悦他师不能知。别本云。时彼金刚笑授与常爱欢喜根大菩萨双手是时一切如来共以金刚爱名号而与灌顶时金刚爱摩诃萨菩提萨埵以金刚笑而如来笑已说此嗢陀南曰诸佛之所生所现希有者能作欢喜智二乘不能知。旧本云。从金刚微笑为彼常爱欢喜根摩诃菩提萨埵如上授与于双手掌中尔时一切如来以金刚爱名而为之号便以金刚名而为灌顶于时金刚爱摩诃菩提萨埵以其金刚微笑于一切如来微笑而高声唱是言曰此是诸如来示出现希有大智能踊跃二乘所不知。释曰。此是第四颂曰授与金刚笑也。此文为二。初授与灌顶准前可知。彼金刚喜灌顶以下。二说令信偈为二。初欲说令信偈。寄所授印示其相也。说此嗢陀南下。二正说偈。亦为二。初二句。明所受智印。是诸佛所持令生信也。一切诸佛。以此智印示现一切喜悦之相。故云此是一切佛。奇哉示出现。言奇哉者。是喜悦义。亦是希有故。两本同翻为希有也。后二句。明智印功能也。此三摩地。能作自他欢喜之想。故云能作大喜悦。喜中最胜故为大也。外道小乘。及权菩萨。所不能知。故云他师不能知。
    经。大灌顶寻圆光有情大利大笑如是一切如来大灌顶萨埵。释曰。此是第二总结。亦二。初结别名也。文有四句。一大灌顶。二寻圆光。三有情大利。四大笑。如次可配四大菩萨也。如是等者。是二结部类。即明此是一切如来大福德灌顶智门四大菩萨。此菩萨等。住南方宝生如来前左右后。现神变已。围绕而住。内外供养及四摄等。皆于其中严持而住。一切如来初成道时。无不备具此等大庄严。故云如是一切如来大灌顶萨埵也。
    经。尔时婆伽梵。两本同云尔时世尊。释曰。从此以下。第三明一切如来智慧门四大菩萨。亦分为二。初明四大菩萨。后明总结也。就初亦分为四。一观自在大菩萨。授金刚开敷白莲智灌顶门。二文殊师利大菩萨授金刚猛利剑智灌顶门。三才发心大菩萨授金刚轮道场智灌顶门。四无言大菩萨授金刚陀罗尼速成就智灌顶门也。已上四菩萨。并是莲华部中西方阿弥陀如来妙观察以法灌顶智三摩地菩提萨埵也。出生义云。就一切如来自在无染智而生金刚法焉。就一切如来永断习气智而生金刚利焉。就一切如来转大法轮智而生金刚因焉。就一切如来离言说戏论智而生金刚密语焉。则西方大莲华法藏界无量寿如来四亲近菩萨也。以一切如来三摩地大惠波罗蜜之所成就焉。此中初明观自在大菩萨授金刚开敷白莲华智者。心要云。虽能满愿。由恐散劝。散动具有六种。散动不能制止心王。须修三摩地法。以住其心。殊胜行门微妙理义大悲方便。而筏喻之。胜义菩提行愿。因兹顿证。此乃观自在菩萨之悲智也。分别位云。毗卢遮那佛。于内心证得金刚法清净无染三摩地智。自受用故。从金刚法清净无染三摩地智。流出金刚光明。遍照十方世界。净除一切众生五欲。身心清净犹如莲华。不染尘垢。还来收一聚。为令一切菩萨受用三摩地智故。成金刚法菩萨形。住观自在王如来前月轮。次释经文者。大分有四。为颂曰。如来莲华心。秘密神变相。亲承请教示。授金刚莲华。初言如来莲华心者。从尔时至缚曰罗达^8□。于中四门不同。谓举报。显体。明行。护念。此即初举报。及以显体。如前释也。
    经。复入观自在大菩萨三昧耶出生法加持名金刚三摩地。两本同云。复入观自在摩诃菩提萨埵三摩地出生法加持金刚三摩地已。释曰。此第三明行也。初明佛入三昧耶。如来先入喜笑三昧耶。今重入此三昧耶。故云复入也。观自在菩萨者。此智印主。内证金刚法清净无染智。外观一切众生三业净除五欲无碍自在。故云观自在大菩萨三昧耶。如前释也。出生法加持等者。是明所生加持名。金刚无染三摩地智。转入一切开发智用自在无碍故云所生。从无染智出金刚光加持众生故云加持也。所言法者。修行四藏性中法藏性。证得此三摩地故名为法。言四藏性者。一如来藏性。一金刚藏性。三法藏性。四羯磨藏性。一切有情。由具如是四种藏性。当得四大菩萨之身。故五秘密云。瑜伽者。作是思惟。我应发金刚萨埵大勇猛心。一切有情。具如来藏性。普贤菩萨。遍一切有情故。我令一切众生证得金刚萨埵位。又作是思惟。一切有情金刚藏性。未来必获金刚灌顶故。我今一切有情速得。大菩萨灌顶地。证得虚空藏菩萨位。又作是思惟。一切有情法藏性。能转一切语言故。我令一切众生得闻一切大乘修多罗藏。证得观自在菩萨位。又作是思惟。一切有情羯磨藏性。善能成辨一切事业故。我令一切众生于诸如来所作广大供养。证得毗首羯磨菩萨位。又作是思惟。一切有情既具四种藏性。获得四大菩萨之身。以我功德力。如来加持力。及以法界力。愿一切有情速证清净毗卢遮那佛身。今于此中随法藏性而得其名。是故云法。又理趣释曰。纥利字亦云惭义。若具惭愧。不为一切不善。即具一切无漏善法。是故莲华部亦名法部。是亦无违也。
    经。一切如来法三昧耶名一切如来心从自心出□曰罗达磨。别本云。从其心出一切如来法三摩地。若一切如来心说此陀罗尼曰跋折罗达磨。旧本云。从自心出一切如来法三摩地名一切如来心而说密语曰跋折罗达磨。释曰。此第四护念也。言法三昧耶等者。是秘明号也。法三昧耶者。如前释也。此三昧耶。是诸佛智心故。名一切如来心也。佛心自说真言故。云出秘明义者是法也。护念一切群生之类。悉能令得无染之智。此一段意。唯在兹也。
    经。从一切如来心才出已即彼婆伽梵持金刚。别本云。说陀罗尼时从一切如来心即彼婆伽梵执金刚。旧本云。才出此语时于一切如来身中即彼薄伽梵执金刚。释曰。从此以下至神通游戏。是第二颂秘密神变相也。境界不同。亦有十二门。具如前列。此则依因显本也。然诀文释不空王段云。经说此秘明时。一切如来心。即彼婆伽梵执金刚。此因本二段文也。释曰。前观中。普贤菩萨从佛心出。成就金刚身。故此观中。普贤菩萨从佛心出。成就金刚身。故此观中。以佛心金刚为因本。故云即彼薄伽梵执金刚也若准此释者。薄伽梵执金刚。的为因本。亦如前也。
    经。自性清净一切法平等智善通达故金刚萨埵三摩地为正法光明出已。别本云。为法界妙光明出现普照一切世界满周法界由自性清净故一切妙观察智善决了故。旧本云。由自性清净一切法平等性智善决了故金刚萨埵三摩地极坚牢故以为法光明。释曰。是即超明第四显相也。第三应实。准上应知。故阙略也。依三所以。出光明相。一自性清净故。谓法界体具恒沙德故。为正法光明。故别本云为法界妙光明出现普照一切世界满周法界由自性清净故。所言清净者。其性清净。不为二边动乱。故云清净。二智善通达故。语妙观察智称法界体善通达故。为正法光明。是故别本云一切妙观察智善决了故。所言一切法平等智者。此智观察一切诸法。皆悉清净故。云一切法平等智也。三金刚萨埵三摩地故。行极坚牢故。为正法光明。是故旧本云三摩地极坚牢故以为法光明。由此三力。显秘密神变相。故云为正法光明出已。
    经。以彼正法光明照耀一切世界成为法界尽法界入世尊毗卢遮那佛心聚为一体。别本云。彼光明法界还同一体相入毗卢遮那佛心。旧本云由彼光明出现一切世界周遍照耀便成法界时彼一切法界遍满虚空界同一密合入于毗卢遮那佛心中。释曰。此即超明第六还源义。兼第五显力也。以正法光明照一切世界。各成法界。一一法界。摄尽一切法界。更无余界故。云成为法界也。尽如是等一切法界。入佛心中。以为一体。故云入世尊心等。是故旧本云一切世界周遍照耀便成法界时彼一切法界遍满虚空界同一密合等也。如是等相。皆由如来普贤金刚威神力故。义兼显力矣。
    经。量遍虚空法界生大莲华形住佛掌中别本云。为虚空界量大莲华身住佛手中旧本云。周遍虚空界量成大莲华身住于世尊手中。释曰。此即超明第八示相。亦兼第七显智用也。何者。量遍虚空。法界之言。稍显智用满成光之义故也。虽义如是。今但以为示相。何者。量遍虚空。是莲华量故。故别本云为虚空界量大莲华身。思之可知。
    经。从彼金刚莲华形出一切世界微尘等如来身。别本云。从彼莲华出一切世界微尘等如来身。旧经云。尔时世尊从彼金刚莲华身中出现一切世界微尘等如来身。释曰。此即超明第十显实也。此文意。左明从莲华显出如来法界三业。义意如前。
    经。一切如来三摩地智神境通等作一切佛神通游戏于一切世界。别本云。于一切世界现一切如来三摩地智作种种神变游戏已。旧本云。既出现已一切如来三摩地智神通等一切如来神通游戏于一切世界作已。释曰。此即第十一普现也。金刚法清净无染三摩地智所现神变。是为一切如来三摩地智神境通所现之通。其相非一。故云等也。次作一切佛神通游戏者。为度众生随类转变。故云神通游戏。感应准前。
    经。妙观自在故金刚萨埵三摩地极坚牢故聚为一体生观自在大菩萨身。别本云。以观自在故金刚萨埵三摩地极坚牢故合一体相为观自在摩诃萨埵身。旧本云。观自在故及金刚萨埵三摩地极坚牢故同一密合以为观自在摩诃菩提萨埵身成就已。释曰。从此以下至神境通果故。是第三颂亲承请教示也。于中亦分为六。此即第一摄相也。妙观自在身心三摩地轮。遍空尘界。其中有情与此智光。和合一味。又萨埵神力。合一切身。为一体相。故云妙观自在故乃至生大菩萨身。又妙观察大智。到不二极理。合散得自在故。云妙观自在故也。无碍大悲住本际故。出摄自在故。云萨埵三摩地故乃至生菩萨身。准前释也。
    经。住世尊毗卢遮那佛心说此嗢陀南奇哉我胜义本清净自然诸法如筏喻清净而可得。别本云。住于毗卢遮那佛心说此嗢陀南曰我希有第一自性清净生应彼筏喻机随现胜净法。旧本云。住于毗卢遮那佛心中而高声唱是言奇哉曰我是第一义本性自清净筏喻于诸法能得胜清净。释曰。此第二还源也。文分为二。初明还源。谓住佛心也。妙观自在。皆从佛心时一切世界微尘等数妙观自在皆住佛心。此义如前。以后诸文。其意亦尔。次说此嗢陀南下。二奇叹智身。文分为二。初二句。正叹智身也。我谓一切如来自在无染智金刚法菩萨。此菩萨即胜义谛。何以故。五蕴即是本不生故。般若经云照见五蕴皆空乃至不生不灭者。即此义也。彼胜义谛。非善非恶及以无记。故云本清净。非佛人天修罗所作。其性自尔故云自然。灭非实灭。生岂实生。故别本云自性清净生也。理趣释曰。为观自在菩萨说一切法平等观自在智印。出生般若理趣。说四种不染一切烦恼及随烦恼三摩地法。所谓世间一切欲清净故。则一切嗔清净者。此则金刚法菩萨三摩地。所谓世间一切垢清净故。则一切罪清净。此则金刚利菩萨三摩地。所谓一切法清净故。则一切有情清净。此则金刚因菩萨三摩地。所谓世间一切智智菩萨三摩地。义准可知。次后二句。即奇叹证智。重叹智身也。不着诸法。如取舍筏。然后当得本性智身。故言诸法如筏喻。清净而可得也。或云筏者。为度故须取。到岸故须舍。修道亦尔。凭筌会理故须取。得理忘筌故复舍。执文为法。是善心。而尚舍之者。执文为非法。是不善心。固须舍之。金刚般若论云。此义云何。示修多罗等法中。证智不住故。以得证智舍法故。知到彼岸舍筏故。随顺彼证智法。彼法应取。如人未到彼岸取筏故。文意准知。

金刚顶大教王经疏卷第四

金刚顶大教王经疏卷第五

          大勇金刚撰
      

    经。时彼观自在大菩萨身从世尊心下依一切如来前月轮而住复请教令。别本云。尔时观自在菩萨摩诃萨从佛心出依一切如来前月轮中位住而请教示。旧本云。时彼观自在摩诃菩提萨埵身从佛心下已依于一切如来前月轮中而住复请教示。释曰。此第三现请也。前已住佛心故。今从世尊心下。下是出义也。无诸菩萨不住菩提心者故。云依月轮住。若住菩提心。必不舍有情。故普为诸众生请诸佛教示。此一菩萨请时。一切世界微尘妙观自在亦请。具如前释。
    经。尔时世尊入一切如来三摩地智三昧耶出生名金刚三摩地。别本云。尔时世尊入一切如来三摩地智三摩地所生金刚三摩地已。旧本云尔时世尊入一切如来三摩地智三摩耶所生金刚三摩地已。释曰。此第四。念应也。言世尊入一切如来。三摩地智者光明佛入三摩地智。此是开敷白莲华三摩地智。为念所应入此智印。然如来照机。不谋前后。任运鉴照。自然称会。譬如空月影不思现万水。但以众生见入出也。今随此义。且云入耳。又法界缘起具恒沙德。入出俱是法界之用。即出而入。即入而出行住坐卧。例亦如是。一法界中。有无量法。何事不备。故华严云。微尘之中。起作三世一切佛事。一个入出。何足警怪。而今显说法界一分之用。故云入也。三昧耶出生名金刚三摩地者。是所生通号。准前可知。
    经。能净一切如来。别本云。现能清净三摩地。旧本云。能清净三摩耶。释曰。此第五现法也。于此应云现一切如来十波罗蜜十力不共等一切法门。今随阙略。但云能净一切如来也。十波罗蜜等。随此无染三摩地智。无不清净。三世诸佛。亦无不依此三摩地证得极净。故云能净一切如来也。别本既云现能清净。当知今经亦应有现字也。
    经。尽无余有情界我清净一切安乐悦意故乃至得一切如来智神境通果故。别本云。尽众生界令得清净为一切安乐悦意受用故乃至获得一切如来法智神通果故。旧本云尽遍众生界自身清净为一切安乐悦意受用故乃至获得一切如来法智神通果故。释曰。此即第六显益也。文分为二。初明所利无限。尽无余有情界者是也。我清净下。二明所与利益也。我清净等者。明与世间利。所言我者。所谓假我。诸众生等。执假为实。今除彼执。故云我清净。此我清净。不是世利。只是因中说果耳。一切安乐者。如前也。乃至得一切等者。是明与出世利。兼含出世上中下益故云乃至也。此是金刚法藏性果。故云法智神境通果。释神境通如前也。
    经。则彼金刚莲华授与观自在菩萨摩诃萨正法转轮王授与一切如来法身灌顶灌于双手则一切如来以金刚名号金刚眼金刚眼灌顶时金刚眼菩萨摩诃萨则彼金刚莲华如开敷莲华势观察贪染清净无染着自性观已说此嗢陀南此是一切佛觉悟欲真实授与我手掌法安立于法。别本云。持彼金刚大莲华授与观自在菩萨摩诃萨双手为令转正法轮故以一切如来法身灌顶尔时一切如来共以金刚眼名号而与灌顶时金刚眼菩萨摩诃萨以彼金刚莲华开敷故观察贪爱自性清净离诸染污便说嗢陀南曰此从佛所生能觉了贪爱我乃所爱者体性俱清净。旧本云。即将彼金刚大莲华如上授与观自在菩萨摩诃萨为转正法轮故为一切如来法身灌顶已而于双手授之尔时一切如来复以金刚眼名号而为灌顶于时金刚眼菩萨摩诃萨彼莲华叶以开敷故贪爱自性离清净无染污作是观察已而高声唱如是言曰此是诸佛惠能觉了贪爱我及所授者于法而住法。释曰。此是第四颂授金刚莲华也。于中为二。初明如来授与灌顶。次说令信偈。初文中。则彼金刚莲华等者。是智印灌顶也。金刚莲华。以表无染。观世音菩萨。是法轮智主。是故名为正法转轮王。以此智印赐与此王。故云授与。颂末文云法安立于法者。即此义也。次授与一切如来乃至双手者。既授转法轮印。便具足一切法故。云授与法身灌顶。又以宝印庄严法身。故云法身灌顶也。又若依别本等者。正法转轮王一句。即属下文。意谓。为令转正法轮故。授与法身灌顶。今推前后所译。虽属上下。理致无违。次则一切如来等者。是句义灌顶具如前也。金刚眼者。若不了达烦恼本际。如盲瞽闇。今此菩萨。觉悟惑障本性清净。喻如有目日光明照仰瞻大虚。故云金刚眼也。金刚眼灌顶时以下。次说令信偈。为二。初欲说偈。寄所受智印示现其相也。净除一切众生五欲身心。清净犹如莲华不染尘垢。故云金刚莲华也。法华论云。出水义。以不可尽出离小乘泥浊水故。又复有义。如彼莲华出于泥水。喻诸声闻得入如来大众中坐。如诸菩萨。坐莲花上。闻说如来无上尽智惠清净境界。得证如来深密藏故。彼论局小乘。今义兼一切故云莲华。又一切众生无始时来封执爱见。如花未开。今开柝之。觉悟欲实。如花开敷。故云如开敷花。法华论云。花开义。以诸众生于大乘中其心怯弱不能生信。是故开示诸佛如来净妙法身。令生信心。故亦得证此义也。所言势者。即结印相也。照了贪染自性从本不生。本不生故无有垢染。故云观察贪染等。作此观已。说嗢陀南。故云自性观已。从说此嗢陀南已下。正说令信偈。为二。初二句。明说所受是佛印令生信也。欲真实者。贪欲本际。为欲真实。言本际者。谓本不生。若灭贪欲以为真实。非是真印。不灭贪欲了达本性。是为欲真实。即是实印也。故维摩经云。菩萨不断烦恼入于涅槃。问。若云不断烦恼入涅槃者。诸凡愚等。亦应入涅槃。答。诸凡愚等。不达烦恼本性。是故不可入涅槃。诸佛菩萨。既达本性。是故不断烦恼。得入涅槃。问。烦恼本性者。其如何等。答。阿字极理。是为本性也。问。一切惑障。是即障碍菩提涅槃。理须除断。何故不断以为正耶。答。一切惑障。若有性实理须断除。其性本无。何为断除。是故不断以为正义。若见有惑而可除断。是即惑上更加重惑。是故断惑全为不正。具释此义如别章也。后二句。明非不与取而令生信故云授与我手掌也。法安立于法者。此大菩萨。具足法智。能利有情。如来复以无染法智更授与之。故云法安立于法也。
    经。尔时婆伽梵。别本旧经同云尔时世尊。释曰。从此以下。第二明一切如来智惠门第二文殊师利大菩萨授金刚猛利剑智灌顶门。心要云。虽语法圆满。结使烦恼。仍未遣之。于是文殊师利大菩萨。般若波罗蜜圆满。智慧无涯。遂乃操持智剑。割断缯网。除害四摩二乘确执之心。而无所住。不居空有。永绝二边。能断一切有情结使之心。常住无为。智慧圆明。即文殊般若之智慧也。分别位云。毗卢遮那佛。于内心证得金刚利剑般若波罗蜜三摩地智自受用故。从金刚利剑波罗蜜三摩地智流出金刚利剑。光明遍照十方世界。断一切众生结使。离诸苦恼。还来收一聚。为令一切菩萨受用三摩地智故。成金刚剑菩萨形。住观自在王如来右边月轮。次随文释。大分有四。为颂曰。诸佛大惠心。秘密神变相。亲请普教示。授与金刚剑。初诸佛大惠心者。经云尔时婆伽梵至秘明末。于中为四门。一举报。乃至四护念。尔时婆伽梵者。此第一举报。及显体也。
    经。复入曼殊室利大菩萨三昧耶出生法加持名金刚三摩地。两本同云。复入文殊师利摩诃菩提萨埵三摩地所生法加持金刚三摩地已。释曰。此第三明行也。初明佛入三昧耶。故云复入曼殊室利等也。言出生法加持等者。是明所生加持之名。具释如前。
    经。一切如来大智慧三昧耶名一切如来心从自心出□曰罗底乞洒拏。别本云。从其心出一切如来大智慧三摩地名一切如来心说此陀罗尼曰跋折罗底瑟那。旧经云。从自心出此一切如来大智慧三摩耶名一切如来心即说密语跋折罗底瑟那。释曰。此第四护念也。文分为二。一切如来心从自心出者。初明三昧耶从自心出。言一切如来大智慧等者。是秘明号。即是如来真实之智。不滞空有。永绝二边。能断一切有情结使习气之心。是为大智慧三昧耶。言如来心者。如前释也。自心说明故云出也。次□曰罗底乞洒拏者。是正说秘明。若持此秘明者。不为生死动为涅槃寂。契会本性净大智慧圆明。秘密加持护念有情。住坚牢身。此即秘明力也。
    经。从一切如来心才出已即彼婆伽梵持金刚。别本云。说陀罗尼时从一切如来心即彼薄伽梵执金刚。旧经云才出此语时于一切如来心即彼薄伽梵执金刚。释曰。从此以下。至神通游戏等。是第二颂秘密神变相者也。中有十二门。谓依因。乃至感应。此第一依因。及以显本。准前可知也。
    经。为众多惠剑出已。别本云。为众多智剑出已。旧经云。以为智剑而出已。释曰。此即超明第四显相义兼应实。种种智剑。必应于诸佛所围绕而住。故兼第三。众多惠剑以为显相。内证般若惠。外现众多剑。故名显相。其意可知。
    经。入世尊毗卢遮那佛心聚为一体。别本云。还同一体入于毗卢遮那佛心。旧经云。同一密合入于毗卢遮那佛心中。释曰。此即超明第六还源。此金刚剑本佛心出。今还密合入佛心故。云入世尊心为一体也。由如来普贤行。遍一切处。坚牢加持。而能成就种种相用。故兼第三显力。
    经。生金刚剑形住佛掌中。别本云。便为金刚剑身住于佛手。旧经云便为剑筲既成就已住于毗卢遮那佛手中。释曰。此即超明。第八示相。既生剑形。住佛掌故也。此亦应云又从心出满虚空界。成金刚光明。是即第七显智用也。
    经。则从彼金刚剑形出一切世界微尘等如来身。别本云。复从剑中出一切世界微尘等如来身。旧经云。于时从彼如来剑筲身中出现一切世界等如来身。释曰。此即超明第十显实也。尘界诸佛。只是一智妙相。多即非多。一即非少。一多相即。常一常多。为理现事。以示众生。而令得入不生极理。故云从彼剑形出尘数身。
    经。一切如来智慧等作一切佛神通游戏。别本云。现一切如来智慧神变游戏已。旧经云。一切如来智慧等及一切如来神变游戏已。释曰。此即第十一普现也。金刚利剑般若波罗蜜三摩地智等。普为有情现种种变。故云一切如来智慧等。若准别本应有现字。今经略耳。诸佛悲智。随有情界。或现六趣身。或现贤圣身。令彼获得世出世间种种悉地。故云作一切佛神通游戏。感应准前。
    经妙吉祥故金刚萨埵三摩地极坚牢故聚为一体生曼殊室利大菩萨身。别本云。由极妙吉祥故金刚萨埵三摩地极坚牢故合一体相为文殊师利摩诃菩提萨埵身。旧经云。由极妙吉祥故及金刚萨埵三摩地极坚牢故。同一密合以为文殊师利摩诃菩提萨埵身既成就已。释曰。从此以下。至圆满成就故等。第三颂亲请普教示也。此中智用不同义分为六。摄相乃至显益。是即初摄相也。妙吉祥及三摩地遍十方故。又萨埵神力故。令一切身为一体相。亦大智大定故。密合一身。并如前也。大智猛利。莫过之者。故云极也。不滞二边故为妙也。又复不见阴入可舍。尘劳可断故云妙也。照了边邪即中正。通达生死即涅槃。故云吉祥。故仁王般若经云。菩萨未成佛时。菩提为烦恼。菩萨已成佛时。烦恼为菩提。或云妙德。德谓智德断德。烦恼即菩提。是为智慧。生死即涅槃。是为断德。故云妙德也。兴唐阿阇梨云。妙谓佛无上惠。犹如醍醐纯净第一。室利翻为吉祥。即是具众德义。或云妙德。亦云妙音。以大慈悲力开演妙法音。令一切闻故。所言金刚三摩地极坚牢等。如常释也。
    经。住世尊毗卢遮那佛心说此嗢陀南奇哉一切佛我名微妙音由慧无色故音声而可得。别本云。住于毗卢遮那佛心说此嗢陀南曰我是佛所有号为文殊声以离形色惠音声可得知。旧经云。住于世尊毗卢遮那佛心而高声作是言奇哉曰我是诸佛语号为文殊声若以无形色音声可得知。释曰。此第二还源。文为二。初正显还源。住世尊心者是也。次说嗢陀南。奇叹智身。文分为二。初二句。正叹智身。文殊师利。是一切佛无上之惠。亦是一切三世佛母。故奇叹云奇哉一切佛。又以妙音开悟一切故。云我名微妙音也。别本云。我是佛所有者。据佛之惠及妙音义。旧本云我是诸佛语者。偏取妙音义也。后二句。寄证智而叹智身。有着之惠不可获得。但无碍之惠所契会也。举五阴初。令知四阴故云色也。五阴是法喻。如五指。五阴和合而名为人。犹如拳指。凡夫起人报。二乘起法执。乃至等觉有微细执。今此三摩地惠。离此等执。由是无著惠。应得妙智身。故云由惠无色故音声而可得。所言音声。即文殊名。举名显身也。
    经。时彼曼殊室利大菩萨身从世尊心下依一切如来右月轮而住复请教令。别本云。尔时文殊师利摩诃菩提萨埵从佛心出依一切如来右边月轮中住而请教示。旧经云。尔时文殊师利摩诃菩提萨埵从世尊心下已依一切如来右边月轮中住复请教示。释曰。此第三现请也。蒙佛加持已。住一切佛菩提心。故云时彼曼殊室利乃至而住曼殊室利。非适今住于月轮中。为诸有情示此相耳。复请教令者。次明请教示。月轮是法界。一切凡圣。无不摄在。故发此普请也。
    经。时世尊入一切如来智慧三昧耶名金刚三摩地。别本云。尔时世尊入一切如来智慧三摩地金刚三摩地已。旧经云。尔时毗卢遮那佛入一切如来智慧三摩耶金刚三摩地已。释曰。此第四念应也。如来为欲利益一切入此三昧耶。言一切如来智慧三昧耶者。是所入等持。即文殊师利断结猛利剑智也。佛入此三昧。而念其所应故。故尔时世尊入一切等也。名金刚三摩地者。是明通号如前。
    经。断一切如来结使三摩耶。别本云。现一切如来断除烦恼三摩地。旧本云。现一切如来断除烦恼三摩耶。释曰。此第五现法也。言断一切如来结使三昧耶者。正明此妙惠断一切结使。然如来之义亘通具缚。以如来藏遍一切故。是故今文云断一切如来结使也。此极智遍一切处。等持自智入一切切如来智。故云三昧耶。言结使者。谓三种惑。此为结使。一见思惑。二尘沙惑。二无明惑。此三惑结生死果。驱役行者心。故云结使。或云五住烦恼为结使。释此三惑。具如别章及止观等。此中应明示现多种法门。今依略说。准前可知。
    经。尽无余有情界断一切苦受一切安乐悦意故乃至得一切如来随顺音声慧圆满成就故。别本云。为尽众生界断除一切苦故及一切安乐悦意受用故乃来一切如来随顺音声惠圆满最上悉地故。旧经云。为尽遍众生界断除一切苦故及一切安乐悦意受用故乃至成就一切如来随顺音声圆满惠最上悉地故。释曰。此第六显益也。文分为二。尽无余有情界者。初明所利无限也。断一切苦等者。二明断苦与乐。亦为二。初明世间断苦与乐也。除一切忧恼。与一切悦乐。故云一切等。乃至得一切等者。二明出世断苦与乐。于出世中。超略三品。故云乃至。获得上上。故云得一切如来等。内随真性。外顺众生。故云随顺。又随顺之言。俱通人法。思之可知。文殊惠剑。是为音声惠。令诸有情得此悉地故。云圆满成就。问。以何得知于出世益有四品耶。答。文殊师利觉悟众生。而有四乘觉悟益。故知四品也。故理趣释释文殊最胜心云。庵字者觉悟义。觉悟有四。所谓声闻觉悟。缘觉觉悟。菩萨觉悟。如来觉悟。觉悟名句虽同。浅深有异。自利利他资粮。小大不同。以四种觉悟总摄一切世间出世间上上。是故文殊师利菩萨得法自在。故曰法王子。
    经。则彼金刚剑授与曼殊室利大菩萨摩诃萨双手则一切如来以金刚名号金刚慧金刚慧灌顶时金刚慧菩萨摩诃萨以金刚剑挥斫说此嗢陀南此是一切佛智慧度理趣能断诸怨敌除诸罪最胜。别本云。以金刚剑授文殊师利摩诃萨埵双手是时一切如来共以金刚觉名号与其灌顶时金刚觉大菩萨以其金刚剑挥斫已说此嗢陀南曰此是诸如来般若波罗蜜能破诸怨敌除障中为最。旧本曰彼金刚觉于文殊师利摩诃菩提萨埵如上于双手授之于时一切如来以金刚觉而为名号复以金刚名授其灌顶尔时金刚觉菩萨摩诃萨以其金刚剑挥斫已而高声唱是言曰此是诸如来般若波罗蜜能破诸怨敌灭罪中为最。释曰。此是第四颂曰授与金刚剑者也。此文为二。初授与灌顶。此中略说智印及句义。所言金刚慧。亦名金刚觉。觉悟有四种。如前示也。金刚慧灌顶时以下。二说令信偈。为二。初欲说偈。以所受智印而示现其相。以金刚剑挥斫是也。挥字。诩归反。发挥动散也。又挥犹振。讯之也动也竭也。斫字。之若反。斫击也。又斫击杀数百人是也。广雅。斫断也。谓振动智剑。击杀有情结使贼也。理趣释曰。以自剑挥斫一切如来。以说此般若波罗蜜多最胜心者。一切有情。无始轮回。与四种识积集无量虚妄烦恼。则为凡夫在凡夫位。名为识。预圣果流至如来地。名为智。以四智菩提对持四种妄识。妄识既除。则成执法智。若不妄执法。则成法执病。是故智增菩萨。用四种文殊师利般若波罗蜜剑。断四种成佛智能取所取障碍。是故文殊师利。现挥斫四佛臂也。虽经部别。挥斫义同。故引用之。次说此嗢陀南等者。二正说偈。亦分为二。初二句。明所受智印是诸如来惠度理趣。令发正信。言惠度理趣者。度生死海。到常寂岸。故云度也。理即所诣。趣是能诣。修用为能。真体为所。能所合称。名为趣。故通法师云。理趣则该罗能所。行诣真谛。又趣者意也。大乘理体。意趣幽深故理趣。六波罗蜜经中。佛言。汝于是经得深理趣。又理即是趣。真性谛理。是诸法之所趣故。是故大般若理趣分云。一切法即真如。又大品云。一切法趣欲事。是趣不过。言欲事者。即是贪欲谛理也。又理者即道理也。趣者是趣向也。谓诸道理之所归向。是为理趣。此释通贯一切事理解行等法。今此偈云理趣者。是般若理趣。准义可知。后二句。明智印功用。以令生信也。诸怨敌者。三惑五住。是为怨敌。能缚行人。不出生死故。由见思贼不出分段。由尘沙贼不出有余。由无明贼不出实报。除断是等三种怨贼。令得游戏毗卢遮那净妙国土。故云能断诸怨敌。是故仁王般若云。三贤十贤住果报。唯佛一人居净土。思之可知。彼诸显教。或除一二贼。或纡凭他力。今此智印不尔。全断三惑。早脱二死。诸智断中。最为无上。故云除诸罪最胜。
    经。尔时婆伽梵。别旧两经并云尔时世尊。释曰。从此以下。第三明一切如来智慧门。第三才发心大菩萨授金刚轮道场智灌顶门。心要云。由斯断惑。须妙法斯传。即才发心即转法轮菩萨住三摩地心。起大悲行愿。转正法轮。轮辐光明。动大千界。三轮清净。于诸曼荼罗。以为主宰。于诸魔所。而教令之。调伏有情。正受三昧。即金刚场菩萨之轮智用也。分别位云。毗卢遮那佛。于内心证得金刚因转法轮三摩地智。自受用故。从金刚因转法轮三摩地智。流出金刚轮光明。遍照十方世界。能除一切众生恶种子。还来收一聚。为令一切菩萨受用三摩地智故。成金刚因菩萨形。住观自在王如来左边月轮。次随文释。大分有四。为颂曰。诸佛法轮心。秘密神变相。亲请普教示授与金刚轮。初诸佛法轮心者。从尔时至秘明未。于中亦四。一举报。乃至四护念。尔时婆伽梵者。此第一举报。兼显体也。
    经。复入才发心转法轮菩萨摩诃萨三昧耶出生法加持名金刚三摩地。别本云。复入才发心能。转法轮摩诃菩提萨埵三摩地所生法加持金刚三摩地已。旧经云。复入才发心能转一切如来法轮摩诃菩提萨埵三摩耶所生加持金刚三摩地已。释曰。第三明行也。初文正明佛入三摩耶。才发心转法轮菩萨三摩耶者。是明所入定也。理趣释云。此菩萨表一切如来四种轮。言四种轮者。如前例也。才字。使监仕缄二反。雀头色也。一曰。微黑色如绀也。一曰浅也。又似来反。犹仅能劣能也。谓此菩萨非但表佛四种法轮。亦能显示修真言者不久当得同大日位。故理趣释云。次诵四种轮般若理趣运心遍同法界。不久当得如毗卢遮那佛转法轮法王也。出生法加持等者。明所生加持名。准前可知。
    经。一切如来轮三昧耶名一切如来心从自心出□曰罗系都。别本云。从其心出一切如来法轮三摩地名一切如来心说此陀罗尼曰跋折罗曳都。旧经云。即从自心出此一切如来法轮三摩耶名一切如来心即说密语跋折罗曳都。释曰。此第四护念也。文分为二。一切如来乃至自心出者。初明三昧耶从自心出也。四种法轮。是名为轮。一切诸佛。同用此轮。利益有情。故云一切如来轮。此轮即是一切如来本誓期契。故云三昧耶。又遍四轮。等持佛智。故云三昧耶。如来心等者如前也。次□曰罗系都者。是正说秘明。护念有情。令住坚牢心。是印秘明力。
    经。从一切如来心才出已即彼婆伽梵持金刚。别本云。说陀罗尼时从一切如来心即薄伽梵执金刚。旧经云。才出此语时从一切如来心即彼薄伽梵执金刚。释曰。从此以下至微尘等如来身。是第二颂曰秘密神变相也。此中智用境界不同。亦有十二门。一依因乃至十二感应。此即依因及显本。如前也。
    经。成金刚界大曼荼罗为一切如来大曼荼罗出已。别本云。为金刚界一切如来大坛场等出现。旧经云。以为金刚界大坛场出已。释曰。此超明第四显相也。言成金刚界大曼荼罗等者。金刚项瑜伽有十八会。初会名一切如来真实摄教王。有四大品。一名金刚界。二名降三世。三名遍调伏。四名一切义成就。于此四中示初金刚界曼荼罗相。故云成金刚界曼荼罗。现后三种曼荼罗相。故云为一切如来大曼荼罗。一一大品。各具六种曼荼罗等。如十八会指归说也。又初会四大品以为成金刚界大曼荼罗。且举初一。令知后三。是故只云金刚界也。后十七会。名为一切如来大曼荼罗。于其十七。初会名为一切如来秘密主瑜伽。是亦举初令知后十六会故。别本云一切如来大坛场等出现等。摄余会故云等也。若但住常寂。不现智相者。何由得见其幽微也。故成此大曼荼罗。以示法界体相。然第三应实。准前可知。
    经。入世尊毗卢遮那佛心聚为一体。别本经。还同一体入毗卢那佛心。旧经云。同一密合入于毗卢遮那心中。释曰。此即超明第六还源。本佛心出。为一切大曼荼罗。今还本源故。云入世尊心等。第五显力。如前释也。
    经。生金刚轮形住佛掌中。别本云。为金刚轮身住佛掌中。旧经云。以为金刚轮身即于如来手中住。释曰。此即超说第八示相。摄诸有情。常无动坏故。住如来掌中。若见此相者。获得才发心菩萨法界三业。及蒙一切如来护念。证得诸佛转法轮智。故示现此相。第七显智用。准前可知也。
    经。从彼金刚轮形出一切世界微尘等如来身。别本云。又从金刚轮出一切世界微尘等如来身现无量佛事已。旧经云于时从彼金刚轮身出现一切世界微尘等如来身出已。释曰。此亦超明第十显实也。金刚无碍法然轮形。不守自性。现尘数身。故云从彼轮形出尘等身。轮形尘身。本无能所。而示能所。能全是所。所全是能。法性缘起。任运如是。若随佛智。观如来身。是为真实如来知见。普现感应。准前可知。但别本云现无量佛事者。是普现文。今经略无故不释也。
    经。才发心转法轮故金刚萨埵三摩地极坚牢故聚为一体生才发心转法轮菩萨摩诃萨身。别本云。由才发心能转法轮故金刚萨埵三摩地极坚牢故合一体相为才发心能转法轮摩诃菩提萨埵身。旧经云。由才发心能转法轮故及金刚萨埵三摩地极坚牢故以为才发心转法轮身成就已。释曰。从此已下至最胜悉在故。第三颂云现受教指也。此中智用出入不同。亦分为六。一摄相乃至六显益。此即第一摄相也。此转法轮菩萨及三摩地遍十方故。又萨埵神力故。令无量身为一体相。又转法轮智到极理故云转法轮故。萨埵妙定住本际故。故云萨埵三摩地等。由此等义。自他无碍。故云聚为一体等。
    经。住世尊毗卢遮那佛心说此嗢陀南奇哉金刚轮我金刚胜持由才发心故能转妙法轮。别本云。住于毗卢遮那佛心此嗢陀南曰希有金刚轮金刚之所成我于执金刚其中最第一我才发心时便能转法轮。旧经云。住于毗卢遮那佛心而高声唱是言奇哉曰于执金刚中金刚轮为上彼以才发心而能转法轮。释曰。此是第二还源。文为二。初正明还源。有二意故。还入佛心。一令知转法轮菩萨即毗卢遮那佛故。二令诸有情知不离佛心故。是故经云住世尊心。次说嗢陀南下。二说偈。叹智身。文为二。初二句。正叹智身。智身谓金刚轮菩萨。于诸持金刚。此最胜上。故云我金刚胜持故。别本云。我于执金刚其中最第一也。后二句。明胜上之所。此发心即转大法轮故。故最胜上。故旧经云。彼以才发心而能转法轮。
    经。时彼才发心转法轮大菩萨身从世尊心下依一切如来左月轮而住复请教令。别本云。尔时才发心转法轮大菩萨从佛心出依一切如来左月轮中住而请教示。旧经云。尔时才发心转法轮摩诃菩提萨埵身从佛心下已依于一切如来左月轮中而住复请教示。释曰。此第三现请也。若住世尊心请教令者是非是敬仪相故。从佛心下。若不住菩提心者。是无广济志。故住月轮中。若不请教令者。无师弟义。故仰请教令。此义应知也。
    经。时世尊入一切如来轮名金刚三摩地。别本云。尔时世尊入一切如来金刚眼轮三摩地已。旧经云。尔时世尊复入一切如来金刚眼轮三摩地已。释曰。此第四念应也。欲随所请故。此入此如来轮。念其所宜。言入一切如来轮者。谓一切佛转法轮智印。即是所入智。即是眼故。别本云金刚眼轮也。名金刚三摩地者。即明智印名。持此智印。入有情界。平等护念。故名金刚三摩地。
    经。一切如来大曼荼罗三昧耶。别本云。现一切如来大坛场三摩地。旧经云。一切如来大坛场三摩耶。释曰。此第五现法也。十八会中所明一切曼荼罗法。是为大曼荼罗三昧耶。其中具有诸佛如来人空无分别惠。法空无分别惠。俱空无分别惠。受用法乐智。成就有情智等法。乃至十波罗蜜诸力不共等法。示现是等一切法门。利益众生故。云一切如来大曼荼罗三昧耶。别本既有现字。当知今经亦有此义。然曼荼罗亦云场。彼别本等。从此义故云大坛场。所谓曼荼罗是发生义。发生诸佛故。法轮即是一切贤圣功德善法出生之处故。毗卢遮那经中。金刚手白佛言。世尊当云何名此曼荼罗。曼荼罗者。其义云何。佛言。此名发生诸佛曼荼罗极无比味无过上味。是故说为曼荼罗。兴唐和尚释云。世尊答中。初答名。次答义。就答名中。还复申明本旨云。夫曼荼罗者。是发生义。今即名为发生诸佛曼荼罗也。下菩提心种子。于一切智心地中。润以大悲水。照以大慧日。鼓以大方便风。不碍以大空空。能令不思议法性芽次第滋长。乃至弥满法界。成佛树王。故以发生为称。次答义中。梵音曼荼罗。是攒摇乳酪成苏之义。曼荼罗。是苏中极精醇者浮聚在上之义。犹彼精醇不复变易。复名为竖。净妙之味。共相和合。余物所不能杂。故有聚集义。是故佛言极无比味无过上味。是故说为曼荼罗也。以三种秘密方便。攒摇众生佛性之乳。乃至经历五味。成妙觉醍醐。醇净融妙。不可复增。一切金刚智印同共集会。于真常不变甘露味中。最为第一。是为曼荼罗义也。
    经。尽无余有情界令入不得不退转法轮受一切安乐悦意故乃至转一切如来正法轮最胜悉地故。别本云。为尽众生界令入不退转法轮一切安乐悦意受用故乃至一切如来转正法轮最上悉地故。旧经云。为尽遍众生界入不退转轮一切安乐悦意受用故乃至成就一切如来转正法轮最上悉地故。释曰。此即第六显益也。文分为二。尽无余有情界者。是初明所利无限。如前也。令入得不退转下。二明所与利益也。令入得不退等者。是明令得世间悉地也。不退法轮。随能与说。受一切安乐等。随所与说。今入得三字。冠于不退转乃至安乐悦意。又令入得不退转法轮。因中说果。准前可知。乃至转一切如来等者。是明令得出世悉地。于此悉地亦多品类。超越余品。故云乃至。今且显说上上悉地。故云转一切乃至最胜悉地。若具文者。应云乃至令得转一切如来正法轮等。故旧经云乃至成就一切如来转正法轮等。准思可知。
    经。则彼金刚轮授与才发心转法轮大菩萨摩诃萨双手则一切如来以金刚名号金刚场金刚场灌顶时彼金刚场菩萨摩诃萨以彼金刚轮令一切如来安立不退转说此嗢陀南此是一切佛能净一切法是则不退转亦名菩提场。别本云。以金刚轮授与彼才发心转法轮大菩萨双手是时一切如来共以金刚道场名号而灌其顶时金刚道场大菩萨以其金刚轮为一切如来安立不退转已说此嗢陀南曰。此是诸佛法能净一切法名不退法轮菩提之道场。旧经云。即彼金刚轮而为彼才发心转法轮摩诃菩提萨埵如上于手而授之。尔时一切如来以金刚道场名而为之号尔时金刚道场菩萨以其金刚轮为一切如来不退转故安立已复高声唱是言曰此是诸如来能净治一切是名不退转菩提之道场。释曰。从此以下。第四颂曰授与金刚轮者也。欲令一切有情具足一切如来转法轮秘密神变实相智印无尽庄严藏故。以金刚轮灌才发心菩萨顶。及于一切众生。文分为二。初授与灌顶。及于一切众生。文分为二。初授与灌顶。如前可知。从金刚灌顶时以下。说令信偈。为二。初为说偈以轮安立。令一切佛建立不退转法轮故云安立不退转。又一切如来者。通一切众生。令此如来不退菩提。故云令一切如来安立不退转也。后正说偈。亦为二。初二句。正明所受智印是诸佛所持。令生信也。若转法轮。能转恶生善。净除二执之垢。显得清净法身。一切诸佛。常行此事。故云此是一切佛能净一切法。后二句。明智印功能令生正信见闻者必得不退转菩提。故云不退转。或云诸经论。多说真理。名无上菩提体。以根本故。今此双取佛果理智。俱名无上菩提。于此二果。俱不退转。云何不退转。由具下十因不退转。故于佛果能不退转。决定当证。念念进修。名不退转。退者失也。转者动也。八地已上。任莲进修于大菩提。终曾不退。无烦恼故。亦复不为一切有相功用所动。名不退转。由此八地名不动地。相用烦恼不能动故。不退有四。一信不退。十信第六名不退心。自后不退生邪见故。二位不退。十住第七名不退住。自后不退入二乘故。三证不退。初地以上即名不退。所证得法不退夫故。四行不退。八地以上名不退地。为无为法皆能修故。又不退有二。一已得不退。初地即得。二未得不退。八地方得。无上正觉。是未得法故。八地已上。能不退转。情祈正觉。心进不动。法駃流中。任运转故。名不退转。此不退者。是不转。或云不退转者。约位行念证不退。应四种分别。不生三恶道位不退。不生边地诸根完具不受女身即行不退。常识宿命即念不退。具此名阿鞞跋地。此三藏义也。若六心已前。轻毛菩萨。信根未立。其位犹退。七心已上。从初地至六地不退。为凡夫二乘名位不退。虽正使已尽。而未能遍修万行。其行犹退。至七地名行不退。而犹起二乘念故有念退。至八地。道观双流入法流水。名念不退。此名阿鞞跋致地。此乃三乘共十地之义耳。地师云。十住是证不退。十行是位不退。十回向是行不退。十地是念不退。此是别教义。今所不用。璎珞云。初地三观现前。心灭。自然流入。此亦别教不退。今亦不用。若华严明初住得如来一身无量身具三不退。此圆教不退。此是一实事。今用此判位也。观心者。三观即三不退又一心三观。即一心三不退也。五秘密仪轨云。五趣有情。三界所摄。所谓欲界色界无色界。修行出三界道。别解脱定惠以为增上缘。其上二界由定地所摄故。欲界无禅。是散善地。设有修定轨则。仍假藉头陀苦行。依七方便。由根羸劣。无学缘觉果尚自难成。何况十地大普贤地。及成毗卢遮那三身普光地位。二乘之人。虽证道果。不能于无边有情为作利益安乐。于显教修行者。久久经三大无数劫。然后证成无上菩提。于其中间。十进九退。或证七地。以所集福德智惠。回向声闻缘觉道果。仍不能证无上菩提。若依毗卢遮那佛自受用身所说内证自觉圣智法。及大普贤金刚萨埵他受用身智。则于现生。遇逢曼荼罗阿阇梨。得入曼荼罗。为具足羯磨。以普贤三摩地。引入金刚萨埵。入其身中。犹加持威德力故。于须臾项。当证无量三摩耶无量陀罗尼门。以不思议法。能变易弟子俱生我执种子。应时集得身中一阿僧祇劫所集福德智惠。则为生在佛家。其人从一切如来心生。从佛口生。从佛法生。从法化生。得佛法财（法财谓三密菩提心教法也）才见曼荼罗。能须臾项净信。以欢喜心瞻睹故。则于阿赖耶识中。种金刚界种子。具受灌顶受职金刚名号。从此已后。受得广大甚深不思议法。超越二乘十地。此大金刚萨埵五秘密瑜伽法门。于四时行住坐卧四威仪之中。无间作意修习。于见闻觉知境界。人法二空执。悉皆平等。现生证得初地。渐次升进。由修五密。于涅槃生死。不染不着。于无边五趣生死。广作利乐。分身百亿。游诸趣中。成就有情。令证金刚萨埵位。乃至云由诵此真言故。一切如来令瑜伽者获得不退转能摧一切魔冤。是人等同大菩萨及诸如来。今案此文。既云才见曼荼罗。能须臾顷净信。以欢喜心瞻睹故。则于阿赖耶识中。种金刚界种子。等超越二乘十地。见生证得初地证金刚萨埵位。乃至同诸如来。若依此文。应云不久苦行早证诸不退故云不退转。次句云亦名菩提场者。若有修行者。皆得生长广大善根菩提树王故。经云菩提场。具如前坛场义也。
    经。尔时婆伽梵。两本同云尔时世尊。释曰。从此以下。第四明一切如来智惠门第四无言大菩萨授金刚陀罗尼速成就智惠灌顶门也。心要云。妙法既能转。须顿入无言。言语文字本空。真如法界。平等修多罗藏。恒沙法门圆悟大乘。无不开演。以兹胜法共诸佛谈论。念诵律仪。一代真言。备在此也。此乃无言菩萨语智三摩地智也。分别位云。毗卢遮那佛。于内心证得金刚密语离言说三摩地智。自受用故。从金刚密语离言说三摩地智。流出金刚舌相光明。遍照十方世界。能除十方一切众生恶惠。令得四无碍解乐说辩才。住观自在王如来后月轮也。今随文释。大分有四为颂曰。诸佛念诵心。秘密神变相现请普教示。授彼念智。释曰。初诸佛念诵心者。从尔时世尊至秘时末。于中亦四。一举报。乃至四护念。尔时婆伽梵者。此第一举报及显体。释义如前。
    经。复入无言大菩萨摩诃萨三昧耶出生法加持名金刚三摩地。别本云。复入无言摩诃菩提萨埵三摩地所生法加持金刚三摩地已。旧经亦同。但改萨埵三摩地以为三摩耶。释曰。第三明行。先正明佛入三昧耶。如来前入转法轮三摩地。今重入此三摩地。故云复入。言无言者。即言无言。是名无言。终日默。终日说。即此义也。出生法加持等者。次明所生加持之名。亦准前也。
    经。一切如来念诵三昧耶名一切如来心从自心出□曰罗娑沙。别本云。从其心出一切如来念诵三摩地名一切如来心说此陀罗尼曰跋折罗婆娑。旧经云。即从自心出一切如来念诵三摩耶名一切如来心即说密语跋折罗婆沙。释曰。此第四护念也。文分为二。初明三昧耶。从自心出。后正说秘明。所言一切如来念诵三昧耶者。是秘明别号。诸佛共持故云一切如来一切语言等。皆是陀罗尼故云念诵也。所言念诵者。念即心念。诵是口诵。有四种念诵。所谓一音声念诵。二金刚念诵。合口动舌默诵是也。三三摩地念诵。心念是也。四真实念诵。如字义修行是也。由此四种念诵力。灭一切罪障。成就一切功德。若局言者。四种念诵。但约念持。金口诚言。若深达者。一切语言。一切筹量。无非念诵。一切语言文字等事。皆是真如法界体故。法华云。若受持此经。诸所说法。随其义趣。皆与实相不相违背。若说俗间经书。治世语言。资生业等。皆顺正法。是人有所思惟筹量言说。皆是佛法。无不真实者。即此义也。名一切如来心者。即是通名。从自心出者。如前也。次□曰罗婆沙者。是正说秘明。此三摩地力。能护念有情。断除一切恶惠。令得如来法界辨。是即秘明之意也。
    经。从一切如来心才出已即彼婆伽梵金刚手。别本云。说此陀罗尼时从一切如来心即彼薄伽梵执金刚。旧经云。才出此语时从一切如来心彼薄伽梵执金刚。释曰。从此已下至神通游戏。是第二颂曰秘密神变相也。智用境界不同。亦有十二门。一依因乃至十二感应。此即第一依因及显本。如前释也。
    经。为一切如来法文字出已。别本云。为一切如来教法文字生已。旧经云。即以为一切如来法文字出已。释曰。此即超明第四显相也。实相法界。本性空寂。非相不相为因缘故。而现此相。天王般若云。总持无文字。文字显总持者。即其义也。一一文字。是语法之都。一一言语。即真常全体。三世诸佛依报正报。唯在一言一字之中。如一言一字诸言字亦然。是则一切教法文字相也。
    经。入世尊毗卢舍那佛心聚为一体。别本云。同一体性入毗卢遮舍那心。旧经云。同一密合入于毗卢舍那佛心。释曰。此亦超明第六还源。欲示入出不出法界故。还入佛心。岂但念诵之形。独入佛心。尽无余界有情依正。亦复如是。即还源意也。
    经。生金刚念诵形住佛掌中。别本云。为金刚念诵身住佛掌中。旧经云。便为金刚念诵身而住于世尊掌中。释曰。此亦超明第八示相也。此念诵形。从佛智生。摄诸有情。常无动坏。是故今住如来掌中。欲令众生有得坚牢等。此无异故。
    经。从彼金刚念诵形出一切世界微尘等如来身。别本云。出一切世界微尘等如来身。旧经云。尔时即从金刚念诵身出现一切世界微尘等如来身。释曰。此亦超明第十显实也。金刚言形。是为念诵形。是即三世如来法界标帜。亦各名妙语言。不说即说故。亦名为无言。即说不说故。从此语相出现世界微尘数如来实智妙相。故云从念诵形出一切世界等。
    经。一切如来法性等作一切佛神通游戏。别本云。住一切如来神变游戏已。旧经云。既出已而作一切如来法界性等一切神变游戏已。释曰。此第十一普现也。一切如来法性等者。是即金刚密语离言说三摩地智也。智与理法明同故云法性。又法是诸法性是体别。谓此三摩地智具差别之性。为诸法作体。智外更无别法故也。又法谓智法。性谓不改。是智法性。不可改故。又法者法尔。界者性别。以此智心法尔具足一切诸法。故云法界。是故。旧经为法界性。此密语智所变相多故云等也兴显普现三昧之用。令诸有情等三摩地广大悉地。故云作一切佛神通游戏。感应准前。  
    经。妙语言故金刚萨埵三摩地极坚牢故聚为一体生无言大菩萨身。别本云。以自性语言故金刚萨埵三摩地极坚牢故合一体相为无言摩诃菩提萨埵身。旧经云。而自语言极坚牢故同一密合以为语言金刚菩提萨埵身已。释曰。从此以下。至最胜悉地故。是第三颂曰现受教指也。此中智用不同义分为六。一摄相乃至六显益。此即第一摄相也由二种力通十方故。摄相为一体。谓妙语言及萨埵等念极坚牢。又智到不二故云妙语言。定住本际故云坚牢。所言不二者。即诸法相自性秘密极理故。别本名为自性语言也。自性极理。即合而散。即散而合。合散宛然故。云聚为一体生菩萨身也。等念坚牢。亦准前知之。
    经。住世尊毗卢遮那佛心说此嗢陀南奇哉自然密我名秘密语所说微妙法远离诸戏论。别本云。住于毗卢遮那佛心说此嗢陀南曰自性秘密法我为密语言于后说法时远离诸戏论。旧经云。住于毗卢舍那佛心而高声作是言奇哉曰自然之秘密我为密语言若说于正法远离诸戏论。释曰。此第二还源也。文分为二。初正显还源。如文。次说嗢陀南奇叹智身。文为二。初一句。正叹智身。此妙语言。是法然道理。非佛等所作。故叹云奇哉。自然密者。隐密妙理。幽微非外道三乘之所知故。后三句。寄名明叹。谓我名秘密语以所说法远离戏论故。秘者秘妙。此理秘妙。非言思所及故。密义如前又即合而散云秘。即散而合故云密。语默之义。准思可知。世间出世一切语言。是为所说微妙法。不背实相故也。不顺本际名为戏论。今此菩萨所说。无不一言随顺本际。故云远离诸戏论。大毗卢遮那经云舌相所转众多言说。应知皆是真言者。即此义也。
    经。时彼无言大菩萨身从世尊心下依一切如来后月轮而住复请教令。别本云。尔时无言大菩萨从佛心出依一切如来背后月轮中住而请教示。旧经云。尔时无言摩诃菩提萨埵身从佛心而下依于诸如来背后月轮中而住复请教示。释曰。此第三现请。分释经文。具如前也。
    经。时世尊入一切如来三昧耶。别本云。尔时世尊复入一切如来秘密语言三摩地已为一切如来语言智三摩地。旧经云。于时世尊复入一切如来秘密语言三摩耶三摩地为一切如来语言智三摩耶。释曰。此第四念应也。若准别本等。应云时世尊入一切如来秘密语言三摩耶为一切如来语言智三摩地。今经似略。又恐写经失落字句。时世尊入一切如来秘密语言三昧耶者。是为念应段语言。必住于法位故。云秘密语言也。为赴所请入此等持。故云入一切如来等。准前可知。次为一切如来语言智三摩地者。是即第五现法也。一切修多罗八万四千法藏。恒沙法门。乃至舌相所持一切语言。是为语言智三摩地。一切语言入本初字故云智也。为字作也。现作此等一切法门故。云为一切如来语言智三摩地。
    经。尽无余有情界令语成就受一切安乐悦意故乃至得一切如来秘密体性最胜悉地故。别本云。尽众生界成语言悉地故一切安乐悦意受用故乃至获一切如来语言秘密性胜上悉地故。旧经云。尽遍众生界语言悉地成就故一切安乐悦意受用故乃至获得一切如来语言秘密性胜上悉地故。释曰。此即第六显益也。文分为二。初明所利无限如文也。令语成就等者。二明所与利益。初明与世间悉地。语成就者。是因中说果。准前可知。次乃至得一切等者。明与出世悉地。语言本际。名为体性。于九品中。如来胜上故云最胜悉地。
    经。则彼金刚念诵授与无言大菩萨摩诃萨双手则一切如来以金刚名号金刚语金刚语灌顶时金刚语菩萨摩诃萨以彼金刚念诵共一切如来谈论说此嗢陀南此是一切佛名金刚念诵于一切如来真言速成就。别本云。以金刚念诵故授彼无言摩诃菩提萨埵双手是时一切如来共以金刚语言名号而与灌顶时金刚语言大菩萨以金刚念诵与一切如来谈论已说此嗢陀南曰此是诸佛金刚念诵是诸如来秘密语言以此念诵能速成就。旧经云。即被金刚念诵为彼无言摩诃菩提萨埵如上授与双手尔时一切如来以金刚语言名而为之号于时金刚语言菩萨摩诃萨埵以其金刚念诵而与一切如来谈论已而高声唱是言曰此是诸如来金刚之念诵于诸如来秘能为速成就。释曰。此是第四颂曰授彼念诵智也。此文为二。初授与灌顶。准前可知。从金刚语灌顶时以下。二说令信偈。为二。初欲说偈。寄所受印。以示其相。如文也。后正说偈。亦为二。初二句。正明所证。是诸大圣所用金刚念诵令生信也。后二句。举所证功用。以令生信。谓一切如来。以此念诵速成妙果。是故可信。故云。于一切如来等。
    经。金刚法智性一切如来智惠大转轮智一切如来语轮转戏论智此是一切如来大智萨埵。释曰。第二总结。亦二。初结别名也。文有五句。初三句。是自在无染智。永断习气智。转大法轮智。如次即法利因也。后二句。是离言说戏论智。即语菩萨也。此是等者。二结部类。正明此是一切如来大智慧门四大菩萨。故云此是一切如来大智萨埵。
    经。尔时婆伽梵。别本旧经并云尔时世尊。释曰。从此以下。第四明一切如来大精进门四大菩萨。亦分为二。初明四大菩萨。后明总结也。就初亦四。一毗首羯磨大菩萨授金刚羯磨轮智灌顶门。二斗战胜精进大菩萨授金刚甲胄智灌顶门。三摧伏一切魔大菩萨授金刚牙器仗智灌顶门。四如来拳大菩萨授金刚印缚智灌顶门。已上四菩萨。于羯磨部中不空成就如来成所作智拳属。若有众生。兴心念诵。一切事业。速得成就。都名一切如来羯磨智也。出生义曰。自一切如来善巧艺门而生金刚业焉。自一切如来大慈铠胄门而生金刚护焉。自一切如来无畏调伏门而生金刚牙焉。自一切如来住持成就门而生金刚拳焉。则北方变化轮作用界不空成就如来四亲近菩萨也。以一切如来不舍众生大精进波罗蜜之所成就焉。此中。初明毗首羯磨大菩萨授金刚羯磨轮智者。心要云。虽通语智。而诸佛事业。及众生事业。未成就之。即入一切业用善巧门之所成辨。广兴供养。利乐有情。以虚空为库藏。是中珍宝满虚空中。给济苍生。五种之施。令无匮乏。十方如来一切诸佛微尘刹海。普心供养。即毗首羯磨菩萨善巧智也。分别位云。毗卢遮那佛。于内心证得金刚业虚空库藏三摩地智。自受用故。从金刚业虚空库藏三摩地智流出金刚业光明。遍照十方世界。令一切众生于一切如来诸菩萨所成广大供养。还来收一聚。为令一菩萨受用三摩地智故。成金刚疏菩萨形。住不空成就如来前月轮。次释经文者。大分有四。为颂曰。如来羯磨心。秘密神变相。现请普教示。授羯磨金刚。初言如来羯磨心者。从尔时婆伽梵至秘明末。于中四门不同。举报乃至护念。尔时婆伽梵者。此即初举报及显体。如前释也。
    经。复入一切如来毗首羯磨大菩萨三昧耶出生羯磨加持名金刚三摩地。两本同云。复入一切如来毗首羯磨摩诃菩提萨埵三摩地所生羯磨加持金刚三摩地已。释曰。第三明行也。初明佛入三昧耶。所言毗首羯磨菩萨。名为金刚业。此大菩萨。广兴供养。供养诸佛。利乐有情。以为其业故。理趣释曰。由大精进。以金刚毗首羯磨解脱智遍游无边世界诸佛前。以广大供养请说一切佛法般若波罗蜜等诸修多罗。以十种法行顿积集福德智慧二种资粮。获得三种身。此菩萨主一切供养门。供养门者。有多种。依苏悉地教有五种供养又有二十种供养。于瑜伽教中。有四种供养。所谓菩提心供养。资粮供养。法供养。羯磨供养。如前四种理趣门。是又有五种秘密供养。又有八种供养。又有十种供养。又有十七种杂供养。乃至一切供养。悉皆摄入虚空库菩萨供养仪轨中也。今佛世尊。为欲显示此三昧耶。入此等持。故云复入乃至三昧耶。次出生羯磨等者。是明所生加持名也。金刚业三摩地智。遍入一切微尘刹海。展转开发智用自在故云所生。彼羯磨三昧耶现其智相平等加持护持有情故云加持。言名金刚三^8□地者。是正显所生三摩地号如前也。
    经。一切如来羯磨三昧耶名一切如来心从自心出□曰罗羯磨。别本云。从其心出一切如来羯磨三摩地名一切如来心说此陀罗尼曰跋折罗羯磨。旧经云。即从自身心出现一切如来羯磨三昧耶名一切如来心即说密语跋折罗羯磨。释曰。此第四护念也。文分为二。一切如来乃至从自心出者。初明三昧耶从自心出也。一切如来羯磨三昧耶者。是秘明别号。如来心者。即通名也。从佛智中出此秘明。故云从自心出。具如前也。别本云羯磨三摩地。今经云羯磨三昧耶。意云。等持必备等念之义。等念亦尔。是故互用其名。若秘明义者。是金刚业也。从一切如来羯磨智中出供养诸佛利乐有情。若持此明者。亦有此胜力。遍满无余界。兴起广大事。即此文意也。
    经。从一切如来心才出已一切如来羯磨。别本云。说陀罗尼时从一切如来心即彼薄伽梵执金刚。旧经云。才出此语时从一切如来心彼薄伽梵执金刚。释曰。从此以下至神通游戏。是第二颂曰秘密神变相也。此中智用境界不同。亦有十二门。一依因乃至十二感应。今此文。即依因。显本。如前释也。若准诸例。应云从一切如来心才出已即彼婆伽梵执金刚。今此文。但云一切如来羯磨者。羯磨即婆伽梵执金刚故略之也。
    经。平等智善通达故金刚萨埵三摩地即彼婆伽梵持金刚为一切如来羯磨光明出已。别本云。为一切如来羯磨光明。旧经云。以为一切羯磨平等性智善晓了故金刚萨埵三^8□地极坚牢故即彼薄伽梵执金刚一切如来羯磨光明而出现已。释曰。此即超明第四显相。案彼旧经。两处安置薄伽梵执金刚之句。是故得知。今文略初句末存后句中间也。若准前文。依三所以。为光明相。今此文。略清净法界力。但出智善通达及三摩地力。成所作智。普照一切。故云平等智善通达也。萨埵等念。坚牢无坏。故云金刚萨埵等。依此三力出现羯磨光明。是故云也。
    经。以彼一切如来羯磨光明照耀一切有情界为一切如来羯磨界其尽一切如来羯磨界入世尊毗卢遮那佛心聚为一体。别本云。遍照一切世界成一切羯磨境界同一切羯磨成所作智以得善晓了故还同一体相入毗卢遮那佛心。旧经云。由彼一切如来羯磨光明照曜故诸世界得成一切羯磨界同一密合便入毗卢遮那佛心。释曰。此即超明第六还源。若以如来羯磨法界差别之智照一切时。诸有情界三业所作而无不成。如来随类应现羯磨。故云以彼一切乃至为一切羯磨界。是即如来法界差别智用也。别本云遍照一切世界成一切羯磨境界者。即此义也。若以如来法界性智照了诸法。无不一味。故云其尽一切乃至聚为一体。非但理融。事亦复然。是即法界无差别智用也。别本云以善晓了故还同一体相者。即此义也。
    经。量遍一切虚空界则一切如来羯磨界故生羯磨金刚形住佛掌中。别本云。由金刚羯磨界故满虚界量为羯磨金刚身住佛掌中。旧经云。遍满尽虚空界量由一切如来金刚羯磨界故以为羯磨金刚身而住于世尊掌中。释曰。此即超明第八示相也。羯磨密智。无有边际。故云量遍一切虚空界。以遍空故。羯磨之外。无有一法。故云则一切如来羯磨界故也。又一切如来羯磨界句。相成量遍虚空界之句。准义可知。如来慈悲。于不生际现法界相。故云生羯磨金刚形住佛掌中。如前释也。
    经。则从羯磨金刚形出一切世界微尘等如来身。别本云。复从金刚羯磨身中出一切世界微尘等如来身。旧经云。尔时从彼羯磨金刚身出现一切世界微尘等如来身已。释曰。此亦超明第十显实也。从三昧耶生大曼荼罗。故云从羯磨出等。一一三业。皆是法界。法界三轮。其数无量故。以尘数譬其量也。
    经。于一切世界一切如来羯磨等作一切佛神通游戏。别本云。皆于一世界作一切如来羯磨神变游戏等已。旧经云。现已于一切世界一切如来羯磨等一切如来神变游戏作已。释曰。此第十一普现也。于一切世界者。是明现通之处。次一切如来羯磨等者。正明现通之事。言羯磨等者。谓一切诸佛羯磨智等。亦有现成正觉等事。故云等。即自行也。作一切佛神通游戏者。即利他也。是等神变。皆是如来成所作智之所成就。阙感应如前也。
    经。作一切如来无边事业故金刚萨埵三摩地极坚牢故聚为一体生一切如来毗首羯磨大菩萨摩诃萨身。别本云。由无边羯磨故住金刚萨埵三摩地极坚牢故合一体相为毗首羯磨摩诃菩提萨埵身。旧经云。一切如来无边羯磨故复以金刚萨埵三摩地极坚牢故以为一切如来毗首羯磨摩诃菩提萨埵身。释曰。从此以下至神境通果故。第三颂曰现变教示也。此中智用出入不同。亦分为六。一摄相。乃至六显益。此即第一摄相也。无边事业。及三摩地轮。遍十方界。其中众生与此事业。和合一味。又萨埵神力。令一切身为一体相。故云作一切如来无边事业故乃至聚为一体等。又羯磨大智。到秘密极理故。云作一切如来事业故。萨埵妙定住本际故。故云萨埵三摩地极坚牢故。由此等义。聚为一体。生菩萨身。
    经。住世尊毗卢遮那佛心说此嗢陀南奇诸佛不空我一切业多无巧作佛益能转金刚业。别本云。住于毗卢遮那佛心说此嗢陀南曰诸佛羯磨不唐捐以无功用作佛事金刚羯磨之所转无量无数悉能成。旧经云。即住于世尊毗卢遮那佛心而高声唱是言奇哉曰诸佛羯磨不唐捐羯磨金刚而能转唯我住兹能广为以无功用作佛事。释曰。此第二还源也。于此还源而有二意。如前释也。分文为二。初正明还源。谓住佛心也。次说偈奇叹。亦分为二。初二句。叹智身也。于空有二种。但空不但空。二乘之人。但见空法。不见不空。是故不能遍于尘界净佛国土。成就众生。故法华中。须菩提等云。我等但念空无相无作。于菩萨法。游戏神通净佛国土。成就众生心不喜乐。今此金刚业不如是。于空能见不空妙理。是故叹云奇。诸佛不空。以见诸佛不空故。遍满一切微尘界。供养诸佛事业多。亦利乐有情事业多。故云我一切业多也。后二句。叹智身功能若证不空法界极理。不作功用。任运起作广大佛事。故云无巧作佛益。佛益即佛事等故。别本等云以无功用作佛事。若业智所作无能坏者。能作此等坚牢事业。故云能转金刚业。转谓转作。遍一切处。普转作故。
    经。尔时毗首羯磨大菩萨身从世尊心下依一切如来前月轮而住复请教令。别本云。尔时摩诃毗首羯磨大菩萨从佛心出依如来前月轮中住而请教示。旧经云。于时大毗首羯磨摩诃菩提萨埵身从佛心下已依于如来前月轮中住复请教示。释曰。此第三现请也。既蒙佛加持故。从佛心出。欲利诸众生故。住月轮中。一切有情类。菩提心所摄故。普为一切请佛教令也。一切如来者。十方世界微尘数不空成就如来。如来既无量。菩萨亦无数。此一菩萨请教令。无数菩萨亦同请。请意具如前释也。
    经。时世尊入一切如来不空金刚三昧耶名金刚三摩地。别本云。尔时世尊入一切如不来不空三昧地已。旧经云。尔时世尊入一切如来不空金刚三摩地已。释曰。此即第四念应也。如来欲令羯磨菩萨及诸有情具足一切事业智故。入此三昧。念其所应。然如来常照诸众生机。如观掌果。但随世界现此相耳。具如前释。更不委记。
    经。转一切供养等无量不空一切业轨仪广大三昧耶。别本云。为一切如来转供养等无量不空一切羯磨仪式广大三磨地。旧经云。为一切如来转供养等无量不空一切羯磨仪式广大三摩耶。释曰。此即第五现法也。若准余文。合有现字。或受用字。今经随略。然此法名为羯磨智。所言转一切供养等者。转作世间及出世间诸供养故。供养有多种。故云等也。若准两经。一切如来转供养故。名为一切。互为相成亦为好也。所转供养限量难测。是故能转不空业智。其数无量故云无量不空一切业轨仪。三世如来供佛利生一切所作。于此三昧无不摄尽。故云广大三昧耶。又广大三昧者。非但示现无量不空业智法门。其中亦具一切如来力不共等无量法门故云广大三昧耶。又转字是转现。贯于一切供养。乃至广大三昧耶句。即是转现诸法门意。
    经。尽无余有情界作一切悉地受一切安乐悦意故乃至成就一切如来金刚羯磨性智神通境果故。别本云。为成就尽众生界一切羯磨及一切安乐悦意受用故乃至获得一切如来金刚羯磨性智神通最上果故。旧经云。为尽遍众生界一切羯磨悉地及一切安乐悦意受用故乃至获得一切如来金刚羯磨性智神通最上悉地故。释曰。此即第六显益也。文分为二。初明所利无限。谓尽无余有情界是也。次作一切悉地下。二明所与悉地也。作一切悉地等者。明与世间悉地。于中作一切悉地者。明与因悉地乐。因悉地乐者。谓修善等乐。次受一切安乐悦意者。明与果悉地乐。言果乐者。即因所克也。随诸所乐。与多种乐。乐必适情。故云受一切安乐悦意故也。乃至成就下。明与出世上上悉地也。羯磨性智神境通果者。谓成所作智。理智不二所生神通自在之果也。诸悉地中。此悉地胜。是故别本云神境通最上果。此义可知。
    经。则彼羯磨金刚授与一切如来金刚羯磨大菩萨为一切如来羯磨转轮王以一切如来灌顶授与双手则一切如来以金刚名号金刚毗首金刚毗首灌顶时彼金刚毗首菩萨摩诃萨则安立羯磨金刚于自心令安一切如来羯磨平等处说此嗢陀南此是一切佛作种种胜业授于我掌中以业安于业。别本云。以彼金刚羯磨授与毗首羯磨大菩萨双手为令转一切如来羯磨轮故是时一切如来共以金刚羯磨名号而与灌顶时金刚毗首羯磨大菩萨以其金刚羯磨置于心上作一切如来羯磨事已说此嗢陀南曰我今所受者金刚巧羯磨是一切如来最上羯磨智一切妙佛事普皆能作之。旧经云。是彼羯磨金刚为一切如来金刚羯磨摩菩提萨埵为一切如来羯磨转轮故复以一切如来金刚羯磨故为其灌顶而于双手授之尔时一切如来以为金刚毗首名而为之号复以金刚名而灌其顶于时金刚毗首菩萨摩诃萨即以彼羯磨金刚置于心上为令作用一切如来羯磨事已而高声唱是言曰此是诸如来最上毗首羯磨我及所授者羯磨能羯磨。释曰。此是第四颂云授羯磨金刚者也。于文为二。初明如来授与灌顶。二说令信偈也。于初文中合有五种灌顶之义。今文阙略。但说二种。则彼羯磨金刚等者。是智印灌顶。准前可知。次则一切如来以金刚名等者。是句义灌顶也。从金刚毗首灌顶时下。次说令信偈。为二。初欲说偈。寄所受印现其相也。文中云安立者。安置之义。谓羯磨金刚安置自心故。别本云以其羯磨置于心上也。令安一切如来等者。安谓安作。即健作之义。以羯磨印健作一切佛事。故云令安一切乃至平等处故。别本云作一切如来羯磨事。次正说偈为二。初二句。举此是诸佛胜业。以令生信。后二句。举诸佛授与。以令生信。以究竟智安置分得智。故云以业安于业。又以羯磨智作一切佛事。故云以业安业也。
    经。尔时婆伽梵。两本经同云尔时世尊。释曰。从此以下。第二明一切如来大精进门第二斗战胜精进大菩萨授金刚甲胄智灌顶门。心要云。既具事业。坚固精进。而妙用之。若不精修。魔即得便。而生进退。所以被精进铠甲时万行修心。守护法门。令不退转。即慈护广大。能除懈怠。坚猛之智。顿成究竟菩提。无不被矣。此乃难敌精进菩萨之慈护也。分别位云。毗卢遮那佛。于内心证得金刚护大慈庄。严三摩地智。自受用故。从金刚护大慈庄严甲胄三摩地智流出金刚甲胄光明。遍照十方世界。能除暴恶。恚怒众生。速获大慈心。还来收一聚。为令一切菩萨受用三摩地智故。成金刚护菩萨形。住不空成就如来左边月轮。今随文释。大分有四。为颂曰。诸佛守护心。秘密神变相。现请普教示。授金刚甲胄。初诸佛守护心者。从尔时婆伽梵下至初明末。于中亦四。一举报。乃至四护念。尔时婆伽梵者。此第一举报。及显体也。
    经。复入难敌精进大菩萨摩诃萨三昧耶出生羯磨加持名金刚三摩地。别本云。复入斗战难胜勇健精进摩诃菩提萨埵三摩地所生羯磨加持金刚三摩地已。旧经云。复入难胜斗战勇健精进摩诃菩提萨埵三摩耶所生羯磨加持金刚三摩地已。释曰。第三明行也。初明佛入三昧耶。若被无缘大慈甲胄。四魔怨敌。无能破坏者。故名为难敌。勤励无懈。故为精进。又四魔怨贼不胜此印。故云难敌。入生死海。无有退屈。故云精进。然大慈悲。其力巍巍。虽性柔软。而能消除一切怨敌。如以恶报恶。其怨不绝。以德报恶。其怨消尽。大慈之力。亦复如是。故有此胜能。何况如来三密薰在其中乎。故涅槃经云。慈善根力。任运如是。能令醉象驰散。义意可知也。佛入此菩萨所修三昧耶故。故云入难敌精进等。次明所生加持名。三昧耶智遍入转现智用自在故云出生等。从护菩萨智现其护相。加持有情故云加持。名金刚三摩地者如前。
    经。一切如来守护三昧耶名一切如来心从自心出□曰啰□乞沙。别本云。从其心出一切如来拥护三摩地名一切如来心说陀罗尼曰跋折啰阿啰叉。旧经云。入一切如来拥护三摩耶名一切如来心从自身心而出即说密语曰跋折罗阿罗乞沙。释曰。此第四护念也。文分为二。初明三昧耶从自心出。后正说秘明也。言一切如来乃至从自心出者。初明三昧耶从自心出。一切如来守护三昧耶等者。是秘明号。此三昧耶。普能护持一切有情故云守护三昧耶。此守护相。不离佛心。故云名一切如来心。又诸佛智心故云如来心。从佛金刚智中出此秘明故云从自心出也。□曰啰路乞沙者。是正说秘明。此秘密语。护念有情。令一切住坚固心故。理趣释曰。由此三摩地故。能普护无边有情也。
    经。从一切如来心才出已即彼婆伽梵金刚手。别本云。说陀罗尼时从一切如来心即彼婆伽梵执金刚。旧经云。才说此语时于一切如来心即彼薄伽梵执金刚。释曰。从此以下至神通游戏。是第二颂曰秘密神变相也。此中智用境界不同。亦有十二门。一依因乃至十二感应。此即第一依因及显本也。
    经。为众多坚固甲胄出已。别本亦同也。旧经云以为坚牢甲胄而出已。释曰。此即超明第四显相义兼第三也。佛心菩提无缘大慈。为利有情故。示现此甲胄智相。一一智相。无非实相。一切邪魔外道。无敢动坏。故云坚固甲胄。若具言者。甲胄有多种。是故大乘本生心地观经第八云。佛告文殊师利菩萨言。若有善男子善女人。欲得修习三种秘密成佛妙门。早获如来功德身者。当着菩萨三十二种大金刚甲。修此妙观。必证如来清净法身。云何名为三十二甲。一者于无量劫为众生故不厌生死受苦大甲。二者誓度无量有情乃至蝼蚁不舍大甲三者觉悟众生生死长梦安置三种秘密大甲。四者拥护佛法于一切时犹如响应护法大甲。五者永灭能起有无二见一切烦恼金刚大甲。六者头目髓脑妻子珍宝有来求者能舍大甲。七者家中所受一切乐具永不贪着能施大甲。八者能持菩萨三聚净戒及不舍离头陀大甲。九者着忍辱衣遇违缘毁骂鞭打不报大甲。十者教化所有一切缘觉声闻令趣一乘回心大甲。十二者譬如大风书夜不歇度诸有情精进大甲。十二者身静口无过犯修行解脱三昧大甲。十三者生死涅槃无有二见饶益众生平等大甲。十四者无缘大慈利益群品恒无厌舍与乐大甲。十五者无碍大悲救摄一切有情限量拔苦大甲。十六者于诸众生无有怨结恒作饶益大甲。十七者难行苦行不惮劬劳恒无退转大舍大甲。十八者有苦众生来菩萨所代彼受苦不厌大甲。十九者如观掌中阿摩勒果如是能见解脱大甲。二十者见五蕴身如栴陀罗损害善事无著大甲。二十一者见二十入如空聚落常坏恐布厌舍大甲。二十二者见十八界犹如幻化无有真实大智大甲。二十三者见一切法同于法界不见众相证真大甲。二十四者掩他人恶不藏己过厌离三界出世大甲。二十五者如大医王应病与药菩萨随宜演化大甲。二十六者见彼三乘体本不异究竟回心归一大甲。二十七者绍三宝种使不断绝转妙法转度人大甲。二十八者佛于众生有大恩德为报诸佛恩修道大甲。二十九者观一切法本性空寂不生不灭无垢大甲。三十者悟无生忍得陀罗尼乐说辩才无碍大甲。三十一者广化有情坐菩提树令证佛果一味大甲。三十二者一刹那心般若相应悟三世法无余大甲。是名菩萨摩诃萨三十二种金刚大甲。文殊师利菩萨。若有善男子善女人。身被如是金刚甲胄。当勤修习三种秘密。于现世中。具大福智。速证无上正等菩提。文意可悉也。
    经。入世尊毗虚遮那佛心聚为一体。别本云。还同一体入毗卢遮那佛心。旧经云。同一密合便入世尊毗卢遮那佛心中。释曰。此亦超明第六还源众多甲胄。还入佛心。以表相用一体性故。具释如前。
    经。生大金刚甲胄形住佛掌中。别本云。为大金刚甲胄身住佛手中。旧经云。复为大金刚甲胄身而住于如来手中。释曰。此亦超明第八示相也。尘数甲胄。各各体无中边。以佛神力成就坚固一大甲胄。住佛掌中。摄诸有情。常无动坏。是故住佛掌中。如前释也。  
    经。从彼金刚甲胄形出一切世界微尘等如来身。别本云。又从甲胄出一切世界微尘等如来身。旧经云。尔时从金刚甲胄身中出现一切世界微尘等如来身出已。释云。此亦超明第十显实也。甲胄法界该摄无边一切依正。是故如来自在之力。出现尘数实智妙相。无量义云从一法中生无量义者。即此义也。
    经。一切如来守护仪轨广大事业等作一切佛神通游戏。别本云。现一切如来拥护广大事业及神变游戏等已。旧经云。一切如来拥护仪式广大羯磨等如来神变游戏作已。释曰。此即第十一普现也。若准普贤门。应云遍周法界究竟一切虚空遍一切世界云海遍证一切如来守护仪轨等。今文阙略上诸句等。但云一切如来守护等。准前可知。故阙略耳。又准别本。应云现一切如来等。今文亦略可准知。故所言一切如来守护仪轨等者。是金刚护大慈庄严三摩地智也。大慈甲胄。拥护一切故云守护一切如来以此为式。获得金刚不坏法身。故云仪轨。诸佛菩萨普门利益。此智摄尽。故云广大事业也。亦有现成正觉等事。故云等也。是即普贤门。遍证一切如来智之意。即自行成也。作一切佛神通游戏者。是从内证发起种种神通变化救度一切。举要言之。普贤现色身三昧。是为作一切佛神通等。即利他行也。
    经。难敌精进故金刚萨埵三摩地极坚牢故聚为一体生难敌精进大菩萨身。别本云。由斗战难胜勇精进故金刚萨埵三摩地极坚牢故合一体相为难胜精进摩诃菩提萨埵身。旧经云。由难胜斗战精进故及以金刚三摩地极坚牢故同一密合以为难胜精进摩诃菩提萨埵身成就已。释曰。从此以下至成就果故。是第三颂曰现请普教示也。文分为六。一摄相乃至六显益。此第一摄相也。难敌精进三摩地轮遍十方故。又萨埵自在神通力故。令一切身为一体相又智到极理。定住本际。如前释也。
    经。住世尊毗卢遮那佛心说此嗢陀南奇哉精进甲我固坚固者由坚固无身作金刚胜身。别本云。住于毗卢遮那佛心说经嗢陀南曰希有精进甲坚牢之所成以我极坚牢能受坚牢者故于无色身能作金刚身。旧经云。住于毗卢遮那世尊心中而高声唱是言奇哉曰精进所成甲坚牢于余坚牢者以坚牢故非色身能为最上金刚身。释曰。此第二还源也。文分为二。初显还源。如文也。次说偈奇叹。文亦为二。初二句。叹智身也。言精进甲者。即大慈三摩地智。若以大慈庄严其身。无敢坏者。故云名为甲。无量慈光合集成身故云我也。此金刚慈胜于诸教。彼教慈悲以非极理之所生故。故云固坚固者。故旧经云坚牢于余坚牢者也。后二句。明成身之由。本际极理。非作所作。非灭所灭。故云坚固。非心心所。何色名之故云无身。虽无性实。而能随缘起作法界金刚曼荼罗色。故云由坚固无身作金刚胜身。故毗卢遮那经云。若解无所得诸法之法相。彼无得而得。得诸佛导师。又无量义经云。无相之相有相身众生身相相亦然者。即此义也。
    经。时彼难敌精进大菩萨身从世尊心下依一切如来右月轮而住复请教令。别本云。尔时难胜精进大菩萨从佛心出依诸如来右边月轮而住复请教示。旧经云。尔时婆难胜精进摩诃菩提萨埵身从佛心中下已依于诸如来右边月轮中而住复请教示。释曰。此第三现请。从佛心下住月轮等意。如前也。
    经。时世尊入一切如来坚固名金刚三摩地。别本云。尔时世尊入一切如来坚固金刚三摩地已。旧经云。尔时如来入一切如来坚固金刚三摩地已。释曰。此第四念应也。为赴请故。入此等念。故云时世尊入一切等。坚固等义。准前可解。
    经。一切如来精进波罗蜜三昧耶。别本云。现一切如来精进波罗蜜三摩地。旧经云。入一切如来精进波罗蜜三昧耶。释曰。此第五现法也。若准余文。应云现一切如来精进等。今经略之。可准知故。今于大慈精进法门具有一切如来十波罗蜜等法门。总略言之。故云一切如来精进波罗蜜三昧耶。
    经。救护尽无余有情界受一切安乐悦意故乃至得一切如来金刚身成就果故。别本云。为救护尽众生得一切安乐悦意受用故乃至获得一切如来金刚身最上悉地果故。旧经云。为尽遍众生界救护一切安乐悦意受用故。乃至获得一切如来金刚身最上悉地果故。释曰。是明第六显益也。文分为二。初明所利无限。救护尽无余有情界是也。次受一切安乐下。二明与悉地果。初明与世间悉地。如文也。次乃至得一切如来金刚身等者。明与出世悉地果大慈甲胄为金刚身。身即是果。故云成就果。梵云悉地。译为成就。于悉地果而有九品也。如常释也。
    经。则金刚甲胄授与难敌精进大菩萨双手则一切如来以金刚名号金刚慈友金刚慈友灌顶时彼金刚慈友菩萨摩诃萨以金刚甲胄被一切如来说此嗢陀南此是一切佛最胜慈甲胄坚精进大护名为大慈友。别本云。以金刚甲胄授彼难胜精进菩萨双手是时一切如来以金刚友名号而与灌顶时金刚友菩萨摩诃萨以其金刚甲胄而被一切如来已说此嗢陀南曰此是诸如来最上慈甲胄为护精进者名为大亲友。旧经曰。被金刚甲胄为彼难胜精进摩诃菩提萨埵如上于双手而授之尔时一切如来以金刚友名而为之号复以金刚名号授其灌顶尔时金刚友菩萨摩诃萨以其金刚甲胄而被一切如来已而高声唱是言曰此是诸如来最上慈甲胄坚固精进护名为大亲友。释曰。此是第四颂曰授金刚甲胄也。此文为二。初授与灌顶例前可知也。言慈友者。被大慈悲精进甲胄。游戏生死海。随诸众生类。不生厌舍心。终令至智地。故名慈友也。从金刚慈友灌顶时以下。说令信偈。为二。初为说偈以相示众。谓以甲胄被一切佛。非适今被慈悲甲。为诸有情示此相耳。问。法华云。忍辱为衣。慈悲为室。何故今云大慈精进以为甲胄。答。夫以。取譬随义不定。不可偏执。拥诸义门。何况此义不硕乘乎。何者。室能外妨怨贼。与大慈甲。能除暴恶。其义不殊。故不相违。又彼经衣室。俱是有甲胄义。衣即内遮寒陋。室是外妨怨贼。忍必有慈。慈必共忍。而成大精进慈悲甲胄耳。次正说偈亦为二。初二句。明所受智印。是诸佛甲胄所持令生信也。佛佛相授。故云一切佛。于诸慈中最在其上。故云最胜慈。毗那耶迦。邪魔外道。不得其便。故云甲胄也。后二句。明得名之由。以有三义为大慈友。谓坚固。精进。大护。释义准前。于慈友义更有多种。且举三事。以示其端。

金刚顶大教王经疏卷第五
金刚顶大教王经疏卷第六

　　          大勇金刚撰
    　　  

    经。尔时婆伽梵。两经同云尔时世尊。释曰。从此以下。是第三明一切如来大精进门中第三摧伏一切魔大菩萨授金刚牙器杖智灌顶门也。心要云。精进既具。天魔蕴魔。及烦恼魔等。须摧伏之。示金刚药叉形。作可畏色。炽焰赫奕。恚怒威猛持金刚牙。安自口中。能食一切有情无始无明。及诸执见。而摧灭之。作大悲方便。而能恐怖一切如来。此乃金刚药叉菩萨大悲方便智也。分别位云。毗卢遮那佛。于内心证得金刚药叉方便恐怖三摩地智。自受用故。从金刚药叉方便恐怖三摩地智流出金刚护光明。遍照十方世界。降伏刚强难化众生。安置于菩提道。还来收一聚。为令一切菩萨受用三摩地智故。成金刚药叉菩萨形。住不空成就如来左边月轮。今随文释。大分有四。为颂曰。诸佛方便心。秘密神变相。现请普教示。授与金刚牙。初诸佛方便心者。从尔时婆伽梵下至秘明末。于中四门不同。一举报乃至四护念。此即举报。有及显体。如前可知。
    经。复入摧一切魔大菩萨摩诃萨三摩耶出生羯磨加持名金刚三摩地。别本云。复入摧伏一切魔诃菩提萨埵三摩地所生金刚三摩地已。旧经云。复入摧一切魔摩诃菩提萨埵三摩耶所生金刚三摩地已。释曰。此第三明行也。初明佛入三昧耶。恐怖智印。摧灭四魔。降伏刚强难化众生。安置菩提。故云摧一切魔菩萨也。佛入此菩萨三摩地故云复入等。次出生羯磨等者。明所生加持名也。如来智相。能入一切。显发智用。自在无碍故云所生也。从摧魔智现摧伏相。加持有情。故云加持。
    经。一切如来方便三昧耶名一切如来心从自心出□曰啰药乞洒。别本云。从其心出一切如来方便三摩地名一切如来心说此陀罗尼曰跋折啰药叉。旧经云。入一切如来方便三摩耶名一切如来心从自身心而出即说密语曰跋折啰药叉。释曰。此即第四护念也。文分为二。初明三昧耶从自心出。后正说秘明也。诸佛如来大悲方便。于离相中不舍有情。示可畏形。利益一切。故云方便三摩耶。法华云或现金刚神而为说法者。即此义也。此恐怖相。不离佛心。又诸佛智心故。云一切如来心。具如前也。次□曰啰药乞洒者。二正说秘明。若秘明义者。药叉是食义。牙是可畏义。意在初文。此秘明护念有情。一切有情住坚牢心。是故云也。
    经。从一切如来心才出已即彼婆伽梵持金刚。别本云。说此陀罗尼时从一切如来心即彼薄伽梵执金刚。旧经云。才出此语时从一切如来心即彼薄伽梵执金刚。释曰。从此以下至神通游戏。是第二颂曰。秘密神变相者也。智用境界不同。亦有十二门。一依因乃至十二感应。此即依因题本也。
    经。为众多大牙器仗出已。别本云。为众多大牙器仗而出。旧经云。以为大牙器而生已。释曰。此第四显相也。阙略所以。准前可知。下亦如是。若准前者。于此应云于月轮中为众多大牙器杖出已。此意谓。诸差别智相。无不住在于大菩提月轮中。故今此菩萨。于月轮中示现大牙器杖之相。所调有情。数如尘数。现大牙相。亦复不少。故云为众多等。
    经。入世尊毗卢遮那佛心聚为一体。别本云。还同一体入毗卢遮那佛心。旧经云。同一密合入世尊毗卢遮那佛心。释曰。此第六还源。阙意如前也。为欲显示体即是用故。云入佛心聚为一体。如前释也。
    经。生金刚牙形住佛掌中。别本云。成大金刚牙身住于佛掌。旧经云。便成金刚牙身已而住于如来掌中。释曰。此第八示相。阙第七。如前也。金刚大牙。食啖众魔。令诸有情无动乱故。故生牙形住佛掌也。
    经。从彼金刚牙形出一切世界微尘等如来身。别本云。又从金刚牙形出一切世界微尘等如来身。旧经云。于时从彼金刚牙身中出现一切世界微尘等如来身已。释曰。此超明第十显实也。是诸如来。皆实相身。一一三业。无非法界。为表一智即多。其数如尘故。云一切世界等。
    经。作一切降伏暴怒等为一切佛神通游戏。别本云。现一切如来调伏暴恶等一切神变游戏已。旧经云。一切如来调伏暴恶一切如来神变游戏。释曰。此第十一普现也。若准上例。应云遍周法界究竟一切虚空遍一切世界云海。作一切降伏暴怒等为一切佛神通游戏。然今文阙略上句。只出下句也。作一切降伏暴怒等者。是即现作恐怖智等也。其中亦有现成正觉等事。故云等也。即是自行。所言为一切佛神通等者。普现色身救度有情故。是利他行也。
    经。一切魔善摧伏故金刚萨埵三摩地极坚牢故聚为一体生摧伏一切魔大菩萨身。别本云。由摧一切魔故金刚萨埵三摩地极坚牢故合一体相为摧伏一切魔大菩萨身。旧经云。由极摧一切魔故及金刚萨埵三摩地极坚牢故以为摧灭一切魔菩萨身已。释曰。从此以下至悉地果故。是第三颂曰现受教示。就中文分为六。一摄相乃至六显益。此即第一摄相也。恐怖智印三摩地轮遍空尘界。和合一昧故为一体相。具如前也。
    经。住世尊毗卢遮那佛心说此嗢陀南奇哉大方便诸佛之慈悲由有形寂静示作暴怒形。别本云。住于毗卢遮那佛心说此嗢陀南奇哉大威德显斯大方便为利寂静者现作暴恶身。旧经云。便住于毗卢遮那佛心而高声唱是言奇哉曰我是诸佛大方便有大威德应调伏若为寂静利众生摧灭魔故作暴恶。释曰。此第二还源也。文分为二。初正明还源。如文。从说此嗢陀南下。二说偈叹。文亦为二。初二句正叹智身。诸佛慈善根。为利有情故。于无相法中而示现此相。故云大方便。彼大牙之相。岂实威怒性。为利众生故。故云诸佛慈愍。后二句。是明示相之由。佛菩萨等寂静大悲之身。名为有形寂静。故金刚寿命经云。即入三摩地观见。摩醯首罗大自在天。刚强难化。执持邪见。非我寂静大悲之身堪任调伏。言寂静者。大悲寂定柔软之形。故云寂静。然于寂静有二种。谓真理寂静。形色寂静。亦云三昧形。夫真理极理。自本寂静。绝四离百。是为真理寂。从本极理发起随缘法界之色。利益有情。是为有形寂也。今简择真理故。云有形寂静。今经意谓。为令一切菩萨受用三摩地智故。成金刚药叉暴怒形。故别本云。为利寂静者。现作暴恶身。亦释此大菩萨。既是毗卢遮那大慈悲身故。云由有形寂静。为利诸菩萨而示暴恶形。故云示作等。
    经。时彼摧一切魔大菩萨身从世尊心下依一切如来左月轮而住复请教令。别本云。尔时摧魔大菩萨从佛心出依诸如来左月轮住而请教示。旧经云。时彼摧灭魔大菩提萨埵身从佛心下依于诸如来左月轮中而住已复请教示。释曰。此第三现请也。请佛教令。意在普济。故住月轮。而现此相。此大菩萨。既住普现色身三昧。如于一切佛请教令。于一切佛亦如是。故云依一切如来左月轮而住复请教令。一切如来者。谓十方佛刹微尘数不空成就如来也。
    经。时世尊入一切如来极怒金刚三摩地。别本云。尔进世尊入一切如来暴恶金刚三摩地已。旧经云。尔时世尊入一切如来暴恶金刚三摩地已。释曰。此第四念应也。入一切如来极怒等者。是明如来赴请入三摩地。净法界中。总摄诸恶。其中一恶。是为极怒。恶中亦恶故云极也。佛入此三摩地。念其所宜故云时世尊入等。
    经。一切如来调伏难调。别本云。现一切如来调伏旷恶三摩地。旧经云。一切如来意调伏粗恶三摩耶。释曰。此即第五现法也。此法门名为大悲方便。恐怖三摩地智。摧伏四魔。能食一切有情无始无明执见。故云调伏难调也。其中具有一切如来极恶法门十波罗蜜力不共等。利益无尽众生界。若入此三摩地。虽历生死。不为动乱。阿字妙惠。护念有情故名金刚三摩地也。旧经云一切如来意者。具举意业。兼余二业。如来三业。俱调伏粗恶故。
    经。尽无余有情界施无畏受一切安乐悦意故乃至得一切如来大方便智神境通最胜悉地果故。别本云。为尽众生界施无怖畏一切安乐悦意受用故乃至获得一切如来大方便智神通最上悉地果故。旧经云。为尽遍众生界无怖畏一切安乐悦意受用故乃至获得一切如来大方便智神通最上悉地果故。释曰。此明第六显益也。文分为二。初明所利无限。尽无余有情界者是也。次从施无畏下。二明与悉地果。言施无畏受一切安乐悦意故者。是明与世间悉地果。无有四魔二死等畏故。云施无畏也。次乃至得一切如来等者。是明与出世间悉地果。即大悲方便恐怖三摩地智果也。秘密方便所获悉地。胜于显教所证之极故。云最胜悉地果。准前可知也。
    经。则彼金刚牙器杖授与彼摧一切魔大菩萨双手则一切如来以金刚名号金刚暴恶金刚暴怒灌顶时彼金刚暴怒菩萨摩诃萨以彼金刚牙器杖安自口中恐怖一切如来说此嗢陀南此是一切佛调伏诸难调金刚牙器杖方便慈愍者。别本云。金刚牙器杖授彼摧伏魔大菩萨双手是时一切如来共以金刚暴恶名号而与灌顶时金刚暴恶摩诃菩提萨埵以其金刚牙器杖置己口中恐怖一切如来已说此嗢陀南曰此是诸如来金刚牙器杖哀愍大方便最上调伏者。旧经云。以彼金刚牙器杖为摧灭一切魔摩诃菩提萨埵如上双手而授之于时一切如来以金刚暴恶名而为之号是时金刚暴恶摩诃菩提萨埵将彼金刚牙器杖置于己口中恐怖一切如来己而高声唱是言曰此是诸佛现最上降伏者金刚牙器杖哀愍方便说。释曰。此是第四颂曰授与金刚牙者也。此文为二。初授与灌顶。如文也。从暴怒灌顶时下。既受牙器仗及金刚名号已。威德智用。出过一切。是故说令信偈。文亦为二。初欲说偈。以所受智印示现其相也。言恐怖如来者。如来远离一切恐怖。但为众生示现此相。又恐怖因位菩萨及以众生。是为恐怖如来。是故理趣释曰。以金刚药叉形持金刚牙。恐怖一切如来者。一切外道诸天。悉具如来藏。是未成佛。令舍邪归正法。故名恐怖一切如来者。离五怖得四无所畏。无能怖者也。今所恐怖。非在果位如来。乃至因佛也。次说此嗢陀南下。二正说偈。亦为二。初二句。明所受智印。是诸佛所用。而令生信也。调伏诸难调。准前可解。次后二句。明智印功能。而令生信。谓虽极怒暴恶器杖。大悲方便愍有情者。故云金刚牙器杖。方便慈愍者。又释。四句俱明所受是一切佛调伏之器杖。慈愍众生者。令人生信也。
    经。尔时婆伽梵。两经并云尔时世尊。释曰。从此以下。第四一切如来大精进门中第四如来拳大菩萨授金刚印□智灌顶门也。心要云。由斯威猛解脱之理。而助成之。三轮苦际众生。秘密金刚。而能济度。大权方便三密加持。秘印心□。住三摩地。一切法要。而能解□。脱苦与乐。住四无量心。此乃金刚拳菩萨密印相也。分别位云。毗卢遮那佛。于内心证得金刚拳印威灵感应三摩地智。自受用故。从金刚拳威灵感应三摩地智。流出金刚拳光明遍照十方世界。令除一切众生业障。速获世间出世间悉地圆满。还来收一聚。为一切菩萨受用三摩地智故。成金刚拳菩萨形。住不空成就如来后边月轮。今随文释。大分有四。为颂曰。诸佛印□心。秘密神变相。现请普教示授彼金刚□初诸佛印□心者。从尔时婆伽梵下至秘明末。于中亦四。一举报乃至四护念。尔时婆伽梵者。此第一举报及显体也。
    经。复入一切如来拳大菩萨摩诃萨三昧耶出生羯磨加持名金刚三摩地。别本云。复入一切如来拳摩诃菩提萨埵三摩地所生羯磨加持金刚三摩地已。旧经云。复入一切如来拳摩诃菩提萨埵三摩耶所生羯磨加持金刚三摩地。释曰。此第三明行。初文正明佛入三昧耶。复入之言。如前释也。言一切如来拳者。即金刚拳□。令诸有情等能□住善法。亦解结使缚。故云如来拳。又验缚三业。摄一切诸契。获得悉地。以为其名。理趣释云。一切如来三种秘密。在金刚拳菩萨掌。若就近论者。此部四印。亦开此拳以为其四故。理趣释云。一切如来智印加持者。是三密门身口意金刚也。说四种印。所谓持一切如来身印则为一切如来身者。是金刚业菩萨三摩地身。真言者。由得身加持得无碍身。于无边世界。作广大供养。持一如来语印则得一切如来法者。此名金刚护菩萨三摩地。由此三摩地故。能普护无边有情界。常以大慈甲胄而自庄严。获得如金刚不坏法身。持一切如来心印则证一切如来三摩地者。由真言者得金刚药叉三摩地。能令尽藏识中杀害心杂染种子。得大方便大悲三摩地。为调伏示现威猛忿怒金刚药叉菩萨之身。持一切如来金刚印即成就一切如来身口意业最胜悉地者。由修瑜伽者得金刚拳菩萨三摩地。能成就一切真言教中三密之门。是故广瑜伽中说身口意金刚。合成名为拳一切如来□。是为金刚拳。是故佛告金刚手。若有闻此理趣。受持读诵。作意思惟。由持身印得一切成就。（此句梵本初功能。汉本在第四）由持语印得一切口自在。由持心印得一切智智。由持金刚印得一切事业皆悉成就。疾证无上正等菩提。若广论者。十方三世一切如来海会智印。只在此拳。拳于此等一切智印故以为名。佛今游入此三昧耶故云入也。次出生羯磨等者。明所生加持名也。如来智相。转入一切。显发智用。自在无碍。故云出生。如来拳智。现其拳相。加持有情。故云加持。金刚三摩地者。是即通名。如前释也。
    经。一切如来身口心金刚缚三摩耶名一切如来心从自心出缚曰罗散地。别本云。从其心出一切如来身口意金刚缚三摩地名一如来心说陀罗尼曰跋折罗散地。旧经云。一切如来身口意金刚缚三摩耶名一切如来心从自心出已即说密语曰跋折罗散地释曰。此第四护念也。文分为二。初明三昧耶从自心出。后正说秘明也。一切如来身口心等者。是明三摩耶从自心出也。身印语印心印金刚印。总合名为□三摩耶。此三昧耶。佛佛相授故。云一切如来也。所言心者。准前可知。从自心出者。从佛金刚智中出此秘明故。次□曰啰散地者。是正说秘明也。缚是秘明义也。如前。此密语力。加持有情令坚牢。乃至由三密金刚速证无上正等菩提。即秘明力也。
    经。从一切如来心才出已即彼婆伽梵持金刚。别本云。说此陀罗尼时从一切如来心即彼薄伽梵执金刚。旧经云。才出此语时从一切如来心即彼执金刚。释曰。从此以下至神通游戏。是第二颂曰秘密神变相也。就中智用境界不同。亦有十二门。一依因乃至十二感应。此即依因显本也。诸佛如来示现神变。必有因故。因谓从如来智入普贤心。缘此因故无碍周遍。有智故无碍。有行故周遍。婆伽梵持金刚。即其文准前可解。
    经。为一切如来一切印缚出已。别本云。为一切如来印缚出已。旧经云。以为一切如来印缚出已。释曰。此第四显相也。如是智相。法界菩萨周围月轮之所出现。众生所乐。种种不同。故此智相亦复不一。故云一切如来三切印缚。
    经。入世尊毗卢遮那佛心聚为一体。别本云。还同一体入毗卢遮那佛心。旧经云。同一密合入于毗卢遮那佛心。释曰。此即超明第六还源。从佛心出。还入佛心。诸佛法界。本无内外。若无内外。岂有出入。但为众生现此相耳。
    经。生金刚缚形住佛掌中。别本云。成金刚缚身住于佛掌。旧经云。而为金刚缚身已而住世尊掌中。释曰。是即超明第八示相也。所以如来现此相者。摄诸有情。令无动坏。与佛无异。若见此智印。是人亦同解结使缚。为一切如来之所护念。故示此相也。
    经。从彼金刚缚形出一切世界微尘等如来身。别本云。又从金刚缚出一切世界微尘等如来身。旧经云。于时从彼金刚缚身中出现一切世界微尘等如来身。释曰。此亦超明第十显实也。普现色身三昧之力。不分而分。其数难量。不知以何为譬。是故强举世界微尘以为譬。况若以实言之。如来法界身轮。实不可数知。少分相似以为譬况也。
    经。出已于一切世界一切如来印□智作一切佛神通游戏。别本云。现一切如来印□智作一切如来神变已。旧经云。出已为于一切世界一切如来印缚智等作一切神变已。释曰。此第十一普现也。于此应云遍周法界究竟一切虚空遍一切世界云海。遍证一切如来印□智等。作一切佛神通游戏。今文总略。但云于一切世界。准前可解。言出已者。结前生后。谓出一切世界尘等身已。有普现事也。于一切世界者。是普现之处也。一切如来等者。是所现神变也。现作金刚拳三摩地智等故。云一切如来印缚智等。等字准前。下文亦然。普为有情示现普门。故云作一切佛神通游戏。阙略感应。准前可解。
    经。一切如来拳善缚故金刚萨埵三摩地极坚牢故聚为一体生一切如来拳大菩萨身。别本云。由一切如来拳牢缚故金刚萨埵三摩地极坚牢故合一体性相为一切如来拳摩诃萨埵身。旧经云。由一切拳牢缚故及金刚萨埵三摩地极坚牢故同一密合以为一切如来拳摩诃菩提萨埵身成已。释曰。从此以下至悉地果故。是第三颂曰现受普教示也。此中智用出入不同。义分为六。一摄相乃至六显益。此即第一摄相也。拳缚智印及三摩地遍空尘界故。又萨埵神力故。聚为一体。生菩萨身。具如前也。世人只知性是一体。未解众相全在体内。若依秘密义。当知性相俱居一体。故别本云极坚牢故合一体性相。即此义也。
    经。住世尊毗卢遮那佛心说此嗢陀南奇哉妙坚缚我坚三昧耶成诸意乐故解脱为缚。别本云。住于毗卢遮那佛心说嗢陀南曰今此极坚缚坚固身所生我是三摩地成就愿求者虽已得解脱方便现此缚。旧经云。住于世尊毗卢遮那佛心而高声唱是言奇哉曰我是三摩耶坚牢缚身者诸愿求成就虽解脱示缚。释曰。此第二还源也。文为二。初正明还源。如文。后说偈叹文。亦为二。初二句正叹智身也。能令众生缚住善法。故云坚缚。复解有情烦恼坚缚。随所得名。故云坚缚。又此极牢缚身。坚固无破坏。故云坚缚。若缚众生但出分段。若虽出二死。次第纡回。不名为妙。今此秘密教。令诸有情等行三密直路。不历三祇劫。至菩提大城。故云妙也。如来拳萨埵。即是坚三摩地。此外无别身。故云我坚三昧耶。故分别位云从金刚拳三摩地智流出金刚拳光明。遍照十方世界。还来收一聚。成金刚拳菩萨身也。后二句。明为缚之由。五种大愿。不舍众生为成彼乐。虽已得脱。权现此缚。故云成诸意乐故等。于意乐有九品。解脱亦有二。谓修性二脱。思之可解。
    经。时彼一切如来拳大菩萨身从世尊心下依一切如来后月轮而住复请教令。别本云。尔时一切如来拳大菩萨从佛心出依诸如来背后月轮而住复请教示。旧经云。于时彼一切如来拳摩诃菩提萨埵身从佛心下已依诸如来背后月轮中住复请教示。释曰。此第三现请也。从佛心出住月轮等意。如前也。
    经。时世尊入一切如来三昧耶名金刚三摩地。别本云。尔时世尊入一切如来三摩地金刚三摩地已。旧经云。尔时如来入一切如来三摩地已。释曰。此第四念应也。若例余文。应云时世尊入一切如来印缚三昧耶。今文略之。直云入一切如来三摩耶。如来设教。皆不非量故。先入此三昧。言名金刚三摩地者。如前也。
    经。一切如来印三昧耶。别本云。现一切如来印缚三摩地。旧经云。一切如来印缚三摩耶。释曰。此第五现法也。此三昧中。具有一切诸法门等今且举主摄伴。故云一切如来印三昧耶。
    经。尽无余有情界令一切如来圣天现验一切悉地受一切安乐悦意故乃至得一切如来一切智智印主宰最胜悉地果故。别本云。尽众生界作一切如来大神力现验作事故一切安乐悦意受用故乃至获得一切如来智印为主最上悉地果故。旧经云。尽遍众生界一切如来大神力现验作事故一切悉地诸安乐悦意受用故乃至一切如来一切智智印为主最上悉地果故。释曰。是则第六显益也。文分为二。初明所利无限。尽无余有情界者是也。次令一切如来下。二明与悉地益也。于中先明与世间悉地。言圣天现验悉地者。即是施与金刚拳印。威灵感应三摩地智所生世间悉地。受一切安乐悦意。此三摩地。威猛尊重。济度有情。故云圣天。而与一切如来智印。常交感应。速获世出世间悉地。故云现验也。令诸有情身心安悦。故云受一切安乐悦意。次乃至得一切等者。即是明与出世悉地有多品类。故云乃至。明最上品。故云一切如来一切智乃至最胜悉地果也。了达一切故云一切智。此三摩地智。为诸智印本。故云智印主宰。所证悉地。无与等者。故云最胜也。
    经。则彼金刚缚授与一切如来金刚拳大菩萨摩诃萨双手则彼一切如来以金刚名号金刚拳金刚拳灌顶时彼金刚拳菩萨摩诃萨以彼金刚缚缚一切如来说此嗢陀南此是一切佛印缚大坚固速成诸印故不越三昧耶。别本云。以彼金刚缚授与一切如来拳摩诃菩提萨埵双手是时一切如来共以金刚拳名号而与灌顶时金刚拳大菩萨以其金刚缚缚一切如来已说此嗢陀南曰此诸佛所说极牢金刚缚若为一切印速疾得成就以此三摩地最尊无有上。旧经云。彼金刚缚为一切如来金刚拳摩诃菩提萨埵如上双手授之于时一切如来以金刚拳名而为之号复以金刚名授其灌顶尔时金刚拳菩萨摩诃萨以其金刚缚而缚一切如来已高声唱是言曰此是诸如来坚固金刚缚若为一切印速疾成就故三摩耶极难羯磨能超度。释曰。此是第四颂曰授彼金刚缚也。就文为二。初授与灌顶。如前也。从金刚拳灌顶时下。说令信偈。亦分为二。初为说偈。寄所受智印。以示其相也。缚者是缚住义也。缚住诸如来故。又解缚。缚解故云缚也。如来之言通于三世。思议可解。从说此嗢陀南下。正说偈也。文分为二。初二句明所受智印。是一切佛印缚坚固。而令生信。如文也。后二句是明智印功能。而令生信。诸佛印智无不依此。故云速成诸印。若不依者。诸印不成。印不成就。越三昧耶。若依此智时。一切皆成就故。云不越三昧耶。旧经云三摩耶极难羯磨能超度者。即此义也。极难者。谓越三昧耶罪。是极重罪。唯斯羯摩能得除遣。故云羯磨能越度也。
    经。一切如来供养广大仪轨业一切如来大精进坚固甲胄一切如来大方便一切如来一切印缚智拳如是一切如来大羯磨萨埵。释曰。此是第二总结。亦分为二。初结别名也。仪轨业。大甲胄。大方便。印缚智。如次是四大菩萨也。次如是一切等者。二结部类正明。此是一切如来大精进门四大菩萨故。云如是一切如来大羯摩萨埵。
    经。尔时不动如来。别旧两本并云尔时阿□如来。释曰。从此以下。第二明四波罗蜜。亦云。四方如来为印毗卢遮那如来四波罗蜜智门。就中为二。初明四波罗蜜。后明总结。就初亦大分为四。一明如来部中金刚波罗蜜一切如来金刚三摩地智。二明如来部中宝波罗蜜一切如来金刚宝灌顶三摩地智。三明如来部中法波罗蜜三摩地所生加持金刚三摩地智。四明一切如来三摩地羯磨波罗蜜一切如来作佛事业智。都名一切如来摩诃波罗蜜。出生义云。由四如来智出生四波罗蜜菩萨焉。盖为三际一切诸圣贤生成养育之母。于是手印成法界体性自受用身。则塔之正中毗卢遮那如来。四亲近菩萨。则彼四波罗蜜印焉。于中初明金刚波罗蜜彼一切如来金刚三摩地智者。心要云。阿□如来于内心证得金刚波罗蜜。入金刚三昧耶。加持一切三摩地智。自受用身故从五峰光明金刚菩提心三摩地智中。流出金刚光明。遍照十方世界。净一切众生大菩提心。还来收聚。为令印一切菩萨受用三昧耶智故。成金刚波罗蜜菩萨形。持金刚杵。于毗卢遮那如来前月轮而住。分别位云。毗卢遮那佛。于内心证得五峰金刚菩提心三摩地智。自受用故。从五峰金刚菩提心三摩地智。流出金刚光明。遍照十方世界。净一切众生大菩提心。还来收一聚。为令一切菩萨受用三摩地智故。成金刚波罗蜜形。住毗卢遮那如来前月轮。今释经文者。从此以下。此是明如来部中第一金刚波罗蜜一切如来金刚三摩地智。然上来经。于十六大菩萨。一一段中。以四句颂消释经文。其中科段名目同而分节名数。稍有阙减。从此以后。更复阙略。但有三句义。若得意者。不可俟也。大分为三。为颂曰。诸佛金刚印。秘密神变相。摄相而说叹。诸佛金刚印者。从尔时不动如来下至秘明末。于中四门不同。一拳身。二显体。三明行。四护念。尔时不动如来。此拳身兼体也。上来。毗卢遮那如来。以一切如来身以为其体。今于此中。不动如来。以毗卢遮那。以为其体。分别位中。改不动如来云毗卢遮那佛。于内心证得五峰金刚菩提心三摩地智者。是举本体显示。四佛以毗卢遮那为其体义。思之可知。
    经。成就世尊毗卢遮那一切如来智已印一切如来智故入金刚波罗蜜三昧耶所生金刚加持名金刚三摩地。别本云。为印毗卢遮那世尊入一切如来智印故入金刚波罗蜜三摩地金刚加持三摩地已。旧经云。为毗卢遮那世尊入一切如来智印故金刚波罗蜜三摩耶金刚加持金刚三摩地已。释曰。此第三明行也。文分为二。成就世尊一切如来智者。是初明不动如来成就。成就如来智。谓成就毗卢遮那遍法界大圆镜智已故也。印一切如来智故等者。二明佛入三昧耶。于中三。是初明入三昧耶之由。谓彼不动如来。反覆将为印。成毗卢遮那大圆镜智故也。入金刚波罗蜜三昧耶者。二正明佛入三昧耶。此智能断诸惑。犹如金刚所拟悉断故云金刚。又智坚固。不可破坏。故云金刚也。波罗蜜者。到彼岸义。然显教智。或度一死。或超二死。纡回不直。今此秘密智。正直舍方便。超度二死海。从秘密直道。得达寂光彼岸。故云波罗蜜也。三昧耶者。等持义。如前也。所生金刚加持等者。三明所生加持名也。如来智相展转。遍入一切尘界。显发无碍自在智用故云所生金刚也。从圆镜智现其智相。加持一切故云加持也。名金刚三摩地者。是正明加持名也。三摩地者。是等念义。谓以此大智入诸有情界。平等护念故。此三摩地所至之处。无能坏者。故云金刚。如前释也。两本经文。思之可见。
    经。一切如来金刚三昧耶名一切如来印从自心出萨怛□□曰啰。别本云。从其心出一切如来金刚三摩地名己身印此说陀罗尼曰萨埵跋折丽。旧经云。即从自心出现一切如来金刚三摩耶名一切如来印即说密语曰萨埵跋折罗。释曰。此第四护念也。文分为二。初明三昧耶从自心出。后正说秘明也。一切如来金刚三昧耶者。谓一切世界微尘等阿□如来大圆镜智遍入一切处等持自智。即入一切如来智。持此大智。犹如金刚。入有情界。平等摄受也。三摩地三昧耶。如前也。名一切如来印者。谓当部印。别本云己身印。其义亦同也。从佛金刚智心中出此秘明。故云从自心出。次萨怛□□曰罗者。是说秘明。此密语护念一切。住坚牢心也。
    经。从一切如来才出已出金刚光明从彼金刚光明门即彼婆伽梵持金刚。别本云。说陀罗尼时彼一切如来心出现金刚。别本云。说陀罗尼时彼一切如来心出现金刚光明于彼光明诸门即彼薄伽梵执金刚。旧经云。才出此语时于一切如来心出现金刚光明于彼金刚光明诸门即彼执金刚。释曰。从此以下至如来智。是第二颂秘密神变相也。于前诸门。分文或十二。或九十等。然至此段。略文极多。以下诸段亦尔。今随经文。即分为二。初依因。后显实。此即依因也。于中为二。初明如来心所现之相。故云从才出已出金刚光明。次明从所现相即婆伽梵持金刚示神变相。故云从彼金刚光明等。又出金刚光明者。即如来智也。持金刚者。即普贤心。又婆伽梵持金刚。此印佛智普贤心。此如来智及普贤心以为依因。现诸神变故。
    经。为一切世界微尘等如来身印一切如来智。别本云。为一切世界微尘等如来身而印一切如来智已。旧经云。一切世界微尘等以为如来身印一切。如来智已。释曰。此即显实印成也。阿□如来于内心证得金刚波罗蜜印。成毗卢遮那故。为现一切世界微尘等法界身轮。是故云为一切世界乃至印一切如来智也。
    经。复聚为一体等一切世界量生大金刚形。别本云。复同一体性满世界量为大金刚身。旧经云。同一密合周遍一切世界量以为大金刚身已。释曰。从此以下至偈末。是第三颂曰。摄相而说叹。若例前者。于此应云现受普教示。而今印成如来世尊。故无此说。即分为二。初摄相。后奇叹。此即摄相也。世界尘身。聚为一体。散而不散。合岂定合。非散非合。而散而合。尘身密合。生大金刚身。故云等一切世界量。所言形者。亦是身义。故别本等云金刚身。是义可知也。
    经。依世尊毗卢遮那佛前月轮而住说此嗢陀南奇哉一切佛萨埵金刚坚由坚无身故获得金刚身。别本云。依毗卢遮那前住于月轮说此嗢陀南曰如来所有萨埵金刚虽极坚固然非身相为坚牢故现金刚身。旧经云。于世尊毗卢遮那前依于月轮住而高声唱是言奇哉曰诸佛与萨埵金刚极坚牢若以坚牢故非身金刚身。释曰。此即奇叹。为二。初明住月轮。后正说偈奇叹。若准前者。住佛心说偈。今文住月轮说偈。月轮表菩提心。然佛心及菩提心。如水乳和合。是故今文住月轮。而说嗢陀南。或住佛心。为蒙印可。今印可世尊。故不云住心。就奇叹为二。初二句。正叹智身。是即一切如来大圆镜智萨埵金刚。本自不生。今亦不灭故云坚也。后二句明得身之由。夫法性身。非妄分别之所起作。非色而色。以非色故。法界俱无。以而色故。法界俱有。即有而无。故云由坚无身故。即无而有。故云获得金刚身。别本云虽极坚固者。是非身有身也。然非身相者。是有身非身也。为坚牢故现金刚身者。正显无身而有身也。
    经。尔时世尊宝生如来。别旧两本同云。尔时宝生如来。释曰。从此已下。第二明如来部中。第二宝波罗蜜一切如来金刚宝灌顶三摩地智也。心要云。宝生如来。于内心证得虚空宝大摩尼藏功德三摩地智。自受用故。从虚空宝大摩尼藏功德三摩地智。流出虚空宝光明。遍照十方世界。令一切众生功德圆满。还来收一聚。为令印一切菩萨受用三昧耶智故。成金刚宝波罗蜜菩萨形。持大摩尼宝。于毗卢遮那如来右边月轮而住也。分别位云。毗卢遮那佛于内心证得虚空宝大摩尼功德三摩地智。自受用故。从虚空宝大摩尼功德三摩地智。流出虚空宝光明。遍照十方世界。令一切众生功德圆满。还来收一聚。为令一切菩萨受用三摩地智故。成金刚宝波罗蜜形。住毗卢遮那如来右边月轮也。次随经文释。大分为三。为颂曰。佛金刚宝印。秘密神变相。摄相而说叹。佛金刚宝印者。从尔时下至秘明末。于中亦四。初举身。乃至四护念。此即初举身兼体也。
    经。印世尊毗卢遮那一切如来智故入宝波罗蜜三昧耶所生宝金刚加持名金刚三摩地。别本云。为印世尊毗卢遮那如来入一切智印故入宝波罗蜜三摩地所生宝加持金刚三摩地已。旧经云。以为世尊毗卢遮那如来入一切如来智印故宝波罗蜜三摩耶所生宝金刚加持三摩地已。释曰。此第三明行也。文分为二。印世尊等者。是初明入三昧耶之由。智者谓自受用智中平等性智。十方诸佛。无不具此智。故云一切如来智也。入宝波罗蜜三昧耶下至三摩地。是二明佛入三昧耶。于中初正明佛入三昧耶。言宝者。是一切如来大福德聚庄严诸佛利益有情者也。波罗蜜等。准前可知。所生宝加持等者。明所生加持名。释文准前。
    经。金刚三昧耶名自印从自心出啰怛那□曰离。别本云。从其心出金刚宝三摩地名己身印说陀罗尼曰啰怛那跋折哩。旧经云。即从心出现此金刚宝三昧耶身印即说密语曰阿罗怛那跋折□。释曰。此即第四护念也。金刚三昧耶名自印者。即自心所生秘明之名。从尊印得名。故云自印。此秘明力。能护诸有情。令住坚牢心。
    经。从一切如来心出宝光明从彼宝光明即彼婆伽梵持金刚。别本云。说陀罗尼时从一切如来心出现宝光明彼薄伽梵执金刚。旧经云。才说此语时从一切如来心中出现宝光明于彼宝光明即彼执金刚。释曰。从此以下至如来智。是第二颂曰秘密神变相也。文分为二。初依因。后显实。此即依因。于中为二。初明如来心所现之相。如文。次明从所现相。即婆伽梵持金刚。示神变相。此婆伽梵持金刚以为依因。分别如前。
    经。为一切世界微尘等如来身印一切如来智。别本云。为一切世界微尘等如来身而印一切如来智已。旧经云。一切世界微尘等以为如来身印一切如来诸智。释曰。此即二明显实。印成也。秘密神力。示现世界微尘佛身。印成如来智。毗卢遮那。即一切如来。言智者。即平等性智也。
    经。复聚为一体等一切世界量生大金刚宝形。别本云。复同一体性满世界量为大金刚身。旧经云。同一密合周遍一切世界量而为大金刚宝身。释曰。从此以下至偈末。是第三颂曰摄相而说叹。分文为二。初摄相。后说叹。此即摄相也。体内合散。常合掌散为众生故。适合今现此相耳。思之可知。
    经。依世尊毗卢遮那佛右月轮而住说此嗢陀南奇哉一切佛我名宝金刚于一切印众坚灌顶理趣。别本云。依毗卢遮那右边月轮说此嗢陀南曰我从佛所生名为宝金刚能于一切印坚牢灌顶门。旧经云。依于右边月轮中而高声唱是言奇哉曰诸佛金刚契我是宝金刚坚牢灌顶门说如来身印。释曰。此即二说叹。亦为二。初明住月轮。后正说偈奇叹也。言月轮者。是表菩提心。一切圣贤。无不住此。无始以来。福智圆满。在菩提心。故喻月轮。但诸有情为惑所覆。不能开显。今当教化令得显现故住此轮也。就正说叹为二。初二句。正叹智身。言一切佛者。先举能生以显所生。故别本云我从佛所生毗卢遮那名为一切佛也。我名宝金刚者。是正举名而叹智身。所言宝者。即如来智海自利利他福德宝聚也。后二句。显智身力用。于一切印众者。谓十方三世一切佛智印。智印不一。是故云众。坚灌顶理趣者。谓于彼诸如来智印。印为坚固。宝灌顶之所趣向。譬如火炎必赴于空。三世诸佛。无不赖此宝灌顶也。又如一切人必趣向门。其义亦然。一切如来所归之门故。两经云坚牢灌顶门也。旧经文中。诸佛金刚契者。谓诸佛所生宝金刚契也。说如来身印者。即坚牢灌顶门。以为如来身印也。
    经。尔时世尊观自在王如来。别旧两本并云尔时观自在王如来。释曰。从此以下。第三明如来部中。第三法波罗蜜三摩地所生加持金刚三摩地智也。心要云。观自在王如来。于内心证得大莲华智慧三摩地智。自受用故。从大莲华智慧三摩地智。流出莲华光明。遍照十方世界。净一切众生客尘烦恼。还来收一聚为令印一切菩萨受用三昧耶智故。成法波罗蜜菩萨形。持大莲华。于毗卢遮那如来后边月轮而住也。分别位云。毗卢遮那佛。于内心证得大莲华智慧三摩地智。自受用故。乃至云为令一切菩萨受用三摩地智故法波罗密形。住毗卢遮那如来后边月轮也。今随文释。大分为三为颂曰。佛金刚法印秘密神变相摄相而说叹。佛金刚法印者。从尔时世尊观自在王下至秘明末。于中亦四门。一举身。乃至四护念。尔时世尊等者。此即举身。亦兼头体。如前释也。
    经。印世尊毗卢遮那一切如来智故入法彼波罗蜜三昧耶所生法金刚加持名金刚三摩地。别本云。为印世尊毗卢遮那入一切如来智印故入法波罗蜜三摩地所生金刚加持三摩地已。旧经云。以为世尊毗卢遮那佛契一切如来智故入法波罗蜜三摩耶所生金刚加持三摩地已。释曰。此第三明行也。文分为二。印世尊乃至一切智故者。是初明入三昧耶之由。言一切智者。即妙观察智。以能了知一切法故。为一切智。又一切如来智故。名为一切智也。入法波罗蜜等下至三摩地。是二明佛入三昧耶。言法波罗蜜者。应彼筏喻机。随现胜净法。故云法也。所生金刚加持等者。明所生加持名。释文准前。
    经。法三昧耶名自印从自心出达磨缚曰罗。别本云。从其心出法三摩地名己身印说陀罗尼曰达磨跋折□。旧经云。即从自心出现此法三摩耶身契即说密语曰达磨跋折罗。释曰。此即第四护念也。文分为二。初明三昧耶从自心出也。随诸众生机。能现清净法。以此智印令诸有情住坚牢心。故云法三昧耶。随本部得名。故云自印。次达磨□曰罗者。二正说秘明也。此秘明能加持三业。令如金刚。又护念有情。令获如此是故云也。旧经云。从自身出现者。离身无心故。离身显心。又色心不二故。标色名心。思之应知。
    经。从一切如来心才出已出莲华光明从彼莲华光明即彼婆伽梵持金刚。别本云。说此陀罗尼时从一切如来心出于莲华光明即彼薄伽梵执金刚。旧经云。才出此语时从一切如来心出现莲华光明于彼莲花光明即彼薄伽梵执金刚。释曰。从此以下至如来智。是第二颂曰我秘密神变相也。文分为二。初依因。后显实。此即依因也。于中先明佛心所现之相。如文从彼莲华下。二正明依因。如前可知。
    经。为一切世界微尘等如来身印一切如来智。别本云。为一切世界微尘等如来身现一切如来智印已。旧经云。以为一切世界微尘数如来身一切如来智契已。释曰。二显实印成。若非尘等如来身。何得印成广眼智。智者谓本不生妙观察智也。两经之文。准前庆知。
    经。复聚为一体等一切世界量生大金刚莲华形。别本云。复同一体性满世界量为大金刚莲华身。旧经云。同一密合一切世界周遍量以为金刚莲华身已。释曰。从此以下至偈末。是第三颂曰摄相而说叹。文分为二。初摄相。后说叹。此即摄相也。法界聚散。后元法尔。为愍有情示始现耳。
    经。依世尊毗卢遮那佛后月轮而住说此嗢陀南奇哉一切佛法金刚我净由自性清净令贪染无垢。别本云。依于毗卢遮那背后月轮说此嗢陀南曰我是佛所有清净法金刚所以示贪染令彼得清净。旧经云。依于毗卢遮那佛背后月轮中住而高声唱是言奇哉曰一切佛谓我清净法金刚若以性清净虽染而清净。释曰。此即说叹为二。初明住月轮。如文。后正说偈奇叹。为二。初二句。正叹智身。谓此法金刚是一切佛所有法金刚故。云奇哉一切佛法金刚也。言我净者。正举名明叹。谓我是净法金刚也。后二句。明得名之由也。一切诸法。本性清净。不由能除始得净名。故云由自性清净令贪染无垢也。无行经云。若人离贪欲。而更求菩提。譬如天与地。贪欲即菩提。维摩经云。淫怒痴性即是解脱者。即是此义。两经之义。寻文可知也。
    经。尔时世尊不空成就如来。别旧两本同云尔时不空成就如来。释曰。从此以下。第四明如来部中。第四一切如来三摩地羯磨波罗蜜一切如来作佛事业智也。心要云。不空成就如来。于内心证得羯磨金刚大精进三摩地智。自受用故。从羯磨金刚大精进三摩地智。流出羯磨光明。遍照十方世界。令一切众生除一切懈怠。成大精进。还来收一聚。为令印一切菩萨自受用三昧耶智故。成羯磨波罗蜜菩萨形。持羯磨金刚。于毗卢遮那如来左边月轮而住也。分别位文意亦同也。今释经文。大分有三。为颂曰。诸佛一切印。秘密神变相。摄相而说叹。诸佛一切印者。从尔时世尊不空下至秘明末。于中亦四门不同一举身。乃至四护念。此即初举身。兼显体也。
    经。印毗卢遮那一切如来智故入一切波罗蜜三昧耶所生金刚加持名金刚三摩地。别本云。为印世尊毗卢遮那入一切如来智故入一切波罗蜜三摩地所生金刚加持三摩地已。旧经云。为世尊毗卢遮那一切如来遍智契故入一切波罗蜜三摩耶所生金刚加持三摩地已。释曰。此第三明行也。文分为二。印毗卢乃至如来智故者。是初明入三昧耶之由。智者即成所作智也。毗卢遮那。即一切如来。是诸佛体故。又此毗卢遮那羯磨三昧耶。是一切如来所受用智故。云一切如来。旧经名遍智契者。是满佛世界。多业金刚故也。入一切乃至三摩地者。二明佛入三昧耶。言一切波罗蜜者。满诸佛世界。起作多事业。故云一切。旧经云遍智契者。即是此义也。毕竟得到如来内证。故云波罗蜜也。所生金刚加持等者。明所生加持名也。
    经。一切三昧耶名自印从自心出羯磨□曰哩。别本云。从其心出一切三摩地名己身印说陀罗尼曰羯磨跋折哩。旧经云。此一切三摩耶自己契从自心而出即说密语曰羯磨跋折哩。释曰。此第四护念也。文分为二。初明三昧耶从自心出也。是一切如来作佛事业智故。云一切三昧耶。名自印等者。准前可知。次羯磨□曰哩者。二正说秘明也。
    经。从一切如来心才出已出一切羯磨光明从彼一切如来羯磨光明即彼婆伽梵持金刚。别本云。说此陀罗尼时从一切如来心现一切羯磨光明于羯磨光明即彼伽婆梵执金刚。旧经云。才出此语时从一切如来心出一切羯磨光明于其一切如来光明即彼薄伽梵执金刚。释曰。从此以下至如来智。是第二颂曰秘密神变相。文分为二。初依因。从显实。此即依因也。于中光明。佛心所现之相。后正明依因。依因。如前。
    经。为一切世界微尘等如来身遍印一切如来智。别本云。为一切世界微尘等如来身遍印一切如来智己。旧经云。以为一切世界微尘等如来身遍契一切如来智已。释曰。此即显实印成也。于一佛身。示现无量不空成就。故世界尘数以为其量。若干如来。俱同印成毗卢遮那成所作智。故云遍印一切如来印也。
    经。复聚为一体等一切世界量面向一切处生大羯磨金刚形。别本云。复同一体性满一切世界量面向四方为羯磨金刚身。旧经云。复同一密合遍满一切世界量面向四方以为羯磨金刚身已。释曰。从此以下至偈末。是第三颂曰摄相而说叹。文分为二。初摄相。后奇叹。此即摄相也。非但奉事一佛。亦遍满一切世界。奉事诸佛故。云面向一切处等。别本旧经。并云面向四方。亦同此意也。
    经。依世尊毗卢遮那佛左月轮而住说此嗢陀南奇哉一切佛我多业金刚由一成一切佛界善作业。别本云。依毗卢遮那左边月轮说此嗢陀南曰我为多种羯磨金刚若独惟一满佛世界能善羯磨无比事业。旧经云。依于世尊毗卢遮那左边月轮中住而高声唱是言一切如来智我多种羯磨金刚若唯一尽遍佛世界能事业羯磨。释曰。此即说叹。为二。初明住月轮。如文。后正说偈奇叹。为二。初二句。奇叹智身。言一切佛者。即毗卢遮那佛也。言我多业金刚者。谓即彼佛大智海中成所作智。称以为我多业金刚。奉事诸佛。利益有情。故云多业。后二句。明智身由从于一智起无量用。满佛世界。奉事诸佛。利乐群品。故云由一成一切等。终日奉事。终日不奉时。恒时利乐。恒时不利乐。别本云能善羯磨无比事业也。
    经。一切如来智三昧耶大灌顶宝金刚法性一切供养如是一切如来大波罗蜜。释曰。此即第二总结。为二。初结别名。初一切如来智。次三昧耶大灌顶。次金刚法性。后一切供养。如次以为四波罗蜜也。如是等者。次结部类也。却指向前。谓如前诸菩萨。皆是毗卢遮那如来四波罗蜜。又一切诸佛。皆具此四。故云一切如来大波罗蜜也。
    经。尔时世尊毗卢遮那佛。别旧两经同云。尔时毗卢遮那世尊。释曰。从此以下。第三明内外四供养。大分为二。初明毗卢遮那如来化出金刚天女外供养四方如来门。二明四方如来各化一金刚女。供养毗卢遮那世尊门。就初供养门。亦分为二。初明外供养四方如来。后总结也。就初亦分为四。初一如来喜爱密供养菩萨三摩地一切如来安乐悦意智。二一切如来宝鬘灌顶供养一切如来觉分智。三一切如来歌咏供养菩萨三摩地一切如来偈颂三摩地智。四一切如来供养一切如来无上供养羯磨智。都是一切如来密供养法也。今且初明一切如来喜受密供养菩萨三摩地智者。心要云。坚固之体。由若虚空无能阻坏。为烟尘云雾能翳空界。日月之光独有障碍。一切众生。本来自性清净。为客尘烦恼。能所二相。缠染其心。不得自在。今二相所有。本体自空。了诸法不生。空有无碍。于是毗卢遮那佛。即住菩提心观。彻照圆明。流出适悦庄严种种供养。此乃金刚喜戏菩萨大菩提心之妙用也。于不动如来曼荼罗左边月轮而住也。分别位云。毗卢遮那佛。于内心证得金刚嬉戏法乐标帜三摩地智。自受用故。从金刚嬉戏法乐标帜三摩地智。流出金刚嬉戏标帜光明遍照十方世界。供养一切如来。及破凡夫贪染世乐。获得嬉戏法圆满安乐。还来收一切聚。为令一切菩萨受用三摩地智故。成金刚嬉戏天女形菩萨。住毗卢遮那如来东南隅月轮也。今释经文者。大分有三。为颂曰。诸佛天女心秘密神变相摄相而说叹。诸佛天女心者。从尔时世尊下至秘明末。于中四门不同。一举报。二显体。三明行。四护念。尔时世尊毗卢遮那佛者。此初举报。兼显体也。
    经。复入一切如来适悦供养三昧耶所生名金刚三摩地。别本云。复入一切如来爱乐供养三摩地所生金刚三摩地已。旧经但改一句云受乐供养三摩耶。余文同前。释曰。此第三明行也。初明佛入三摩耶。毗卢遮那如来。先入十六大三摩地。今复重入一切如来嬉爱密供养菩萨三摩地。故云复入。后段复入。准此可知。适悦供养三昧耶者。若了供养秘密极理。能遮有无。能照有无。即边而中。即中而边。自在地碍不乐在其中。非诸下地菩萨等之所能知。故云适悦也。标帜外现奉事诸佛。故云供养也。遍满法界。供养诸佛。利有情界。持本智印。入一切如来智。故云三昧耶。所生名等者。是明所生加持名。此三摩地遍入尘界。一一复入一切开发智用。自在无碍。故云所生也。流出金刚嬉戏。供养诸佛。及护众生。故云三摩地。自性坚固。亦令他坚牢。故云金刚。
    经。一切如来族大天女从自心出□曰罗逻西。别本云。从其心出一切如来眷属摩诃经云。此一切如来眷属摩诃持明天女从自心而现即说密语曰跋折罗逻细绁。释曰。此即第四护念也。文分为二。初明天女从自心出。此大天女。是毗卢遮那之所化出故。云一切如来族也。女是寂静义。以表即照而寂。不同凡庶故云大也。□曰罗逻西者。次明说秘明也。遍照十方。供养诸佛。加护有情。破灭贪染。圆满安乐。是秘明之力也。
    经。从一切如来心才出已出金刚印从彼金刚印门则彼婆伽梵持金刚。别本云。说此陀罗尼时从一切如来心出现金刚印于金刚印峰即彼薄伽梵执金刚。旧经云。才出此语时从一切如来心出现金刚印于其金刚印峰彼薄伽梵执金刚。释曰。从此以下至如来身。是第二颂曰秘密神变相也。文分为二。初依因。后显实。此即依因也。于中先明佛心所现之相。后正明依因。如前也。
    经。为一切世界微尘等如来身。别本云。为一切世界微尘等如来身已。旧经云。以为一切如来微尘等如来身已。释曰。即显实也。由实智妙相无有边际。法界身轮等世界尘。岂只如来尔。众生亦复然。若如是观佛。是名为正观也。
    经。复聚为一体为金刚嬉戏大天女如金刚萨埵一切身性种种形色威仪一切庄严具摄一切如来族金刚萨埵女。别本云。复同一体性为金刚嬉摩诃陀罗尼天女其身色相如金刚萨埵殊妙形貌相好威仪以一切严具而为庄饰一切如来部所摄是为金刚萨埵女。旧经云。同一密合为金刚嬉摩诃持明天女遍身似金刚萨埵出现妙色相形貌威仪一切严具而为庄饰一切如来部所摄是为金刚萨埵女既成就已。释曰。从此以下至偈末。是第三颂曰摄相而说叹。文分为二。初摄相。后说叹。此即摄相也。文亦为二。初明摄身。谓因如来神力及以法界力。聚无量身。以为一身。次如金刚下至萨埵女者。次明摄族。谓一切身相如金刚萨埵摄一切如来族女也。身性者。谓所得身性分也。形色者。即三十二相八十种好等也。威仪者。是威仪进止也。一切庄严具者。所余一切万德庄严也。此等严具。摄一切如来族女也。
    经。依世尊不动如来曼荼罗左边月轮而住说此嗢陀南奇无比我有诸佛中供养由贪染供养能转诸供养。别本云。即依阿□鞞世尊左边月轮说此嗢陀南曰我于诸供养无比中为最所欲供养者随事皆能成。旧经曰。即依阿□鞞世尊左边月轮中住而高声唱是言奇哉曰我无比供养余无有能者若以爱供养能成诸供养。释曰。依世尊乃至偈末。此即说叹。为二。初明住月轮。如文。后正说偈奇叹。为二。初二句。叹智身也。言奇无比者。自叹为无比。供养诸佛无边类故也。我有等者。谓我有供诸佛中无比供养。后二句。明无比之由也。皆无贪染之大贪染。能成诸供养。若了达贪染本性者。遍于法界起大贪染不碍贪欲。随意能成法界供养。故云由贪染供养能转诸供养。又心中乐欲。供养诸佛。三摩地力。随意皆能成诸供养。故云由贪染供养等。
    经。尔时世尊毗卢遮那。别本云。尔时世尊毗卢那遮。旧经云。尔时世尊。释曰。从此以下。是第二毗卢遮那佛化出金刚天女。外供养四方如来门中。第二一切如来宝鬘灌顶供养一切如来觉分智也。心要云。由具嬉戏供养。毗卢遮那佛。于内心流出金刚宝鬘。严饰其体。即集众宝。用为庄严。宝聚光明。福德圆满。五种施愿。而能满之。于南方宝生如来曼荼罗左边月轮而住也。分别位云。毗卢遮那佛。于内心证得金刚华鬘菩提分法三摩地智。自受用故。从金刚华鬘菩提分法三摩地智。流出金刚华鬘光明遍照十方世界。供养一切如来。除诸众生丑陋之形。获得三十二相八十种随形好身。还来收一聚。为令一切菩萨受用三摩智故。成金刚华鬘天女形菩萨。住毗卢遮那佛西南隅月轮也。今释经文者。文分有三。为颂曰。诸佛天女心。秘密神变相。摄相而说叹。诸佛天女心者。从尔时世尊下至秘明末。于中亦四门不同。一举报。乃至四护念尔时世尊等者。此即初举报。兼显体也。
    经。复入一切如来宝鬘灌顶三昧耶所生名金刚三摩地。别本云。复入一切如来宝鬘灌顶三摩地出生金刚三摩地已。旧经但改云灌顶三摩耶。余句同前。释曰。此即第三明行也。初明佛入三昧耶。言宝鬘者。即一切如来大福德聚。在如来智海中。名为宝鬘。用严饰如来。并利益有情。故云灌顶。三昧耶者如前也。入此福聚三昧耶故。云入一切如来宝鬘等。次所生等者。明所生加持名。从三昧耶发无缘慈。普护一切。圆满意愿。于大菩提令得坚牢。故云金刚三摩耶地也。
    经。一切如来族大天女从自心出缚曰罗摩犁。别本云。从其心出一切如来部摩诃陀罗尼天女说陀罗尼曰跋折罗摩??。旧经云。此一切如来摩诃持明天女从自心而出即说蜜语跋折罗摩??。释曰。此即第四护念也。文分为二。初明天女从自心出言。如来族者。是如来部种族故。后文亦然。别本称摩诃陀罗尼天女者。或云。此天女持秘明。故云陀罗尼天女。若尔者。初后天女。亦持秘明。应称陀罗尼天女。今谓。此尊智印似持明相。故云陀罗尼天女。为简择世天女等故云摩诃。摩诃者。即大多胜义也。从自心出如前释。次□曰罗摩犁者。二正说密语。此秘明。能加护一切。令证金刚华鬘菩提分法。等同世尊。是即密语力也。
    经。从一切如来心才出已出大宝印从彼大宝印则彼婆迦梵持金刚。别本云。说此陀罗尼时从一切如来心出现摩诃宝印从彼宝印即彼薄伽梵执金刚。旧经云。才出此语时从一切如来心出现摩诃宝契从彼宝契即彼薄伽梵执金刚。释曰。从此以下至如来身。是第二颂云秘密神变相。文分为二。初依因。后显实。此即依因也。初为欲明依因。先示如来心所现之相。次从彼大宝等者。正明依因。具如前相也。
    经。为一切世界微尘等如来身。别本云。为一切世界微尘等如来身。旧经云。以为一切世界微尘等如来身已。释曰。此即显实也。现实智相。非是徒然。必令有情亦同得此密印智也。
    经。复聚为一体为金刚鬘大天女。别本云。复同一体性为金刚鬘摩诃天女。旧经云。同一密合复为金刚鬘摩诃天女已。释曰。从此以下至偈末。是第三颂云摄相而说叹。文分为二。初摄相。后说叹。此即摄相。如前也。  
    经。依世尊宝生如来曼荼罗左边月轮而住说此嗢陀南奇哉我无比称为宝供养于三界王胜教敕受供养。别本云。依宝生如来左边月轮说此嗢陀南曰我为宝供养无比中为最能供养法王广利于群生。旧经云。依于世尊宝生左边月轮中住而高声唱是言奇哉曰我是无宝名宝供养若于三界为胜谛王即以供养而为教令。释曰。此即说叹。为二。初明住月轮也。所以一切佛菩萨等先住此轮者。为表利生必先住于菩提心也。说此嗢陀南下。正说偈奇叹。为二。初二句奇叹智身。诸供养中。无有等轮故。云我无比菩提分法。严饰一切故。云称为宝供养也。后二句。明智身功力。称如来为三界王。胜王于三界。胜一切故。教诸如来。令受供养。故云教敕受供养。又三界王胜者。谓此宝供养。于三界最胜故云王胜。后句如前然。旧经云我是无宝者。意谓。此宝供养。是住本不生际。无有性宝。无性宝故。一切供养。无不圆备。譬如虚空无性宝故。为一切依。故云我是无宝名实供养也。
    经。尔时世尊毗卢遮那。别本亦同云尔时世尊毗卢遮那。旧经云。尔时世尊。释曰。从此以下。是第三明外供养四方如来门中。第三一切如来歌咏供养菩萨三摩地一切如来偈颂三摩地智也。心要云。宝鬘供养已。即毗卢遮那佛。于内心流出大悲方便。住三摩地心。发歌赞讽咏。而兴供养。已。猎得六十四种梵音。住说法无碍。其音清雅。令众乐闻箫琴箜篌。而能供养。此即音声为佛事也。法利言说。本体自空。真如凝然。法界清净。此乃金刚歌菩萨供养语智也。于观自在王如来曼荼罗左边月轮而住也。分别位云。毗卢遮那。于内心证得金刚歌咏净妙法音三摩地智。自受用故。从金刚歌咏净妙法音三摩地智。流出金刚歌光明。遍照十方世界。供养一切如来。能令众生破除语业戏论。获得六十四种梵音具足。还来收一聚。为令一切菩萨受用三摩地智故。成金刚歌咏天女形菩萨。住毗卢遮那如来西北隅月轮也。次释经文者。大分有三。为颂曰。诸佛天女心。秘密神变相。摄相而说叹。诸佛天女心者。从尔时世尊下至秘明末。于中亦四。一举报。乃至四护念。尔时世尊毗卢遮那者。此即初举报。兼显体。如文也。
    经。复入一切如来歌咏供养三昧耶所生名金刚三摩地。别本云。复入一切如来歌咏三摩地所生金刚三摩地已。旧经云。复入一切如来歌咏三摩地所生金刚三摩地已。释曰。此即第三明行也。复入一切等者。是明佛入三昧耶。如来智海中。而有无量歌赞讽咏。以此供养一切诸佛故。云一切如来歌咏供养三昧耶。佛游此三昧耶故云入也。若入此定。不离世间语业戏论。早得游入毗卢遮那微密境界。所生等者。明所生加持名。能持自智。入生死海。拔济众生。令得坚牢。无能坏者。故云金刚三摩地。
    经。一切如来族大天女从自心出□曰啰霓啼。别本云。从其心出一切如来部摩诃天女说陀啰尼曰拔折罗只帝。旧经云。从自心出现一切如来部摩诃天女即说密语拔折罗倪坭。释曰。此即第四护念也。文分为二。初明如来族天女从自心出。如来族等。具如前释。次□曰罗霓帝者。二正说秘明。此密语力。普供养一切如来。加护诸有情。获得妙音金刚语智。是即妙用也。
    经。从一切如来心才出已出一切如来法印。从彼一切如来法印则彼婆伽梵持金刚。别本云。说此陀罗尼时从一切如来心出一切如来法印于其法印即彼薄伽梵执金刚。旧经云。才出此语时从一切如来心出现一切如来法契从其法契即彼薄伽梵执金刚。释曰。从此以下至如来身。是第二颂秘密神变相。文分为二。初依因。后显实。此即依因也。初明佛心所现之相。从彼一切如来等者。即依因。如前也。
    经。为一切世界微尘等如来身。别本文亦同前。旧经但云以为一切。余文亦同。释曰。此即显实。亦如前也。
    经。复聚为一体为金刚歌咏大天女。别本云。复同一体性为金刚歌咏摩诃天女。旧经云。同一密合复为金刚歌咏摩诃天女。释曰。从此以下至偈末。是第三颂曰摄相而说叹。文分为二。初摄相。后说叹。此即摄相。如文也。
    经。依世尊观自在王如来左边月轮而住说此嗢陀南奇哉成歌咏我供诸见者由此供喜故诸法如响应。别本云。依观自在王如来左边月轮说此嗢陀南曰我是歌咏者一切见所生如彼空中响供养皆令喜。旧经云。依于观自在王佛左边圆满月轮中而住高声唱是言奇哉曰我是诸供养以为歌咏者虽能令欢喜假设如空响。释曰。此即说叹。为二。初明住月轮。如文。后正说偈奇叹。为二。初二句。叹智身也。为供诸佛。亦令众生除语戏论。能成歌咏。故云成歌咏。故别本云。我是歌咏者也。诸见者。即是如来明见诸法故。法华中。佛言。我是一切智者。一切见者。供养此见者故。云我供诸见者。然别本明我是佛所生。今经明反供能生佛。互相显耳。后二句。明供喜性空。由是三摩地秘密供养。令生喜故。其性如响。故云由此供等。又言供者。是供养不思议理。此理滋味令圣欢喜。寄能显所。故云供喜。由此不思议故。诸供养法。本性不可得。故云由此供喜故诸法如响应。
    经。尔时世尊毗卢遮那。别本旧经文亦同前。释曰。从此以下。第四明外供养四方如来门中。第四一切如来供养一切如来无上供养羯磨智也。心要云。虽具歌赞。而未获神通即毗卢遮那佛。于内心中。流出如来事业及众生事业。作善巧智。及自受用智。种种供养。结金刚舞印。广大仪轨。现大神通。妙舞庄严。以为佛事。微尘佛刹。供养恒沙。于三昧门。出入无碍。此乃金刚舞菩萨妙用也。依不空成就如来曼荼罗左边月轮而住也。分别位云。毗卢遮那佛。于内心。证得金刚法舞神通游戏三摩地智。自受用故。从金刚法舞神通游戏三摩地智。流出金刚舞光明。遍照十方世界。供养一切如来。及破一切众生无明获得六通自在游戏。还来收一聚。为令一切菩萨受用三摩地智故。成金刚法舞天女形菩萨。住毗卢遮那佛东北隅月轮也。今释经文者。大分有三。为颂曰。诸佛天女心。秘密神变相。摄相而说叹。诸佛天女心者。从尔时世尊下至秘明末。于中四门不同。一举报。乃至四护念。尔时世尊者。此即举报。兼显体。如前。
    经。复入一切如来舞供养所生名金刚三摩地。别本云。复入一切如来舞供养三摩地所生金刚三摩地已。旧经云。复入一切如来作舞供养三摩耶所生。释曰。此即第三明行也。先明佛入舞三摩耶。一切如来神通游戏供养诸佛。利益众生。自在智印。是名为舞。法华云于菩萨法。游戏神通。净佛国土。成就众生者。即此义也。以此智身遍一切处。入如来智。是为三昧耶也。所生名等者。明所生加持名。准前应知。
    经。一切如来族大天女从自心出□曰啰你哩帝曳别本云。从其心出一切如来大天女说陀罗尼曰跋折啰涅哩帝曳。旧经云。一切如来部大天女从自心而出现即说密语跋折罗涅哩帝曳。释曰。此即第四护念也。文分为二。初明如来族天女从自心出。次□曰啰你哩帝曳者。二明正说秘明。从如来事业智海。流出此秘明。遍照十方。供养一切如来。灭众生无明闇。获得神通自在。是即其用也。
    经。从一切如来心才出已出一切如来舞广大仪从彼出一切如来舞供养仪则彼婆伽梵持金刚。别本云。说此陀罗尼时从一切如来心出种种广大义式舞供养于舞供养仪式即彼薄伽梵执金刚。旧经云。才出此语时从一切如来心为一切如来作务种种广大仪式供养出已从彼一切如来舞供养广大仪式即彼薄伽梵执金刚。释曰。从此以下至如来身。是第二颂曰秘密神变相。文分为二。初依因。后显实。此即依因也。先明佛心所现之相。从彼出一切等者。正明依因。准前应知。  
    经。为一切世界微尘等如来身。别本亦同前文。旧经云。以为一切世界微尘等如来身已。释曰。此即显实也。尘数如来。皆是实智妙相。智相无量故。举尘数以譬其量。准前应知。
    经。复聚为一体为金刚舞大天女。别本云。复同一体性为金刚舞大天女。旧经此文阙略。释曰。从此以下至偈末。是第三颂曰摄相而说叹。文分为二。初摄相后说叹。此即摄相。如文也。
    经。依世尊不空成就如来左边满月轮而住说此嗢陀南奇哉广供养作诸供养故由金刚舞仪安立佛供养。别本云。依不空成就王如来左边月轮说此嗢陀南曰我为舞供养从大利益生以金刚舞仪能成佛供养。旧经云。依于世尊不空成就如来左边满月轮中而住高声唱是言奇哉曰广大一供一切供能作利益遍世间若以金刚舞仪式而能成就佛供养。释曰。此即说叹。为二。初明住月轮。如文也。后说偈奇叹。为二。初二句。即叹智身也。以一尘供献诸佛时。尚遍法界奉献诸佛。况一切供献一切佛。岂得数知。故云奇哉广供养等。故旧经云广大一供一切供。能作利益遍世间。别本云从大利益生者。广大供养事。名为大利益。谓此舞供养。为作诸广大供养事故生。故云从大利益生。意亦不硕异。次二句。明广供之由也。言舞仪者。舞即表显如来游戏神通。净佛国土。成就众生也。仪是仪式起如来事业。及众生事业。作善巧智及自受用智等。是为仪式。由此仪式。建立无边广大供养。故云由金刚舞仪安立佛供养。
    经。一切如来无上安乐悦意三昧耶一切如来鬘一切如来讽咏一切如来无上作供养业如是一切如来秘密供养。释曰。第二总结。亦分为二。初结别名。有四个句。以一切为句头。如次即是外四供养大菩萨也。从如是一切下。二结部类。此等菩萨。皆是毗卢遮那之所化出。理内供养故。云如是一切如来秘密供养。然别本中题此四供养。云毗卢遮那外供养四方如来。心要中。明此四供养竟云。已上四菩萨内供养者。毗卢遮那之所化出。故名为内供。由供养外四佛故。亦名为外供。二文各据一义。

金刚顶大教王经疏卷第六
金刚顶大教王经疏卷第七

　          大勇金刚撰
  　    
  
    经。尔时世尊不动如来。别本云。尔时阿□鞞如来。旧经云。尔时阿□鞞世尊。释曰。从此以下。是第二。四方如来各化一金刚女。供养毗卢遮那世尊门。于中为二。初明四方如来各化一金刚女。供养毗卢遮那世尊。后明总结。就初亦分为四。初一切如来香供养能令滋洁菩萨三摩地所生金刚摄智。二一切如来金刚花供养菩萨三摩地一切如来宝庄严具供养三摩地智。三一切如来灯光明供养庄严菩萨三摩地一切如来光明遍法界智。四一切如来涂香供养三摩地菩萨三摩地是一切如来戒三摩地惠解脱解脱知见香智。都名奉受一切如来教令天女。今初明一切如来香供养能令滋洁菩萨三摩地所生金刚摄智者。心要云。阿□如来。于内心中。流出梵香菩萨。供养毗卢遮那如来。其香云海遍周法界。见闻觉知者。能生适悦。能遍入诸佛体中。悦乐欢喜。此乃金刚焚香菩萨作大佛事供养也。分别位云。毗卢遮那佛。于内心。证得金刚焚香云海三摩地智。自受用故。从金刚云海三摩地智流出金刚梵香光明。遍照十方世界。供一切如来及破一切众生臭秽烦恼。获得适悦无碍香。还来收一聚。为令一切菩萨受用三摩地智故。成金刚焚香侍女菩萨形。住东南角金刚宝楼阁。次释经文者。亦分为三。为颂曰。诸佛婢使心。秘密神变相。摄相而说叹。诸佛婢使心者。从尔时世尊不动下至秘明末。于中四门不同。一举身。二显体。三明行。四护念。尔时世尊不动如来者。此即举身。兼显体。此不动如来。以毗卢遮那为其体。故兼显体义。后三如来亦复然也。前毗卢遮那。以四佛为体。今四方如来。以毗卢遮那而为其体也。
    经。奉答毗卢遮那如来供养故入一切如来能悦怿三昧耶所生名金刚三摩地。别本云。复为随别供养毗卢遮那如来故入一切如来能为滋洁三摩地所生金刚三摩地已。旧经云。复为供养毗卢遮那如来随外供养故入一切如来能为滋茂三摩耶所生金刚。释曰。此即第三明行也。文分为二。初明入三摩耶之由。前毗卢遮那如来化出金刚天女。外供养四方如来。四佛不可不答恩顾。是故彼四佛各化一金刚女。供养毗卢遮那世尊。此义相似天台释应供云供应应供之义。前四供养是似供应义。今四供养即似应供养义。今此一段。是东方不动奉答之文。故云奉答毗卢遮那等。次入一切如来等者。次正明佛入三昧耶。言一切如来者。通于能所。大圆镜智薰修真如。遍周法界。令诸众生见闻觉知。能破一切臭秽烦恼。生适悦无碍。遍入诸佛悦乐欢喜。故云能悦怿。若诸佛悦怿。如见子乐父亦悦乐。故法华云时长者见诸子等。安稳得出。皆于四衢道中露地而坐。无复障碍。其心泰然。欢喜踊跃者。即其义也。言三昧耶者。具如前释。然兴唐和尚释云。三昧耶是平等义。是本誓义。是除诸障义。是惊觉义。言平等者。谓如来现证此三昧时。见一切众生种种身语意。悉皆与如来等。禅定智慧与实相身。亦毕竟等。是故出诚谛言以告众生。若我所言必定不虚者。令一切众生发此诚谛言时。亦蒙三密加持。无尽庄严与如来等。以是因缘故。能作金刚事事。故名三昧耶也。言本誓者。如来见证此三昧时。见一切众生。悉有成佛义故。即时五大誓愿。我今要从普门以无量方便令一切众生皆至无上菩提。剂众生界未尽以来。我之事业。终不休息。若有众生。随我本誓发此诚实言。亦令彼所为事业皆悉成金刚性。故名三昧耶也。言除障者。如来见一切众生悉有如来法身。但由一念无明故。常在目前而不觉知。是故发诚实言。我今要当设种种方便。普为一切众生决除眼膜。若我誓愿必当成就者。令诸众生随我方便。说此诚实言时。乃至于一生中获无垢眼。障盖都尽。故名三昧耶也。言惊觉义者。如来以一切众生皆在无明睡故。于如是功德。不自觉知故。以诚言感动。令得醒悟。亦以此惊觉诸菩萨等。令起深禅定窟。觉师子频申。若有真言行人。说此三昧耶者。我等诸佛。亦当忆持本誓。不得违越。犹如国王自制法已。还自敬顺行之。故名三昧耶也。所生名等者。明所生加持名。释文准前可解。别本云复为随别者。别谓各别。前一门。明毗卢遮那一佛化出四金刚天女。外供养四方如来。今此门。明四方如来各化一金刚女。供养毗卢遮那世尊。是故云复为随别供养毗卢遮那。又下三段。皆云为外供养毗卢遮那者。外谓内外外。前一门。明内一佛供养外四佛。今此门。明外四佛供养内一佛。故云为外供养等。初一段。明各别之义。后三段。明内外之义。互为相显。推之可知。
    经。一切如来婢使从自心出缚曰罗杜闭。别本云。从其心出一切如来主香彩女说陀罗尼曰跋折罗度鞞。旧经云。名一切如来主香彩女从自心出即说密语跋折罗度鞞。释曰。此第四明护念也。文分为二。初明三昧耶从自心出。言婢使者。不是实婢。是如来智用。奉事如来。犹如婢使奉侍大家。故名婢使。从佛智心出。故云从自心出。次缚曰罗杜闭者。二正说秘明。焚香是秘明义也。供养诸佛。护有情。若有真修持。其人亦然。此则文意也。
    经。从一切如来心才出已则彼婆伽梵持金刚。别本云。说陀罗尼时从一切如来心即彼婆伽梵执金刚。旧经云。才出此语时复从一切如来心即彼薄伽梵执金刚。释曰。从此以下至如来身。是第二颂曰秘密神变相。文分为三。初依因。次普遍。后显实。此即依因也。诸佛圣人示现神变。必有依因。因谓从如来智入普贤心。今此婆伽梵执金刚。有此智心故以为因。具如前也。
    经。为种种仪境烧香供养云海严饰舒遍一切金刚界出已。别本云。以为无量种庄严供养众香烟云遍一切金刚界。旧经云。以为无量种种庄严供养云集以此无量众香云气严云海遍满一切金刚界已。释曰。此即普遍也。诸佛世界。名为金刚界。如来依正。皆是真如性界之所摄成。本际极理无有生灭。故云金刚界。以种种仪境烧香供养一切金刚界如来。是故云舒遍等。
    经。从彼烧香供养云海出一切世界微尘等如来身。别本云。又从香云海中出一切世界微尘等如来身。旧经云。又从彼众香供养严云海中出现一切世界微尘数如来身已。释曰。此即显实也。香云是依。佛身是正。依全是正。正专是依。依即正故。云海咸为尘身。正即依故。尘身不出云海。为利群生。于一法界示差别相。此即实相妙用。实智妙相耳。
    经。复聚为一体为金刚烧香天女身。别本云。复同一体性为金刚香天女身。旧经云。同一密合以为金刚香天身。释曰。从此以下至偈末。是第三颂曰摄相而说叹。文分为二。初摄相。后说叹。此即摄相也。如来加持力及法界力故。聚为一体身。思之可知。
    经。依世尊金刚摩尼宝峰楼阁隅左边月轮而住说。此嗢陀南奇哉大供养悦怿具端严由萨埵遍入速疾证菩提。别本云。依阿□鞞如来金刚摩尼峰楼阁左角月轮中说此嗢陀南曰我为大供养能令普滋泽入诸众生身令速证菩提。旧经云。依于世尊阿□佛金刚摩尼峰楼阁左角边月轮中住而高声唱是言奇哉曰我为天供养能令善滋茂若入诸众生速得证菩提。释曰。此即说叹。为二。初明住月轮。以表住菩提心。一切诸菩萨。无不依此住。故云依月轮而住也。说此嗢陀南。正说偈奇叹。为二。初二句。正叹智身也。焚香云海遍周法界令见闻觉知者破臭秽烦恼。获得适悦。遍入诸佛。悦乐欢喜。故云大供养也。适悦众生。悦乐诸佛。故云悦怿。遍于一切。能普滋泽。故云具端严。法华云我观一切。普皆平等。无有彼此爱憎之心。恒为一切平等说法。如为一人众多亦然者。即此意也。后二句。举悦泽之由。以叹所言。萨埵者。是如来智印。由此智印不舍众生。遍入其中。是故令一切速疾证菩提。故别本云。入诸众生身。令速证菩提。
    经。尔时世尊宝生如来。别本云。尔时宝生如来。旧经云。尔时宝生如来世尊。释曰。从此以下。第二明四方如来各化一金刚女供养毗卢遮那门中。第二一切如来金刚花供养菩萨三摩地一切如来宝庄严具供养三摩地智也。必要云。香已供养。宝生如来。于内心流出微妙觉花。而奉献毗卢遮那如来。由金刚宝莲。其花开敷光明。厥色鲜美。福德之聚。种种庄严。能施有情安乐之愿。此乃金刚花菩萨而妙用也。分别位云。毗卢遮那佛。于内心征得金刚觉花云海三摩地智。自受用故。从金刚觉花云海三摩地智流出金刚觉花光明。遍照十方世界。供养一切如来。及破一切众生迷惑。开敷心花。证无染智。还收一聚。为令一切菩萨受用三摩地智故。成金刚觉花侍女菩萨形。住西南角金刚宝楼阁。今释经文者。大分为三。为颂曰。诸佛承旨心。秘密神变相。摄相而说叹。诸佛承旨心者。从尔时世尊宝生下至秘明末。于中亦四门不同。一举身乃至四护念。尔时世尊宝生如来者。此即举身兼显体。毗卢遮那是总体身。宝生是别体身。分别位举总。今经举别。兼体之义。弥为显然也。
    经。奉答毗卢遮那如来供养故入宝庄严供养三昧耶所生名金刚三摩地。别本云。为外供养世尊毗卢遮那故入宝庄严具供养三摩地所生金刚三摩地已。旧经云。复为供养毗卢遮那世尊随外供养故入宝庄严具供养三摩耶所生金刚三摩地已。释曰。此第三明行。为二。初明佛入三昧耶之由。故云奉答等。次入宝下至三摩地。是正明佛入三昧耶。言宝庄严者。是如来内外之德。内谓平等性智无染智宝。外谓供养佛利生广大福聚。一切如来。以此严饰法界。故云庄严。今彼世尊为答谢故入此等持。故云入也。次明所生加持名。故云所生名等。三摩地者如前也。
    经。一切如来承旨大天女从自心出□曰啰补涩闭。别本云。从其心出现一切如来承旨天女说陀罗尼曰跋折罗补瑟鞞。旧经云。从自心出现一切如来承旨天女即说密语跋折罗补瑟鞞释曰。此即第四护念也。文亦为二。初明三昧耶从自心出。言承旨。者。奉受一切如来教令故云承旨。此等天女。各有三义。一者是婢使。二者是承旨。三者是女使。虽各具三义。译者从一义。偏以立名也。初后二天。从婢使义。第二从承旨义。第三从女使义。至文处自知也。次□曰罗补涩闭者。二正说秘明也。花是秘明义。一切众生无始时来。迷惑昏倒。未知心莲。诸佛如来。从此秘明流出觉花光明。供养诸佛。破众生迷闇。开觉其心花。故有此秘明。若有修行。亦复同于大觉。此即护念之意也。
    经。从一切如来心才出已即彼婆伽梵持金刚。别本云。说此陀罗尼时从一切如来心即彼婆伽梵执金刚。旧经云。才出此说时从一切如来心即彼婆伽梵执金刚。释曰。从此已下至如来身。是第二颂曰秘密神变相。文分为三。初依因。次普遍。后显实。此即依因。如文也。
    经。为一切花供养严饰舒遍一切虚空界出已。别本云。为一切供养庄严花遍虚空。旧经云。以为一切花供养庄严出现遍满虚空已。释曰。此即普遍也。心即色故。彼执金刚即成一切花供养严饰也。色是法界故。舒遍一切虚空界也。舒遍无余故云出已。一色一香。无非法界。是故诸佛触一切法。现此自在神变之相。
    经。从彼一切花供养严饰出一切世界微尘等。如来身出已。别本云。复从庄严花中出一切世界微尘等如来身已。旧经云。复从一切诸花供养庄严中出现一切世界微尘等如来身。释曰。此即显实也。色即心故。彼花供养出现尘数诸佛。皆是法界体性实智妙相。如是妙相是亦非妄计所执之相。是诸佛内证法性妙色。以浅略三性不可观其相。是故分别位云。毗卢遮那佛。于内心证得金刚觉花云海三摩地智自受用故。从金刚觉花云海三摩地智流出金刚觉花光明。当知一切诸尊一切诸相亦复然也。
    经。复聚为一体为金刚花天女形。别本云。复同一体性为金刚承旨花供养天女身。旧经云。同一密合以为金刚承旨天女之身。释曰。是第三颂曰摄相而说叹。文分为二。初摄相。后说叹。此即摄相。如文也。
    经。依如来金刚摩尼宝峰楼阁隅左边月轮而住说此嗢陀南奇哉花供养能作诸花严由如来宝性速疾获供养。别本云。依毗卢遮那世尊金刚摩尼峰楼阁左角边月轮说此嗢陀南曰我是花供养能为宝严具供养诸如来令速获菩提。旧经云。依于毗卢遮那世尊金刚摩尼。宝峰楼阁左角边月轮中住而高声唱是言奇哉曰我是花供养能为诸严具供养宝性已速获于菩提。释曰。此即说叹。为二。初明住月轮。如文也。从说此下。正说偈奇叹为二。初二句。正叹智身也。花供养者。是称其名。此乃金刚华菩萨。微妙觉花奉献诸佛。能与众生安乐之愿故。云能作诸花严也。后二句。明供养无由本有。宝性备诸严具。从此宝性能出无边种种严具。令诸如来得花供养。故云由如来宝性速疾获供养。又由如来加持及宝生力故云由如来宝性。言速疾者。谓才发心。即供养云遍满法界。奉献诸佛。故云速疾。是约供养是佛。又供养因位如来。令速获得果位菩提应供之德。故云由如来宝性速疾获供养。宝性者是因位。未究竟故。名为宝性。是故别本云。供养诸如来。令速获菩提。又旧经云。供养宝性已。速获于菩提。又直指如来以为宝性故。经云如来名为善恶无记性。今经通二位。令受宝供养故。云速疾获供养。经。尔时世尊观自王如来。别本云。尔时观自在王如来。旧经云。尔时观自在王如来世尊。释曰。从此以下。第三明四方如来供养毗卢遮那门中。第三一切如来灯光明供养庄严菩萨三摩地一切如来光明遍法界智也。心要云。花已供养。未获光明。即观自在王如来。于内心中。流出金刚智灯。承事供养毗卢遮那如来。光明照彻。获得如来眼清净。内外障色。悉咸睹见。于内智灯。照一切法。本性清净。由若摩尼百千光明无能映蔽。智慧之日。由斯证焉。此乃金刚灯菩萨智照也。分别位云。毗卢遮那。于内心证得金刚灯明云海三摩地智。自受用故。从金刚灯明云海三摩地智流出金刚灯光明。边照十方世界。供养一切如来。能破一切众生无明住地。获得如来清净五眼。还来收一聚。为令一切菩萨受用三摩地智故。成金刚灯明侍女菩萨形。住西北角金刚宝楼阁。次释经文。亦分为三。为颂曰。诸佛女使心。秘密神变相。摄相而说叹诸佛女使心者。从尔时世尊观自在王下至秘明末。于中四门不同。一举身乃至四护念。尔时世尊观自在王如来者。此即举身。说兼显体。如文也。
    经。奉答世尊毗卢遮那供养故入一切如来光明供养三昧耶所生名金刚三摩地。别本云。复为随外供养世尊毗卢遮那故入一切如来光明供养三摩地所生金刚三摩地已。旧经云。为供养毗卢遮那如来随外供养故入一切如来光明代养三昧耶所生金刚三摩地已。释曰。此即第三明行。为二。初明入三昧耶之由。次入一切如来下。是正明佛入三昧耶。言光明者。金刚智□帜。谓于内证得金刚灯智故。于外遍照十方世界。承事供养一切如来。能破一切众生无明闇弊。故云光明。次所生名等者。二明所生加持名。如前也。两本经文。亦准前可知。
    经。一切如来女使从自心出□曰啰路计。别本云。从其心出现一切如来女使者说陀罗尼曰跋折罗路鸡。旧经云。此一切如来女使从自心而出即说密语跋折罗卢计。释曰。此即第四护念也。亦分为二。初明三昧耶从自心出次□曰罗路计者。二正说秘明。若说义者。灯明即是也。普能供养一切诸佛。亦令一切获得佛眼。此即秘明之力。
    经。从一切如来心才出已即彼婆伽梵持金刚。别本云。说此陀罗尼时从一切如来心即彼薄伽梵执金刚。旧经云。才出此语时从一切如来心即彼薄伽梵执金刚。释曰。从此以下至如来身出已。是第二颂曰秘密神变相。文分为三。初依因。次普遍。后显实。此即依因也。
    经。出一切光明界供养严饰舒遍尽法界。别本云。为一切世界供养庄严光明出遍法界。旧经云。以为一切世界光明供养庄严遍满法界出现已。释曰。此即普遍。若不舒遍者。云何得知。如来智印周遍法界故。以此相开示一切。令见闻者发菩提心。
    经。从彼一切光明界严具出现一切世界微尘等如来身出已。别本云。从彼光明中复出一切世界微尘等如来身已。旧经云。从彼一切光明供养庄严中复出现一切世界微尘等如来身。释曰。此即显实。如来三轮。皆悉实相。法界妙体。不出而出。出而不出。咸皆本际起出义耳。
    经。复聚为一体为金刚光明天女身。别本云。复同一体性为金刚光明天女身。旧经云。同一密合以为金刚光明天女身已。释曰。从此以下至偈末。是第三颂曰摄相而说叹。文分为二。初摄相。后说叹。此即摄相。如文也。
    经。依世尊金刚摩尼宝峰楼阁隅左边月轮而住说此嗢陀南奇哉我广大供养灯端严由速具光明获一切佛眼。别本云。依毗卢遮那金刚摩尼峰楼阁左角边月轮中说此嗢陀南曰我为光供养是大清净灯具此光明时疾得诸佛眼。旧经云。于世尊金刚摩尼桻楼阁左角月轮中而住高声唱是言奇哉曰我是大供养以为清净灯若具法光明速得诸佛眼。释曰。此即说叹。为二。初明住月轮。如文。后正说偈奇叹。为二。初二句。正叹智身也。广大供养者。遍周尘界。供养诸佛。及令有情破无明暗。故云我广大等也。灯端严者。正举名叹也。端严者。是清净义。谓本际清净故。诸法清净。诸法清净故。般若亦清净。故云端严。旧经等云以为清净灯者。即此意也。后二句。是明供养之由。谓由具金刚灯。获得佛眼也。言速具者。速是速疾。不历劫数。得菩提故。所言具者。有二义。薰修具。本性具也。薰修具者。谓依传教阿阇梨及以三密教薰修。照知本具也。本性具者。谓未得薰修。今兼二义。故云具也。五秘密云。瑜伽者作是思惟。我应发金刚萨埵大勇猛心。一切有情。具如来藏性。普贤菩萨。遍一切有情故。我令一切众生证得金刚萨埵位也。一切有情具如来藏性者。是证本性具也。我令一切众生证得金刚萨埵位者。是证薰修具。依顺教理。照了性具。以大愿力而薰修故。又云。一切有情。既具四种藏性。获得四大菩萨之身。以我功德力。如来加持力。及以法界力。愿一切有情。速证清净毗卢遮那佛身。准前知之。又金刚顶大教云。藏识本非染。清净无瑕秽。由具福智故。自心如满月。烦恼习种子。善恶皆由心。心为阿赖耶。修净以为因。六度薰习故。彼心为大心也。由具福智故自心如满月者。是本性具也。六度薰习故彼心为大心者。是薰修具也。获一切佛眼者。约毗卢遮那真实佛眼也。若依显教修行者。久久经三大无数劫。然后证得。若依秘教修行者。不历劫数。现生证得。于此应有似分究竟。若似佛眼。凡位得之。若分佛眼。约十住地等。若究竟者。是毗卢遮那三身普光地也。故五秘密云。于显教修行者。久久经三大无数劫。然后证成无上菩提。于其中间。十进九退。或证七地。以所集福德智慧回向声闻缘觉。道果。仍不能证无上菩提。若依毗卢遮那佛自受用身所说内证自觉圣智法。及大普贤金刚萨埵他受用身智。则于现生遇逢曼荼罗阿阇梨。得入曼荼罗。能变俱生我执种子。应时集得身中一大阿僧祇劫所集福德智慧。则为生在佛家。乃至云。于见闻觉知境界。人法二空执。悉皆平等。现生证得初地等。具如彼文。今所不论也。佛眼具五眼。今且举佛眼。摄余四眼。故云一切佛眼。以佛实智照了诸法。故云一切佛眼。又一切者。是即四眼。并加佛眼。以为五眼。故云一切佛眼。
    经。尔时世尊不空成就如来。别本云。尔时不空成就如来。旧经云。尔时不空成就如来世尊。释曰。从此以下。第四明四方如来供养毗卢遮那门中。第四一切如来涂香供养三摩地菩萨三摩地是一切如来戒三摩地惠解脱解脱知见香智也。心要云。灯既供养。未获清凉。即不空成就如来。于内心中。流出金刚涂香菩萨。执持香印。供养毗卢遮那如来。此妙涂香。能除一切有情郁热之疾。能获如来五分法身戒定惠解脱解脱知见。庄严其体。亦能证得清凉菩提之心。广大圆满。此金刚涂香菩萨供养也。分别位云。毗卢遮佛。于凡心证得金刚涂香云海三摩地智。自受用故。从金刚涂香云海三摩地智。流出金刚涂香光明。遍照十方世界。供养一切如来。及破一切众生身口意业非律仪过。获得五分无满法身。还来收一聚。为令一切菩萨受用三摩地智故。成金刚涂香侍女菩萨形。住东北角金刚宝楼阁。今释经文者。亦分为三。为颂曰。诸佛婢使心。秘密神变相。摄相而说叹。诸佛婢使心者。从尔时世尊不空下至秘明末。于中亦四门不同。一举身乃至四护念。尔时世尊不空成就如来者。此即举身。兼显体。如前。
    经。奉答毗卢遮那如来供养故入一切如来涂香供养三昧耶所生名金刚三摩地。别本云。复为随外供养毗卢遮那故。入一切如来涂香供养三摩地所生。名金刚三摩地已。旧经云。为供养毗卢遮那世尊随外供养故。入一切如来涂香供养三摩耶所生金刚三摩地已。释曰。即第三明行。为二。初明入三昧耶之由。如文。次入一切下。正明佛入三昧耶也。涂香即标五分法身。一切有情。无始时来。烦恼郁热。未得清凉。是故示此三昧耶。上供养诸佛。下开示众生。破除三业过。得五分清凉。明所生加持名。如文。
    经。一切如来婢使从自心出缚曰罗巘题。别本云。从其心出现一切如来婢使者说陀罗尼曰跋折罗健提。旧经云。从自心出一切如来婢使即说密语曰跋折罗蹇提。释曰。此即第四明护念也。亦分为二。初明三昧耶从自心出。次□曰罗巘题者。二正说秘明。若明明义者。涂香是也。此秘明力。能承奉诸佛。亦能护持众生。除烦恼热。恼得到清凉。此即三昧耶秘明之力焉。
    经。从一切如来心才出已则彼婆伽梵持金刚。别本云。说此陀罗尼时从一切如来心即彼薄伽梵执金刚。旧经云。才出此语时从一切如来心即彼薄伽梵执金刚。释曰。从此以下至如来身出已。是第二颂曰秘密神变相。文分为三。初依因。次普遍。后显实。此即依因。如前也。
    经。出一切涂香供养严饰舒遍一切法界。别本云。为一切如来涂香供养庄严而出。旧经云。以为一切如来涂香供养庄严出现。释曰。此即普遍也。此相不是作意神变。法界体性。无加功用。自然起发。体内性相。任运如此。不可以情识图度如来境。
    经。从彼一切涂香供养严饰出一切世界微尘等如来身。别本云。又从涂香出一切世界微尘等如来身。旧经云。从彼一切涂香供养庄严中复出现一切世界微尘等如来身。释曰。此即显实。准前应知也。
    经。出已复聚为一体为金刚涂香天女身。别本云。复同一体性为金刚涂香天女身。旧经云。同一密合以为金刚涂香天女身。释曰。从此以下至偈末。是第三颂曰摄相而说叹。文分为二。初摄相。后说叹。此即摄相。如文也。
    经。依世尊金刚摩尼宝峰楼阁隅左边月轮而住说此嗢陀南奇涂香供养我微妙悦意由如来香故授与一切身。别本云。依毗卢遮那金刚摩尼峰楼阁左角边月轮中说此嗢陀南曰我涂香供养殊妙悦意者能以如来香遍授一切身。旧经云。依于世尊金刚摩尼峰楼阁左角边月轮中住。而高声唱是言奇哉曰我涂香供养是殊妙悦意若以如来香遍授一切身。释曰。此即说叹。为二。初明住月轮。如文。后正说偈奇叹。为二。初二句。正叹智身也。初一句。是正举名叹。法界体性中成事智用。遍满世界。供养如来。除诸有情破戒过失。开发如来五分法身。是为涂香供养。次一句。是举德称叹。奉事诸佛。令生欢喜。除众生热。得法清凉。故云微妙悦意也。后二句。明供养之由。体性中智印。名为如来香。由此智印故。庄严诸佛。拔济有情。故云授与一切身。
    经。一切如来智遍入大菩提支分三昧耶一切如来光明戒定惠解脱解脱知见涂香如是一切如来受教令女。释曰。此即总结。为二。初结别名。自为四句。一一切如来智遍入。二大菩提支分三昧耶。三一切如来光明。四戒定等涂香。如次相配焚香花灯涂香也。言如是等者。二结部类。是等四供养。皆是一切如来受教令女也。
    经。尔时世尊毗卢遮那如来。别本云。尔时世尊毗卢遮那。旧经云。尔时世尊毗卢遮那如来。释曰。从此以下。第五明钩索锁铃摄入四大护金刚。文分为二。初明四大护金刚后明总结。就初亦分为四。一明一切如来钩菩萨三摩地一切如来三摩地钩召智。二明一切如来金刚罥索大菩萨三摩地引一切如来智。三明一切如来钩锁大菩萨三摩地一切如来三摩地缚智。四明一切如来摄入大菩萨三摩地所生金刚三摩地一切如来金刚摄入智。都名一切如来执事者。出生义云。以能召请。引持。坚留。欢喜之事。于一切道场。而奉请教令。人天得之。而集解脱之众。圣贤用之。而接迷倒之流。则塔之四门之外。掺其业用住位者是也。由四菩萨智之所发起焉。于此中。初明一切如来钩菩萨三摩地一切如来三摩地钩召智者。心要云。八供养已毕。四摄之事未圆。即毗卢遮那内心中。流出金刚钩菩萨。而召集之。夫为钩者。有四摄义。爱语。布施。利行。同事。而能运度无量众生。复有难调众魔。而能折伏。亦能控制狂象。而皆顺从。即此大菩提心广大圆满猛利。决定不退。亦能召集一切贤圣。降临道场能满一切真言行菩萨速证悉地。此乃金刚钩菩萨召集之智也。分别位云。毗卢遮那佛。于内心。证得清召金刚钩三摩地智。自受用故。从请召金刚三摩地智流出金刚钩光明。遍照十方世界。请召一切如来金刚界道场。及拔一切众生恶起。安于无住涅槃之城。还来收一聚。为令一切菩萨受用三摩地智故。成守菩萨心户金刚钩菩萨形。住东门用轮。次释经文者。大分有三。为颂曰。诸佛印主心。秘密神变相。摄相而说叹。诸佛印主心者。从尔时世尊毗卢遮那下至秘明末。于中亦四门不同。一举报。二显体。三明行。四护念。尔时世尊毗卢遮那如来者。此即举报。兼显体。以四佛为体故。具如前。
    经。复入一切如来三昧耶钩三昧耶所生萨埵名金刚三摩地。别本云。复入一切如来三摩地钩三摩地所生萨埵金刚三摩地也。旧经云。复入一切如来三摩耶钩三摩耶所生萨埵金刚三摩地已。释曰。此第三明行也。言复入乃至钩三摩耶者。正明佛入等持也。一切如来三昧耶者。是先标总名。一切诸佛同用此钩。故云一切如来三昧耶也。钩三昧耶者。是明别名。即四摄法以为钩也。一切如来。以四摄法引摄众生。无不顺从。故名为钩。四摄者。谓布施爱语利行同事。布施者。菩萨以无所舍心行于二种布施。能摄众生。一者财施。二者法施。若为乐财众生。即以财施而摄取之。若为乐法施众生。即以法施而摄取之。以此二施能利益一切众生。既蒙恩利。因是生亲爱心。而随受道。得住真理。故名檀。布施摄也。二施相。略如檀波罗蜜中分别也。爱语者。菩萨若以菩萨善软之言顺随一切根情。安慰开喻。则一切众生之所乐闻。因是生亲爱心。依附菩萨。而随受道。得住真理。故爱语摄也。利行者。菩萨随起身口意行。能令一切各沾利益。众生既蒙利。以欣所得利故。是生亲爱。依附受道。得住真理。故名利行摄也。同事者。菩萨用法眼明见众生根像故。一切随有欣。同之者。即分形散影。普和其光。同彼事业。各沾益。既巧同其事。因是生亲爱心。依附受道。得住涅槃。故同事益物。名为摄也。次所生萨埵等者。明所生也。如来智相。遍入尘界。展转复入。显发智用。自在无碍。故云所生。守菩提心户者。名为萨埵智印。所到无能坏者。故云金刚也。三摩地名为等念。如前也。
    经。一切如来一切印众主从自心出缚曰罗矩赊。别本云。从其心出一切如来都掌印主说陀罗尼曰缚曰罗盎俱施。旧经云。从自心出现此一切如来一切群众印主即说密语跋折罗俱奢舍释曰。此即第四护念也。文分为二。初明印主从自心出。印众主者。一切诸印。以菩提心四摄为首。故名为主。皆是如来内证之法。故云从自心出。次□曰罗矩赊者。二明说秘明也。此秘明力能召贤圣。能拔众生苦。安置涅槃岸。是如来本誓。故彼二经云都掌印主。群众印主者。思之可知。
    经。从一切如来心才出已则彼婆伽梵持金刚。别本云。说此陀罗尼时从一切如来心即彼薄伽梵执金刚。旧经云。才出此语时复从一切如来心即彼薄伽梵执金刚。释曰。从此以下至如来身。是第二颂曰秘密神变相。文分为三。初依因。次普遍。后显实。此即依因也。
    经。一切如来一切印众。别本云。为一切如来众多差别印出现。旧经云。以为一切如来一切群印出现。释曰。此即普遍也。出现即普遍。既云出一印众。又别本云为一切如来众多差别印出现。故为普遍也。
    经。从彼一切如来一切印众出一切世界微尘等如来身。别本云。又从彼印出一切世界微尘等如来身。旧经云。从彼诸如来一切世界微尘等出现如来身已。释曰。此即显实也。非但印众普遍世界。所出如来。亦遍一切世界。一切诸法。各各无非本际真实。是故如来其数无边。如微尘等。
    经。复聚为一体为金刚钩大菩萨身。别本云。还同一体性为金刚钩大菩萨身。旧经云。同一密合复为金刚钩摩诃菩提萨埵身已。释曰。从此以下至偈末。是第三颂曰摄相而说叹。文分为二。初摄相。后说叹。此即摄相。如文也。
    经。依世尊金刚摩尼宝峰楼阁金刚门中月轮而住钩召一切如来三昧耶说此嗢陀南奇哉一切佛钩誓我坚固由我遍钩召集诸曼荼罗。别本云。依于世尊金刚摩尼峰楼阁金刚中间月轮钩集一切如来三摩地已说嗢陀南曰我是佛所有坚固三摩地集诸三摩地祇奉一切坛。旧经云。依世尊金刚摩尼峰楼阁金刚中间月轮中而住钩一切如来三摩耶已而高声唱是言奇哉曰我是诸如来坚固三摩耶若我钩召已只奉一切坛。释曰。此即说叹。为二。初明住月轮。后正说偈奇叹也。住月轮如前释。就奇叹为二。初二句。正叹智身。此三昧耶。是诸佛本誓。故云一切佛钩誓也。钩遍一切无有动坏。故云坚固。此菩萨即是钩誓。故云我坚固也。后二句。明智身之用。四摄钩誓。遍周法界。请召一切于金刚道场。故云由我遍钩召集诸曼荼罗。诸曼荼罗者。谓法界体性中不可坏妙相。诸佛已显。众生未显。令诸佛圣警觉本誓。令众生安住本理。故云集诸等。
    经。尔时世尊。两本同云尔时世尊。释曰。从此以下。是第二明钩索锁铃摄入四大护金刚中。第二一切如来金刚罥索大菩萨三摩地引一切如来智门也。心要云。既具钩义引接之事未圆。即毗卢遮那佛内心中。流出金刚索菩萨。能禁制一切烦恼无明妄想昏闇之心。能缚一切苦轮。令得解脱。复能等引禅定大菩提心。一切印众皆来聚会。微尘佛刹。咸悉降临曼荼罗道场。共作佛事。分别位云。毗卢遮那佛。于内心证得引入方便罥索三摩地智。自受用故。从引入方便罥索三摩地智流出金刚罥索光明。遍照十方世界。引入一切如来圣众。及罥索一切众生。脱于三乘实际三摩地淤泥。安置觉王法界宫殿。还来收一聚。为令一切菩萨受用三摩地智故。成卫护功德户金刚索菩萨。住南门月轮。今释经文者。大分有三。为颂曰。诸佛引入心。秘密神变相。摄相而说叹。释曰。诸佛引入心者。从尔时世尊下至秘明末。于中亦四门不同。一举报。乃至四护念。尔时世尊者。此即举报。显体如前也。
    经。复入一切如来三昧耶引入摩诃萨埵三昧耶所生名金刚三摩地。别本云。复入一切如来三摩地引入摩诃菩提萨埵三摩地已。旧经云。复入一切如来三摩耶引入摩诃菩提萨埵三摩耶所生三摩地已。释曰。此第三明行也。复入乃至萨埵三昧耶者。是明佛复入等持。先标总名。如前言引入摩诃萨埵三昧耶者。即明别名。言引入者。夫为索义。能禁制能缚引入。今且举一义兼余故云引入。此即一切如来大方便引接之用也。三昧耶者。如常释也。所生名金刚三摩地者。明等持所生。释文如前。此智印能护念众生。故云三摩地也。
    经。一切如来印入承旨从自心出缚曰罗播赊。别本云。从其心出导引一切如来入使者说陀罗尼曰跋折罗跋舍。旧经云。从自心出现导引一切如来入印使者即说密语跋折罗波舍。释曰。此第四护念也。文分为二。初明印入承旨。从自心出。导引一切贤圣。入于金刚道场。亦承如来严旨。故云印入承旨。又承佛旨。引出三乘泥浊。令入秘密佛乘。故云引入。故分别位云脱于三乘实际淤泥。安置觉王法界宫殿也。□曰啰播赊者。二明说秘明。此密语。能护念众生。住坚牢心。亦为诸佛之所护持。故为护念。两经意。亦准思可知。
    经。从一切如来心才出已则彼婆伽梵持金刚。别本云。说此陀罗尼时从一切如来心即彼薄伽梵执金刚。旧经云。才出此咒时从一切如来心即彼薄伽梵执金刚。释曰。从此以下至如来身。是第二颂曰秘密神变相。文分为三。初依因。次普遍。后显实。此即依因也。
    经。出一切如来三昧耶引入印主。别本云。为引入一切如来群印出现。旧经云。以为一切如来引入群印已。释曰。此即普遍。彼两经云为众多差别印又云为引入群印者。意在普遍。言印主者。为引一切印众之主故云印主。言印众者。诸一切如来菩萨圣众各持智印。众名印众。出现众多引入智印。遍周世界。故云出一切如来等也。
    经。从彼一切如来三昧耶引入印众出一切世界微尘等如来身。别本云。又从群印出一切世界微尘等如来身已。旧经云。即从一切如来引入群印出现一切世界微尘等如来身已。释曰。此即显实。如文可知也。  
    经。复聚为一体为金刚索大菩萨身。别本云。还同一体性为金刚罥索大菩萨身。旧经云。同一密合复为金刚罥索摩诃菩提萨埵身。释曰。从此以下至偈末。是第三颂曰摄相而说叹。文分为二。初摄相。后说叹。此即摄相也。如来无谋化。随顺众生机。遍满于法界。起此自在用。如此世界彼界亦然。此即不思议法界之事。不可以作意。通准释此义。
    经。依世尊金刚摩尼宝峰楼阁宝门间月轮而住引入一切如来说此嗢陀南奇哉一切佛我坚金刚索设入诸微尘我复引入此。别本云。依于世尊金刚摩尼峰楼阁间月轮引入一切如来已说此嗢陀南曰我是如来有金刚坚罥索设入诸微尘我皆能引入。旧经云。依于世尊金刚摩尼宝峰楼阁宝门间月轮中而住引入一切如来已而高声唱是言奇哉曰我是诸如来金刚固罥索设入诸微尘复令彼引入。释曰。此即说叹。为二。初明住月轮。如文。后正说偈奇叹。为二。初二句。正叹智身。是一切佛坚金刚索。除我更无坚固之索。故云我坚等。接引方便。令众生牢固遍一切处。自体无坏乱。故云坚等。后二句。叹智身功用。智印之力。非但引入一界微尘圣贤。游入诸界尘数。我皆能引入此金刚道场。利益众生亦复然。故云设入诸微尘我复引入此。
    经。尔时世尊。别旧两经同云尔时世尊。释曰。从此以下。第三明四大护金刚中。第三一切如来锁大菩萨三摩地一切如来三摩地缚智也。心要云。索义既辨。制止之理未行。即毗卢遮那佛。内心中。流出金刚锁菩萨。其锁是制止之义。能闭一切诸恶趣门。起大慈悲。于一切有情而生救护。能缚一切众印。及以未来俱申解脱得大涅槃。复令微尘海会如来于此道场。住三摩地心。同密严佛会。作大佛事。分别位云。毗卢遮那佛。于内心证得坚固金刚锁械三摩地智。自受用故。从坚固金刚锁械三摩地智。流出金刚锁械光明。遍照十方世界。令已入一切如来圣众界会道场。以大悲誓。系缚而住。及摧一切众生外道诸见。住无上菩提不退坚固无碍大城。还来收一聚。为令一切菩萨受用三摩地智。成金刚锁械菩萨。守智慧户。住西门月轮。今释经文者。亦分有三。为颂曰。诸佛锁缚心。秘密神变相。摄相而说叹。诸佛锁缚心者。从尔时世尊下至秘明末。于中亦四门不同。一举报。乃至四护念。尔时世尊者。此即初举报。亦兼显体。如文也。
    经。复入一切如来三昧耶锁大萨埵三昧耶所生名金刚三摩地。别本云。复入一切如来三摩地钩连锁摩诃菩提萨埵三摩地所生萨埵金刚三摩地已。旧经云。复入一切如来三摩耶钩锁摩诃菩提萨埵三摩耶所生萨埵金刚三摩地已。释曰。此即第三明行也。初明佛入三摩耶。言一切如来三昧耶者。先举总名。锁大萨埵三昧耶者。是正明所入等持名。即别名也。坚固大智。能令诸佛缚住金刚道场。亦令众生摧见思尘沙无明等惑。住止菩提涅槃大城。故名为钩锁。是即大萨埵三昧耶。言所生名等者。明所生加持名。如文也。
    经。一切如来三昧耶缚一切如来使从自心出□曰啰萨普吒。别本云。从其心出一切如来缚诸如来心使者说陀罗尼曰跋折罗啰娑普吒。旧经云。即从自心出现一切如来缚诸如来心使者即说语密跋折罗娑怖吒。释曰。此第四明护念也。文分为二。初明缚一切如来使从自心出。一切如来三昧耶者。先标总名也。缚一切如来使者。即举别号。此大萨埵。即为佛使。能缚诸佛。故名为使。非但缚住一切如来。亦能摧灭众生二障。安置菩提涅槃之岸。故云缚一切如来使。又如来之言。亦通凡夫。文云。隐为如来藏。显名为法身者即是此义。通总缚住一切凡圣。故云缚一切如来使。是如来内证真实之法。故云从自心出。次□曰啰萨普吒者。二明说秘明也。缚住凡圣。发大利益。如上略说。是即秘明义也。
    经。从一切如来心才出已则彼婆伽梵持金刚。别本云。说此陀罗尼时从一切如来心即彼薄伽梵执金刚。旧经云。才出此语时从一切如来心即彼薄伽梵执金刚。释曰。从此以下至如来身。是第二颂曰秘密神变相。文分为二三。初依因。次普遍。后显实。此即依因。秘密神变。必依婆伽梵持金刚故也。彼两经同云从一切如来心者。金刚顶义诀释不空王文云。具足正翻应云说秘时从一切如来世尊执金刚心也。谓此不空王大菩萨。从一切如来金刚心出故。今若准彼释者。此文云从一切如来心者。此金刚锁菩萨从一切如来金刚心出故。是故云也。
    经。出一切如来三昧耶缚为印众。别本云。为一切如来三摩地缚众印出已。旧经云。以为一切如来三摩地缚众印而出已。释曰。此即普遍也。言一切如来三昧耶者。亦是总标也。缚为印众者。正举智印众也。为字是作也。缚住诸佛。作大佛事。转无明闇。作大智明。是故云也。
    经。从彼一切如来三昧耶缚印众出已出一切世界微尘等如来身。别本云。又从众印出现一切世间微尘等如来身已。旧经云。复从彼一切如来三摩耶缚众印中出现一切世界微尘等如来身。释曰。此即显实也。锁缚智印。其数无量。普遍世界。故云缚印众。从印众出已。示现尘数法界三轮。故云出一切世界等。
    经。复聚为一体为金刚锁大菩萨身。别本云。还一体性为金刚钩锁大菩萨身旧经云。同一密合以为金刚钩锁摩诃萨埵身已。释曰。从此以下至偈末。是第三颂曰摄相而说叹也。文分为二。初摄相。后说叹。此即摄相也。收聚尘数如来三轮。为一法界金刚锁身。此即一体法身差无差义也。
    经。依世尊金刚摩尼宝峰楼阁法门中月轮而住说此嗢陀南奇哉一切佛大坚金刚锁令诸缚脱者有情利故缚。别本云。依于世尊金刚摩尼宝峰楼阁法门间月轮说此嗢陀南曰我是佛所生金刚坚钩锁彼离众缚者为利而受缚。旧经云。依于如来金刚摩尼宝峰楼阁法门间月轮中住而高声唱是言奇哉曰我是诸如来金刚坚钩锁虽一切缚解为生故受缚。释曰。此即说叹。为二。初明住月轮。后正说偈奇叹。言法门等者。法谓大惠胜净之法。西门是一切如来三摩地大惠。波罗蜜之所成就。故云法门。依此门中间月轮而住。月轮是表菩提心。福智圆满。一切贤圣所依之处。故依之住。就奇叹为二。初二句。正叹智身也。奇哉者。即称叹之辞。此是一切如来三摩耶。故云一切佛大坚金刚锁。虽是诸佛。不能违越。何况诸余下等之类。故云大坚等。后二句。明智身用。诸缚脱者。谓诸分极圣贤断惑证理者。令此等众利益他故受此锁缚。故云令诸缚脱者有情利故缚。又言利者。自利他利。令缚脱者为利他缚。令缚诸凡愚为自利缚。是故云也。
    经。尔时世尊。别旧两经并云尔时世尊。释曰。从此以下。第四明四大护金刚中。第四一切如来遍入大菩萨三摩地所生金刚三摩地一切如来金刚遍入智也。心要云。虽具锁义制止之义。遍入理智。而未圆通。即毗卢遮那佛。于内心。流出金刚铃菩萨。执持光明磬。而供养之。发生无量微妙之音。一切圣众闻者靡不欢喜。诸佛恶字种子。能遍入一切如来身心中。莹如明镜。于无量有情身田中。作大种智。能于诸佛所舍身。而作僮仆。承事供养。于三摩地中。适悦欢乐。此乃金刚铃菩萨之妙响也。分别位云。毗卢遮那佛。于内心。证得般若波罗蜜金刚铃  三摩地智。自受用故。从般若波罗蜜金刚铃三摩地智。流出金刚铃光明。遍照十方世界。欢喜一切如来海会圣众。住金刚界道场。及破一切众生二乘异见。安置般若波罗蜜宫。还来收一聚。为令一切菩萨受用三摩地智故。成金刚铃菩萨形。守精进户。住北门月轮。次释经文者。大分有三。为颂曰。诸佛遍入心。秘密神变相。摄相而说叹。诸佛遍入心者。从尔时世尊下。至秘明末。于中亦四门不同。一举报。乃至四护念。尔时世尊者。此即初举报。兼显体。如文。
    经。复入一切如来遍入大菩萨三昧耶所生名金刚三摩地。别本云。复入一切如来摄入摩诃菩提萨埵三摩地所生萨埵金刚三摩地已。旧经云。复入一切如来摄入摩诃菩提萨埵三摩耶所生萨埵金刚三摩地已。释曰。此第三明行也。先正明佛入三昧耶。言遍入者。般若妙音遍入一切贤圣身心。令生大乐。普遍于有情自性心内。开析菩提大种智牙。故云遍入也。所生等者。明所生加持名。如前。
    经。一切如来一切印僮仆从自心出缚曰罗吠舍。别本云。从其心出一切如来摄入僮仆说陀罗尼曰跋折罗吠奢。旧经云。即从自心出现此一切如来诸印僮仆即说密语跋折罗吠舍。释曰。此第四明护念也。亦分为二。初明一切印僮仆从自心出。言一切印僮仆者。一切之言。即随所入得名。名此大智印。遍入一切佛及众生。作大佛事。故云一切印也。为一切佛而作僮仆。承事供养。故云僮仆也。次□曰罗吠舍者。二明密语。能护凡圣。得大悦乐。此即秘明义也。别本名摄入者。种智妙音。遍入一切凡圣身心。故云摄入也理无硕违。
    经。从一切如来心才出已则彼婆伽梵持金刚。别本云。说此陀罗尼时从一切如来心即彼薄伽梵执金刚。旧经云。才出此语时从一切如来心即彼薄伽梵执金刚。释曰。从此以下。至如来身。是第二颂曰秘密神变相。文分为三。初依因。次普遍。后显实。此即依因也。
    经。为一切如来印主出已。别本云。为一切如来说诸陀罗尼印出已。旧经云。以为一切如来诸咒群众出现。释曰。此即普遍也。言印主者。悦乐诸佛。此印为主。故云印主。作诸印主。遍满世界。作诸佛事。出现无余。故云出已。别本云。说诸陀罗尼者。此大智印。以般若音悦乐圣众。开悟有情。譬如净月轮影现万水。故云说。诸陀罗尼印。而此智印。普遍世界。不可数知。故云众印。或云群众也。
    经。从彼一切如来印主出一切世界微尘等如来身。别本云。又从彼印现一切世界微尘等如来身。旧经云。即于彼一切如来诸咒群众中出现一切世界微尘等如来身。释曰。此即显实也。实相妙身。其数无限。故举一切世界微尘。以譬其量。
    经。复聚为一体金刚遍入大菩萨身。别本云。还同一体性为金刚摄入大菩萨身。旧经云。同一密合以为金刚摄入身。释曰。从此以下。至偈末。是第三颂曰摄相而说叹。文分为二。初摄相。后说叹。此即摄相也。遍入之身。是法界体。故收无量以为一身。亦无狭窄。分一为多。岂何宽大。
    经。依世尊金刚摩尼宝峰楼阁羯磨门中月轮而住说此嗢陀南奇哉一切佛我坚金刚入为一切主宰亦即为僮仆。别本云。依于世尊金刚摩尼宝峰楼阁羯磨门间月轮说此嗢陀南曰我是佛所生金刚坚摄授能为一切主亦复作僮仆。旧经云。依于世尊金刚摩尼宝峰楼阁羯磨门间月轮中住而高声唱是言奇哉曰我是诸如来金刚摄牢固能为一切主亦复作僮仆。释曰。此即说叹。为二。初明住月轮。如前。后正说偈奇叹。亦分为二。初二句。正叹智身也。此遍入智身。是诸佛所有。故云奇哉一切佛等。而不可破坏。故云坚金刚入。入者遍入。如前释也。后二句。明智身自在。或作大法王引导众生。或为僮仆承事诸佛。故云为一切主宰亦为僮仆故法华云。或现佛身。乃至或现金刚神等。导利众生。
    经。一切如来三昧耶钩召引入缚调伏如是一切如来教令。释曰。此即第二总结。亦分为二。初结别名也。一切如来者。是总冠四大护金刚菩萨也。即有四句。一三昧耶钩召。二引入。三缚。四调伏。如次是四大菩萨也。言调伏者。此大菩萨。住在北门。守精进户。降伏刚强难伏众生。安置于菩提道故也。言如是者。二结部类。谓是等菩萨。即一切如来教令也。
    经。尔时世尊为一切如来召集故作金刚弹指相说此一切如来召集加持心□曰罗三摩惹。释曰。从此以下。至经末已来。总门第二明善巧建立秘密智相。摄聚众生。令入佛位利他行也。以下经文。与两本经文辞。互无交接。故只就一经且消释之。大分有五。为颂曰。世尊召诸佛。应召诸圣众。即现神变相。百八赞而请。萨埵应请说。释曰。世尊召诸佛者。从尔时世尊下至秘明未也。建立秘密智相。必须集会诸圣。故召集诸佛也。文分为二。初作弹指相。摇击声彻十方世界。诸佛菩萨一切圣众闻已。皆悉集会。此即其相也。次从说此一切下。二明召集加持心。一切如来本誓加持在此秘明。秘明即誓心。故唱此明。从穰字生大身菩萨。名金刚云集。手执金刚杵及楗槌。击之出声。遍满虚空一切佛菩萨。悉皆集会。
    经。由刹那□□须臾顷一切如来如弹指相惊觉已遍一切世界云海中一切世界微尘等如来并菩萨集会曼荼罗。释曰。从此以下至偈末。第二颂曰应召诸圣来也。文分为三。初明惊觉集会。次明集已陈礼。后明礼已称赞。此即初也。合为二。初明闻弹指相惊觉已。言由刹那□□须臾者。西哉记云。时极短者谓刹那也。百二十刹那为一咀刹那。六十咀刹那为一腊缚。三十腊缚为一牟呼栗多。五牟呼栗多为一时。六时合成一日一夜。俱舍云。百二十刹那为咀刹那量。腊缚此六十。此三十须臾。此三十书夜。三十书夜月。十二月为年。今文所举刹那腊缚须臾。文意可知也。从遍一切世界等者。次正明佛及菩萨集会也。遍一切世界云海中。一一世界有一切世界微尘等佛并菩萨。如是圣众。来到此会。故云遍一切世界等。
    经。集已往诣金刚摩尼宝峰楼阁世尊毗卢遮那如来至已说礼一切如来足心唵萨□但他檗多幡那满那曩迦噜弥。释曰。二明集已陈礼。为二。初明往诣世尊。如文。从至已说下。二明说礼佛足心。此秘明。是诸佛心中本誓。故名为心。若唱此心。一时得礼三世十方尘数诸佛。何以故。一切如来加持深重故也。
    经。由此性成就真言随意念诵礼一切如来已说此嗢陀南奇哉大普贤菩萨之敬仪是如来轮坛影现于如来。释曰。此即三明礼已称赞。为二。由此性成就等者。初明结前也。言性成就者。谓自性清净心也。成就者是具足圆满义。自他诸法三世十方诸佛如来。只居此心。故云具足圆满。虽具无量恒沙功德。而离自他共无因性。诸法圆融。无障无碍。起作一事。诸法在此。兴起一切。不过一事。言随意念诵者。谓或一遍或二三遍等。又随意者。随如来自意住本不生际。不为他观也。若住此本性三昧耶。不起此座。礼一切佛。故云由此性成就乃至礼一切如来已。次说此嗢陀南下。生后也。正是明叹敬仪三昧耶。为二。初二句。叹三昧耶。一切诸佛威仪进止。无不住普贤行愿故云奇哉大普贤菩萨之敬仪也。后二句。明叹三昧耶用。自性清净心。名为轮坛。一切贤圣。只在此心。故云是如来轮坛影现于如来也。天台云我此道场如帝珠。十方诸佛影现中者。盖此意也。
    经。时十方一切世界集会如来说已由一切如来加持一切菩萨集会曼荼罗入毗卢遮那佛心从彼一切如来心各各自菩萨众曼荼罗出已。释曰。从此以下至偈末。是第三颂曰即现神变相。文分为二。初正明现神变。后明说叹。此即初也。为三。从初至说已。是结前。为后事由。依佛说叹已后事起故也。由一切如来下。二明一切菩萨入佛心。谓由佛加持之所集会一切菩萨皆入毗卢遮那佛心也。从彼一切如来下。三明从佛心各自曼荼罗出现也。自曼荼罗者。谓诸尊各各曼荼罗等也。菩萨亦兼佛。各出自曼荼罗。应非但菩萨故。
    经。依世尊毗卢遮那佛金刚摩尼宝峰楼阁周围作坛三摩地而住说此嗢陀南奇哉一切佛广大无始生由一切尘数获得佛一性。释曰。此即说叹。为二。初明依作坛三摩地住。如文。后正明说偈叹。为二。初二句。叹如来体也。遍一切处为广。更无伦匹为大。本来不生名无始生。诸佛菩萨于中生。一切贤圣于中住。故云一切佛广大等也。后二句。明体本得也。尘数是差别性。一性是无差别性。不坏差别。而存无差别。故云由一切尘数获得佛一性。
    经。尔时婆伽梵一切如来复作集会令金刚界大曼荼罗加持故得尽无余有情界救济一切利益安乐故乃至一切如来平等智神境通三菩提最胜成就故奉请婆伽梵一如如来主宰金刚萨埵无始无终大持金刚。释曰。从此以下至偈末。是第四颂曰百八赞而请。文分为三。初明奉请所以也。从以此百八赞下。二明为欲奉请而赞叹也。从我等以此名下。两行偈。三明正奉请。就初为三。尔时婆伽梵等者。初明复作集会。此是所集一切如来。为奉请毗卢遮那金刚萨埵而作集会也。从金刚界下。二明奉请之由有二。所以初令萨埵加持故。从得尽无余下至最胜成就故。次明令诸众生得利益故。初明得世悉地也。尽无余有情界者。明所利无限。拔济一切者。是拔苦也。利益安乐者。即与乐也。得字冠于拔苦与乐。从乃至一切如来等者。明得出世悉地也。法界性智。无所遮碍。名为平等。即自利也。理智和合。能起变通。名为神境通。即利他也。三佛菩提。名为三菩提。此等菩提。不过二利。若证得三菩提。此等菩提。不过二利。若证得三菩提。于诸悉地成就之中。是无上悉地。如是等事。皆是如来境界。故云一切如来等也。奉请婆伽梵等者。三明有二所以。故奉请也。具六义故。云婆伽梵。六义等如前也。一切贤圣之所依。故云主宰。大菩提心坚固不动。故云金刚萨埵。本来不生。今亦不灭。故名无始无终。执持五智印。胜于诸金刚。故云大持金刚。以此等德为名。故云婆伽梵一切如来等。
    经。以此百八赞而请金刚勇大心金刚诸如来普贤金刚初我礼金刚手金刚王妙觉金刚钩如来不空王金刚我礼金刚召金刚染大乐金刚箭能伏魔欲大金刚我礼金刚弓金刚菩萨埵金刚戏大适欢喜王金刚我礼金刚喜。释曰。从此以下至彼如持金刚。二明为奉请而广说赞叹。亦为二。初明为请而赞叹也。从若有持此名下。二行偈。二明赞功能也。就初为四。初叹东方诸德。乃至四叹北方诸德。都有一百八德。此即初叹东方诸德也。初一偈。叹金刚勇等六德。一金刚勇。旧经云金刚萨埵。二大心。旧经云摩诃金刚萨埵。三金刚诸如来。旧经云一切如来。四普贤。旧经亦同。五金刚初。旧经云金刚上首。六金刚手。旧经云执金刚。我礼之言。虽在句句末。而意冠上。上下去。诸句亦然。次一偈。叹金刚王等六德。一金刚王。旧经云最上金刚王。二妙觉。旧经云亦同。三金刚钩。旧经云亦同。四如来。旧经亦同。五不空王金刚。旧经云不空王。六金刚召。旧经云金刚请引也。次一偈。叹金刚染等七德。一金刚染。旧经云金刚爱染。二大乐。旧经云摩诃安乐。三金刚箭。旧经亦同。四能伏。旧经云。能调伏者。五魔欲。旧经云魔罗诸欲。六大金刚。旧经云摩诃金刚。七金刚弓。旧经云同也。后一喝。叹金刚善等七德。一金刚善。旧经云。金刚善哉。二萨埵。旧经云妙萨埵上首。三金刚戏。旧经云金刚喜跃。四大适。旧经云。摩诃悦意。五欢喜王。旧经亦同。六金刚。旧经云金刚首。七金刚喜。旧云金刚欢喜也。
    经。金刚宝金刚金刚空大宝空藏金刚丰我礼金刚藏金刚威大焰金刚日佛光金刚光大威我礼金刚光金刚幢善利金刚幡妙善宝幢大金刚我礼金刚利金刚笑大笑金刚笑大奇爱喜金刚胜我礼金刚爱。释曰。二此四偈。叹南方诸德。初一偈。叹金刚宝等八德。一金刚宝。旧经亦同。二金刚。旧云妙金刚。三金刚。旧云义金刚。四空。旧云金刚虚空。五大宝。旧云摩诃摩尼。六空藏。旧云虚空藏。七金刚丰。旧云金刚富饶。八金刚藏。旧亦同也。次一偈。叹金刚威等七德。一金刚威。旧经云。金刚威德。二大焰。旧云摩诃光焰。三金刚日。旧亦同。四佛光。旧云最胜光。五金刚光。旧亦同。六大威。旧云摩诃威德。七金刚光。旧亦同也。次一偈叹金刚幢等七德。一金刚幢。旧亦同。二善利。旧云善利众生。三金刚幢。恐旧云金刚光。四妙喜。旧云喜欢喜。五宝幢。旧亦同。六大金刚。旧亦同。七金刚刹。恐旧云金刚宝杖也。后一偈。叹金刚笑等七德。一金刚笑。旧亦同。二大笑。旧云摩诃笑。三金刚笑。旧云金刚微笑。四大奇。旧云摩计希有。五爱喜。恐旧云乐生欢喜六金刚胜。恐旧云。金刚欢喜。七金刚爱。旧亦同也。
    经。金刚法善利金刚莲妙净世贵金刚眼我礼金刚眼金刚利大乘金刚剑大器妙吉金刚染我礼金刚惠金刚因大场金刚轮理趣能转金刚起我礼金刚场金刚语妙明金刚诵妙成无言金刚成我礼金刚语。释曰。三此四偈叹西方诸德。初一偈。叹金刚法等七德。一金刚法旧亦同。二善利。旧云善利萨埵。三金刚莲。旧云金刚莲花。四妙净。旧云善清净。五世贵。旧云观世自在。六金刚眼。旧云金刚妙眼。七金刚眼。旧亦同也。次一偈。叹金刚利等七德。一金刚利。旧亦同。二大乘。旧云摩诃衍那。三金刚剑。恐旧云金刚藏。四大器。旧云摩诃器杖。五妙吉。旧云文殊师利。六金刚染。旧云金刚甚染。七金刚惠。旧云金刚觉。次一偈。叹金刚因等七德。一金刚因。旧亦同。二大场。恐旧云大坚宝。三金刚轮。旧亦同。四理趣。旧云摩诃理趣。五能转。旧云妙转轮。六金刚起。旧亦同。七金刚场。旧云金刚道场也。次一偈。叹金刚语等六德。一金刚。语妙明。虽似两句。而今准旧经。合为一句。旧本但云金刚言语。不云妙明故。二金刚诵。旧云金刚念诵。三妙成。旧云能授悉地。四无言。旧云无言说。五金刚成。旧云金刚上悉地。六金刚语。旧云金刚语言也。
    经。金刚业教令金刚广不空业金刚遍行我礼金刚巧金刚护大勇金刚甲大坚难敌妙精进我礼金刚勤金刚尽方便金刚牙大怖摧魔金刚峻我礼金刚忿金刚令威严金刚能缚解金刚拳胜誓我礼金刚拳。释曰。此四偈。叹北方诸德。初一偈。叹金刚业等六德。一金刚业。旧云金刚羯磨。二教令。旧云金刚妙教。三金刚广。旧云金刚大宽广。四不空。旧云金刚不空。五业金刚遍行。旧云普遍一切处。六金刚巧。旧云金刚毗首。次一偈。叹金刚护等七德。一金刚护。旧云金刚守护。二大勇。旧云摩诃无畏。三金刚甲。旧云金刚甲胄。四四大坚。旧云大坚固。五难敌。旧云难可敌对。六妙精进。旧云上首精进。七金刚勤。旧云金刚精进。次一偈。叹金刚尽等七德。一金刚尽。旧云金刚药叉。二方便。旧云摩诃方便。三金刚牙。旧亦同。四大怖。旧云甚可怖畏。五摧魔。旧云摧伏摩。六金刚峻。旧云金刚上。七金刚忿。旧云金刚暴恶。后一偈。叹金刚合等六德。一金刚合。旧云金刚密合。二威严。恐旧云善现验。三金刚能缚。旧云金刚缚。四解。旧云善能解放。五金刚拳胜誓。旧云金刚拳上胜三摩耶。虽似两名。后句亦有金刚拳故。以为一德。六金刚拳。旧亦同也。然此诸德。但准新旧两本经文。且分其数。恐违圣旨。若有明文。请点着之。如是诸德。皆是毗卢遮那金刚萨埵遍法界用。不可尘数海渧数知。且举少分。以示其端耳。
    经。若有持此名百八寂静赞金刚名灌顶彼亦获如是若有以此名赞大持金刚正意歌咏者彼如持金刚。释曰。此二行偈。二明赞功能。初一偈。明若持此寂静赞。彼亦获百八德。即利他德。次一偈明若赞大持金刚彼亦成持金刚。即自利德也。言此名者。即百八德名。能休息二死散乱。令契会佛大涅槃。故云寂静赞。又此百八。是如来差别智用。虽随众生类入于二死海。而此智用。不为生死波浪之所动乱。故云寂静。又此名即婆伽梵大持金刚名。故云金刚名能持此名。为诸如来亲所灌顶。故云灌顶。又受得法金刚号。名为金刚名灌顶。于往昔时随诸如来受得此名故。若持此名。彼亦获得如是胜德。故云彼亦等也。毗卢遮那金刚萨埵名大持金刚。心观智用。口咏胜德。身结智印。故云正意歌咏。若如是歌赞者。彼亦证得大持金刚。故云彼亦等也。
    经。我等以此名一切百八名赞愿大乘现证遍流大理趣我等赞汝尊愿说最胜仪一切佛大轮胜大曼荼罗。释曰。此二行偈。即第三明正奉请。为二。初一偈奉请。演说理趣曼荼罗。后一偈奉请。辨说事仪曼荼罗。事必依理趣起。离理更无事。是故为双请。就初一偈。初二句。是举前赞。后二句。是正奉请。所言愿者。谓愿请也。大乘现证者。婆伽梵大持金刚名为大乘现证。修行秘密乘。现证法界体。故名大乘现证也。言遍流大理趣者。谓请无缘大慈悲。普遍诸有情。流传大理趣。又遍者。谓周遍诸尊。流传其理趣也。就后一偈。初一句。亦指前赞也。愿说最胜义等三句正明请说事仪等。就中亦有二请。初云最胜仪者。谓请说金刚弟子入金刚大曼荼罗仪轨等。及说结诸尊智印仪轨等也。次一切佛大轮等二句。请说作大轮坛曼荼罗仪式等此大轮坛安立诸尊。故云一切佛等。总收一切诸曼荼罗。故云胜大曼荼罗也。
    经。尔时婆伽梵大持金刚闻一切如来赞语入一切如来三昧耶所生加持金刚三摩地。释曰。从此以下至尽经。是第五颂曰萨埵应请说。就中为二。尔时婆伽梵下。初明哩许入等持也。从说金刚界下。二明应请正演说也。就初中又为二。初明说主闻请语也。婆伽梵大持金刚者。举所请人。如前所释。闻一切如来赞语者。即明闻前赞请之语。一切如来者。是十方世界集会如来也。入一切如来等者。次明正入等持也。游入法界定。以为一切如来三昧耶也。言所生等者。谓明所生加持。坚牢不坏故为金刚也。三摩地如前也。
    经。说金刚界大曼荼罗次当我遍说胜大曼荼罗。释曰。从此以下。二明应请正演说也。文分为四。初明许演说。二说大理趣。三说建作大轮坛。四说教授弟子等。此即初也。又为二。初经家叙说金刚界大曼荼罗者是也。次二句。是正明许演说。初一句。明许演说。大理趣遍说之言。同前释也。后一句。明许演说事仪等。又释胜大曼荼罗一句。总收理趣及事仪等。遍说此等故云遍说。
    经。由如金刚界名为金刚界。释曰。从此以下。二明说大理趣也。界者性义。如前释也。一切有情身中。本来具足毗卢遮那性功德。故云性义。又界是界别义。毗卢遮那体性海中。不可说不可说海会圣贤各各不同故。如是无边海会功德。在于一切凡圣身中。坚固不坏如彼金刚。由显如是常存不坏法界体性故。名以为金刚界。此即寄名以说理趣。于事仪中。各各有其理趣。今且据大理趣。故云由如金刚等。
    经。如教应安座于曼荼罗中大萨埵大印思惟应加持住印则当起顾视于诸方倨傲而按行诵金刚萨埵。释曰。从此以下。第三说建作大轮坛也。文分为四。初明结护方处。二明以线遍拼。三明图画诸尊。四明召集圣众。此即初也。于所应作曼荼罗中。如法式结加趺坐也。谛想己身是如来身此想成就。即结摩诃菩提萨埵大契。故云如教乃至思惟应加持也。加持已。而起止观作拳等。观察作坛场处。以雄武相称真言句。而按行之。故云住印则当起等也。倨字。居预反。不敬也。又傲也。傲字只到反。不敬也。又畅慢也。
    经。以新线善合应量以端严以线智应抨随力曼荼罗四方应四门四刹而严饰四线而交络缯彩鬘庄严隅分一切处门户于合处钿饰金刚宝应抨外轮坛彼中如轮形应入于中宫金刚线遍拼八柱而庄严于金刚胜柱应饰五轮坛。释曰。此第二明以线遍拼。今当依经略解释之。若欲作坛场者。当如法加持。以善系合新绳具足端严称其肘量。智者随其力能。以绳絣其坛。若是有大威德阿阇梨。为阎浮提自在国王。或转轮王。乃至大臣长者等。画坛外相周围。应当过一由旬。复应观察彼等所堪。随意应广狭。下至四肘作之亦得。如经所说。设于掌中作彼坛场。利益无量。何况净地作者。其阿阇梨为欲利益一切众生故。随所方便作一切坛。假令四肘坛法。先用瞿摩净洁涂拭。取新净绳依量抨记。更以涂香密紬涂之。以种种宝捣以为末。或以世间诸驮睹粉。或以五色。染于末粉等。又于粉中想字加之。复应思惟。五色粉是如来五种智。亦名法界性智。为诸世间一切众生。皆为烦恼淤泥之所沉溺。耽着五欲。不能出离。诸佛由此起大悲心。拔济彼等。令得解脱。作是念已想五智。于诸色中。次第安立。即结契触之。诵陀罗尼等。故云以新线善令等。其坛。四方正等。面开一门。以四吉祥庄严具。以四道绳。缯彩幡盖。悬以庄严。于诸角分门阙出眺间。以金刚宝间错而絣外坛场。故云四方应四门等也。眺字（丑予反。视也。察视之也望也）入其中宫。布置金刚线道。以八柱而为严饰。坚于金刚柱上。各以五月轮。故云应入于中宫等。广示阔夹分量等事。如别本等。今只随文为略释耳。钿字。抨字。普1补耕二反。从也掸也。拼字。亦抨字也。
    经。于中曼荼罗安立佛形像佛一切周围曼荼罗于中四胜三昧耶次第而图书。释曰。从此以下。第三明图书诸尊。于中为五。初明中曼荼罗。二明四曼荼罗。三明八供养。四明四摄。五明摩诃萨等。此即初也。谓于中心坛。安立毗卢遮那佛像周围诸月轮中。安立四波罗蜜。故云于中等。又于中曼荼罗等者。先总明安立诸坛佛及菩萨等。是故旧经等云。于内坛中央。各置佛像。于佛四面及诸坛中心。各次第昼于四三摩耶尊胜者。乃至明四坛竟云。于鍐部中。各依本方置四波罗蜜。然今且随新经。消释文也。
    经。金刚进而步于四曼荼罗阿□毗等四安立一切佛应作不动坛剂金刚持等金刚藏等满宝生曼荼罗金刚眼净等无量寿轮坛应画不空成金刚巧等坛。释曰。此三行偈。第二明安立四曼荼罗。文分为二。初一偈。明于四轮坛各安立四佛。后两行偈。明安立各四亲近等也。言金刚进而步者。谓以金刚势擘过。入于四坛。金刚势者。以意擎举所画及于金刚线。若入若出。书画坛人不得骑蓦金刚线道。应诵密语举之。从下过不失于三摩耶。于四轮坛安立四方佛等。为安立一切佛也。从应作不动下。二偈。明安立各四亲近。初二句。明东方。次二句。明南方。次二句。明西方。次二句。明北方。准旧经云。初从金刚方。画阿□鞞坛。具以执金刚等四三摩耶。尊胜者想四方佛。面向毗卢遮那座。先画执金刚。在阿□前。次画右。次左。次后。诸部准此。次至宝方宝生坛。圆满藏等。次花方阿弥陀坛。清净金刚眼等。次业方不空悉地坛。金刚毗首等也。金刚宝名为藏。以金刚幢名为满。等字等取余也。金刚法为眼也。金刚利以为净也。等字等取余也。金刚巧者。是业菩萨。等字如前也。
    经。安立于轮隅应画金刚女外坛于隅角应画佛供养。释曰。此一偈。三明画作供养菩萨。为二。初二句。明内四供。后二句。明外四供也。轮内四隅。置四内供养。初从火天方。顺施而作。终风天方。外坛四角线道之中。置外供养。作法同前。又四角外。作半跋折罗。
    经。门中一切处守护门四众。释曰。此四明画四摄。别本等云。于四门中置四摄等。帝释方为首。置都印主。如次作之。
    经。安立于外坛应画摩诃萨。释曰。此五明摩诃萨等方坛。四周线道之中。置十六大菩萨。所谓弥勒等。妙涂香涂方坛外。或一肘二肘。细涂拭已。画不退轮等诸大菩萨。此结坛法。以粉作之。最为第一。欲取久固。画作亦得。其师欲令弟子究竟决定安住如来位者。应以自语言印各各题记诸三摩地本位。今且随文略释。不可具陈。广如余说也。
    经。即胜三昧耶结印如仪则金刚师入已摧印而遍入此诸遍入恶请敕如本教自身加持等作已称自名应以金刚成萨埵金刚钩金刚师则结召集作弹指应请一切佛刹那顷诸佛并金刚萨埵应满一切坛。释曰。从此以下至卷末。是第四明召集圣众等。修瑜伽者。凡入道场时。皆须忿怒主号。为跋折罗吽伽罗。三摩地法加持自身。应想己身有二坚。互作嗔怒面。而且笑想。以左脚押大自在天王面。以右脚押大自在天妻胸乳房间。便结摩诃三摩地契。手执花鬘。诵本陀罗尼已。奉献诸佛。故云即胜三昧耶等也。时行者于诸众生起大悲心。为救护故。应生哀愍。令彼利益。应入道场。乃至又旋绕一匝。住夜叉门。以降伏三界形相。瑜伽运心。开金刚门。一一开已。或用金瓶。或复银瓶。盛诸宝物等。取妙枝条。插于瓶内。乃至缯彩系其瓶顶。于诸位处。各置一瓶。列布种种供具等。是故云金刚师入等。如是作已。结加持契。如上从心至顶。作加持已。即结请会契。自称己名。启请一切如来及诸菩萨。赴集坛场。三唱伽陀。萨埵金刚契是也。故云此诸遍入等也。又引此契。交臂抱胸。左内右外。数鸣弹指奉请一切如来。故云金刚师则结等。尔时。十方世界无量诸佛。数如恒沙。及菩萨众。数如微尘。皆来集会住行者前。故云刹那顷诸佛等。
    经。集会曼荼罗则速疾大印观金刚萨埵一遍称百八由结集则喜如来皆坚固金刚萨自成慈友而安立。释曰。想诸佛菩萨。各依诸座安稳坐已。即结金刚萨埵大契已。诵一百八名一遍。以赞叹之。以阏伽水奉献诸佛菩萨。尔时。一切诸佛。欢喜加持行者令得坚固。又金刚萨埵。为其亲友。能成行者一切事业。故云集会曼荼罗等。
    经。诸门一切处钩等而作业以大羯磨印安立三昧耶以印三昧耶萨埵金刚等应成大萨埵诵弱吽鍐斛则佛等一切召集大萨埵钩召引入已缚已令调伏则以密供养令喜大威德应自有情利愿作一切成如是诸坛中金刚师事业。释曰。以四摄集引喜。故云诸门一切等也。安立诸尊大羯磨印。及三昧耶。故云以大等也。既已安立大印三昧耶与萨埵事等。以四摄自成大萨埵。则一切佛等召集。于身中修钩召等故。云以印三昧耶等也。则以十六大供养等令喜诸尊。为自他利愿作一切悉地故。云则以等也。如上诸轨仪。悉皆金刚阿阇梨之所作。故云如来是诸坛中金刚师事业。此二三两门。非新学人之所见闻。披览之者。莫背圣诫略释中卷已毕。
    经。次应广说金刚弟子入金刚大曼荼罗仪轨以下。第四说教授弟子仪轨等。此门广说灌顶阿阇梨轨范及以诸尊秘密真言印契等法传法圣者心裹记录。是故且止也。

金刚顶大教王经疏卷第七

    此七卷奉授二品亲王毕
    前大僧正法务公助。
__
