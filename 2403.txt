No. 2403 五相成身私记
（有私文集相对见之不许外人及初学者莫自恣心以招大罪）

            都率先德记
          
　　　　　
　　　　　
　　　　　

    欲速成佛者。当学成身观。然我等虽被教门难识义理。不敢期顿证。只欲结远缘故。于坚高强企钻仰。愿如彼射的之喻。渐遂此观月之志矣。
    今明五相成身略有二事。一释仪轨文义（莲华部心念诵仪轨）二明轨外要事。第一释仪轨文义者（轨从应结跏讫成本尊真言）此观言浅言深。此轨文略义广。先德异说莫知孰是。今述愚见。见者取舍。释此为二。先分文。次释义。先分文者。大分为二。初明方便。从应结跏至真实智五行偈。明阿波颇那伽三摩地是也。次明正观。从即观于讫成本尊真言。明五相是也。就初为三。一调身。初一行三句是也。二调息。次一句是也。从明定中观相。后三行是也。次就正观即以五相为五文也。一即观下至如满月。明初观也。然想身证等二句生起不明。此明前三摩地证位故。或应在前究竟真实智句之次。今为发起诸佛告言置于此欤。意云。身证十地未证佛果。勿以此为足。应成最正觉。二复作下至益明显。明第二观。三诸佛下至大莲华。明第三观。四应当下至无染着。明第四观。五复白下讫真言。第五观。我为莲华身者。此明菩萨契前教示为蒙后诲故。将己证白佛（教王疏意）
    问。次下有诸佛加持灌顶结鬘等。皆是成佛之仪则也。何只云五相。不取加持等。答。五相是自心转变之次第也。加持灌顶等是外缘庄严等也。故不别立。若摄五中。应摄第五。又如下（云云）有云。大瑜伽中。初云谛观诸法性皆由于自心烦恼随烦恼蕴界诸入等皆如十喻门。是初调心观也。次云如是谛观也不见于身心住平等寂灭究竟真实智。是阿婆颇那伽三摩地也（云云）问。今私分文何不同彼。答。私文集中具引诸文。相对见之。当决是非。问。唯于此处入无识身三摩地耶。答。安公云。此定能除诸惑执故。节节入之。如略出经（云云）
    第二释义者有二。初释方便。谓无识身三摩地。二释正观。谓五相成身也。就初有三。初调身者。谓结跏座结等持印（定印有三。一金刚缚印。如今轨等。二妙观察智印。如三摩地轨千手轨等。千手轨有真言。三略出经云。置右手于左手上）端身不动。支节亦然。舌□上齶。唇齿俱合。两目似开（或云似合。言异意同）二调息者。今文云。止息令微细。三摩地轨云。止出入息令其微细。如意轨云。出息及入息住阿那波耶。自在王轨云。其出入息一一明了。有先德云。数息观成了次入定（云云）私云。道理可然。但我等若待数息成。叵期成身观。只宜调息觉正观也。又文云止息者。止□息欤。故次云令微细。令止息者在第四禅。非此中要更思。三定中观相者。文说空观。空观可见。
    问。略出四本云。初依瑜伽安那般那系念修习。不动身躯亦不动支分。名阿婆颇那伽法。久修行者如是思性时。入想己身住在虚空。一切诸佛遍满法界（云云）教王疏云。安那般那者数息观也（云云）若尔似名数息观为阿婆颇那伽。今何云空观耶。答。具如私抄引诸文（云云）今此经文只说最初调心方便欤。若具足说。应如诸文。又言住寂灭等者。依前空观证空寂理住等觉位也。下文云证十地者。以等觉摄法云后心也（余处有例）不尔云何下文云金刚三昧萨婆若智尚未证知。问。阿婆颇三摩地为唯是空。答。然也。具如义诀（云云）问。岂只依空观登等觉位乎。答。准天台意。别教初地三观一心。圆教初心具修三观。今宗似彼圆顿观义。若尔此文为教一类初心人。且作此说欤。如义诀云。渐学大乘者以为方便。若顿学者亦不由之。又义释云。又如上所说一生补处及八地三昧。是约教道法门作如此说耳。然秘密乘人于世谛中即能通达第一义者。从初发心时。即具行大空三昧。其谓不然则于一生之中不能顿满诸地（私云。大空者中道也。至下当知）问。此空观空何等法耶。答。诸文说。此三摩地中多空烦恼蕴等。问。一切空观皆如此欤。答。案诸教意。说空非一或唯空可厌。或总空一切。若细分别法有三类。所谓有为有漏·有为无漏·无为无漏也。无漏亦有多类。谓权乘因果·实乘因果等也。于此等法皆说空理。然随彼彼法空义应不同。若不知其有。恐恶取空欤。诸行者善恶择之。
    明空中佛中。云诸佛如胡摩者。诸文意异。三摩地轨云。空中无数佛。犹如大地满中胡摩。教王经云。一切如来满此世界。犹如胡摩。略出经云。诸佛遍满虚空。如大地油摩津腻满中。或本云。诸佛如来满虚空界。数如油摩。千手轨云。遍满法界一一佛身微细如胡摩。五字心陀罗尼品云。无量诸佛相好具足。大如胡麻数如微尘周遍法界。义释云。先运心思惟。毗卢遮那无尽庄严身周遍法界。十方三世一切如来亦复如是。一一无尽庄严身周遍法界。从十住地乃至初地诸菩萨。分证庄严身。无量无边满于法界无有间隙。如胡麻中油。当观此身遍。及一切众圣前。以清净三业至诚作礼。由此因缘获无量福（已上）案此等文。如胡麻者。或似佛数多。或似佛身细。或胡麻中津腻以为喻。非直取胡麻为喻也。教王疏云。如胡麻者。取油麻津腻满中以譬诸佛遍满之相（云云）问。津腻满中者意何。答。佛身遍满湛法界海。犹如津腻湛胡麻中。一佛既尔。诸佛亦然。诸佛既尔。菩萨亦然。故六波罗蜜经说一庄严三昧云。所言一者即是无生。无生者即是法空。又一者名遍一切处。譬如油麻油遍麻中。无生法者亦复如是。体遍一切（已上）此难似小事。是行者之最要也。故勒诸文。见者善思。问。何故观此诸佛。答。一为请彼诸佛加持也。二为效彼身观我身也。由此二缘观念易成。
    第二释正观者为二。一总示异说。二别释五相。初示异说者。此成身观古来相传多云五相成身（有云五法成身）此名出菩提心论等。而彼论等不说其相。今检诸文。异说极多。具如私文集。今略示大途。守护经有二说。一云。当于鼻端观心月轮。月中观五字。即得成五佛。二云。鼻端观月轮。月中观唵字。得阿耨菩提。心地观经有三陀罗尼。即五相中之初三也。然彼经意其次三观即说成佛故无四五。教王经有六事。初五即五相也。第六加持现证。略出经有三十二事。今轨成本尊在彼第三十。加持灌顶等在其前后。今轨从通达至拍掌有二十一事（云云）问。诸经诸轨随所说事可言一二相乃至三十余相成身不。答。设尔何失。问。二俱有过。若言一二乃至三十余相者。未闻此说。若言不尔。其理未明。答。有人出诸如来加持印了云。已上八个印是大日如来八相成道也（私云。八印不明。若推彼意五相舒敛加持欤）若尔不可必定云五相欤。又五相之外可必论是相非相也。言可思。问。诸经所说浅深云何。答。安公云。梵网·华严佛因佛果。今金刚顶宗浅略之相也。真实经五相。心地经三相。守护经一相。是深秘相也。教王经·略出经·十八会指归等五相四种曼荼罗。秘中深秘也。金刚顶四种念诵布字法。秘秘中深秘也（云云）问。如此相对其意云何。答。梵网·华严带权教故为浅略义。又大日如来初在尼吒。现成菩提说金刚顶十八会时也。说金刚界中五相成身四曼荼罗。为秘中深秘。次降须弥顶三十三天。说真实经五相成身三十七尊羯磨会法。为深秘也。阙余三故非秘中深秘。次在菩提树。说守护经一相羯磨会三十七尊。后在王舍城耆阇崛山。说心地观三相成佛。不说三十七尊。虽略非浅故。此三经同秘深也（云云）此义未详。委细思之。
    第二别释五相者为四。一释名。二辨相。三示印明不同。四示次第不同。就初亦二。先引异说。次私略释。先引界说者。诸文或只出印真言不云其名。或出一两名不云余名。又随部随尊其名或异。今略示之。菩提心论云。一是通达菩提心。二是菩提心。三是金刚心。四是金刚身。五是证无上菩提获金刚坚固身也（云云）教王经出五真言。初二第五俱云自性成就真言。不言三四。疏分经文中云。初明授自性成就。二明示心智丰感。三明教思惟金刚形。四明示坚固普贤心。五明诲观自身佛形。摄真实经五种真言。如次名法身求心真言·大菩提心真言·坚固菩提心真言·如金刚真言·同三世诸佛真言。次更有报身真言·化身真言。千手轨有通达心真言·菩提心真言·加持莲华真言·引莲华真言·敛莲华真言·自身成本尊瑜伽真言（云云）彼无第四更有引敛。十八会指归云。通达本心。修菩提心。成金刚心。证金刚身。佛身圆满。法花轨初名通达无碍心。次名菩提心。后三无名。文殊轨初名莹彻菩提心。次名菩提心。心地观经初名观心陀罗尼。次名大菩提心。微妙章句一切菩萨最初发心清净真言（云云）
    今此大轨初名彻心明。次次无名。今传受记云。通达菩提心（亦名彻心明）修菩提心（亦名无染心）菩提心坚固（亦名观金刚）普周法界。或曰此处用舒金刚印敛金刚印成本尊（亦名佛身圆满）两卷轨或本有初四名。一通达菩提心。二修菩提心。三成金刚心。四证金刚身。第五无名。第三成金刚心文末金刚莲华界句下注云。五智印。独股上有莲华（云云）五相观法并真言。如今轨。此文虽不明。甚要也。善思。对受记第一二五名。并今同记。第三名成金刚心（异说中云。日院说。亦名观金刚。亦名坚固菩提心。香房说。图中名坚固菩提。睿和上说。金刚住心）第四名证金刚身（异说中云。日院说。亦名金刚界真言。亦名普周法界。或说名显真言。云云。更检）有人抄云。一通达菩提心。二菩提心。三成莲花心。四心四证莲华。五身佛身圆满。或云。四为四佛身。五为圆满大法身。名曰本尊圆满佛身又圆满等。又虚空分身诸佛悉入普贤身中。住本觉曼荼罗本位。名为佛身圆满（云云）种种异说略不繁出。
    次私释者为六。谓五相加舒敛也。一释初名者。此观有种种名。然诸师多云通达菩提心。此名虽详当设劬劳。且以三门展转释之。一明菩提。二明菩提心。三释通达菩提心。
    初明菩提者。菩提有三。一实相菩提。二实智菩提。三方便菩提。如次法报应菩提也。
    问。其体云何。答。实相菩提是真如法界体性智也。实智菩提是大圆镜等四智心品也。此四智品总摄佛果有为万德也。方便菩提即四实智之化用也（随义宜私配释）问。实相真如是何物乎。在何处耶。答。天台云。一念心即如来藏理（云云如常）今宗同之。大日经住心品云。秘密主云何菩提。谓如实知自心。秘密主是阿耨多罗三藐三菩提。乃至彼法少分无有可得。何以故。虚空相是菩提。无知解者亦无开晓。何以故。菩提无相故。秘密主诸法无相。谓虚空相。
    疏云。如实知自心。即是开示如来功德宝所也。如人虽闻宝藏发意勤求。若不知其所在无由进趣（乃至）此法从何处得耶。即是行者自心耳。若能如实观察了了证知。是名成菩提。其实不由他悟。不从他闻得。问曰。若即心是道者。何故众生轮回生死不得成佛。答。以不如实知故（乃至）若如实自知。即是初发心时便成正觉。譬如长者家穷子。若自识父时。岂复是客作贱人耶。尔时行者正知心实相故。见一切法悉皆甚深微妙。无量无数不可思议。不动不倚不着。都无所得。如菩提相故。又云。净菩提心出过诸观离众相故。于一切法得无挂碍。譬如虚空之相亦无相故。万像皆悉依空。空无所依。如是万法皆依净心。净心适无所依。即此诸法亦复如菩提相。所谓净虚空相。故经复云。秘密主诸法无相。谓虚空相也又云。一切众生色心实相。从本际已来。常是毗卢遮那平等智身。非是得菩提时强空诸法使成法界也。佛从平等心地。开发无尽庄严藏大曼荼罗已。还用开发众生平等心地。无尽庄严藏大曼荼罗。妙感妙应。皆不出阿字门（云云）
    又云。以知心性常如是故。尔时一切诸法自然不异于心也。又云。当知离心之外无有法也。若瑜伽行人正观三法实相。即是见心实相。心实相者即是无相菩提。亦名一切智智（私曰。三法实相者。案上文意。是烦恼业苦实相欤）
    又云。众生自心即是一切智智如实了知。名为一切智者。又释大日云。又如重阴昏蔽日轮隐没亦非坏灭。猛风吹云日光照显亦非始生。佛心之日亦复如是。虽为无明烦恼戏论重云之所覆障。而无所减。究竟诸法实相证时圆明无际。而无所增。又云。如一切经中。或说诸蕴和合中我不可得。或说诸法从缘生都无自性。皆是渐次开实相门。彼言诸法实相。即是此经之心实相。心实相者即是菩提。更无别理也。但为薄福众生而不能自信作佛。自信作佛者甚为难得故。世尊且令净诸垢障。将护其心。要令时义契合。然后为说即心之印。今经则不如是。直约诸法令识其心。所以为秘要之藏也（乃至）从□至细去广就略。乃至现在一念识亦无住时。又从众缘生故。即空即假即中。远离一切戏论。至于本不生际。本不生际者即自性清净心。自性清净即是阿字门。以心入阿字门故。当知一切法悉入阿字门。
    又云。复次如声闻人。初观阴界入时。即阴求我离阴求我皆不可得。相在亦不可得。尔时于八直道中。远尘离垢正法眼生。真言门菩萨亦如是。初观阴界入时。即阴求心离阴求心皆不可得。相在亦不可得故。即时悬悟自心本不生际。于如来知见大菩提道中。远尘离垢得法眼净。若不作如是方便。先从着处观之。而但言心遍一切处毕竟无相。则一切众生无由悟入。当知此观最为秘要法门也。如余远离方便。菩萨渐次修习戒定智慧。于无量劫以种种门观人法二空。犹未能远离心之影像。今真言行者。于初发心时。直观自心实相。了知本不生故。即时人法戏论净若虚空。成自然觉。不由他悟。当知此观复名顿悟法门也。摄真实经云。心是菩提。我得此法。
    私问。若菩提如虚空。菩萨何故求之。求得虚空有何益乎。答。大日经疏云。譬如虚空遍一切处毕竟净故。离一切相无动无分不可破坏。以如是等少分相似故。以喻无相菩提心。然是中复有无量无边秘密甚深之事。实非世间虚空所能遍喻。冀诸学者得意忘筌耳。又如虚空远离戏论分别故。无知解相无开晓相。诸佛自证三菩提当知亦尔。唯是心自证心心自觉心。是中无知解法无知解者。非始开晓亦无开晓之者。若分别少分能所犹如微尘。即取法非法相。不离我人众生寿命。岂得名为金刚慧。
    又经云。如来应正等觉。非青非黄（乃至）非男非女非不男女。疏云。青相毕竟不生故则为非青。青实相不坏故而亦非非青。当知如来应正等觉无一定相可说。亦不离如是诸相也。
    百字持诵品疏云。前说得虚空心即是菩提心生。菩提者觉也。此心岂是空耶。而实具足恒沙功德。虽具无量功德。而无相无名不可显示也。如法相家说十六种空。大般若说十八种空等。皆为明此义也。若但空都无所有性者。云何成就如是不思议神德而度众生。当知此空是自证之理也。相既空无所有。名亦如是。是处不可示。言辞相寂灭。若以如是自证之法。为凡愚说之。终不可得也。当知此但有空名。于十八空中最在其上。即是诸佛大空。而实不空也。
    又百字法品疏云。以阿字加持自身故。即同于空。于此空中而成就一切佛法。犹如世间万物因空得成。而空本体无相。于无相中而现种种形声也（私云。此等诸文行者之至要也。故具引之。见者莫厌）
    私问。前言菩提理智为体。今何偏言无相实相。答。一云。智相智性皆是菩提。性本相末。隐相显性故。且云无相欤。如金刚顶疏云。诸经论多说真理名无上菩提体。以根本故。今此双取佛果理智。二云。佛果极智亦名无相实相欤。大日经云。离一切戏论。安置众生。皆令住于无相菩提。疏云。为令众生住于此法如我无异。即是安置诸子秘密藏中之义也（云云）私案云。三德名为秘密藏。今此名无相菩提。故知法身般若解脱皆名无相。既皆名无相。何妨名实相。
    问。大日经以三句法门摄菩提因果。其义云何。答。彼经住心品云。尔时执金刚秘密主。于彼众会中坐白佛言。世尊云何如来应供正遍知得一切智智（乃至）世尊如是智慧以何为因。云何为根。云何为究竟（乃至）佛言。菩提心为因。大悲为根。方便为究竟。
    疏云。此三句义中悉摄一切佛法秘密神力甚深之事（乃至）犹如世间种子藉四大众缘故得生根。如是次第乃至果实成就名为究竟。然以中智观之。毕竟不生不灭。是故因果义成。若法不然有生灭断常之相。则堕於戏论。皆悉可破。因果义不成也。今行者观心实相亦复如是。出过一切戏论如净虚空。于内证所行得深信力。萨婆若心坚固不动。离业受生成真性生。万行功德从此增长故。曰菩提心为因也。此菩提心为后二句因。若望生死中所殖善根。则名为果。以观佛法前相故。譬如有人闻智识言。汝今宅中自有无尽宝藏。应自勤修方便而开发之。可使周给一国常无匮乏。彼人闻已即生谛信。如说而行。乃至施功不已渐见前相。尔时于宝藏功德离疑心。堪能发起殊胜加行故。菩提心即是白净信心义也。释论亦云。佛法大海信为能入。如梵天王请转法轮时。佛说偈言。我今开甘露味门。若有生信者得欢喜。此偈中不言施戒多闻忍进禅慧人能得欢喜。独说信人。佛意如是。我甚深法微妙无量无数不思议不动不倚不着无所得法。非一切智人则不能得解故。以信力为初。非由慧等而能初入佛法。为令如是净信心坚牢增长。经中次说大悲为根。根是能执持义。犹如树根执持茎叶花果使不倾拔也（乃至）此中云悲。即兼明大慈也。加行者修供养时。若奉一华或涂香等。即以遍一切处净菩提心。兴供养云普作佛事。发起悲愿回向群生。拔一切苦施无量乐。由自善根及与如来加持法界力故。所为妙业皆得成就。即是普于一切智地乃至无余有情界。皆悉生根也。随行者以无疑心所修万行。即由大悲地界所执持故。大悲火界所温育故。大悲水界所滋润故。大悲风界所开发故。大悲虚空不障碍故。尔时无量度门任运开发。由如牙茎枝叶次第庄严。即是于一切心法具足因缘之义也。方便为究竟者。谓万行圆极无可复增。应物之权究竟尽能事。即醍醐妙果三密之原也。又净菩提心者犹如真金。本性明洁离诸过患。大悲如习学工巧。以诸药物种种练冶。乃至镜彻柔软屈申自在。方便如巧艺成就。有所造作随意皆成。规制中权出过众伎故。其得意之妙难以授人也。如摩诃般若所明。六度十八空三昧道品总持门等。皆入大悲句中。即彼万行所成一切智智之果名方便。由内具方便故。方便之业即是利他。
    次释菩提心者。案显密教。释菩提心且有三义。一者求菩提心名菩提心。二者上求下化心名菩提心。三者菩提即名菩提心。
    初求菩提心名菩提心者。菩提心论有此义。又大日经疏云。菩提心名为一向志求一切智智（云云）
    次上求下化心名菩提心者。如天台摩诃止观等。问。上求菩提名菩提心道理可尔。下化众生名菩提心。名与义异。答。私案云。依化众生自成菩提故。为化众生自成菩提故。令诸众生求菩提故。依如是义名菩提心欤。净土论云。发菩提心者正是愿作佛心。愿作佛心者即是度众生心。度众生心者即是摄取众生生有佛国土心（云云）又经云。为众生故证菩提者（云云）以之可思。
    第三菩提名菩提心者。前言求菩提心名菩提心者。菩提之心名菩提心也。今言菩提名菩提心者。菩提即心名菩提心也。今引一两文以示菩提即心之义也。大日经住心品疏释品名云。众生自心即是一切智智如实了知。名为一切智者（乃至）自心发菩提。即心具万行。见心正等觉。证心大涅槃。发起心方便。严净心佛国。从因至果。皆以无所住而住其心。又义释云。前说得虚空心即是菩提心生。菩提者觉也。此心岂是空耶（云云）此岂非菩提即心名菩提心耶。真实经说通达菩提心真言义云。心是菩提。我得是法（云云）私案云。心是菩提者。指通达菩提心之心也。故知菩提即心之义也。又同经云。应发无上大菩提心。云何名为大菩提心。三祇百劫修习成就最胜妙果。即是无上大菩提心。大菩提心其相如何。譬如五十由旬圆满月轮（取意略抄）明知今所言菩提心者即大菩提名也。此月轮即大菩提体也。金刚顶疏云。月轮即是大菩提（云云）
    文殊轨说同真言中云。诵莹彻菩提真言。谛观心月（云云）私云。莹彻菩提即心月也。心月之心即通达菩提心之心也。故菩提即心也。金刚萨埵轨云。多诵通达菩提心密语毕。得心水澄。菩提心月影现于中。私云。心水澄即菩提心也。心水净白即名心月。非离心水别有影。虽名水名月。唯一大菩提。即此名为菩提心也。菩提心论云。观行者初以阿字发起本心之中分明。只渐令洁白分明证无生智。夫阿字者一切法本不生义。私云。本心中分明即菩提心也。发起此明即发起菩提也。此名菩提心。是菩提即心义也。真实经。心地观经等意云。自觉悟心立菩提心。菩提心即月轮（云云）此亦菩提即心之义也。
    大日经云。尔时金刚手复白佛言。世尊谁寻求一切智。谁为菩提成正觉者。谁发起彼一切智智。佛言。秘密主。自心寻求菩提及一切智。何以故。本性清净故。义释云。时执金刚闻佛所说义。萨婆若慧唯是自心。乃至无有少法出此心者。为未来众生断疑惑故。而问佛言。菩提心名为一向志求一切智智。若一切智智即菩提心者。是中谁为能求。谁为所求。谁为可觉。谁为觉者。又复离心之外都无一法。谁能发起此心令至妙果。若法无有因缘而得成者。一切众生亦应不假方便自然成佛。答言。秘密主。自心寻求菩提及一切智。何以故。本性清净故。虽众生自心实相即是菩提。有佛无佛常自严净。然不如实自知故。即是无明（云云更捡）
    三释通达菩提心者。此名义不明。亦未闻古传。今依文推义。私会释之。若总释通达菩提心五字者。总目行者三密也。若分字释者。通达二字目行者三密也。菩提心三字目所观菩提也。通达二字目三密者。通达之名正有意密。能观智能通达菩提故。其身口密是通达之助缘也。谓手结印契。口诵真言。能助观智令通达故也。菩提心三字目菩提者。菩提即心之义也。心地观经中。此初真言名观心陀罗尼。第二观中云。所观菩提心相犹如月轮（云云）推此经文作此释也。
    又云。通达二字可通能所。谓能所谓能通达所通达也。又云。法花轨名通达无碍心。金刚萨埵轨出通达心真言。次说九种缘生观了云。由作是观已。是心于染于净通达无碍。犹若虚空（云云）义释云。净菩提心离众相故。于一切法得无挂碍如虚空。相亦无相故。万像皆依空。如是法皆依净心（云云）教王经疏云。此自性清净心从本已来福智圆满故。为自性成就。此真言令彼通达千手轨明观自在菩萨智观。乃至作是观已。身心豁然清净。即诵通达心真言（乃至）当证二无我。显现如来藏。证圆满菩提心（云云）案此等文云。心性净无碍。此名菩提心。本性虽清净。为客尘所染。于一切法不得无碍。以三密加持除去客垢时。通达无碍犹如虚空故。于染净通达无碍故。名通达菩提心欤。如法华云。十方世界通达无碍。如一佛土（云云）今观心性然令如是。若尔通达菩提心五字。俱属所加持菩提心欤。又此真言或名莹彻真言。非莹彻言应属菩提。通达例尔。
    问。以何等心为菩提心体耶。答。文云。藏识本非染。清净无瑕秽。由具福智故。自心如满月。又心地观经意云。自觉悟心能发菩提。此觉悟心即菩提心。此心有四。诸凡夫有二心。一者眼识乃至意识。同缘自境名自悟心。二者离于五眼心心所法和合缘境。名自悟心。贤圣二心。一者观真实理智。二者观一切境智。如是四种名自悟心（取意）摄真实经云。心是菩提。我得是法。又云。心心所法和合之时。自觉苦乐。为自悟心。唯自能觉。他所不悟。依止此心菩提心（已上）天台止观云。一念心即如来藏理（云云）有六即菩提（云云）问。因论生论。诸文云发菩提心者。发求菩提之心欤。发菩提即心欤。答。案诸文意可有二义。问。何文云发菩提即心。答。菩提心论云。初以阿字发起心中分明（云云）心地观经云。自觉悟心能发菩提。此觉悟心即菩提心（云云）住心品疏云。自心发菩提（云云）以之可知。若不细寻如是义者。恐披文时可失其旨。
    问。何故亦名彻心明。答。言彻心者。如意轮轨云。汝想于心中所内恶字门。以字彻于心（云云）观自在王如来轨云。汝想心中所有恶字。莹彻于心。文殊轨云。莹彻菩提真言次云。了了谛观。不久当见清净菩提心。离诸尘垢。净如满月。金刚萨埵轨云。多诵通达菩提心密语毕。得心水澄。菩提心月影现于中（已上）以此等文可准知之。
    问。准彼彼文云何。答。一一不明。偷案云。心有二种。一汗栗^8□心。二质多心也。一往应言心月是质多心。彼真言有质多言故。今言彻心者。一云。月是质多心。彼真言有入行者汗栗。若质多暗心欤。又若以佛质多智月彻入行者质多。若汗栗暗心欤。此准知如意轨以字彻于心之文也。又云。质多心月清净莹彻。悬在胸臆汗栗^8□心间欤。此准自有王轨恶字莹彻于心之文也。两文虽似同。思之有少异。又云。质多心自体清净莹彻欤。此准莹彻菩提心之文也。助成此等事之真言也。故名彻心明也。虽明一字。文意似异。未得一定。故作多释。见者取舍。
    问。只应观月。何观字耶。此观诸文所说不同。或真观理。或真观月。或观种子变成月轮。今先观种子字也。如瑜伽供养次第法云。先想心中所内恶字变成满月。仰面向心。隐映朦胧。如处轻雾。问。只应观自心以为种子。何更用字。答。此有二意。一者字是佛智。以此加行持者心也。二者字是能诠。以能诠字观所诠理也。由前方便见自心月。不尔凡夫措心无地。更思。
    问。佛智为自心种子欤。答。佛子为佛月种子。以彼加持自心也。问。岂非召佛智为己智乎。答。约理是不二也。约事为加持也。又佛智为本观自心也。问。汗栗^8□心亦是月不。答。设尔何失。问。若是月者。违前所言。前以质多为月轮故。若非月者。菩提心论云。今凡夫心如合莲花。佛心如满月（云云）岂非汗栗为月轮耶。答。理实应言二俱是月。问。若尔天台云何释菩提心简汗栗驮心取质多心耶。答。于显教中诸宗异。况乎显密何一向同。天台云汁栗多草木心也。慧沼最胜疏云。心有四种。一真实心。即是真如理。胜鬘云。自性清净心。彼名干栗心（云云）今秘教中以众生八叶心分为汗栗驮心。为莲花三昧之因。今亦观此为月轮也。问。何以肉团为菩提体。答。私会云。此非偏以肉团心为菩提体也。彼八叶云。是虑知心依托处也。故寄彼内心观虑知心为月轮欤。
    问。众生身分何处非心依处耶。答。瑜伽论第一云。羯罗蓝识最初托处即名肉心。如是识于此处最初托。还即从此处最后舍（已上）加以心在此处世间共许故。余处非例也。或五处观心至下当知。问。天台不许内心汗栗驮乎。此宗不许草木汗栗驮乎。答。何必斥不许之。天台不云唯草木。此宗不云唯肉心。今谓。汗栗驮只是处中真实义也。一切佛菩提心真言云。没驮□地萨怛□纥哩驮野。又般若心经梵本题云。纥哩驮野素怛览。谁不许之。问。真实经名法身求心真言意何。
    答。彼经云。心是菩提。当求自心（云云）以之思之。自心是菩提。菩提即法身。欲求菩提法身理者。当诵此真言。以求自心也。故云尔欤。问。指归云通达本心者意何。答。烦恼客尘非心本性。菩提是心之本性也。今通达之故云尔也。
    二释第二观名者。或名是菩提心。或名大菩提心。或名菩提心。或名修菩提心。亦名无染心。此名可知。月是菩提心。今观念修习故名菩提心。亦名修菩提心。前名通达。此名修习。如大乘见修道也。又此心无垢染故。故名无染心。问。前然观月。何彼加通达言。此直名菩提心。答。以前依通达功离障成菩提了故。今直云菩提心欤。
    三释第三观名者。此观或名是金刚心。或名坚固菩提。或名观金刚。或名成金刚心。或名金刚住心。或名金刚莲花。或名加持莲花（云云）金刚与坚固是眼目异也。或名金刚或名莲华。随部得名。金刚莲华者至下当知。千手轨云。加持莲花真言曰。唵底瑟□（二合）跋娜么（二合）私检胎藏持地真言云。萨□怛他^8□多（引二）地瑟吒（二合）曩地瑟耻（二合）帝（三）义释云。第三句义云。以一切如来如持而加持之。又今轨诸佛加持等五真言。皆有底瑟□之言。若尔底瑟□是加持义欤。成金刚心者。私检胎藏如来舌真言。□罗底瑟耻多义释云。是成就（云云）彼此梵汉仿□相似。若尔底瑟^3□亦是成义欤。金刚顶义决云。底瑟吒者生起义（云云）生起与成义亦相似。金刚住心者。私检略出经。授杵真言底瑟吒句注有字。彼注顺此名也。梵语多含不可是非。然今大意者。若金刚若莲花等。部部三昧耶形有心月中加持菩提心令坚固不坏也。
    次释舒敛者舒者渐引令普周法界也。敛者渐敛令如自身量也。有云如一肘量。有云极迟引。但或轨不出此二真言。或轨出之。不出第四真言。如意轨俱出之。但坦么句唅真言前后有增加句。文殊轨似之。五部舒敛真言（云云）有云。唐国诸师秘而不传（云云）问。何处用之。答。案一两文。第三第四中间用之。先德或第四后用之。慈大师说。宝月三藏云。申臂之间当诵舒莲花真言。拳臂之后当诵金刚莲花界真言（怛么句减）底臂之间当诵敛莲花真言（云云）或说不用舒敛。
    次释第四名者。或云是金刚身。或云如金刚。或云证金刚身。或云普周法界（云云）诸文虽异。多是行者观身为金刚杵等故。云金刚身等也。问。若观莲华时。可云莲花身等欤。答。然也有人立此名也。或金刚言通五部问。何故名普周法界。答。此名不明。更问。问。今轨第三真言后第四真前。二个中间有一行半偈。初行下半云。令周普法界。唯一大莲花（云云）先德以此句属下真言意欤。若尔今何云不明。答。此句属下无失。然又文少不便。何必定属下耶。法花轨明第二相云。月面上观五钴杵。渐引遍舒普周法界（云云）明第四相云。渐收敛其金刚杵如己身量（云云）若依此轨。还似是普周后是收敛。岂谓第四是周普观。问。若尔普周属何相耶。答。私案云。恐五真言中无普周义欤。故五外别有舒敛真言欤。若不加舒敛时。或第三加之。如前法花轨。或第四加之。理趣会轨云。作是观时。此金刚亘周法界（云云）由此先德或此第四名普周欤。若依法花轨。以普周加属第三。以收敛加属第四也。又诸文不必说普周。问。何以得知普周非第四真言义。答。案诸文意。前观月中有三昧耶形。此观自身为彼三昧耶形也。又此真言曰。□日啰怛么句唅。又略出经收真言之次有加被跋折罗真言。其次应思惟。尽空中所有一切如来身口意金刚界。以佛力悉持入自身金刚中。作是念时。诵陀罗尼曰。唵跋折啰哆么俱含三么愈含摩诃三摩愈含萨婆怛他偈多阿毗三菩提跋折罗多么俱含。论曰。我是金刚身。三摩昧耶身。摩诃三摩地身。一切如来现证菩提为金刚身（已上）案此经意。我是金刚身句。述跋日啰多么俱含句义也。又大日经义释释转法轮真言中云。伐折罗怛么句痕。谓我身即同金刚也（云云）故知今真言我成金刚义也。经疏诸轨中未见普周义。问。梵语多含。何执一义。岂以管见辄破古传。又若是文外义。何依此立名。又汝传受记中。既有此说。汝何云非。答。愍述愚见。更非固执。又先德传不可是非。真言教门秘令难见。立名显义未必显然。今记难详。若以傍义假立名欤。
    次释第五名者。言成本尊者。前观自身成三昧耶形。今观彼形成本尊也。义虽难解。名易知耳。异名可思。
    第二辨相者为二。先示部别。次辨观相。先示部别者。总案诸轨意。此五相应有三类。一五部法观。二五部随一观。三诸尊随一观。是故诸文所说不同。但五相中初二观相部别意同。后三观相共肖互异。欲披诸文先得此意。
    第二辨观相者为五。就初观有三。初总明所缘境。二别明月轮体。三料简轨文。初总明所缘境者。初观所缘有二。谓观月轮理也。于此二事异说甚多。或但观月不观理。或但观理不观月。或观月亦观理。又约观月。或先观种子。次想为月。或直观月不观种子。又约种子。或观阿字。或观恶字。或观暗字。又或先观种子诵真言。次观月观理。或先直观月。次诵真言观理。如此异说不能委记。随宜用之。
    问。此中观月与第二观有何差别。答。明晦有异。今轨初观云。观心如月轮。若在轻雾中。次观云。能令心月轮。圆满益明显。三摩地轨同之。问。益明显者。或说此文属第三观。今何必为第二观耶。答。属第三观不顺诸文。教王经说第二观云。为令自性光明心智丰盛故。略出经云。又观心月极使清净。真实经云。五十由旬圆满月轮。清凉皎洁无诸云翳。如意轨云。能令心月轮。圆满甚清净。自在王轨云。谛观心月极令清净。文殊轨云。离诸尘垢净如满月。五字陀罗尼品。行者白佛言。我见心月而未分明。唯愿世尊慈赐方便。佛言。我当以此陀罗尼加持于汝令得显现（乃至）诵是密语。复观心月极明净已（取意）问。至第二观始观月时。有明晦不。答。干手轨初不观月。第二观云。圆满清凉洁白满月。又心地经初不观月。第二观云。是满月轮五十由旬无垢明净内外澄彻最极清凉（云云）
    问。观月观理何故不同。答。意在观理。难解故喻月。是故或双观。或前后观之。问。此中所观是何理耶。答。以义推之。应观不思议实相中道理也。义释意云。观十缘生句。除一切妄想。与空寂相应。名出世三昧。尚以空病未除故。未名大空。及坐道场证心性时。知心实际。心不住相。亦不依空。而照见空与不空毕竟无相。而具一切相。故名大空三昧。住此三昧者。即是住于佛无碍惠。佛说是人一切知知究竟圆满（云云）今案此文善顺今轨。初观十缘生句。似前三摩地空观也。次云证心性知实际等者。当于此中不思议中道实相观也。问。若观不思议中道。云何金刚萨埵轨云。此中令作九种缘生观。答。缘生之观何必浅乎。大日经义释云。若于一念心中。明见十缘生义。则上穷无尽法界。下极无尽众生界。其中一切心相皆能了了觉知。以皆从缘起即空即假即中故。故曰如实遍知一切心相（云云）故萨埵轨言浅意深。又义释云。十缘生句中明如幻义云略有三种。一即空之幻。二即心之幻（阿赖耶）三即不思议之幻也。如四谛有无量名。今行者于一念净心中通达如是尘沙四谛。空则毕竟不空。有则尽性相。中则举体皆当。以三法无定相故。名为不思议幻也。四谛者。余一切法门例耳（取意）不思议幻即不思议缘生也。亦即是不思议实相中道也。
    问。秘教何文立三谛理。答。大日经疏往往有之。如前前引。又彼疏云。能善分别。从缘生法者（乃至）一切所作皆如幻化。乃至乾闼婆城。次无生无性毕竟不可得故。即是空义。不遮彼因缘合时。有如是幻相故。即是假义。穷照实际不出于心故。即是中义行者如是见时。种种戏论灭故。内外魔事无。如之何方可作大成就也（云云）问。月轮体云何。答。以心为体。故轨云。观心如月轮（云云）第二别明月轮体者。问。所言月者喻欤法欤。所言心者性欤相欤因欤果欤。答。若细论者可有多义。月且有二。一者喻。谓世间月也。二者法。谓菩提心也。法难解故以喻观法。故一往可言月是喻名也。然诸文中言心月者。以喻合法也。又约法且有二。一者凡夫胜解有相月轮。二者圣人实证无相月轮。如真实经说。更检（问。彼说无相言月轮。月是有相。何云无相。答。如天台云莲花非譬。当体得名。今意同之。以月例莲义意必然）又约法大分为二。一者心性月轮。二者心相月轮（心性心相亦可云智性智相）初亦二种。一者能诠月轮。谓阿字也。即前种子字也。胎藏青龙轨云。分明谛观初字门。轮团九种虚圆白。菩提心论云。初以阿字发起本心之中分明。只渐令洁白分明证无生智。夫阿字者一切法本不生义（云云）对记有云。言月轮者。阿字转成世间月（云云）二所诠月轮。即前阿字所诠不生之理也。菩提心论云。由作此观照见本心。湛然清净犹如满月。光遍虚空无所分别。亦名无觉了。亦名净法界。亦名实相。般若波罗蜜海能含种种无量珍宝。三摩地犹如满月洁白分明（已上）安公云。即是性得三智。如次一切智·道种智·一切种智（云云）略出经云。应知月轮者是大福德所成。从菩提心生。即是佛性自性清净无诸垢秽。圆满澄寂喻如月轮。诸佛菩萨名为菩提心（私云。佛性自性清净等文似指理性。问。若尔云何福德所成从菩提心生答。月轮是假想观也。以此观为证理之门。非正是理故云尔欤。故真实经。此为凡夫有相观。更说圣人无相观）又心地经说观心了云。如是悟者名见真谛。又偈云。如是心法本非有。凡夫执迷谓非无若能观心体性空。惑障不生便解脱（云云）诸轨所说通达菩提心真言。在彼观心中。即名观心陀罗尼。次约心相亦二。一者能诠月轮。谓恶字也。即种子字也。如如意轮观自在王二轨云。心所内恶字莹彻于心（云云）彼二轨中前有善无漏智印明。以恶字为无漏智种子。阿字傍有二点也。即彼智种子为月种子也。瑜伽供养次第法云。先想心中所内恶字变成满月。仰面向心隐映朦胧。如处轻雾（云云）所诠者前恶字所诠智也。此亦有二。一凡夫自觉悟心。二圣人自觉悟心也。如心地观（云云）彼凡夫心唯是因也。约圣人心。有因智果智。若约法相宗。因有二智。妙观察智平等性智。果有四智。更加成所作智大圆镜智。若约天台。初发心住一发一切发四智具足。然与佛地明晦有异。此四智品总摄佛地有为万德。以理推之。此等诸法皆是此中月轮体欤。但诸文或云不生理。或云大圆镜智。或云藏识（云云）今谓诸法虽多。以心为体。心虽有八。藏识为本。识名有因。至果名智。菩提是果。以智为体。所要言之。因位诸法藏识为体。菩提万德镜智为体。因果诸法真实体唯是一实真如理故。诸文多说此三之随一也。
    问。菩提心论云。于肉心中令观日月轮。而何此中只说月轮不说日轮。答。安公解云。一字佛顶瑜伽及爱染王瑜伽等。并约果地智德。以日轮形观本尊形。今约因果三昧进修。以月轮形观自心形（云云）私加云。又理趣轨观为日轮。安公云。问。何故金刚顶及真实经自心以为月轮不说在处。心地观安之臆中。守护经安之鼻端亦安顶上。答。天台次第禅门云。金齿三藏说云。观心有五处。一观胸前。二观舌端。三观鼻端。四观额上。五观顶上（云云）此即天竺诸乘观心通法。今亦顺之（云云）今检彼文云。修系缘止法者略明五处。一系心顶上。二系心发际。三系心鼻柱。四系心脐间。五系心在地轮。外国金齿三藏说。此为五门禅。问曰。身分皆可系心。云何的说五处。答曰。此五处于用心为便。余处非安定所。若□肋等处皆偏故不说。如头圆法天。足方法地。脐是气海。鼻是风门。发际是修骨观之所。故以为门。令系心顶上者。为心沈惛多睡眼故在上安心。若久久即令人浮飘乍如风病。或似得通欲飞。有此等过。不可恒用。若系心发际。此处发黑肉白。心则易住。或可发本骨观。久则过生。眼好上瞻。或可见于黄赤等色。如花如云。种种相貌令情虑颠倒。若系心鼻柱者。鼻夏风门。觉出入息。念念不住。易悟无常。亦以扶本。安般之习心静能发禅定。若系心脐下。脐是气海。亦曰中宫。系心在脐。能除众病。或时见内三十六物。发特胜等禅。若系心地轮。此最在下。气随心下。则四大调和。亦以扶本。修习不净观者。多从下起。因此系心。或能发本。不净观门。约此五处为缘。令心不散。以辨修系缘止。意在于此（云云）与彼所引文义少异。
    第三料简轨文者。文云。观心如月轮。若在轻雾中。文何云轻雾。答。有云。此观本在等觉位也。彼位唯有一品无明故云轻雾。今凡夫行者学彼位观也（云云）此义甚善。问。何不直观凡夫心。更越作高位观耶。答。彼位邻佛故。于彼位学成佛观也。又私云。诸文不必言等觉观。若尔观凡夫心亦有何过。但言轻雾者。大日经疏云。学此观者。要从微小渐至光大（文广更捡）菩提心论云。渐令洁白（云云）若准此意。初观微故如在雾中。欲令可见故云轻雾也。问。因论生论。何故从微至大。答。大日经疏云。为表种子故（云云）复所以从小至大摄大至小者。欲令行者心自在故。由彼心力自在无碍（云云）若深秘释者。此是诸佛微细慧。是故义云微细非细小之谓也（云云）文广更检。问。文云如理谛观察者意何。答。观心月深理也。其观可随行者智解。不能委记。问。出真言了云。藏识本非染（乃至）自心如满月（云云）意何。答。此示心月体也。虽云心如月。未知指何心。故显云心有八识今指藏识也。问。何故不言余七识耶。答。观本摄末。且云藏欤。若不尔者。余无漏识何非月耶。
    第二观相者。约此有二。一明所观境。二料简轨文。所观境者诸文不同。若前但观理。此中始观月。若前兼观月。此中令月弥明也。具如文集。言料简者问。文云摄作是思惟下七行偈意云何。答。此七行偈出摄真实经。私分为三。初四行明心月本体。次一行半白佛。后一行半佛告。初四行中。初二行正明心性。次二行通伏难。就初二行。初二句定中微心体。次一行半正明心体。心法有八。今指第八阿赖耶识。是诸法根本故也。此识有三位。一阿赖耶识位。二异熟识位（上二有漏因位）三无垢识位（无漏佛位。若依天台圆教。应在初住已上）阿赖耶有三义。谓能藏所藏执藏义也。谓与杂染碍为因故。有情执为自内我故。虽有三义。正依执藏立赖耶名。无我执位永舍此名。烦恼习种子善恶皆由心者。显此识摄藏诸法也。习即如文。又种子异名也。具如唯识论等。就次二行。初一行者。伏难云。阿赖耶是有漏我爱执藏位名也。今何云净如月通此难云。藏识本非染（云云）次一行者。重难云。心无形质。何为月轮。为心有月体。为心有月事。通难云。无体亦无事（云云）体事者。真实经云体用。问。今此轨中彻心明后总有八行偈。最初一行藏识本非染（云云）第四一行云。藏识本非染（云云）文言虽异义意大同。岂非烦重。答。此甚难思。宜设劬劳。彼真实经。有后七行无初一行。今轨意者为显初观心月之体。抽彼一偈加其终欤。故先分文属初观耳。然秘密教门文义隐密。令人不易见故。生起不明耳。如此密事必须受师说也。
    第三观相者。此观诸部三昧耶形也。今以三门分别。一者五部随一观。二者诸尊随一观。三者五部都法观。约五部随一即为五门。然今自受金刚顶莲花部仪轨故。须先辨莲花部观也。此亦有二。一辨种子三昧耶形。二明金刚莲花。初有异说。或唯观三昧耶形。如今轨云。观金刚莲花。或双观种子三昧耶形。如千手轨云。有八叶莲花。莲华胎中观纥哩字或种子。双成三昧耶形。如文殊轨云。有昙字即成般若波罗蜜剑（云云）次明金刚莲华者。有云。五股变作之莲华也。有云。五□为茎之莲华也。有云。金刚言通五部三昧耶形也。塔杵莲等皆名金刚。有云。金刚与莲花也。此轨未出。百字真言有金刚莲花二种百字。故知此中通明彼二部也（云云）问。此等释中可取何义。答。先德所传何辄取舍。偷云初释委曲也。次释云五股为茎名金刚莲花者。大日经云金刚莲华。疏云。金刚杵上有莲花台也（云云）故似有证据也。又金刚言通五部者。非无其义。次此中通明二部者难详。今轨出金刚莲花真言了云。汝于净月轮。观八叶莲花（云云）若兼二部。何只云莲花耶。又观自在王轨云。月中想莲花真言曰。缚日啰跛娜么（云云）此真言即金刚莲花之义也。即知彼月中莲华是金刚莲花也。岂言彼亦通明二部耶。又教王略出二经中。法菩萨三昧耶形若金刚莲花。此亦不可兼二部也。轨题既云莲花部。明知此轨云依彼也。有云。金刚是金刚界也。即通五部。莲花是莲花部也。局在于一（云云）此义甚善。见略出经。又私加释云。略出经中明莲花部三昧耶形云。横跋折罗。上画莲华。又图中竖独股。上置莲花。又或轨金刚莲花界句注云。独股上有莲花（云云）故云金刚莲花欤。然难定判。随乐用之（已上莲华部）余四部种子三昧形等准而知之。略不繁述。
    次明诸尊随一观者。可观诸尊种子三昧形。如各各别仪轨。
    第三明都法观者。对记云。具足可云。心月上有五部种子。成五部三昧耶形。次成十六大菩萨身。次成五佛。然经唯云五股金刚萨埵等者。以在初故。即从此门入十六故。何者具足十六大菩萨生成大日佛（云云可详）然五部三昧耶形异说甚多。具如对记。随要且示一两说。有云。心莲月上横安五股。五股上有窣都婆。余部各于五股上有三昧耶形（云云）有云。心月中观五种子^h□^h□^h□^h□^h□。变成五种三昧耶身·窣堵婆·五股杵·宝红莲华·羯磨杵。有云。心月上观五股。其中股端五部如次观窣堵婆·五股·宝形·莲花·羯磨。今检略出经。明五部三昧耶形云。于梵轮中画莲花台。花台座上置窣堵婆。此名金刚界自在印。帝释方莲花座上画横金刚杵形。横杵上有半月（私云。四卷本无半月）月中有竖跋折啰。此名金刚心印。阎罗王方花座上置宝珠。此名己身灌顶印。龙方轮中画横跋折罗。上画莲花。此名花法器仗印。药叉方花座上画羯磨跋折罗（形如十字。皆有峰。私云。四卷本注云。皆有锋刃）此名一切金刚印。所画印上皆有光焰（私云。四卷本云。凡所画印具有圆光。置于莲华上）又同经说灌顶法中云。又想弟子心中有月轮印。有八叶莲台。上亦有婀字。若得金刚部。于婀字内想有跋折罗。得宝部者有宝珠。莲花部有莲花。羯磨部有羯磨跋折罗。毗卢遮那部想窣堵婆。又说授杵法中云。师以观羽执五股跋折罗授其双手（云云）若是宝部者。又于跋折罗上想有宝珠。余部效此（云云）又检三十七尊三昧耶形图大日三昧耶形。莲花者上有横五股缚折罗。其上有塔。东方莲上竖五股。西方莲上竖独股。上置未敷莲。南方莲上置宝形。北方莲上置十字羯磨。或莲上有横缚日罗。上竖三股杵。其股庶短。安公云。检三十七尊三昧耶形图中五佛三昧耶形。横五股上竖五佛三昧耶形（云云）图不同欤。依如此等说。先德传异欤。有云。五股·独股·宝珠·莲花·十字羯磨。如次为五部三昧耶形。此约大分。若修大日法。五股成身。谓心月上有五股。私云。此说可寻。此第三观五部总真言。或说真言曰。^h□^h□^h□^h□^b□^b□^b□^h□^b□^h□^b□^b□^e□^h□^h□或云^h□^h□^h□^h□^e□^h□^h□^b□^h□^b□^b□^e□^h□^h□。第四观初除^h□^h□终加^h□^h□^h□若舒敛改此初句加舒敛句。具如对记。
    又私案云。今传受记云。五股是大日三昧耶形也（云云）此说甚善。所以然者。教王经中。于月轮中观金刚杵变成佛。案彼经意。其佛即是大日也。又瑜伽供养次第法中云。变跋折罗成毗卢遮那。又三摩地轨题云。金刚顶经瑜伽修习毗卢遮那三摩地法（云云）彼中意云。月轮中观五智金刚即成佛身（云云）真实经云。满月中见五股金刚。又云。我身金刚萨埵。又云。是五方佛入我身中。具三真实总成我体（云云）即成三身佛（云云）案彼经意成大日也。又有云。大日有四面故。略出法并三摩地法等。且就金刚面而多作法也。又有云。五相成身。有师出五部总观。有师传各别观。此莲花部轨总含五部。今举莲花者且表一也。故圆明中可观五种三昧耶形（云云）安公云。略出经云。四面毗卢遮那。以诸如来所持之身。坐彼师子座上云云义诀云。法身如来四面圆满。向四方作三昧耶相也（云云）故知四部皆以窣堵婆印本尊。谓金刚部大日乃至羯磨部大日。并以窣堵婆印为本三昧耶印（云云）又云。五部三昧耶形各异。然或以五股为大日三昧耶形。是金刚部中大日行法也（云云）又或说。此中即观自身成佛。如心地观经（云云）次明第四相者。此中观自身成前所观三昧耶形也。或此观亦成菩萨身。后观成佛身（云云）此亦可有诸部随一·诸尊随一·五部法观（云云）
    次明第五相者。此亦可有诸部随一观·诸尊随一观·五部都法观。又此中随行者本尊。或为大日或为余佛。或成佛身或成菩萨身。或成五部诸尊身或前观成菩萨。此中观成佛身。又可有一身二身三身等观（更问）有云。成本尊者大日如来。若约五部用阿□等真言（云云）私问。四部成身亦成大日耶。答。若准四面毗卢遮那义。四部亦成大日也。
    安公云。问。第五自身成本尊者成何尊耶。
    答。各随所尊成五部身。问。若尔以诸菩萨为本尊者。可以自身成菩萨身。今发大菩提心。五相成身之人何成菩萨。答。论云。若愿成瑜伽中诸菩萨身者。亦名发菩提心。何者为次诸尊皆同大毗卢遮那佛身（文）故知成三十七尊身皆名佛成（云云）金刚顶疏云。五相真言初四是因位也。后一即果位也（云云）问。约都法成身。一行者身应成一佛。云何成五部诸尊身耶。答。私案云。五部可有二义。一者一佛变化五部。二者诸佛共集五部。今且约一佛作此说也。我心本来具诸佛身。非自非他非一非异不可思议故。大莲花三昧经云。归命本觉心法身常住妙法心。莲台本来庄严三身德。三十七尊住心成远离因果法。然具普门尘数诸三昧无边德海本圆满。还我顶礼心诸佛（文）问。诸文多云。诸佛来入行者身中合为一体（云云）都法成身欤。别法成身欤答。都别法中俱有此说。问。其文云何。答。教王经第四相时。遍虚空界诸佛三密金刚界入自金刚。又第五相云。我见一切如来为自身。其后诸佛加持现证时。一切如来入金刚界如来彼萨埵金刚界中（前入后入差别可思）略出经第四相同前。次有加持灌顶等（云云）最后加持现证同前。摄真实经第五相云。三世诸佛及其眷属微尘菩萨无数天龙。从十方界入出我身。如五部色青黄赤白杂色（云云）三摩地轨加持现证中云。诸佛入金刚中。千手轨敛莲了说第五相云。又想空中一切如来悉皆入此莲花中合为一体。其莲花变成观自在王菩萨。观自在王轨敛莲花明了云。一切世界诸佛如来随花而敛。量本等身。即变己身为无量寿佛身。如意轨敛莲花了云。诸如来皆入为一体。犹如明镜能现万像。法界自性住金刚莲为真言多菩萨。文殊轨说第四相云。空中如来尽入智剑同为一体（云云）此中教王经等都法也。千手轨等别法也。问。诸佛来入都法可尔。别法云何又何故来入耶。答。私案云。佛本来为加持助成也。若在都法可表其义。若于别法何必有所表。或在别表都亦无过也。问。此界成身诸经诸轨异说繁多。凡有几例乎。答。安公云。凡成金刚成本尊加持灌顶系鬘可有六例。一者三十七尊中随修一尊。诸轨中心月轮上随用其尊。种子变成其尊。三昧耶形变成其形之身。次成尊。随用其部加持灌顶系鬘。二者以三十七尊总为一法。谓中院说慧和上说。心月轮上安窣都波。内安四佛。种子变成五部。三昧耶形变成五形之身。次成三十七本尊。次用五部加持灌顶系鬘。三者三十七尊中随修一尊为门而入。先用其尊种子三昧耶形其形之身其本尊身其尊加持灌顶系鬘。次用四部加持灌顶系鬘。次用大日加持灌顶系鬘。后成大日。谓略出经真实经说金刚萨埵法是也。顶经亦同。此三经中皆用金刚萨埵者。准义诀有四面大日故。且以金刚面现萨埵身。举始兼终。其实是教王经所说一切如来萨埵现证菩提之法故。非东方金刚部中金刚萨埵。四者三十七尊中随修一尊为一门而入。先用其尊种子三昧耶形其形之身。次成大日。次用五佛加持灌顶系鬘。谓今大轨所说二萨埵法是也。五者三十七尊中随修一尊。先用其尊种子三昧耶形其尊之身。次用其尊加持。次用五佛灌顶。次用其尊系鬘。谓金刚王轨等所说是也。六者或时不成五相成身。从三昧耶直成尊成身。随用加持灌顶系鬘。谓大乐轨等说是也。若文殊轨属第一例（云云）见者细思。第三示印明不同者。五部都法别部别尊各各异说难可究知。今略示其大途。今轨说莲部五相真言不说其印。说中明金刚部五相。初四亦不明印。第五用三昧耶□印。有云。初四用定印。第五用□印。秘不载文（云云）此似今记。然今试案今轨并三摩地轨等意。从等持至诸佛加持。通用定印欤。何以知者。今轨先说定印。次不说印。至诸佛加持中云。不改前印。此若远指彼定印欤若不尔者。指前何印云不改前（此约文相一往论之。若隐密说不依文相）又三摩地轨说金部五相真言。初说定印。次不说印。诸佛加持中云。定中遍礼佛。愿加持坚固（云云）既云定中。岂非定印。有云。从等持至诸佛加持。同用妙观察智印（云云）得轨意欤。有云。五相成身用定印。是通法也。或用五部别印。即五佛印也。或随别尊用别尊印（云云）又有云。若通途说。从等持至成本尊八个真言。同用定印。更别印轨有六真言。加舒敛二。故云八也。有云。慈觉大师说。兴善寺元改阿阇梨说。至诸佛加持始动身作印。印相□印（云云）私检诸轨。多似此说。但不似今轨也。若尔五相多用定印。然摄真实经说金部成身真言。通用金刚缚印。略出经说金部成身真言。初不说印。但文云。应以三摩地观察自心（云云）用定印欤。第二用金刚缚印。第三用五股印。次有展收印。同用三股印。次坚牢明及为金刚身明。俱不说印（云云）心地观经说金部。初二用金刚缚。第三用智拳印。第四五相彼经不说。有云。第三成莲华用莲花契。第四证莲花身用三摩耶会花方印（云云）有云。通诸部用五智满足印契（云云）有云。成本尊者大日如来。若约五部诸尊各别。金部阿□。宝部宝生。莲花部弥陀。羯部释迦。各用其真言。有云。五佛各有真言印。安公云。今此轨具金刚莲花二萨埵法。以彼二印为此成本尊印。加持灌顶系鬘皆用彼二萨埵法。次用五部加持灌顶系鬘百字加持。五部具足彼成大日。所谓剑印为究竟印。瑜伽莲花部法成观自在后成正觉。略出经成金刚萨埵。先用自身加持灌顶系鬘。次用十六菩萨五佛加持灌顶系鬘百字加持后成如来。摄真实经直成佛三身。是文略也。凡检通例。诸别轨中此成本尊准成别尊不云大日故。唯一尊加持灌顶系鬘。然随成一尊。从此门入满十六生必成大日故。此大轨说其满法故。二萨埵自尊法后。更用五部具法故。须此本尊印。若作二萨念诵。唯用二萨埵印为成本尊印。若作大日念诵。乃用大日剑印三身真言。若作余尊念诵。随用其尊印。但同用此成本尊明。即摄真实法身真言故。瑜伽供养次第法成本尊中云。变跋折罗成毗卢舍那。乃至诸部圣众随其本尊依彼字印各作本三昧耶印。已上并约别法而说。若约五部总法言之。此中具用五佛印为五佛身。次修四密十六八供四摄合三十七尊。三密具足成就故。顶经云。见一切如来为自身具一切形。已上引先德异说。见者取舍。
    问。□印唯是大日印欤。答。理趣会轨云。次作灌顶法。以金刚界自在印而置顶上。次额上次右后左。真言曰。唵□日罗（二合）萨埵。次顶右宝曰。唵□日罗（二合）罗怛娜（二合）次后法日。唵□日罗（二合）达摩。次左业曰。次唵□日罗（二合）羯磨。密印本缚忍愿如力进力附是也。由是加持五如来冠在其顶（云云）若准此文。此印是五部通印欤。
    问。如先可言。今轨题云莲花部心念诵仪轨。其成身观即似莲部。然人师多作五部释即出其印明。今传受记明金刚部成身。又轨加持灌顶备有五部结鬘唯出四部。次三会具五部末后唯出二萨埵法。若尔轨为是何部答。此极难详。就中五相成身此界秘要。若迷其旨更斯何事乎。今为助自行偷述愚虑云。题云莲花部。五相亦是莲花部。然后说诸部者。入理之门虽异。所证之果是一。随从一门入自备五部德故。虽云莲部。五部具足。又准东界秘密曼荼罗意。此界亦可有诸尊等作主伴之义。若尔此轨莲部为主。余部为伴。作都会念诵欤。但一两事随宜前后存略耳。
    问。若莲部成身者。何诸真言中多置金刚句。应知观自在王如意轮等轨。被甲拍掌等真言置莲花句。又世人多云是都法轨。今何云一部耶。答。一部为门为主故云莲部。实具有五部法故云都法。又金刚名通一界五部五中金部别得通名。此中金刚句多是金刚界总句也。何必置莲部别句耶。或莲花部轨偏用金刚句。如文殊轨一尊法尚尔。况通五部法。问。既知今轨是莲部法。若尔今传受记中明金部成身。岂不违轨意。答。有别意趣。非违轨意。题云莲部成身亦然。故且云彼部法也。然至末出二萨埵法。应知意兼金部乃至通五（更问）
    第四示次第不同者。安公云。今此大轨及诸别轨。先成本尊。次用加持灌顶系鬘（云云）其略出经摄金刚已。次加持金刚坚牢真言。次虚空中一切如来三密金刚。以佛力加持入自身金刚中。为金刚身真言。次想己身相好如萨埵身。一切如来宝冠灌顶。次诵本尊金刚萨埵加持印明加持四处。次金刚宝灌顶印明。次思惟本尊明已四字引入己身。次系鬘印明。次拍掌令喜以为金刚萨埵身。次于十六菩萨各以本明如前加持身已。即用四部加持印明。次用四部灌顶印明。次以四字引入己身。次用四部系鬘印明。次以一切如来金刚界自置顶。诵灌顶明即想一切如来宝冠饰已。次以四字明引一切如来入己身中。次拍掌令喜。次想一切随形相好庄严其身。即诵百字令身坚固。次成正觉明。次住大寂静明。次加持现证明。则想一切如来皆入己心萨埵金刚中。次五智已满八相化他（云云）今此大轨成本尊明即彼成等正觉明。又此诸如来加持明即彼加持现证明。金刚顶意。空中诸佛入自身中。次以金刚号灌顶。次以一切如来为自身。次以具一切形观自身。佛复请加持现证令坚固故。诸佛亦入身中而加持之。即证五智。次受四定。而在四佛加持灌顶之前。是示诸轨之通例也（云云）摄真实经（云云）私检略出经。有三十二真言。一通达心。二菩提心。三坚固心。四广展。五收摄。六加被坚牢。七金刚身。八金刚萨埵加持。九同灌顶。十四字明。十一执金刚灌顶。十二拍掌。十三·四·五·六四部加持。十七·八·九·二十四部灌顶。二十一四字。二十二·三·四·五四部系鬘。二十六顶上置一切如来金刚界自在契。二十七四字。二十八拍掌。二十九百字。三十成正觉。三十一住大寂静。三十二加持。今此大轨成本尊明即彼成等正觉明也。又彼经三摩愈明了云。其次以专定心想己身随一切相好庄严被服交络缯彩。以一切佛冠而受灌顶（云云）
    由此此处有人加印明云。次结如来顶印。定慧二内缚。空火各竖合。风屈附火背。如宝形安顶上。想我同佛身。如来顶真言曰。
    次肉髻。定惠各作智拳。左安腰右向前安顶上。以进着顶上。真言曰。
    次毫相。左如前。右拳下当额。进着额。真言曰。
    次宝冠。结外缚五股印。安顶上。真言曰。
    次四佛加持。次五佛灌顶。次四佛系鬘（云云）如经。
    大文第二明轨外要义者为四。一示无相观。二明器非器。三明利益。四私述怀。初示无相观者。上乘所明五相者是有相观也。故今对彼示无相观。真实经云。复次金刚手。我今已说内供养法。皆是有相月轮等观。次当演说无相妙观。瑜伽行者端坐正观。谛想月轮。结诸契印。歌舞烧香涂香花鬘。园林城邑聚落河海。雪山黑山日月星宿。国王大臣比丘比丘尼善友眷属。乃至十地菩萨声闻缘觉。四摄十善六波罗蜜。如是等数一切相^2□。乃至微尘悉皆空寂。若梦中见如是相状。亦勿欢喜。复见十方诸佛菩萨。虽现其前亦勿欢喜。唯自一心求成佛果。无分别观。坚立不动。如须弥山。远离一切妄相分别。若瑜伽行者未获悉地。应观三十七尊相状。若证悉地不取相^2□。安立无上大菩提心。若观菩提心相。犹如月轮水精乳色。此等诸相皆是凡夫所观之境。守护经云。此菩提心本无色相。为未成就诸众生故说如月轮。又云。如上所说自证之法。唯自证知。非言能说。离诸见相。为未成就诸众生故。于无相中以相显示。于无言说假以言宣。譬如空中乾闼婆城非实现（已上）今略标章。不遑繁述。有相月轮观成之后。更广寻文理。当作无相观。
    第二明器非器相者即为二。先明器。次明非器。先言器者。守护经云。十方一切诸世界中。无量无数百千万亿异类众生。或有众生诸根不具。或复具足五无间业。屠儿魁脍栴陀罗等。于一切智不可思议三昧之中。修习趣入悉皆有分。又云。诸根不具五无间业诸恶众生。尚于此中修入有分。何况一切比丘比丘尼优婆塞优婆夷。而不趣入。心地经云。若有凡夫修此观者。所起五逆四重十恶及一阐提。如是等罪尽皆消灭。即获五种三摩地门（云云）私云。守护经明道器。心地经明灭罪。二文虽异。义意等显者。罪者修之观成可灭罪。修之灭罪。岂前无罪。故知我等若修必得矣。次明非器者。守护经云。除五种人。何等为五。一者不信。二者断见。三者常见。四者邪见。五者怀疑。此五众生不能趣入。何以故。此深三昧以大慈悲而为根本。如是五人无慈悲故（云云）私云。若依此文取要言之。有大悲者为器。无大悲者非器也。更思。
    第三明利益者。如前所引心地经说灭极重罪得五三昧。又如心地经守护经所说迦卢罗观门喻（如私文集）真实经云。瑜伽者如是如是日夜观察得何利益。谓依如是如是观察。速疾得入一切诸佛秘密境界。若瑜伽行者修此观时。诸佛菩萨常加卫护。心有诸愿皆得圆满。诸佛菩萨来就如前弹指告言。善哉善哉善男子善女人。勤加功力修此法门。一切世间最上胜果不求自得。于当来世速证菩提。菩提心论云。若人求佛慧通达菩提心。父母所生身速证大觉果。又大日经七云。若无势力尘饶益住法。但观菩提心。佛说此中具万行满足清白淳净法。一字佛顶经云。贪着于女人。贪染之有情。戒品无所堪。归依于三宝。六念以成器。应作如是思。随力而修行。修行者应当勤修菩提心。设离彼修习。任运得成就。义决云。三垢所缠实难除断。佛智菩提一念相应即便灭尽。广赞菩提心。如花严等。此经所说直入直修直满直证。即于此生得如来地（云云。不遑繁引。更捡）谁闻如是法不发菩提心。除彼不肖人痴嗔无智者。
    问。菩提心论云。父母所生身即证大觉果。又云。唯真言法中即身成佛故。是说三摩地（云云）不舍分段入妙觉欤。答。然也。问。何以得知。答。案彼论意。义必然也。又大日经云。初发心乃至十地。次第此生满足。疏云。此真言门菩萨。若能不戏法则方便修行。乃至于此生中逮见无尽庄严加持境界。非但现前而已。若欲超升佛地即同大日如来亦可致也。复次行者初发心时得入阿字门。即是从金刚性生。当知此牙运运增进更无退义。乃至成菩提无行可增。然后停息故。云次第此生满足。此中次第者。梵音有不住义精进义遍行义。谓初发心欲入菩萨位故。于此真言法要。方便修行得入初地（乃至）如是次第乃至满足十地。唯以一行一道而成正觉。又云。梵云劫跛有二义。一者时分。二者妄执。若依常途解释。度三阿祇劫得成正觉。若秘密释。超一劫瑜只行。即是度百六十心等一重□妄执。名一阿僧祇劫。超劫瑜只行。又度一百六十心等一重细妄执。名二阿僧祇劫。真言门行者复越一劫。更超百六十心等一重极细妄执。得至佛惠初心故。云三阿僧祇劫成佛也。若一生度此三妄执。即一生成佛。何论时节耶（已上）又如义决云。即于此生得如来地。问。经云十地次第此生满足。岂非极至十地位耶。答。疏意云满足十地。即成佛也。问。不顺经文。答。此经无畏三藏译。一行即笔受也。此疏三藏释之。禅师录之。只可仰信。何更疑乎。
    第四私述怀者。上来广述诸文意了。今依传受莲花部轨。随自意乐私作略观。先作是念。一切众生没在苦海无依无怙。愿我早成佛。为众生依怙。次作是念。我及法界一切众生烦恼业苦。依报正报森罗万法。唯从一念妄想心生。此心如幻。亦如阳焰。如乾闼婆城。如旋火轮。如空谷响。所生诸法亦复如是。心及诸法毕竟空寂不生不灭。如大虚空。如是谛观。不见身心。住寂灭平等究竟真实智。想身证十地住于如实际（已上无识第三摩地义决云。渐学大乘者及小乘外道。同由此定。以此为方便息举缘故。若顿入者亦不由之。一切色尘为佛事故）次作是念。虚空中有大悲观音相好具足。阿弥陀佛住天冠中（略出云。复自思惟所持陀罗尼主菩萨威仪色相云云。我又念观音故作是念）大日释迦弥陀药师。乃至五部一切如来遍满虚空。如大地油麻腻津满中。空中诸如来皆舒金色臂弹指而惊觉告言。善男子。汝之所证处。是一随清净。金刚喻三昧。及萨婆若智。尚未能证知。勿以此为足。应满足普贤。方成最正觉。身心不动摇。定中礼诸佛。真言曰。
    唵萨缚怛他（引）萨多波（引）娜满娜南迦鲁（引）弭。
    次行者闻惊觉。定中普礼已。唯愿诸如来。示我所行处。诸佛同音言。汝应观自心。既闻是说。如教观自心。久住谛观。不见自心。复想礼佛足。白言最胜尊。我不见自心。诸佛咸告言。心相难测量。应诵彻心明。真言曰。
    唵质多□罗（二合）底吠（引）邓迦鲁（引）弭。
    诵此明已。观心如月轮。若在轻雾中。如谛理观心本性净（云云）
    次作是念。此心月轮是阿赖耶识也。一切诸法皆由此识（有为诸法从此识生。真如即是此识性也）此虽有漏而本性净。除客垢时圆准如月。映彻虚白以水精珠。如云母等非月如月说月非月。欢喜白佛言我已见自心。清净如满月。离诸烦恼垢。诸佛皆告言。汝心本如是。汝观月轮证菩提心。授此心真言。密诵而观察。真言曰。
    唵（引）冒地质多母怛波（引二合）娜野（引）弭。
    能令心月轮圆满益明显。或云。譬如五十由旬圆满月轮。清凉皎洁无诸云翳。当知此是菩提心相。
    次作是念。诸佛复告言。菩提心坚固。观金刚莲花。复授心真言。
    唵底瑟佗（二合）缚日啰（二合）□娜么（二合）
    复于净月轮观八叶莲花。令普周法界。唯一大莲花。或轨云。渐引遍舒普周法界。以净光明照触一切有情界。客尘烦恼自他清净。平等平等同一体性。
    私云。若别用舒敛印明时。此中不可作普周观也。次或说舒敛。应作是念。莲花与月渐遍法界。量等虚空。诵密言曰。
    唵（一）萨颇（二合）啰（二合二）缚日啰（二合三）□娜么（二合四）
    如是观已。渐敛其莲花诵密言曰。
    唵（一）僧贺罗（二）□娜么（二合三）
    或云。观虚空中诸佛菩萨。随花而敛。量等本身。与彼莲花合为一体。或云。一切佛身口意金刚界。以诸佛神力加持入自身金刚中。
    次应当知自身金刚莲华界。真言曰。
    唵□日啰（二合）□娜么（二合）怛么（二合）句（引唅）
    自身为莲花清净无染□。
    或云即变化己身为观自在菩萨。相好圆满。顶上冠中现无量寿佛。
    次作是念。复白诸佛言。我为莲花身时。诸如来□行者言。观身为本尊。复授心真言（云云）此即成莲花而大日也。从此一门入自具万德也。余部准之。又真实经云。次观五方诸佛及其眷属。微尘菩萨。无数天龙。及天音乐。入我身中。是五方佛入我身中。具三真实总成我体。诸佛所证唯此法身。其诸佛身。第一白色。第二青色。第三金色。第四红色。第五杂色。又作此想。三身妙果并三真实。我身之中皆得圆满。如是如是念念常观。作是观已习彼真实言。复作是念。如斯观门是佛境界。我今始学知心清净。见身作佛。众相圆满。得成菩提。于其定中礼体诸佛。愿垂加护。令证法身。教王云。一切佛入菩萨身。菩萨言。我见一切佛为自身。佛言。具一切形成就观自身佛形。
    次报身。次化身。私云。此三身观可有种种义门（云云）
    唵野他（引）萨□怛他（引）□多萨怛（二合）他（引）唅。
    唵（一）娑□（二合二）婆（去四三）□戌度（四）憾（去）
    唵（一）萨噜缚（去二合二）娑谟（引三）吽（四）
    已上三种必问口传。不能委记（唐院记云。大兴善寺经藏本。此等五真言以为五佛真言。云云。即五相五真言也）
    次加持（云云）次灌顶（云云）次结鬘（云云）次被甲（云云）次拍掌（云云）
成身私记。
    此观门者。甚深之中甚深。秘密之中秘密。是便苦海之船^2□。长夜之灯烛。往生之净业。成佛之直道者也。学秘教者知甘露门。此之谓欤。幸哉此身今值此教。若适设得紫金之妙体须先拜黄坏之杇骨（矣）
    时长和二年暮春三月末学沙门觉超记。
    如意轮轨不空译。
    念诵后结根本印了云。即入三摩地观。即观身心圆明。渐舒廓遍周法界。不见身心成清净法界。
    于时贞享二年三月二十八日。以右之御本书写毕。
    右者依法曼院前大僧正庆算命。以东睿山天海藏御本书写。为兴隆佛法被入法曼藏毕。
    一交毕
    宝永三年丙戌春三月二十一日。命松安誊写
    天台山横川兜率谷鸡头院阇梨严觉
    右奉受轮王寺一品大王之御本。初纸至十五纸。右慧观房书写之。自同左至三十三丁。正因房秀然写之。此三十四下以后。誂同学十妙房行安誊写之毕。
    宝历九（已卯）年三月二十二日。天台山东溪光聚房秀光记。
    享和二年壬戌春三月。以已讲大僧都韶胤之本令书写之了。
                　　　　　　　　　　　什善坊大僧都真超

五相成身私记

