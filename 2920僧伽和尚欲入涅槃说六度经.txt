大正藏 No. 2920 僧伽和尚欲入涅槃说六度经
　　


　　1卷


　　僧伽和尚欲入涅槃说六度经

　　吾告于阎浮提中善男子善女人。吾自生阎浮。为大慈父教化众生。轮回世间。经今无始旷劫分身万亿。救度众生。为见阎浮提众生多造恶业。不信佛法。恶业者多。吾不忍见。吾身便入涅槃。舍利形像遍于阎浮。引化众生。以后像法世界满正法兴时。吾与弥勒尊佛同时下生。共坐化城。救度善缘。元居本宅。在于东海。是过去先世净土缘。为众生顽愚难化。不信佛法。多造恶业。吾离本处身至西方教化众生。号为释迦牟尼佛。东国遂被五百毒龙陷为大海。一切众生沈在海中。化为鼋鼍鱼鳖。吾身已后却从西方胡国中来生于阎浮。救度善缘。佛性种子。吾见阎浮众生。遍境凶恶。自相吞食。不可开化。吾今遂入涅槃。舍利本骨愿住泗州已后。若有善男子善女人。慈心孝顺。敬吾形像长斋菜食。念吾名字。如是之人散在阎浮。吾愍见恶世力兵竞起。一切诸恶逼身不得自在。吾后与弥勒尊佛下生本国。足踏海水枯竭。遂使诸天龙神八部圣众在于东海中心。修造化城。金银为壁。琉璃为地。七宝为殿。吾后至阎浮。与流佛法。唯传此经。教化善缘。六度弟子归我。化城免在阎浮。受其苦难悉得安稳。衣食自然。长受极乐。天魔外道弱水隔之。不来为害。吾当度六种之人　第一度者。孝顺父母敬重三宝　第二度者。不杀众生　第三度者。不饮酒食肉　第四度者。平等好心不为偷盗　第五度者。头陀苦行。好修桥梁并诸功德　第六度者。怜贫念病。布施衣食。极济穷无。如此善道六度之人。吾先使百童子领上宝船载。过弱水免使沉溺得入化城。若不是吾六度之人。见吾此经心不信受毁谤正法。当知此人宿世罪根身受恶报。或逢盗贼兵瘴而死。或被水火焚漂。或被时行恶病遭官落狱。不善众生皆受无量苦恼。死入地狱。无有出期。万劫不复人道。善男子善女人。书写此经。志意受持。若逢劫水劫火黑风天暗。吾故无量光明照汝。因缘俱来佛国。同归化城。悉得解脱。
　　南无僧伽　南无僧禁吒　莎诃达多侄他耶唵　跋勒摄　娑婆诃

　　僧伽和尚经


