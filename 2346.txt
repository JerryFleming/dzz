No.2346
金师子章勘文

      

    入此海印定观法性圆融（文）六十花严第七云一切示现无有余。海印三昧势力故探玄记第四云。第四所依海印者。从喻为名。如修罗四兵列在空中。于大海内印现其像。菩萨定心犹如大海。应机现异。如彼兵像故。大集经第十六云。喻如阎浮提一切众生身。及余外色。如是等色海中皆有印像。以是故名大海印。菩萨亦复如是。得大海印三昧已。能分别见一切众生心行。于一切法门。皆得慧明。是为菩萨得海印三昧。见一切众生心行所趣。解云。此中见字亦是现字。谓由见故现也。通二应知花严游心法界记云。又海者。即诸像重重无尽际限难源。穷一竟无有穷。随一宛然齐现。是故海也。印者。众像非前后。同时。品类万差。即入无碍一多两现。彼此无违。相状不同。异而非异。故云印也。定者类多差别。唯一不殊。万像竞兴。廓然无作。故名为定也。亦可海即印。四像宛然故。海印即三昧。作即不作故。亦可为四句。一唯海而非印。不坏像而即水故。二唯印而非海。不隐水而即像故。三亦海亦印。以像海圆融一而异故。四非海非印。以海像镕融互形夺故。亦可海即印。自在无碍故。乃至亦即亦不即非即非不即。无二性故。准思之纲目云。然此八会之人诸教义等。皆依如来海印三昧之所显现（文）大集经十四云。○菩萨发大欲精进。以此大欲精进力故。不久便得海印三昧。得此三昧已。即得自然无量阿僧祇百千万法门。得无量阿僧祇百千万亿修多罗。不从他闻。自然能说一切诸佛所说。悉能受持。能了了一切众生心行。善男子。喻如阎浮提一切众生身及余外色。如是等色海中。皆有印像。以是故名大海印。菩萨亦复如是。得大海印三昧已。能分别见一切众生心行。于一切法门。皆得慧明。是为菩萨得海印三昧。见一切众生心行所趣（文）。
    摄九世于刹那舒一念于多劫（文）探玄记一云。摄九世以入刹那。舒一念而该永劫（文）六十花严三十八云。佛子菩萨摩诃萨。有十种说三世。何等为十。所谓过去世说。过去世过去世说。未来世过去世说。现在世未来世说。过去世未来世说。现在世未来世说。无尽现在世说。未来世现在世说。过去世现在世说。平等现在世说。三世即一念（文）探玄记十七云。第六有十种说三世者○于中前九别说。后一总显。别中未来。既是无尽。过去说过去。何不亦同耶。释以未来续起故云无尽。过去不起故不云也。又现在说现。既与现不殊故云平等。过未说过未。何不亦同耶。释以过未之过未是无故。现在是有故不同也。余义如十世章辨（文）五教章中云。言十世者。过去未来现在三世。各有过未及现在。即为九世也。此九世迭相即入故。成一总句。总别合成十世也六十花严二十三云。以此无缚无著解脱心善根。悉能分别一切诸劫智微细。无量劫即是一念智微细。一念即无量劫智微细。阿僧祇劫即是一劫智微细。一劫即是阿僧祇劫智微细。长劫即是短劫智微细。智劫即是长劫智微细探玄记八云。衍法师云。所知之事幽微故。能知之智微细也。辨公云。此等并难知故名微细。今准上下经文。于一法中有一切法。齐头炳然同时显现。是微细义也（文）花严一乘成佛妙义云（青丘沙门见登之集）又经云。或现须臾作百年。幻力自在悦世间。如梦喻者如人梦中见少年至老者住。然觉是刹那如梦。诸法亦复如是。故经云。处梦谓经年。觉乃须臾顷故。时虽无量摄在一刹那。故知。一念行即无量劫行。
    私云。此师者。以香象清凉两大师释为依凭。作此释云也。
    帝网譬其重重（文）探玄记一云。因陀罗网参互影而重重（文）六十花严七云入微尘数诸三昧。一三昧生尘等定。一尘中现无量刹。而彼微尘亦不增。一尘内刹现有佛。或现有刹而无佛○或有国土如天网。世界成败无不现。如一微尘所示现。一切微尘亦如是。是名三昧自在力。亦无量称解脱力探玄记四云。第三因陀罗网土故。先入因陀罗定也。于中有四颂分三。初二句标定门。谓为现因陀罗网土故。二明其业用。于中二。先明一尘内现。后类一切尘。三后二句结所依定。虽法界缘起理数常尔。然由菩萨不乱智力。而得显现故。云自在力也。亦名解脱者。是不思议解脱。以脱离诸碍故。如下文不思议品末说有十种。谓一尘中现三世佛事等（文）花严游心法界记云。其犹因陀罗网。皆以宝成。由宝明明彻影递相现。于一珠中现余影尽。随一即尔。更无去来也。今且向西南边取一颗珠验之。即此一珠。能顿现一切珠之影。此一珠既尔。余一一亦然。既一一珠。皆一时顿现一切珠影。即此西南边珠。复现一切珠中一切珠影。此珠既尔。余一一亦然。如是重重无有边际。即此重重无边际之影。皆在此一珠中。炳然递现。余皆准此。若入一珠中。即入十方重重一切珠中也。何以故。此一珠现中。有十方重重一切珠。故十方重重一切珠中。有此一珠故。是故入一珠时。即入重重一切珠也。一切亦然。反此思之。即于一珠中。得入重重珠。而竟不出此一珠。于重重一切珠中入一珠。而竟不离此重重一切珠也。问。既言于一珠中得入重重一切珠而竟不出此一珠者。云何得入重重一切珠耶。答。只由不出此一珠。是故得入重重一切珠。若出此一珠即不得入重重一一珠也。何以故。此一珠之外。无重重一切珠故。若出此一珠。即不得入重重一切珠也。问。若离此一珠内无重重一切珠者。此网即但一珠所成。如何言结多珠成耶。答。只由唯独一珠方始结多为网。何以故。由此一珠是多珠故。若去一珠网全无故。问。若如是者。此网即唯一珠所成。不得言结多为网也。答。言结多成者。即是结一珠即多珠之一珠也。何以故。以一珠即一切珠一故。若无此一一切无故。是故此。网唯一珠成也。何以故。一切准此。问。此但据义相摄。就彼义边说。说一珠即是一切珠。可实一珠是一切珠耶。答。今所说者。但在一珠中说一切珠。不离此一珠中说一切珠也。若不信一珠即是一切珠者。但以墨点点西南边一颗珠着时即点着十方重重一切珠也。何以故。一切珠上皆有点故。若言十方重重一切珠不即是。西○耶。是故一切珠即是一珠者。定无疑也。西南一珠既尔。十方重重一切珠亦然也。既珠重重无际点一皆周。主伴始终一成咸毕如斯。如喻例法思之。法不即然。非喻为喻也。据一分相似故以为言。喻但影周质不即入也。云何知。案花严经云。以非喻为喻。即其事也。如上之义。可审思之（文）华严一乘十玄门云（大唐终南太一山至相寺释智严撰。承杜顺和上撰）第二因陀因罗网境界门者。此约譬以明。亦复具教义等十门梵网经。即取梵宫罗网为喻。今言因陀罗网者。即以帝释殿网为喻。帝释殿网为喻者。须先识此帝网之相。以何为相。犹如众镜相照。众镜之影现一镜中。如是影中复现众影。一一影中复现众影。即重重现影成其无尽复无尽也。是故如第七地赞请经云。于一微尘中。各示那由他无量无边佛。于中而说法。此即智正觉。世间又云。于一微尘中。现无量佛国须弥金刚围。世间不迫迮。此即据器世间。又云。于一微尘中。有三恶道天人阿修罗。各各受业报。此即据众生世间又云。如一微尘○复示现。所以成其无尽复无尽。此即是其法界缘起（文）梵网经下云。尔时释迦从初现莲花藏世界。东方来入天宫中。说魔受化经已。下生南阎浮提迦夷罗国。母名摩耶。父字白净。吾名悉达七岁出家三十成道。号吾为释迦牟尼佛。于寂灭道场。坐金刚花光王座。乃至摩醯首罗天王宫。其中次第十住处所说。时佛观诸大梵天王网罗幢因为说。无量世界犹如网孔。一一世界各各不同别异无量。佛教门亦复如是（文）五教章指事上云。元晓师云。如帝释宫覆宝珠网。一明珠内万像俱现。如一明珠诸珠皆尔。斯则万珠影像。皆入一珠。一珠影像。遍入万珠。一切相入不相障碍。普亦尔互为境。影如微微有明镜义含明了性。一心成故。十方世界皆是影像分别所依现似有故。所以咸入一尘明镜。一切相望皆亦如是。斯则一切诸法。或镜或影。一心成故。分别作故。由是道理相入无碍（文）。
    锭光喻其隐隐探玄记一云。锭光颇梨照尘方而隐隐六十花严三十四云。亦于念念中。见百千万亿那由他佛刹微尘等如来。佛告宝手菩萨言。譬如定光颇梨珠。照十佛刹微尘等世界。此珠白净宝网。转轮圣王善根所成探玄记十六云。二亦于念念下。明见佛身。如锭光珠照嘱尘大复明净故。下辨珠分齐。亦非余位所见故。结属轮王孔目一云（智俨集）依小相品○又白净宝网。转轮王位时。有定光颇梨镜。光明照十佛刹微尘数等世界（文）六十花严三十四云。随应度者。皆悉得见诸天子。譬如明净锭光全颇梨镜。与十世界等。彼镜中见无量刹一切山川一切众生地狱饿鬼。若好若丑形类。若于悉于中现。诸天子于意云何。彼诸影像来入镜不。答言。不也。诸天子一切业报亦复如是。无来去处。而能出生善根果报探玄记十六云。八镜含万像喻。喻业影现本识而实无来去斯则花严三昧之大意花严游心法界记云（法藏撰）言花严三昧者。解云。花者菩萨万行也。何者以花有生实之用。行有感果之能。虽复内外两珠生感力有相似。今即以法托事故名花也。严者行成果满契合相应。垢障永消证理圆洁。随用赞德故称曰严也。三昧者理智无二交彻镕融。彼此俱亡能所斯绝。故云三昧也。亦可花即严。以理智无碍故。花严即三昧。以行融离见故。亦可花即严。以一行顿修一切行故。花严即三昧。一行即多而不碍一多故○亦可三昧即花严。以理智如如故。如是自在有障碍。或定或乱。或即或入。或智或理。或因或果。或一或异。性海实德法尔圆明。应如理思绝于见也。此云何知。案花严经云。一切自在难思议花严三昧势力故如是（文）广如经辨。此解行为言名花严三昧（文）又云。此云何知。案法花经云。如王髻中明珠不以与人有功勋者而赐之等。解云。王者所谓心王。髻中明珠者。即明此行心最尊胜。即花严三昧也。不与人者。无实功行不证法也。唯有功勋而赐之者。有实功行能破诸见得此三昧也。是故行者。要实修行不可虚言妄为真证。如斯妙理宜审思之（文）法藏师五教云。经云。色即是空非色灭空故（文）大品经五云复次须菩提摩诃萨。行般若波罗蜜。如是思惟。不以空色故色空。色即是空空即是色（云云）五教章指事中云。经云。色即是空非色灭空故者。大品经文也（文）。
    一明缘起者以金无自性随工巧匠缘遂有师子起起但是缘故名缘起（文）花严游心法界记云。又此诸法缘起相由。即云彼中有此。此中有彼。是即但得其门。不关其大缘起义也。何者以大缘起法。而定一异不可得相由。而成融通无碍故。且如一中有一切时。即是一切中有一时。今欲定其门说。故知。得其门不得其法也。既不得彼法。而言一切中有一一中有一切者。此但妄摄非称大缘起法也。如人见水向东駃流于上有泡。言泡中有水。而计泡有于手中。即言手中泡内有水者。此是妄心中有非称水有也。以泡离水即无何得有泡。而言泡中有水。是此缘起已坏。不可言有也。夫言一者。必具一切方是一也。若不具一切即不是一。一切亦尔。此大缘起法法尔具足（文）。
    二辨色空以师子相虚唯是真金师子不有金体不无故色空又空无自体约色以明不碍幻存故故色空花严法界观云（终南山杜顺集）真空观第一。理事无碍观第二。周遍含容观第三。第一真空观门有四。一会色归空。二明空即色。三空色无碍。四泯绝无寄。初会色归空有四。一色不即空以即空故。何以故。以色不即是断空故。不是空也。以色举体。是真空也。良由即是真空故非断空。是故言由是空故不是空也。二色不即空以即空故。何以故。以青黄之相非是真空之理。故云不即空。然青黄无体。无不皆空故。云即空。良以青黄无体之空非即青黄故。云不即空也。三色不即空以即空故。何以故。以空中无色故不即空。会色无体故即空。良由会色归空空中必无色。是故由色空故色非空也。上三句以法简情讫。四色即空。何以故。凡是色法必不异真空。以诸色法必无性故。是故色即是空。如色空既尔。一切法亦然。第二明空即色观。亦有四句。一空不即色以空即色故。何以故。断空不即是色故云非色。真空必不异色故云即色。要由真空即色故。令断空不即色也。二空不即色以空即色故。何以故。以空理非青黄故云即色。空故不即色。然非青黄之真空。必不异青黄故云。即色。空故不即色。要由不异青黄故。不即青黄故。不即色也。三空不即色以空即色故。何以故。空是所依非能依故。不即色也。必与能依作所依故。即是色也。良由是所依故不即色。是能依故即是色。是故良由不即色故即色也。上三句以法简情讫。四空即是色。何以故。凡是真空必不异色。以是法无我理非断灭故。是故空即色。如空色既尔。一切法皆然第三空色无碍观者。谓色举体全是空故。即色即空现空举体不异色。全空之色故。即空即色而空不隐也。是故看色无不见观空无非见色无障而碍。为一味法也。第四泯绝无寄观。在谓此所观真空。不可言即色不即色。亦不可言即空不即空。一切诸法不可。不可即不可。此法亦不受迥绝无寄非言所及非解所知。是谓行境界。何以故。以生动念即乖法体失正念故。又前四句中。初二句八门皆简情显解。第三句一门解随趣行。此第四句一门正成解体。若不洞明前解。无以蹑成此行。若不解此行法绝于前解。无以成其玄正解。若守解不舍无以入前正行。是故行由解成行起解绝（文）。
    三约三性者师子情有名为偏计金性不变号曰圆成金师子似有称曰依他五教章中云。三性各二义。真中二者。一不变义。二随缘义。依他二义者。一似有义。二无性义。所执二者。一情有义。二理无义。由真不变·依他无性·所执无。由此三义故。三性一际同无异也。此即不坏末而常本也。经云。众生即涅槃。不更灭也。又约真如随缘·依他似有·所执情有。由此三义亦无异也。此即不动本而常末也。经云。法身流转五道。名众生。由此三义与前三义是不一门也。是故真该妄末妄彻真源。性相通融无障无碍。问。依他似有等。岂同所执是情有耶。答。由二义故。故无异也。一以彼所执执似为实故无异法。二若离所执似无起故。真中随缘当知亦尔。以无所执无随缘故。问。如何三性各有二义不相违耶。答。以二义无异性故。何者无异。但如圆成。虽复随缘成于染净。而恒不失自性清净。只由不失自性清净故。能随缘成染净也。犹如明镜现于染净。虽现染净。而恒不失镜之明净。只由不失镜明净故。方能现于染净之相。以现染净。知镜明净。以镜明净。知现染净。是故二义唯是一性。虽现净法。不增镜明。虽现染法。不污镜净。非直不污亦及由此反显镜之明净。当知。真如道理亦尔。非直不动性净○非直不坏净明于性净。亦乃由性净故方成染净。是故二义全体相收一性无二。岂相违也。依他中。虽复因缘似有显现。然此似有必无自性。以诸缘生皆无性故。若非无性即不藉缘。不藉缘故。即非似有。似有若成从众缘故。必无自性。是故由无自性得成似有。由成似有。是故无性。故智论云。观一切法从因缘生。从因缘生即无自性。无自性故则毕竟空。毕竟空者。是名般若波罗蜜。此即由缘生故。即明无性也。中论云。以有空义故。一切法得成者。此即由无性故。即明缘生也。涅槃经云。因缘故有。无性故空。此即无性即因缘。因缘即无性。是不二法门也。故非直二义性不相违。亦乃全体○所执性中者。虽复当情称执现有。然于道理毕竟是无。以于处横计有故。如于木杌横见有鬼。然鬼于木毕竟无。如无木鬼非无者。即不得名横计有鬼。以于木有非由计故。今既横计。明知理无。由理无故得成横计。成横计故方知理无。是故无二唯一性也。当知。所执道理亦尔又云。三性一际全收。真妄互融。性无障碍。如摄论婆罗门问经中言。世尊。依何义说如是言。如来不见生死不见涅槃。于依他中分别性及真实性。生死为涅槃。依无差别义。何以故。此依他性。由分别性一分成生死。由真实一分成涅槃。释曰。依他性非生死。由此性因真实性成涅槃故。此性非涅槃。何以故。此性由分别一分。即是生死故。是故不可定说一分。若见一分。余分性不异。是故不见生死。亦不见涅槃。由此意故。如来答婆罗门如此。又云。阿毗达磨修多罗中。世尊说法有三种。一染污分。二清净分。三染污清净分。依何义说此三分。于依他性中。分别性为染污分。真实性为清净分。依他性为染污清净分。依此义故说三分。释曰。阿毗达磨修多罗中说。分别性以烦恼为性。真实性以清净品为性。依他性由具两分。以一性故说法有三种。一烦恼为分。二清净为分。三二法为分。依此义故作是说。此上论文。又明真该妄末相无不摄。妄彻真源无不寂。真妄交彻二分双融无碍全摄。思之可见。
    四显无相者以金收师子金外更无师子相可得故云无相华严五教止观云（终南山杜顺记）第二无相观者。相即无相也。何以故。法离相故。经云。法离于相。无所缘故。又经云。一切皆空。无有毫末相。空有分别。由如虚空有门论云。无性法亦无。一切皆空故。观如是法离情执故。故名为观。
    五说无性者正见师子生时只是金生金外更无一物师子虽有生灭金体无增减以金无增减故曰无生又云。言无生观者。法无自性。相由故生非实有。是即为空。空无毫末。故曰无生。经云。因缘故有。无性故空。解云。无性即因缘。因缘即无性。又中论云。以有空义故。一切得成。又经云。若一切法不空者。即无道无果等（云云）。
    六论五教者探玄记一云。第九以义分教教类有五。此就义分非约时事。一小乘教。二大乘始教。三终教。四顿教。五圆教。
    此金师子唯是因缘之法念念生灭实无师子可得名愚法声闻教又云小乘可知五教章上云。约一即愚法二乘。
    第二即此缘生之法各无自性彻底唯空名大乘始教（文）探玄记云。始教者。以深密经中第二第三时教。同许定性二乘俱不成佛故。今合之总为一教。此既末尽大乘法理。是故立为大乘始教（文）五章云。以空门为始。
    第三言虽复彻底唯空不碍幻法宛然缘生假有二相双存名大乘终教（文）探玄记云。终教者。定性二乘无性阐提悉当成佛。方大乘至极之说立为终教（文）五教章云。以不空门为终。
    第四即此二相互夺两亡情谓不存俱无有力互立双泯名言路绝栖心无寄名大乘顿教探玄记云。顿教中总不说法。唯辩真性。亦无八识差别之相。一切所有唯是妄想。一切法实唯是绝言。呵教劝离。相泯心。生即妄。不生即佛。亦无佛无不佛。无生无不生。如净名默住显不二等。是其意也。
    第五即此情尽体露之法混成一块繁兴大用起必全真万像纷然参而不杂一切即一皆同无性一即一切因果历然力用相收卷舒自在名一乘圆教又云。圆教中所说唯是无尽法界。性海圆融缘起无碍。相即相入。如因陀罗网重重无际。微细相容主伴无尽。十十法门各称法界。具如下说（文）。
    七勒十玄五教章中云。略立十义门以显无尽。何者为十。一教义。即摄一乘三乘乃至五乘等一切教义。余下准之。二理事。即摄一切理事。三解行。即摄一切解行。四因果。即摄一切因果。五人法。即摄一切人法。六分齐境位。即摄一切分齐境位。七师弟法智。即摄一切师弟法智。八主伴依正。即摄一切主伴依正。九随生根欲示现。即摄一切随生根欲界示现。十逆顺体用自在等。即摄一切逆顺体用自在等。此等十门为首。能各总摄一切法。成无尽也。
    此金与师子同时成立圆满具足同时具足相应门又云。同时具足相应门。此上十义。同时相应成一缘起。无有前后始终等别。具足一切自在逆顺参而不杂成缘起际。此依海印三昧。炳然同时显现成矣。
    金与师子相容成立一多无碍于中理事诸相各各不同或一或多各住自位名一多相容不同门又云。一多相容不同门。此上诸义。随一门中。即具摄前因果理事一切法门。如彼初钱中即摄无尽义者。此亦如是。然此一中。虽具有多。仍一非即是其多耳。多中一等。准上思之。余一一门中。悉如是重重无尽也。此经偈云。以一佛土满十方。十方入一亦无余。世界本相不坏。无比功德故能尔。然此一多虽复相容含受自在无碍。仍体不同也。所由如上钱义中释。此有同体异体。准上思之可解。
    若看师子即唯师子无金即金隐师子显若看金即唯金无师子即金显师子隐两处看即俱显俱隐隐即名秘密显即名显著故名秘密隐显俱成门又云。秘密隐显俱成门。此上诸义隐覆显了。俱时成就也。故此经云。于此方入正受。他方三昧起。眼入正受。色尘三昧起等（云云）又云。男子身入正受。女人身三昧起等（云云）于一微尘入正受。一切微尘三昧起。一切微尘入正受一毛端头三昧。如是自在此隐彼现。正受及起定同时秘密成矣。又此经云。十方世界有缘故。往返出入度众生。或见菩萨入正受。或见菩萨从定起。又于彼十方世界中。念念示现成正觉。转正法轮入涅槃。现分舍利度众生。如是无量。广如经辩。又如佛为诸菩萨受记之时。或现前受记。或不现前秘密受记等。如上第一钱中十钱名为显了。第二钱望第一钱中。即为秘密。何以故。见此不见彼故。不相知故。虽不相知见。然即此成彼成故。名俱成也。应如是准思之。
    即此师子眼耳支节一一毛处各各全收师子一一能所师子同时顿入一茎毛中一一茎毛中各各皆有无边师子又复一一毛载此无边师子还入一茎毛中如是重重无尽无尽如帝网天珠名因陀罗网境界门又云。因陀罗微细境界门。此但从喻异前耳。此上诸义体相自在。隐映互现重重无尽。故此经云。于一微尘中。各示那由他重数亿诸佛于中说法。于一微尘中。现无量佛国须弥金刚围。世间不迫迮。于一微尘中。现有三恶道天人阿修罗。各各受报业。此三偈即三世间也。又云。一切佛刹微尘等。尔所佛坐一毛孔。皆有无量菩萨众。各为具说普贤行。无量海处一毛。悉坐菩提莲花座。遍满一切诸法界。一切毛孔自在现。又云。如一微尘所示现。一切微尘亦如是。余者云云无量。广如经辩。此等并是实义非变化成。此是如理智中如量境也。其余变化等者。不入此例。何以故此并是法性实德。法尔如是也。非诸分别情谓境界。此可去情思之。问。上言一尘中现无量刹等者。此但是一重现而已。何故乃云重重现耶。答。此方说花严经时。云一切微尘中亦如是说。如彼微尘中说花严经时。亦云一切微尘中亦如是说。如是展转。即重重无尽也。宜准思之。问。若据此文。重重无尽有何分齐。云何辩其始终等耶。答。随其智取。举一为首。余亦为伴。据其首者即名当中。余即眷属围绕。上诸教义等。并悉如是自在成耳。及前相即相入自在等。皆悉如是摄一切法。尽穷法界。并悉因陀罗成也。
    此师眼收师子尽即一切纯是眼若耳收师子尽即一切纯是耳若诸相同时相收皆具足即一一皆纯皆杂亦一一皆是圆满藏故言诸藏纯杂具德门又云。诸藏纯杂具德门。此上诸义或纯或杂。如前人法等。若以人门取者。即一切皆人故名为纯。又即此人门。具含理事等一切差别法故名杂。又如菩萨。入一三昧。唯行布施无量无边。更无余行故名纯。或入一三昧。即施戒度生等。无量无边诸余杂行俱成就也。如是繁兴法界纯杂自在。无不具足者矣。宜可思准之。
    师子诸根一一毛头皆各金收师子尽一一皆彻遍师子耳即眼眼即鼻自在成立无障碍故故诸法相即自在门又云。诸法相即自在门。此上诸义一即一切。一切即一。圆融自在成耳。若约同体门中。即自具足摄一切法也。然此自一切复自相即入。重重无尽无尽故也。然此无尽能悉在初门中也。故经云。初发心菩萨。一念功德深广无边际。如来分别说穷劫不能尽。何况于无量无数无边劫。具足修诸度诸地功德行义。言一念即深广无边者。良由缘起法界一即一切故耳。如彼同体中。一钱即得重重无尽义者。即其事也。何况无边劫者。即一一门中。各显无尽义者是也。所以尔者。此经又云。初发心菩萨。即是佛故也。由此缘起妙理始终。皆齐得始即得终。穷终方原始。如上同时具足故。得然也。又云。在于一地普摄一切诸地功德也。是故得一即得一切。又云。知一即多多即一故也。十信终心即作佛者。即其事也问。如同体一门中即摄一切无尽者。为一时俱现前后耶答。于一门中。一时炳然。现一切者。属微细摄映互现。重重者。属因陀罗摄。余义即同即异。即多即小。即有即无。即始即终。如是自在具足一切无尽法门。仍随举一为首。余即为伴道理。一不差失。旧来如此辩。同体一门中。具足自在无穷德耳。余异体等门中。亦准思之问。若一门中即是一切无尽自在者。余门何用为答。余门如虚空。何以故。同体一门并摄一切无尽故问。此同体门中所摄一切者。但应摄自门中一切。岂可摄余门中一切耶答。既摄自一切复摄余一一门中无尽一切。如是重重穷无法界也。何以故。圆融法界无尽缘起。无一一切。并不成无边量故。此经偈云。不可言说诸劫中演说一切不可说不可说劫。犹可尽说不可说不可尽。又偈云。一切众生心。悉可分别知一切刹微尘。尚可算其数。十方虚空界一毛犹可量。菩萨初发心究竟不可测。良由此一乘圆极自在无碍法门。得一即得一切故耳。因果俱齐。无前后别故。地论云。以信地菩萨。乃至与不思议佛法为一缘起。以六相总别等义。而用括之。明知。因果俱时相容相。各摄一切。互为主伴。深须思之。此事不疑。又经云。何以故。此初发心菩萨即是佛故。悉与三世诸如来等。亦与三世佛境界等。悉与三世正法等。得如来一身无量身。三世诸佛平等智慧。所化众生皆悉同等。又云。初发心时便成正觉。具足慧身不由他悟。如是云云。无量广如经文问此叹因中德耳。岂可即果德耶答。此一乘义因果同体成一缘起。得此即得彼。由彼此相即故。若不得者。因即不成困。何以故。不得果故非因也问。上言果分离缘不可说相。但论因分者。何故十信终心。即辩作佛得果法也答。今言。作佛者。但初从见闻已去。乃至第二生即成解行。解行终心因位穷满者。于第三生即得彼究竟自在圆融果矣。由此因体依果成故。但因位满者。胜进即没于果海中也。是证境界故不可说耳。此如龙女及普庄严童子善财童子兜率天子等。于三生中即翘彼果义等。广如经辩。应准思之问。上言一念即作佛者。三中已有此义。与此何别答。三乘望理为一念即作佛。今此一乘。一念即得具足一切教义理事因果等。如上一切法门。及与一切众生。皆悉同时同时作佛。后后能新新断惑亦不住学地而成正觉。具足十佛以现无尽逆顺德故。及因陀罗微细九世十世等。遍通诸位。谓十信终心已去。十解十行十回向十地及佛地等。同时遍成。无有前后具足一切耳。然此一念与百千劫无有异也。宜须思之。
    师子或隐或显若一若多定纯定杂有力无力即彼即彼主伴交辉理事齐现皆尽相容不碍安立微细成辨故名微细相容安立门又云。微细相容安立门。此上诸义。于一念中。具足始终同时前后逆顺等一切法门。一念中炳然同时。齐头显现无不明了。犹如束箭齐头显现耳。故此经云。菩萨于一念中。从兜率天降神母胎。乃至流通舍利法住久近。及所被益诸众生等。于一念中。皆悉显现。广如经文。又云。一毛孔中。无量佛刹庄严清净旷然安住。又云。于一尘内。微细国土一切尘等。悉于中住。宜可如理思之问。此义与上因陀罗云何别耶答。重重隐映互现因陀罗摄。齐头炳然现者微细摄。此等诸义并别不同。宜细思之。
    此师子是有为法念念生灭刹那无间分为三际为过去现在未来此三际各有过去现在未来总三三位以立九世即束为一数法门虽后为世十世各各有融隔不同相由成立通融无碍同为一念故名十世隔法异成门又云。十世隔法异成门。此上诸义遍十世中。同时别异具足显现。以时与法不相离故。言十世者。过去未来现在三世。各有过去未及现在。即为三世也。然九世迭相即入故成一。总句总别合成十世也。此十世具足别异同时显现成缘起故。得即入也。故此经云。或以长劫入短劫。短劫入长劫。或百千大劫为一念。或一念即为百千大劫。或过去劫入未来劫。未来劫入过去劫。如是自在时劫无碍相即入浑融成矣。又此经云。于一微尘中。普现三世一切佛刹。又云。于一微尘中。普现三世一切诸佛佛事。又云。于一微尘中。建立三世一切佛转法轮。如是云云无量广如经文。此普摄上诸义门。悉于十世中自在现耳。宜可思之。
    即此师子与金或隐或显或一或多无有自性由心回转诸事说理有成有立故名唯心回转善成门又云。唯心回转善成门。此上诸义。是一如来藏自性清净心转也。但性起具德故。异三乘耳。然一心亦具足十种。如性起品中说。十心义等者。即其事也。所以说十者。欲显无尽故。如是自在具足无穷种种德耳。此上诸义门。悉是此心自在作用。更无余物。名唯心回转等。宜思释之。
    说此师子用表无明托此金体具彰真性二事合说况阿赖耶识令生正解名为托事显法生解门又云。托事显法生解门中。此上诸义。随托别事以显别法。谓诸理事等一切法门。如此经中说十种宝王云等事相者。此即诸法门也。显上诸义可贵故。立宝以树之。显上诸义自在故。树王以显之。表上诸义细益故。资泽故断齶故。以云树之矣。如此等事云云无量如经思之问。三乘中以有此义与此何别答。三乘托异事相表显异理。今此一乘所托之事相。即是彼所显道理。更无异也。具足一切理事教义。及上诸法门。无不摄尽者也。宜可如理思之。此上十门等解释。及上本文十义等。皆悉同时会融。成一法界缘起具德门。普贤境界谛观察余时。但在大解大行大见闻心中。然此十门。随一门中即摄余门。无不皆尽。应以六相方便与会通之。此可准。上来所明。并是略显别教一乘缘起义耳于其中诸余法相及问答除疑等。与彼三乘或同或异。所因所设为方便等。广如经论疏钞孔目及问答中。于彼释矣与彼三乘全别不同。宜可广依花严经普贤境界准之问。此上道理。与彼三乘义别不同。此可信矣。又以何文证知三乘外别有一乘耶答。此经有诚文故。偈云。一切世界群生类。鲜有欲求声闻道。求缘觉者转复少。求大乘者甚希有。求大乘者犹为易。能信是法甚为难。良由此法出情难信。是故圣者。将彼三乘对比决之。又偈言。若众生下劣。其心厌没者。示以声闻道。令出于众苦。若复有众生。诸根少明利。乐于因缘法。为说辟支佛。若人根明利。有大慈悲心。饶益于众生。为说菩萨道。若有无上心。决定乐大事。为示于佛身。说无尽佛法。由此一乘非下机堪受。是故大圣善巧。于彼三乘位中。随其机欲方便少说。由不穷法界源故。权二身三身等佛。今为如是无上心机乐大事欲。方始显佛十身境界说无穷佛法耳。名现佛身说无尽佛法也。三乘但随机而已。未显诸佛十身自境界故。非现佛身。又随机少说一相一寂一味理等故。非穷尽说也。何以故。三乘以此无穷为过失故。然此一乘。以无穷为实德故耳。又此经云。于一世界中闻说一乘音。或二三四五乃至无量乘。此据本末分齐说耳。圣教文义显然。不可以执情而惊怪者矣。
    第八括六相者言一师子是总相五根差别是别相共成一缘起是同相眼耳各不相是异相诸根合会复有师子是成相诸根各住自位是坏相○六相缘起三门分别。初列名略释。二明教兴意。三问答解释。初列名者。谓总相别相同相异相成相坏相。总相者。一含多德故。别相者。多德非一故。别相者依止总满彼总故。同相者。多义不相违。同成一总故。异相者。多义相望各各异故。成相者。由此诸义缘起成故。坏相者。诸义各住自法不移动故。第二教兴意者。此教为显一乘圆教法界缘起无尽圆融自在相即无碍容持。乃至因陀罗无穷理事等。此义现前。一切惑障一断一切断。得九世十世灭行德。即一成一切成理性。即一显一切显。并普别具足始络。皆齐初发心时便成正觉。良由如此法界缘起六相容融因果同时相即自在。具足逆顺因即普贤解行及以证入果。即十佛境界所显无穷。广如花严经说。第三问答解释者。然缘起法一切处遍通。今且略据缘起成舍辨问。何者是总相答。舍是问此但椽等诸缘何者是舍耶答。椽即是舍。何以故。为椽全独能作舍故。若离椽舍即全不成故。为此若得椽时即得舍矣问。若椽全自总作舍者。未有瓦等。亦应作舍答。未有瓦等时。不是椽故不作。非谓是椽而不能作。今言作者。但论椽能作不说非椽作。何以故。椽是因缘。由未成舍时无因缘故。非是椽也。若是椽者。其毕全成。若不全作不名为椽问。若椽等诸缘。各出少力共作。不全作者有何过失答。有断常过若不全成。但少力者。诸缘各少力。此但多个少力。不成一全舍故。是断也。诸缘并少力。皆无全成执有全。舍者无因有故是其常也。又若不全成者。去却一椽时。舍应犹成。在舍既全不成。故知。非少力并全成故问。无一椽时岂非舍耶答。但是破舍无好舍也。故知。好舍全属一椽。既属一椽。故知。椽即是舍也问。既舍即是椽者。余□瓦等应即是椽耶答。总并是椽。何以故。却椽即无故。所以然者。若无椽即舍坏。舍坏故不名□瓦等。是故□瓦等即是椽也。若不即者。舍即不成椽瓦等。并皆不成。今既并成。故知。相即耳。一椽既尔。余椽例然。是故一切缘起法不成。即已即相即容融无碍自在圆极难思。出过情量法性缘起通一切处。准知。第二别相者。椽等诸缘别于总故。若不别者。总义不成。由无别时即无总故。此义云何。本以别成总。由无别故总不成也。是故别者。即以总为别也问。若总即别者应不成总耶答。由总即别故得成总。如椽即是舍故名总相。舍即是椽故名别相。若不即舍不是椽。若不即椽不是舍。总别相即此可思之问。若相即者云何说别答。只由相即。是故成别。若不相即者。总在别外故非总也。别在总外故非别也。思之可解问。若不别者有何过耶答。有断常过。若无别者即无别椽瓦。无别椽瓦故故即不成总舍。故是断也。若无别椽瓦等而有总舍者。无因有舍故。是常也。第三同相者。椽等诸缘和同作舍。不相违故。皆名舍。椽非作余物故名同相也问。此与总相何别耶答。总相唯望一舍说。今此同相。约椽等诸缘虽体各别。成力义齐故名同相也问。若不同者有何过耶答。若不同者有断常过也。何者。若不同者。椽等诸缘互相违背。不同作舍。舍不得有故是断也。若相违不作舍。而执有舍者。无因有舍故是常也。第四异相者。椽等诸缘。随自形类相差别故问。若异者应不同耶答。只由异故。所以同耳。若不异者。椽既丈二瓦应亦尔。坏本缘法故。失前齐同成舍义也。今既舍成同名缘者。当知异也问。此与别相有何异耶答。前别相者。但椽等诸缘。别于一舍故说别相。今异相者。椽等诸缘。迭互相望各各异故也问。若不异者有何过耶答。有断常过也。何者。若不异者。瓦即同缘丈二。坏本缘法不成舍故是断。若坏缘者不成舍。而执有舍者。舍无因故是常也。第五成相者。由此诸缘舍义成故。由成舍故椽等名缘。若不尔者。二俱不成。今现得成。故知。成相耳问。现见椽等诸缘。各住自法本不作舍。何因得有舍义成耶答。只由椽等诸缘不作故。舍义得成。所以然者。若椽作舍者。即失本椽法作故。舍义不得成。今由不作故。椽等诸缘现前。由此现前故。舍义得成矣。又若不作舍椽等不名缘。今既得缘名。明知。定作舍问。若不成何失答。有断常过。何者。舍本依椽等诸缘成。今既并不作不得有舍故。是断也。本以成舍名为椽。今既不作舍故即无椽。亦是断。若不成者。舍无因有故。是常也。又椽不作舍得椽名者。亦是常也。第六坏相者。椽等诸缘各住自法本不作故问。现见椽等诸缘作舍成就。何故乃说本不作耶答。只由不作舍法得成。若作舍去不住自法者。舍义即不成。何以故。作去失法舍不成故。今既舍成。明知。不作也问。若作去有何失答。有断常二失。若言椽作去。即失椽法。失椽法故。舍即无椽不得有故。是断也。若失椽法而有舍者。无椽有故是断常也。又总即一舍。别即诸缘。同即互不相违。异即诸缘各别。成即诸缘辨果。坏即各住自法。乃为颂曰。一即具多名总相。多即非一是别相。多类自同成于总。各体别异显于同。一多缘起理妙成。坏住自法常不作。唯智境界非事识。以此方便会一乘。
    第九成菩提者此云道也觉也眼者师子之时见一切有为法更不须得坏本来寂灭离法所舍即于此路流入萨般若海故名为道解无始已来所作颠倒无一实体故名为觉毕竟具一切种智名成菩提六十花严三十七云佛子。云何菩萨摩诃萨。知见如来应供等正觉菩提。此菩萨摩诃萨。知见解一切义灭除疑或。不二等觉无相无行无退无量无过无缚无脱。远离二过知探玄记第十六云。第七明性起菩提○于中略作五门。一释名菩提。此云觉。谓大智开悟故。以为名。旧云道者非也。一体性。摄论云。二智二断为菩提体。若依此经。通一切法。如文知之。三种类有五。一菩提有二。谓性净菩提。及修成菩提。出大品经。二有三菩提。一声闻菩提。二缘觉菩提。三诸佛菩提。出十地论。三有五菩提。一发心菩提。二伏心菩提。三明心菩提。四出到菩提。五无上菩提。亦出大品经。解云。五中初一是十住初位。二是三贤位。三是初地见道。四修满。五是佛果究竟道。四有十菩提。如离世间品说。五通一切法。经云。一切法即菩提等。解云。三菩提约初教。二五约终教。一切法就顿教。十种据圆教。通即可知。第四业用者。谓缘二谛断二障。证二空起二智。印群机现万像。具十身边十方。周于毛端微尘等处。通因及果。业用无边。如此文中具足。五释文者○亦以十门。明菩提体性。一觉解为性。言一切处者。真俗境义也。二断障为性。灭除疑或者断二障也。三证理为性。谓证离能所故。云不二等。四别举离所取相故云无相。五离能取见故云无行。六令此相见永不再起故云无退。又释四当体离相。五性不迁流。六随流不变。七具多功德故云无量。八尽于未来故云无边。九性净为性。谓在缠无缚出障无脱。十中道为性故云离二边。上来亦是内证平等（文）。
    第十八涅槃者见此师子与金二相俱尽烦恼不生好丑现前心安如海妄想都尽无法逼迫出缠离障永绝苦源为入涅槃也六十花严三十七云。佛子。云何菩萨摩诃萨。知见如来应供等正觉大般涅槃。此菩萨摩诃萨。欲知见如来应供等正觉大般涅槃者。当如是知。如如般涅槃。如来大般涅槃。亦复如是。如实际。如法界。如虚空界。如实性。如离欲际。如无相际。如我性际。如一切法性际。如真实际如般涅槃。如来大般涅槃。亦复如是。何以故。涅槃非生灭法。若法不生。当知不灭去无所至（文）探玄记十六云。第九明性起涅槃○略作五门。一释名。二体性。三种类。四业用。五释文。前四如别说。释文中○就初门中三。先举法劝知。当云何知。谓如如般涅槃等当如是知。二如如下正辨所知。先标一如门。以会涅槃。谓即此双林北首涅槃。即同真如平等一味不生不灭故。云犹如真如涅槃亦尔也。下九例然。并是如之异名。意显涅槃同彼真性令明净。故约此多门说也。三何以故下。释法同喻。亦是释事同理大乘法界无差别论疏云（法藏撰）涅槃名圆寂即正理也。
    孔目四云。涅槃者有三种。一小乘涅槃。谓有余无余。有余者。有余身知。无余者。无余身知。同数灭无为为体。二者三乘涅槃。有其五种。一无住处涅槃。二自性涅槃。三方便净涅槃。四有余涅槃。五无余涅槃。无住者。智悲相导。无住着故。此义通因果。性净者。本有故。寂灭故。方便净者。藉缘修故。涅槃同前释。有余者。有余应化。末穷尽故。无余者。法身无余。顺寂灭故。三一乘涅槃者。如前所有义。若约别教言。即十种涅槃。如离世间品说。余义如别章（文）俱舍论光记第二十三云。圆寂。梵云槃涅槃。般云圆。涅槃云寂（文）又杜顺和尚花严三昧云。但法界缘起或者难阶。若不先濯垢心。无以登其正觉故。大智论云。如人鼻下有有未异嗅。沉麝香等具为嗅也。故维摩经云。无以生灭心行说实相法故。须先打计执。然后方入圆明。若有直见色等诸法。从缘即是法界缘起也。不必更须前方便也。如其不得直入此者。宜可从始至终一一微问。致全断或尽迷除法绝言见性生解。方为得意可问曰。云何见色等诸法。即得入大缘起法界耶答曰。以色等诸事本真实已诠。即妄心不及也。故经云。言说若绝行真实虽文字。是故见眼耳等事。即入法界缘起中也。何者。皆是无实体性也。即由无体幻相方成。以从缘生非自性有故。即由无性得成幻有。是故性相浑融全收一际。所以见法即入大缘起法界中也问。既言空有无二。即入融通者。如何复云见眼耳等即入法界中耶答云。能见空有如是者。即妄见心尽。方得顺理入法界也。何以故。以缘起法尽离见已情繁兴方缘故问。既知如是以何方便令得入耶答。方便不同。略有三种。一者微令见尽如指事问。云何者是眼。如已前小乘中六种简之。若入一切诸法但名门中收。无有一法非名者。复须责其所以。所以知。眼等是名。如是展转责其所以。令其已言绝解。二者示法令思。此复有二门。一剥颠倒心决尽如指事。以色香味触等夺其妄计。令知倒或所有执故。不顺于法。即是意识无始妄见熏习所成。无始急曳续生三界轮环不绝。若能觉知此执。即是缘起当处无生。二者示法断疑。若先不识妄心示法反成倒惑。若不示法令见迷还着于空。所以先剥妄心。复乃示法令见。三者显法离言绝解。就此门中亦为二。一遮情。二表德。言遮情者问。缘起是有耶答。不也。即空故。缘起之法无性即空向是无耶答。不也。即有故。以缘起之法。即由无始得有故也问。亦有亦无耶答。不也。空有圆融一无二故。缘起之法。空有一际无二相故也。如全与庄严具思之问。非有非无耶答。不也。不碍两存故。以缘起之法。空有互夺同时成也问。定是之耶答。不也。空有互融两不存故。缘起之法。空夺有尽。唯空而非有有夺空尽。唯有而非空相夺。同时两相双泯。二表德者问。缘起是有耶答。是也。幻有不无故问。是无耶答。是也。无性即空故问。亦有亦无耶答。是也。不碍两存故问。非有非无耶答。是也。互夺双泯故。又以缘起故是有。以缘起故是无。以缘起故是亦有亦无。以缘起故是非有非无。乃至一不一。亦不一。非不一。非不一。多不多。亦多亦不多。非多非不多。如是是多是一。亦是多亦是一。非非是多。非非是一。非非多。非非一。即不即四句。准之。如是遮表圆融无碍。皆由缘起自在故。若能如是者。方得见缘起法也。何以故。圆融一际种法见故。若不同时前后见者。是颠倒见非正见也。何以故。前后别见不称法故问。如是见已。云何方便入法界耶答。言入方便者。即于缘起法上消息取之。何者即此缘起之法。即空言性故幻有方成。然此法者。即全以无性性为其法也。是故此法即无性。而不碍相存也。若不无性性起不成收。以自性不生。皆从缘故。既全收性尽性。即无为不可分别。随无大少性无不圆。一切亦即全性为身。是故令彼为此。即性不碍幻相所以。一具众多。既彼此全体相收不碍。彼此差别也。是故彼中有此。此中有彼故。经云。法同法性入诸法故。解云。法者即举缘起幻有法也。同性者。缘起即空而不碍此相故。全收彼为此。以彼即空而不碍彼相故。既此彼全收相皆不坏。是故此中有彼。彼中有此。非但彼此相收。一切亦复如是。经云。一中解无量。无量中解一。转转生非定智者无所畏。又云于一法中解众多法。众多法中解了一法。如是相收彼此即入。同时显现无前无后。随一圆融即全彼此也问。法既如是智后如何答。智顺于法一际缘成。冥契之差显现。不无先后故。经云。普现境界清净身。我今演说人□听解云。普贤者。即是法智相应顿现多法也。即明法唯普眼所知。简非余智境界也。境界者。即明多法互入。犹如帝网天珠重重无尽之境界也。清净身者。即明前诸法同时即入终始。离源缘起集成见心无寄也。然帝释天珠网者。即号因陀罗网也。然此帝网皆以宝成。以宝明彻遍相影现。涉入重重。于一珠中同时顿现。随一即尔竟无已来也。今且向西南边取一颗珠验之。即此一珠能顿现一切珠影。此珠既尔。余一一亦然。现一一珠一时顿现。一切珠既尔。余一一亦然。如是重重无有边际。即此重重无边际珠影。皆在一珠中。炳然齐现。余皆不妨。此若于一珠中坐时。即坐着十方重重一切珠也。何以故。一珠中有一切珠故。一切珠中有一珠时。即坐着一切珠也。一切变此准以思之。既于一珠中入一切珠。而竟不出此一珠。于一切珠入一珠而竟不起此一珠问。既言于一珠中入一切珠而竟不出此一珠者。云何得入一切珠耶答。只由不出此珠。是故得入一切珠。若于此一珠入一切珠者。即不得入一切珠也。何以故。离此珠内无别珠故问。若离此珠内无一切珠者。此网即但一珠所成。如何言结多珠成耶答。只由准独一珠方始结多为网。何以故。由此一珠独成网故。若其此珠全无网故问。若准独一珠者云何言结成网耶答。结多珠成网者。即唯独一珠也。何以故。一是总相具多故。若无一一切无故。是故此网一珠成也。一切入一唯思可知问。虽西南边一珠总收十方一切珠尽无索。方各各有珠。云何言网唯一珠成耶答。十方一切珠者。总是西南方一颗珠也。何以故。西南边一珠。即十方一切珠故。若不信西南边一珠。即是十方一切珠者。但以墨点点西南边一珠着时。即十方珠中皆有墨点。既十方一切珠上皆有墨点。故知。十方一切珠即是一珠也。言十方一切珠不是西南边一珠者。岂可是人一时边点十方一切珠耶。纵令边点十方一切珠者。即是一珠也。此一为始既尔余为论亦然。重重无际点点皆同。香香难厚。一成识毕如斟。妙喻类法思之。法不如然。喻同非喻一多相似故为言。何者。此珠但得愿相涉入之质。各珠法不如然全体更彻故。经云。以非喻为喻等也。诸有行者。准喻思之。

    卢舍那佛过去行  令佛刹海皆清净
    无量无数无边际  彼一切处自在边
    如来法身不思议  无色无相无边匹
    示现色相为众生  十方受化靡不现
    一切佛刹微尘事  卢舍那现自在力
    弘誓佛海震音声  调伏一切众生类
    花严五教止观云（全同）

    私云。五教止观有五门。一法有我之门（小乘教）二生即无生门（大乘始教）三事理圆融门（大乘终教）四语观双绝门（大乘顿教）五花严三昧门（一乘圆教）今言杜顺和尚花严三昧者。引此中第五收也。

终南山杜顺禅师缘起

    其禅师有一弟子。奉事以经三十余年。其弟子常思。向五台施来珠菩萨。他日忽然。咨量和上。弟子而已欲向五台礼拜。愿和上慈悲放（某甲）去。和上再三苦留不得。其禅师遂放去。汝早来吾得汝。遂拜辞和上。经旬日方到五台。悉诚顶礼。忽遇一老人云。汝彼从何处来。弟子答。从□终南山来。汝有何宜来。故礼拜文殊菩萨。老人云。文殊不出此间。弟子问老人曰。在何处。老人报云。在终南山。杜顺禅师是。其弟子惊怪。报老人曰。是弟子。和上奉事经三十年。老人曰。汝虽奉事由来不识。汝大忽即回夜头到即一见。若隔宿寂不见也。汝便行即得。其人极怪来经一月方刹今日却回若为投宿可对信比丘老人语即回须更觐西京日薄陀映甚怪。便且遇诸善知识家。皆是不错。逡巡间鼓声动抛。趁南门出早彼闭了。甚怅望不得出城。遂却满善知识家寄宿之。止鼓动即出城。忽行到山。其和上昨夜早已灭度讫。其人甚怨恨。不得见和上别极悲哽。早如五台老人言。方知。是文珠菩萨。其禅师述花严法界观十玄止观义海义章。见行于世。乃是文珠菩萨化身耳。

金师子章勘文（终）

六十花严（七。二十二。三十四。三十七。三十八）大集经（十四）梵网经下大品经。
探玄记（一。四。八。十六。十七）花严游心法界记（法藏撰）纲目五教章。
花严一乘成佛妙义（青丘沙门见登之集）。
花严一乘十玄门（大唐终南山太一山至相寺释知俨撰）。
五教章指事孔目。
花严法界观（终南山杜顺集）。
花严五教止观（终南山杜顺记）。
大乘法界无差别论疏（法藏撰）。
俱舍论光记（二十三）。
写本云。
一交了元景雅勘之其遗漏事圣诠追勘。
庆安五年七月十六日以石水院经藏本不耻恶笔书写之了。
沙门永辨。
同二十四一校合了。
