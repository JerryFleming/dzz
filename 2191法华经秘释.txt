No. 2191 法华经秘释

           沙门觉鍐撰


    今释此一经当有其两意。一浅略趣。二深秘门。初显者此亦有四。法相三论天台华严是也。谓八识三性驱义。六度四摄取行。唯识无境为宗。遣相证性谓极。五乘方便门则破于而诸草木各有差别等之诸文。一车真实道则会于为别一类住持所余等之十义。是则他缘乘之意焉。依二谛四中显经之幽玄。约一如八不示教之深妙。言亡虑绝理则证言辞相寂灭之文。悉有佛性旨则成无一不成佛之句。真俗俱绝之谈此宗始生。境智不离之称斯家新起。此亦不生心之解一如精珠澄心水。三观明灯破意暗。遮三车于彼权权。取一乘于此实实。久成真实金言仰空上之满月。本来寂灭玉章重髻中之明珠。名之一道纲要也。六相穷事理圆融。十玄尽染净缘起。其数无量言下表主伴重重。难解难入文上彰圆融深玄。号之三自大概也。
    次密者是亦五分。一明教兴因缘。二彰摄教差别。三演大意。四解题目五入经文释义理。第一兴教因缘者。夫以嚣嚣漫漫生死苦海六境妄风。苍苍七识迷波滉滉。寂寂荡荡涅槃乐岸四曼法器饶饶三密禅悦唐唐。可厌怖者烦恼贫宅。十恼殃过朝暮起。五障愁叹昼夜来。可乐求者菩提富宫。种智快乐亘身心。万德庄严遍依止。虽然三界有情六道含识狂醉日增弥厚四相之妄云。着爱月长转稠三假之邪林。永眠三部一如之床觉悟无日。久迷三毒八苦之衢归还无时。无依无怙独吟无明长夜。无祖无主常驰烦恼旷野。沉睡海深。怀土之思何青阳。狂迷岳高。归宅之心那白藏。四生穷子如是。万德慈父岂默乎。于是大日觉王流慈悲之泪。遍照法帝浸忍辱之衣。建善巧化城。设方便幻门。遂使清净法界不二佛影现应化诸尊。秘密庄严唯一乘缘起内外诸教。应化幻佛色相种种内外权教浅深重重。可喻而言之。大虚朗月无异质。器水千差影千阴。玄天赫日离别体。池镜万种现万阳。八万由旬沧海淼底等。两四功德溟输浩浩源同。支末江河流派渊沟浅深不如清浊有异。彼彼诸教略摄八种。所谓三网春林开五妙之报华。五常秋圃结四州之果实。是则愚童持齐之教也。奔十善业轮越四趣之境。扇六行观羽登三天之空。此亦婴童无畏之心矣。悬意于唯蕴则厌界趣于眼内之刺。住思于无我则玩如理于掌中之莲。名之羊车。觉因缘于谛谛观众生于空空。拔业恼之株杌除无明之种子。称之鹿车。于怨亲众生等起无缘慈悲。约色心诸法同觉唯识之义理。六度四摄为因行。四智三身为果报。号之他缘大乘之甘吕。放三空八不智箭射三毒八迷痴贼。乘二谛四中觉辂出四句五边妄境。谓之觉心不生之醍醐。观三谛于一心则寂光海会忽现。泯三车于一乘则遮那境界立显。是约一道无为明义。真如受熏洞内挑十玄缘起灯胜义无性空上曜六相圆融之月。是名三自。本觉为名。以前乘乘如上教教皆是随他随情之蜃楼。并也应病应机之幻门也。至如秘密曼荼罗金刚一乘者。本有真实而超过三际。自然如常以远离四相。语其声者则大遍净之语密。论其字者则广博眼之身相。一一义趣皆显五智曼荼。各各理致同表三昧瑜伽。所以三自一道妙觉恍惚而不进。绝中唯心至德奇哉以绝望。然而因于大日法身挥四印神力。遍照智佛发三密加持。羝羊凡人闻持内证离言之境界。蚊虻愚士觉证自觉绝虑之法门。奇哉密行之人即身登觉王之智台。灵哉秘观之辈现生阶法帝之如位矣。
    第二摄经分齐者。今此大乘若为显经者。正当一道无为。若判密教者亦摄三密瑜伽。后中有二。一唯摄法部。是约横中竖。二兼通余部。即于横中横。
    第三演大意者。今言妙法莲华经者。是则观自在尊自证之境。无量寿佛利他之门。妙观察智之三摩地。莲华法部之修多罗也。若约横中之横秘又之秘者。可通三部之教两界之经耳。是以一一文言巧妙通始终。各各章句幽玄遍首尾。一百亿部显经摄字字而不足。二十万颂密藏含理理而无漏。因兹须臾听法之辈现身住一如之莲宫。刹那解义之类即心登种智之金阁。真俗两谛之悉地速于返掌。自他二利之愿望利于瞬目。诚是三世诸佛出世之本意。六道众生入圣之广门。然则我城难降法将飞檄。火宅叵出长者与车。遂使华严如聋对莲喻而嘱耳。鹿苑除粪涉鹫峰而棳土。故能始唱二深叹教门之难入。后说一还知佛果之可得。于是五千慢人去席失福。三根胜者留座得记。故于一说三之旨显然。舍小归大之躅周备矣。诸佛大事盖在此焉。
    第四解题目者。妙法莲华经等者。词超宫商。理绝希夷。但假显表幽。举喻示法。故寄芙蓉之华实况达磨之果因。贯义摄生遐传来叶。两华动地亦标教深。品类之次此居其首。故道妙法莲华经序品第一。是秘中浅略释也。今约深秘释之。所谓梵名者。是则摄一部法曼荼罗举诸尊秘密之号。且约法部释者。莲华部曼荼罗中央八叶中有八佛。加中台尊则九佛。题目九字则彼佛种子真言。初字者。娑字第五转。观自在王如来入妙观察智三摩地照见一切诸法体相。分别一切世间出世间差别不谬不失。是故字门名诸法谛义。此字则观音种字真言。此经以此一字为体为主。从此一字中流出无量无边义理。此一字有十二转声。第一二第十一二声则因行证入也。更有方便声。斯则五佛五智。则此字五佛种子真言。三四乃至九十转名三昧声。此一字乃至五字中吞一切诸法义。经中所载诸佛菩萨二乘等人天八部名皆是此尊心数名也。自下八字及经内一切文义只说此一字义。何故字门照于诸法。谓众生三密洁白分明故。此清净三密犹如圆镜无垢能现诸色像。此字为体能照诸法。能照则字。所照则故。次有字门。字则法界义法身义。众生心法其义无量。尘沙非喻。心量莫测。彼此异门同而不同。故名界。界差别义身义。斯乃文殊种子真言。从字莲华三昧能发妙惠故。次有文殊三昧。文殊则诸佛之妙惠。如是妙惠必有大自在力。自在则我义。谓大我者字之义。则转法轮等种子真言也。具妙惠故遍十方。能自在转法轮故。次显转法轮智。诸佛说法必表第一义故。次有字门。字则诸法第一义谛义。字第五转有字声。入第一义三昧能破百六十劫跛故。次明字门。字则一切诸法战敌怨对义。破三重妄执能证四种清净法身故。明字门。字一切无尘垢义。无尘垢者能起神通变化能利益安乐一切众生。是则如来事业故。明字门。字一切诸法事业义。自如来事业加持一切众生发起本觉妙惠。厌生灭因求常乐果故。次明字门。字则一切诸法妙义正义。证妙觉故。与如来平等故。次字说字。此字本体即字。字则一切诸法如如义。是如如理如如智则普贤之三昧。万德已显。财宝无尽。表此义故加字点。由如如无垢故一切尘垢尽。尘垢尽以为宝。此九字则九佛种子真言。谓九佛者。谓中央大日尊。四方四叶各现四佛。东方宝憧佛。南方开敷华王佛。西方无量寿佛。北方天鼓雷音佛是也。四隅四菩萨。则东南方普贤即大舍德是。西南方文殊则大喜德也。西北方观音则大悲智。东北方慈氏则大慈智。此九种佛为诸佛之根本。从此一一智各现十佛刹微尘数差别智印。如是智印则一佛之德也。一一佛德皆亦如此。故经中举法云诸佛智慧甚深无量。喻说云七宝大车其数无量。大日经现无尽庄严。起信论具恒沙性功德非只诸佛有此德。一切众生亦复如是。如来发起无垢清净眼照见一切众生。为令众生悟入如是三密故。殷勤悲叹开示知见。知见者所谓众生三密。众生三密有六重本觉。是本觉各各具三十七百八乃至微尘数佛智四种法身四种曼荼罗身。虽然众生不知不觉宅中宝藏。佛能知见此宝藏欲令开授众生故。文云诸佛世尊唯以一大事因缘故出现于世开示悟入众生。所谓开示悟入四字与大日经四种字义趣大同。又者妙也正也谛也。皆表此经此尊大义。谓依大疏等者。妙者智慧之别名。如来智惠甚深微妙等觉十地犹非其境。异生二乘谁升其堂。故名妙。此则此尊智惠门义也。正者三昧义。即表莲华三昧妙观察智三摩地定印等义也。谛者谛察分明义。表妙观察智门。示观自在王义。者观音法。谓表此经法部。法智印。法曼荼罗。法门身。法菩萨。法性语密等义。者译云莲华。即表莲华部。莲华门。莲华智。莲华三昧。手。莲华印。莲华坛。莲华形。莲华念诵。莲华世界。莲华三昧耶。莲华曼荼罗等及一道清净等义也。是等且约心数曼荼罗。略释题名秘义了
    或复如此题目九字通心王佛部胎藏曼荼罗中八叶九尊。此义亦在上所引之文中。今重据大日经显秘密妙法莲华义。毗卢舍那本地常心即是华台具体。四佛四菩萨醍醐果德犹如众实成。十世界微尘数金刚密惠差别智印犹如鬓蕊。十世界微尘数大悲万行波罗密门犹如华藏。三乘六道无量应身犹如根茎条叶发晖相间。以如是众德轮圆周备故名妙法莲华曼荼罗也。然以如来加持故从佛菩萨自证之德现八叶中台藏。从金刚密印现第一重金刚手等诸内眷属。从大悲万行现第二重摩诃萨埵诸大眷属。从普门方便现第三重一切众生喜见随类之身。若以轮王灌顶方之则第三重如万国君长。第二重如朝廷百揆。第一重如宗枝内弼。中台如垂拱之君。故常智为大曼荼罗王也。若自本垂迹则从中台一一门各流出第一重种种门。从第一重一一门流出第二重种种门。从第二重一一门各流出第三重种种门。若行因至果则第三重之所引摄成就能通第二重。第二重之所引摄成就能通第一重。第一重之所引摄成就能见中台。由此以言之。则诸众生类本性信解虽复无量无边。而此曼荼罗门法门所为义利亦复磬无不尽。又妙法者心智。以为金刚界。莲华者身理。目名胎藏界。所以妙称智上已解毕。所以法名心今当释之。十界依正既无不心。三种世间岂有离智。故即身成佛义引金刚顶经文证六大之中。以诸法之言为心识之证据。又摩诃衍论云所言法者谓众生心。释论云。众谓四衍众。生谓四种生。是一法界藏遍于彼八所。如此诚证其文非一。是知法即心心即智。智金刚界故为名。次所以莲华名胎藏者。此界亦名莲华界故。复号莲华部故。亦称莲华曼荼罗故。或云莲华台藏故。又台藏中以八叶莲华王专表曼荼罗法体故。又莲华名理。理即胎藏故。有如是等种种因由故。以题目两句为金台二门耳。又约四种曼荼罗释此题者。妙者大曼荼罗。以极无比味无过上色庄严大日尊等故。以妙为名。此尊等以字等本有真实名为号。故云法。即法曼荼罗身。此尊等亦持自性莲华等为表帜。即三昧耶曼荼罗身。此三部诸尊定有妙善方便智月。名羯磨曼荼罗。此四种曼荼罗即是四种法身四种智印三部三宝三点三解脱门等也。又妙法有六重浅深。一染净本觉妙法。二清净本觉妙法。三一法界本觉妙法。四三自本觉妙法。五一如本觉妙法。六不二本觉妙法。就此六重且分显密妙法者。初五显妙法。后一密妙法。又前五中初四显。后一秘。又四本觉中更有显秘。初显后秘。如次可知。今所说经者。若且依显略门者染净本觉之妙法。何以得知。他受用身应化佛随机之说。应病之谈故。言妙法者何。诸佛知见是也。佛知见者即是众生心性也。众生心性甚深微细言断心灭。金刚已还不能见闻故云妙。此是妙心为物轨持故名法。此妙此法在湿不缁。磨而不磷。故名号莲华。莲华有多种。今所谓莲华者自莲华是也。经者常法摄贯等之义也。今正依深秘门者通后五妙法。且付不二本觉妙法中略有五种。一根本独一不二本觉妙法。即当佛部法界体性智。二一心法界本觉妙法。即配金刚部大圆镜智。三体大本觉妙法。即属宝部平等性智。四相大本觉妙法。即为莲华部妙观察智。五用大本觉妙法。即名羯磨部成所作智。于此五中。或唯莲华一部不二本觉妙法。或亦可通余佛部及余三部而已。又妙者独妙甚深之语。不可思议之称。是当不二大乘。谓性德三密独尊独妙种因海心识绝绝。显略门言说已已故云妙也。法者前后两重十六所入法也。莲华者大觉分义。又智惠义故。况十六能入门。能入门则能觉智故。又如来身密微妙神灵。相相佥华丽好好同奇特。广大如虚空。如常越金刚。体用俱甚深性相并究竟。故云妙也。法者语密。即金台两部大法。理智二界真言是也。莲华者理也。理即心密故。文云。一切理摄心。故以为名。又莲华者净菩提心及自性清净心。故配心密。又莲华者觉分觉华。或开敷觉华等义。故亦名意密。以此三密摄彼诸法无所不尽。无所不究。故文云。以三密摄一切诸法。一切色摄身。身即印契。见色也。一切声摄口。语即真言闻音也。一切理摄心。心即本尊。表实相。是三密平等平等遍一切处。是故行者常可思。一切所见境皆遍一切处身。一切所闻音皆是陀罗尼。即是诸佛说法音。又吾口所出音皆是诲他之音。教诲前人。是身语之下理摄自心。自心即实相。实相即本尊。本尊即自心。
    次翻序。云品。云第一。是则总表三重曼荼罗诸尊阵序所有无尽庄严三密四印故云序。三部诸尊部别类异。同而不同。异而不异故云品。虽外金刚部诸天鬼神迹同诸趣。然一心本法之处无优劣升降之差故云第一。
    又序者因由为义。则属菩提为因之句。品者类别为功。以配大悲为根之句。夫大悲为根行者。则品类超恒沙。巧艺迷算。数量过刹尘。萨埵无测故以为名。第一者究竟无比之称故当方便为究竟之句。虽云千经万论遂不出此三句之中。故总云。（妙法莲华经序品第一）也。梵名秘义略释已了。
    第五入文判释者。今此经王一部八卷二十八品六万九千三百八十四言。大分为三段。初一序品者为序说缘起分。方便已下二十六品为正说宗旨分。后属累品为流通教益分。或复初序品为序说分。从方便品下至分别功德品十九行偈为正说分。偈后尽经为流通分。其内所明者五深·八深·四·七成·四记·六记·十如是·七喻·三平等·七无上·开示悟入等六十四节诸法门也。如此法门皆以一乘为体为宗。故经下云。今此经中唯说一乘于此一乘略有三种。一性德圆满海。一乘不二摩诃衍者是。二一心法界一乘。三三大义一乘。
    又就深秘门解此经始终略有二种。一谓初从迄经尾一一文字章句皆明此尊种子。即题目初字义也。且约如是我闻梵名而解者。凡字略具三义。声。字。实相是。声者语密。大日金刚顶等经四持五持等明是也。字者身密。四种法身三秘密身等是也。实相者意密。谓不二大乘之众生及五智三十七智一百二十八智五百智乃至十佛刹微尘数不可说不可说一切智智并金刚定等是也。如是三密本具十法界。性遍三世间。自他同证此理。谁敢假他。内外共备其德。何亦求外。为表此义有求不可得字门。又此是三密甚深微妙七宗权人吞声而止焉。五教贤者绝言以住矣。为显此趣置离言说之字门。此则遮情之实义。情非情之声响。佛非佛之言音。皆是法佛平等之真言。智身本有之密语。表此义而明言语道断不可得之字门。是亦表德实义也。三密诸法远离二我。超越两空。涉入圆融自在无碍。大自在之字正示此义。三密诸法平等平等遍满遍满无去无到。离取离舍。诸乘不可得之字亦彰是旨。乘者运载受称。即是舍此到彼去粗住细之义故。法佛三密寂静禅那。无明妄风永止。烦恼迷浪远离。又如来世尊寂众生生死迷动入诸佛涅槃觉禅。表此本寂静二种相而存本寂字门。又三密诸法一如平等离高下之异。无善恶之别。自他共佛法僧。心佛众生如是三个三法平等平等。为表此旨有如如字门也。乃至作礼而去之梵名皆广明此字之上众义。
    二谓一一句句一一字字皆是诸尊种子真言。理智法门本来不可得主伴本不生也。又约四种曼荼罗以释此经者。此亦有二。一者就字义故。谓一一文字五大色。遍者大轮圆具足。平等五大所成者三昧耶坛。屈申等相羯磨聚集。诸发生不待释而不知之。
    二者约句义故。谓序·涌·不轻·药王·妙音·观音·妙庄严·普贤等品法中之大身也。火宅·药草·宝塔三中之法也。陀罗尼品法中之大三羯也。方便·信解·授记·化城·五百弟子·学无学·法师·劝持·安乐·寿量·分别随喜·法师功德·嘱累等羯中之大三法也。如是四种身则或观自在王之一种法门身。或无量。或两部诸尊法身。若以观自在为首则大日尊亦名为观自在。以此尊为首则具三十六尊及无量佛刹微尘身。大日则观音之遍法界体性智。阿□则观音圆镜自性金刚智。多宝则观音福德聚身。无量寿则观音妙观寿命智。释迦则观音作业寂照智。分身则观音之正觉差别身。普贤则观音菩提心如如智。文殊则观音之妙惠。慈氏则观音之大慈。乃至一切声闻缘觉天龙·八部·国王长者身亦复如是。故金刚顶云。观自在尊有六种大曼荼罗。所谓大三法羯及四印一印曼荼罗等也（略抄）皆是观自在菩萨身也。如此莲华尊具无量身智。余金刚宝部佛部等亦如是。如是身云互相涉入如帝释网珠光明交映展转无限。一一身分一一毛孔一一随好一一福德一一智惠量等虚法界。重重无尽遍满遍满平等平等。四种曼荼罗身即是四种法身。四种法身者自性·受用·变化·等流。如是四身常住三世无有变易。遍在十方莫不羯磨。四种之移转名之变易。二个之利乐称之羯磨。无为为作奇妙哉。无事事业灵异哉。义趣且异理致遂同。名数分四体性唯一。故金刚顶经云。自性及受用变化并等流。佛德三十六皆同自性身。又云十方刹土中唯有一佛乘。又方便品云。十方佛土中唯有一乘法。无二亦无三。除佛方便说。故同名法身。如是等唯一义者。非一之一与无量而不二之一也。故文云。同一名如。多故如如。理理无数智智无边。恒沙非喻。刹尘犹少。雨足虽多并是一水。灯光非一冥然同体。色心无量实相无边。心王心数主伴无尽。互相涉入帝珠锭光。重重难思各具五智。多而不异。不异而多。故名一如。一非一一。无数为一。如非如常。同同相似。不说此理即是随转。无尽宝藏因之耗竭。无量宝车于此消尽。地墨四身山毫三密本自圆满凝然不变。又云。二乘智劣为说六识。大乘稍深为示八九。执滞不进。焉知无数。无识已有贫莫过此。利尘海会即是我宝。又大日经云。知心无量故知身无量。知身无量故知智无量。知智无量故知众生无量。知众生无量故知虚空无量（云云）又今经云诸佛智惠甚深无量。又七宝大车其数无量等者皆是此意也。如此与无量不二之一法身者。正是六大法界体性所成身大毗卢舍那佛是也。此尊所具三密六大四曼四印等无量无边微妙功德从本已来。遍在一切众生心中三业。当知众生三业即是诸佛三密。纤芥无隔。毫厘莫差。复次据大日经及金刚顶教王秘密曼荼罗旋陀罗尼字轮海印三摩地。一切经且有十六门。谓遮情。表德。浅略。深秘。字相。字义。一字摄多。多字归一。一字释多。多字释一。一字成多。多字成一。一字破多。多字破一。顺观旋转。逆观旋转门也。繁故略之。经大义教总宗心要如此。肝略在兹。若委论具释者劫劫难尽。世世岂穷（云云）

法华经秘释
