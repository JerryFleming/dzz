No. 2300 三论玄义检幽集卷第一

        
　　　　　
　　　　　
　　　　　

    夫至理无言玄致幽寂。幽寂故心行处断。无言故言语路绝。言语路绝则有言伤其旨。心行处断则作意失其真。但悠悠梦境恍忽虚起。蠢蠢之徒非教孰启。是以圣人资灵妙以应物。借微言以显道。故曰兵者不祥之器。不获已而用之。言者不真之物。不获已而陈之。群汇皆闇。众经所以说。内外俱壅。三论所以开。边陂未识。什公则以传。诸家失旨。祖师所以释。敷演传弘偏只在一致者哉。此则将令乘蹄以得兔藉指以知月。知月则废指。得兔则亡蹄。经曰依义莫依语此之谓也。爰吾祖师酬扬坚诏制一卷书。号为三论玄义。振三论纲领。提四论玄旨。慧日藻以流光。祥风丽以散馥。可谓玄玄而又玄焉。可知绝绝而又绝焉。余则不幸哉。遇玄风衰微之今。而握龙树传来之血脉。愍悟其门下。宁不嗟此绝坠。故检文而扶幽。集释而决壅。自顾才非写器。解愧传灯。后哲鉴志勿嘲卑才。于时弘安三年十一月二十一日于木幡南院（中观）叙之云尔。
    题额中。上二字是所释。下二字即能释也。摄所归能并属玄题。谓各各文疏牒解之外。通能叙三论玄宗。故言玄义义谓所以也。仙光华玄略述（一上）曰。次言玄者标于实教所有诸义。即是经中所明一乘体用因果等诸法也。离诸戏论之义曰玄。此经所说。此经体用云何三乘方便一乘真实。谓一乘妙有及一乘不可得空为用。一乘非空非有为体。体名玄者。中道之理离于四句永绝一切言语心行。故曰玄也。用名玄者。于非有假名有。虽言是有而非有。于非无假名无。虽言是无而非无。然则言有而不得起分别之见。言无而不得起寂灭之见。因果亦然。故曰玄也。且引外典助明此义。说文云玄幽远也。此拟体用总曰玄也。广疋云。玄道也。此拟体曰玄也。谥法云。含和无私曰玄也。此拟用曰玄也（已上）准此可悉。

（里书云）

　　天台维摩疏记第二云。悬释。字亦可作玄。玄通也。离文通释。非随文判解也。文选曰。英哲玄览。注云玄通也。故玄悬二字互用共在（文）
　　元康师肇论疏中卷云。河上注老子云。玄天也（文）此等释意以玄字名能释文也。
　　华玄略述第一云。法华为教。玄即为理（文）
　　名玄略述第一（本）云。所明之法名为玄者。此经所说不二法门并不思议因果法等。若体若用皆离执见之义为玄。玄即中道之异名也。
　　镜水抄云。所诠真如妙理名玄。玄者幽冥深远之义。以所释理名玄见。此等释以所诠之理名玄见（已上里书）
    中百十二以此为三论。各有偈与长行。中论本颂龙树菩萨说。长行青目所作。百论偈文提婆菩萨说。长行天亲所制。十二门偈是龙树所造。长行还是青目所注。又释曰。偈及长行皆龙树自作。十二门疏意也。私云常途偈及长行龙树自作义用之。
    问。三论偈数各有几耶。答。中论序云。中论五百偈（云云）序疏释曰。五百者。即文审之凡四百四十六偈。或是全其大数。或翻之不尽。以本为名故称五百。次百论。彼疏曰。此论梵本有于百偈。后五十偈于此土无益。故阙而不传。依其本名犹称百也。故知今所翻是前五十矣。次十二门论偈。止有二十六偈。就中初门七十论偈。第三门二偈。作者门一偈。合四偈是后人所引。三论偈数如此矣。
    问。百论疏曰。论有三门。一但有偈无有长行。如中论也。二但长行无有偈颂。即是斯文。三具二种如十二门论序疏释。问既百论言但长行。何论有百偈立名。答。彼疏曰。偈有二种。一者通偈。二者别偈。言别偈者。谓四言五言六言七言皆以四句而成。目之为偈也。言通偈者。谓首卢偈。释道安云。盖是胡人数经法也。莫问长行与偈但令三十二字满。即便名偈也。中论十二门即是别偈。斯论谓通偈也。
    问。云何名论。答。十二门疏曰。直语称说。交言曰论。但论有二种。一者尽言。二者不尽言。如小乘论等。虽复破邪邪犹未穷。虽复显正正犹未极。言既有余不能以尽言释论。若随分称尽义亦可然。至如方等诸论。无邪不穷。无正不显。言既畅尽。故以尽言释论。又小乘之论虽显至理无言。未知即言寂灭。故不得以尽言释论。大乘之论非但妙显无言而即言寂灭。故是尽言为论。具此二种尽言故云尽言释论。
    论迹义曰。今次解论。然论是可为义论。是论辨为义。只论辨法相。若依睿师序。论是尽言为义。则云尽其言穷其虑。若一言不尽则众异扶蔬。若一虑不穷则颠倒乱起。今尽其言故即众异息。今穷其虑故则颠倒净。是故论则尽言穷虑。论功方显故所以言尽虑穷。今明尽言为论。此义难。今须问。若是影公。则道问答折征所以为论。若是睿师。则道以论为称者尽其言也。个则两语石乖。二言铁反。答。乃是各据其美。非谓相违。影师就始为言。睿公约终为语。何故尔。良由问答故得尽言。言何因得尽。良由问答。是故二语相成两言相顺。影公就始为言。睿师约终为语也。委可见彼。
    问。经论两名得亦通耶。答。通而言之。佛及弟子有所述作。并得称经亦俱名为论。故地持佛大小乘经称为内论。付法藏提婆菩萨造百偈经。今欲示师资不同故。师说名经。资言称论。以师所说可则可常能显至道。故称为经。资之所作但论佛语更无异制。故称为论。
　　（里书云）
　　义事。
　　花玄略述第一（本）云。所言义者即所以也。
　　维摩义记第四云（净影）义别有四。一对相显实。所以名义。二对体用显义用名义。三对恶论善义利名义等（文）天台止观疏记云。义者理也（文）
论事。
　　惠达法师肇论序云。问答折征所以称论（文）疏云。论本折理。四科折理故为论耳（文）十地论义记第一云。论者随义释有三种。一论说名论。如五明论等。若据斯义。经亦名论。二难论名论。如中百等。立宾主设往复。名之为论。三论释名论。今论者是其释论也（文）（今论者十地论也）
　　无垢称赞第一云（慈恩）瑜伽论云。十二部中。弟子唯得说论议经。理不违佛故。余十一部皆不许说（文）（已上里书）
    问。造论时节何。答。百论序疏曰。问提婆与龙树相见否。答。经传不同。睿师成实论序是什师去世后作之。述什师语。云。佛灭后三百五十年马鸣出世。五百三十年龙树出世。又云。马鸣兴正法之末。龙树起像法之初。梁武发菩提心因缘中云敬礼兴正法马鸣菩萨归命兴像法龙树菩萨。肇睿并云提婆出八百余年。则理不相见。依三文明相见。一提婆传云。提婆出天眼竟将伏外道。诣龙树所受出家法。故应相见。二摩耶经明七百年龙树出。今明八百年提婆出。亦得相见。三付法藏经分明相见。龙树将去世。告大弟子加那提婆。善男子听。佛婆伽婆以无上正法付属迦叶。乃至次第付属于我。我今去世以付属汝。汝当兴慈悲云注甘露法。提婆长跪答曰。敬如尊教。故知相见也（已上）
    次撰号中先举所次标名。言慧日道场者。先举所也。开皇末岁炀帝晋蕃置四道场。国司供给。以藏名解着召入慧日礼事丰赏。王又于京师置日严寺。藏往彼居。次标名中先标通名。次示别号。沙门者先标通名也。序疏曰。沙门者云乏道。亦云息心。乏道者以道断于贫乏也。息心者。经曰。息心达本原。故云沙门也。杂心明有沙门果沙门因。沙门因正是无碍道。沙门果有二种。有为果即解脱道。次无为果。律宗允堪释曰。梵语沙门那此翻勤息。谓勤劳息苦断烦恼故。或翻乏道。以为良福田故能断众生馑乏。以能修八正道故能断邪道。故涅槃云。沙门名乏。那者名道。如是道者断一切乏断一切道。以是义故修八正道为沙门那。从是道中获得果故名曰沙门。是故沙门之名通因果。律宗则安释曰。以四科简别。一是沙门是沙门果。释子证果也。二是沙门非沙门果。即凡夫比丘也。三非沙门是沙门果。即白衣罗汉也。四非沙门非沙门果。即凡夫俗子也。故经曰。三界号挠挠六趣号昏昏。息心达本源故号为沙门。又华首经云。如空无触碍烟云无所污。我说沙门法无染亦如是。言吉藏者大师讳也。年在孩童。父引之见于真谛。仍乞詺之。谛问其所怀可为吉藏。因遂名也。律宗新渡画图修记曰。讳不敢解与古人异焉。昔人云。然临文不讳。讲者具称亦无咎也。
    如佛菩萨名。使人称而获福。便有随名消释。今谓不然。且西梵称名。此方避讳。乃是随方之教。安得例同。故古德云。览天竺古皇之教。见子兼父母之名。知其不以避讳为礼矣。则显此间释氏恭名称字以效儒。然而推本无闻而随方有义。此至言也。今此撰号须当避讳。且祖席师门之名岂得公白读而释之。此乃礼之坏也。良由昔人因礼记文简略致此妄传。永为习俗岂不闻。论语曰。子所雅言诗书执礼皆雅言也。吴氏义曰。孔丘所言皆雅正之言。至于读诗书皆执其礼。盖临文不讳如文王名昌。而周颂有克昌厥后。若虑讳字则坏先王之道。故必以言也。此不讳之正义。何得将今标名简别处为临文不讳。几许误哉（已上）大师之俗姓安氏。是安息国太子世高苗裔。母冯氏。即扬州金陵里女也。祖世避仇移居南海。遂家于交广之间。后迁金陵仍纳金陵里女。母梦有神人乘云而至。因此降祥俄而载托。父后出家名为道谅。先谅恒将藏听兴皇寺朗法师讲。随闻领解。悟若天真。年至七岁。投朗出家。法师受业。一闻将尽。再览无遗。众咸惊异。年至十九乃令覆述。具竭所闻不漏一言。年二十一受具矣。隋开皇年中。东游镜水。止于嘉祥精舍。七八年间恒事敷演。远方听众八百余人。十九年从王入京停日严寺。武德元年居实际寺。二年敕请住会昌寺。三年自少迄长经三代（陈隋唐）常转法轮未曾止息。凡讲法花三百余遍。花严涅槃净名金光明仁王金刚般若胜鬘智论法花论三论等各十数遍。并著文玄。并传于世。常修业行愿睹弥勒。春秋七十有五。即武德六年五月迁神于实际寺东房耳。
　　（里书云）
　　中论疏记第一云。慧日道场沙门吉藏者。举后住处。故传云开皇岁末隋炀帝入慧日寺。王又于京师置日严寺。又辨正论第三云。隋炀帝扬州造慧日道场。京师造日严寺（文）
　　沙门事。
　　名玄略迷第一（本）云。言沙门者。诸出家人之总名也。或曰桑门。正言室罗摩那拏。此曰勤劳。谓以修道至诚多劳。亦云息恶。泛论恶者是不善性。今兼无记。息谓止息。今不然义。如有论云。诸无漏道是沙门性。怀此道者名为沙门。以能勤求息烦恼故。亦云息心。如大论云。佛告頞鞞。汝行乞食。若见非常之人莫广说法。时舍利弗值林下。问曰。汝是谁人。答曰。沙门。一切有为法。因缘空无主。息心达本原。故名为沙门。又问。汝师是谁。答曰。我师天中天。三界独尊。神通游十方。相好身丈六。时外道发心悔过得初果。
　　道场事。
　　中论疏述义上云。道谓菩提果。场谓万行。场者遣虚集实之义。由修万行遣生死虚妄。至于金刚始成正觉故（文）（已上里书）
　  奉命撰者。或本云。大隋仁寿二年四月奉令撰。命谓天命。令谓教令。又使也。论语曰。五十而知天命（云云）述义引传云。后周少帝阐。在位三年禅隋扬坚。坚令扬光袭位。即隋有二君。合三十八年治之。坚初年号开皇经二十年。次年号仁寿经四年。光年号大业经十四年。问。中论疏何时撰耶。答。此玄下文云。如疏初序。准此仁寿二年撰中论疏。故检嘉祥碑云。仁寿二年令出净名三论二疏。又中论疏第一云。以去仁寿三年三月二日。江南学士智泰来至皇朝请述所闻。遂为其委释开为十门（云云）此则于大业时着中论疏。以后望前故言去仁寿。此则三论疏前后制作非一二。公私讲多遍数故。如此异说不相违矣。但今现行疏依仁寿三年请。大业年中制作而已问。百论十二门两疏何时撰耶。答。如碑文说。仁寿二年出三论疏。问。百论序疏曰。大业四年十月因讲次直疏出。十二门序疏曰。大业四年六月二十七日疏一时讲语。此等说岂非相违耶。答。此举序疏制作时而不关三论疏。
    问。中论疏重出。二论疏单出。有何所由耶。
    答无方适化单复宜不可一准也。或又三论疏但皆单出。复同仁寿二年撰但因智泰请。后所撰述者唯限第二卷重牒疏。此一卷十门后所增加也。非一部十卷皆由智泰请。重所制作。既言遂为其委释开为十门。一大意门（乃至）十新通门。此则限十门委释酬于彼请。若一部皆由彼请者。何此撰述缘起不安初而置中间耶。加之十二门序疏曰。余昔已着三论文玄。正言序是人制。不我释之。但师每讲常读此序。而浅识之流歖多纷谬故略陈纲要以赐门人也（文）此则文者三论疏。玄者三论玄。昔所制玄疏不释序文。至后大业四年。因讲次而作三论序疏。明知玄疏同皆昔仁寿年中撰而不重出。但序疏独大业年中撰。所言撰者述也定也。谓撰古遗文。述而非作。律宗元照释曰。撰述者。通而为言撰亦是述。今既两标故须别释。撰谓操觚染翰诠次成章。述谓谦己推他相循旧辙。
    玄。总序宗要。等谓叙三论玄宗枢要故云序宗要。就中先明三论大所归趣不出破邪显正。故言通序大归。此则语所趣以为归也。次就三论内分二十七品等意。故云别释众品。谓前二十五品破大迷申大教。后两品破小迷申小教等。即此意也。
    玄。初门有二。等者谓遍斥四宗略显两正。两正者明人正显法正是也。玄。夫适化无方等。谓明三论兴意有六。一者唱佛法大旨。二者举内外迷失。三者明佛教变替。四者显佛菩萨本地哀伤。五者明四依垂迹造论。六者重明论宗要。言失本旨故邪执竞发。由邪竞故佛教讹替。由讹替故起本地哀伤。由哀伤故垂四依迹而造三论。三论既兴须得大旨。次第如此矣。今初唱佛法大旨也。问。适化无方等语为是大师自说。为常传述他语耶。答述兴皇大师语也。故中论疏一曰。师云。夫适化无方陶诱非一。考圣心以息病为主。统教意以开道为宗。若因开以受悟则圣教为之开。由合而受道则圣教为之合。如其两晓并为甘露。必也双迷俱成毒药。岂可偏守一途以壅多门者哉。述义曰。师云者兴皇寺法朗法师。又曰。或言一师或言大师或直言师者皆兴皇朗法师也。初二句者显教门非一。喻若毛目多。考圣心等四句明要但归二。犹如提其纲领。息患即破邪。开道谓显正。虽教门无量以此二为大归。故言初唱佛法大旨也。此则一切教门皆破邪。邪破即正显。正显必邪破。如法花论破十种病反显十无上是也。言适化无方等者。南山曰。适化无方随机隐显。元照释曰。适化殊者随宜度物而非一概也。又曰。无方犹言不定。允堪释曰。无方者言圣人应物唯变所适。不可以一方一体明之。易云。神无方而易无体。韩康伯注云。方体皆系于形器者也。此则随机化物云适化。机过尘沙即教门无定方故云无方。大师处处或言适化不同。或言适缘不同。或言适化非一。语异而意同矣。祖师释曰。无方者诸大乘论皆明一切诸法无决定相佛有无量方便。或说一切实一切不实亦实不实非实非不实适缘利物。岂可虚执规矩以局大方耶。言陶诱者。陶谓陶冶。诱谓诱引。经音义曰。陶冶上徒高切。下弋者切。陶谓作瓦器也。冶销炉者也。陶化也。冶消也。
　　（里书曰）
　　息患等事。
　　名玄略述第一（本）云。原夫三世如来四依大士出世之大意。当为息众生执见患惑之病。虽宣恒沙经教。而该大意唯为开示中道实相三谛道理。兴皇大论序云。无执不破。无义不摄。巧用无非甘露。拙服成毒药。然则息患者无执不破。谓破病义。开道者无义不摄。谓显道义（文）
　　陶诱事。
　　名玄略述第二（本）云。陶者变也畅也。诱者教也引也。谓相劝也。乃是圣人随区物性。种种勤劳之事非一也（文）　
　　无方事。
　　名玄略述第三（末）云。如佛在法身地照众生机。若现身说法。种种随宜示现。故曰无方。方者定也（文）
　　适字事。
　　中论疏记云。言适化无方者。宗本义云。适化众生谓之沤和。元康师云。适往也。菩萨往入生死教化众生令悟性空。此是善权方便之智。准此论文。今云适者尸赤切。女子出嫁也。即当往训也。述义云。适于物机而化度之。是为方便。此当称会训也。言陶诱者。上玉篇徒高切。驱驰貌也郁（甫发反）陶也养也。又缶部即作匋字徒刀反。作瓦器也。庄^7□匋化也。今并为陶字也。今须化训也。
　　圣人事。
　　中论疏记云。述义云。梵云阿梨耶。此翻圣。圣者正也。扰乱邪僻耶见离此三邪。故名为圣。心与境冥智与神会。契理神通于事无壅。是故曰正也。白虎通曰。圣者通也。道无不通。闻声知情。故大戴礼曰。孔子所谓圣人者通乎大道。应变不穷。能测万物情性者也（文）外书曰。处天地之和顺八风之理。适嗜欲于世俗之间。无恚嗔人之心（文）庄子曰。圣人之形不异凡夫。故耳目之用衰也。至于精神则始终常全耳。又曰。神人即圣人也。圣言其外。神言其内。又曰。夫去知任性。然后神明洞照。所以为贤圣也。注云。所言去知者。去知若土块也。
　　问曰。今三论释何经耶。答。以般若之心通申一代之大小乘经也。但于诸大乘经名般若者。可有共不共之别也。大品疏第一云。然此经好讲而有两论解释故。一者三论通论此经之心髓。二者大论释此经之本义（文）
　　中论疏第一云。问此论遍申众经。何故偏引般若。答有六义。五者山中大师云。智度论虽广释般若。而中论正解般若之心。故偏引般若。何以然者。中论正明实相中道。令识于中道发生正观。大品亦正明实相。因实相发生般若。以明义正同故偏引之（文）大乘玄八不义云。相传云。中论是释论骨髓也（文）
　　花玄第八云。佛始终常用般若化物。初显教菩萨般若。密教二乘般若。此从大品至法花前也。次至法花。显教二乘般若亦显教菩萨般若。以显教二乘故般若亦名法花耳。非般若外别有法花也。至涅槃明般若即是四种佛性。大品云。因名般若。果名萨般若。涅槃云。因名观智。果谓菩提。菩提无累即是果果。又地前四十心名相似般若。登地至佛名真般若。故知般若竖通于五十二位。即般若最大也（文）
　　序事。
　　法花义疏第一云。言序者舒也（文）
　　天台文句第一云。言序者。次由述三义也（取意）
　　准此等释今言序者述义也。
　　别释众品事。
　　中论疏第一云。将欲释文大明二义。初释因得品名。二论开合等（文）百论疏上云。此论玄义已入大科。今释名品开为六意（文）十二门论疏云。有玄义已入大科。余未尽者五意释之（文）
　　元康师肇论疏上云。宗祖也（文）准此释。今言宗要者。至要云事欤。
　　名玄略述第二（本）云。要者旨也。所为物体。说文曰。要犹身中要也。于人身所有中此^7□衿耳。毛诗偶兮要女。传曰。要成也。谓所成立物之体也（文）
　　圣心教意事。
　　凡夫心意者。十地义记第一云。若依楞伽。第七妄识集起本。说名为心。第六意识遍伺诸尘。说以为意（略抄）圣人心意者。名玄略述第二（本）云。自性清净心者即大经等所明正因佛性。非业烦恼造作。以智慧建立故名为自性。本来无染名为清净。自体神知为心。即起信论云真如心也（文）私云。萨般若遍照诸尘故云意欤。
　　宗镜录第一云。圭峰和尚云。谓诸宗始祖即是释迦。经是佛语。禅是佛意。诸佛心口不相违。诸祖相承根本是佛亲付。菩萨造论始末唯弘佛经。况迦叶乃至掘多弘传皆兼三藏。及马鸣龙树悉是祖师。造论释经数十万偈。观风化物无定事仪。所以凡称知识。法尔须明佛语印可自心。若不与了义一乘圆教相应。设证圣果亦非究竟也（文）（已上里书）
    玄。但九十六术等第二举内外迷失。元照曰九十六者。外道六师各有十五弟子。执见各异故。又曰。西竺外道总有六师。一富兰那迦叶（说诸法不生不灭）二末伽梨拘赊梨子（说诸法自然无有因果）三删阇夜毗罗胝子（说（下）众生过八万劫任运得道不假修行）四阿耆多翅舍钦婆罗（说（下）众生有苦应（上）修拔发薰鼻等苦行自然解脱（上））五迦罗鸠驮迦旃延（说诸法亦生亦灭）六尼揵陀若提子（说一切业定如人死还为人）一师下各有十五弟子各执所见。祖师百论疏上卷具释六师名字。并出其执见。如下引之。此等外道所计之法皆不出三有故云栖火宅为净道。故祖师释曰。檀提婆罗门计于此身即是涅槃不须更灭。此明欲界为涅槃。次阿罗罗计无相为涅槃。此计色界为涅槃也。郁头蓝弗计非想为涅槃。此计无色界为涅槃也。此三外道以三有为涅槃。既是三有便是老死。既是三有便是有为。
　　（里书云）
　　术字事。
　　中论疏记云。术者时橘反。背也道也。所由也艺也（文）天台维摩疏记第二云。九十六种者。准九十六道经。彼经二卷委明相状。于中一道是正。即佛道也。九十五皆邪。华严大论或曰九十六皆邪者。以大斥小也（已上里书）
    玄。五百异部者。祖师曰。智度论释波若信毁品云。佛灭度后五百岁后。有五百部不知佛意。为解脱故执诸法性有决定相。闻毕竟空如刀伤心。龙树提婆为诸部异执失佛教意故造论破迷也。元照曰。五百部智论但有通数。不出法名字。彼具云。佛法过五百岁后。各各分别有五百部。乃至坚着语言。闻说般若毕竟空如刀伤心（不乐闻故）此等小乘皆计有无以为涅槃。故云萦见网为涅槃。涅槃者。肇师曰。泥曰泥洹涅槃并外国音不同。而以涅槃为正。祖师曰。小乘二师者。一毗昙计有为涅槃是常是善。本自有之。在烦恼外。后断烦恼起得得之。属于行者。二成实明涅槃但是无法。非三性摄。从善因得。义说为善。有之与无并是诸见有见既非。无见宁是。又曰。数论小乘立灭三有为涅槃。既是事断。无为即是世谛。又曰。必言有于涅槃。则是有所得义。有所得义便是二十五有故有老死也。
（里书曰）
　　见网事。
　　中论疏第一云。偏执一理名见。犹预二途称疑（文）
　　中论疏记第八（末）云。康疏云。邪是不正之名。见是分别之称。凡言邪见可有二种。一通以一切有所得执皆名邪见。二别以凡夫二乘所见各异名为邪见（文）
　　五百部事。
　　中论疏记出二说。一云。即婆沙五百罗汉。二云。别有五百部（云云）初义意。五百罗汉各有部众也。此玄下文云。所言五百部者。智度论释波若信毁品云。佛灭度后五百岁后有五百部。不知佛意。为解脱故·执诸法有法定相。闻毕竟空如刀伤心（云云）又曰。六百年间五百罗汉造毗婆沙（取意）五百年后即是六百年间。龙树出世正由此耳（已上里书）
    玄。遂使鹿苑丘墟等。第三明佛教变替。谓鹿苑是小教说处。鹫山复大教说处。此则寄语于处变替以显两教衰灭。谓鹿苑所说因缘小教。变为若常若断之见岳。复鹫岭所说无生大教。变成若有若无之稠蕀。寔不可不忧。此则造论缘由也。今略只举二种起迷。广明迷者有四种众生。并皆失道故。一在家起爱任运而失。二出家外道名自树失。三小乘失。不知说小为通于大。而执小拒大。四大乘人失学无所得大成有所得大。
    所云鹿苑者。法华疏曰。波罗捺此云鹿林。昔有王以林施鹿故。毗婆沙云仙人园。昔有仙人在此处住。因以为名。今谓波罗奈是通处。鹿林是其别处。迦毗罗国正是天竺之中央。诸国皆在四方也。波罗捺在迦毗罗之西。相去九百六十里。佛转法轮处在波罗奈之北。相去二十里。树名香净。
    言鹫山者。疏曰。耆阇崛山者。此云鹫头山也。然此五峰各有所像。今之一山似于鹫头故以名鹫。佛灭度后阿育王见其山顶似鹫。使人凿作两翅两足及尾。故全如鹫鸟。
　　（里书曰）
　　墟。去鱼反。说文大丘也。风俗通曰。墟者虚也居也（已上里书）
    玄。善逝以之流恸。萨埵所以大悲者。第四明诸佛菩萨致悲哀。此则法身地照机起悲。善逝通举诸佛。萨埵复通一切。恸慨叹也。天魔为爱火所烧。外道为诸见所害。或执小拒大谤法毁人造无间业。或偏执大乘断空拨无罪福。亦现世断善后入无间。并可伤叹也。
　　（里书曰）
　　善逝事。
　　义章十善义云。言善逝者。此从德义以立其名。善者名好。逝者名去。如来好去故名善逝（文）
　　萨埵事。
　　法华义疏曰。具足应云菩提萨埵。菩提云道。是无上正遍知果道也。萨埵曰众生。为求果道故名道众生也（文）四论玄第十二三乘义云。菩萨者具足存彼音者。经论所出不同。渐备经云。以为开士。无量寿经上卷云十六正士。十住论亦云。菩提名上道。萨埵名深心。彼深乐菩提故名菩提萨埵也。弥天道安法师折疑论亦云开士等（文）名玄略述第四（本）云。言菩提者所谓般若。言萨埵者即是有情。于诸有情能作一切利乐安乐（文）（已上里书）
    玄。四依为此而兴。三论由斯而作者。第五明垂迹造论。谓众生迷教。邪义覆于正经。不知开道息患大旨。然菩萨以大悲为本。是故造三论益物。大品经曰。菩萨为于大事故起。大事者所谓救度一切众生也。今龙树提婆为成大事造此论矣。摩耶经曰。龙树菩萨燃正法炬灭邪见幢。什法师云。龙树菩萨令如来大法二启阎浮。所言四依者。涅槃经如来性品曰。有四种人能护正法。建立正法幢。令正法能多利益怜愍世间为世间依安乐人天。何等为四。有人出世具烦恼是名第一。须陀洹人斯陀含人是名第二。阿那含人是名第三。阿罗汉是名第四（元照释依曰。此并大权示声闻像传法化人。众生所赖。四并名依）中论序疏曰。问。云何是四依。答。且依一判。如小乘见道前具烦恼人是一依。须陀洹斯陀含是二依。那含是三依。罗汉第四依。约大乘至十回向是一依。初地至七地是二依。八九地是三依。十地第四依。如楞伽是第二依。如睿师是第四依。睿师判龙树是十地穷学人故。
　　（里书曰）
　　禅那抄曰。中论仙光记云。此论序疏曰。初地七地是二依八九二地是三依者。就功用无功用判之。又有以七地属三依义。就定慧等不等而解之。若依天亲涅槃论意。以初地为初依也。问。若尔嘉祥大师何违此说耶。答。涅槃论且以三十心属初地而为论欤。大乘玄开大乘为因果二位。因中分十地。三十心属初地也。
　　仙光记上云。然四依有本迹。迹四依者。七方便为初依（乃至）本四依者。地前四十心为初依。等（文）（已上里书）
    玄。但论虽有三。义唯二辙等者。第六重举三论宗要。
    言振领提纲者。领谓蓑端之襟。纲即网上之绳。由振蓑领则众毛自整。由提大纲则众目自正矣。今谓。三论文义罗列广博同众毛目。今总括大要即喻提纲领。律钞曰。举领提纲毛目自整。尚书序曰。举其宏纲撮其机要焉。则安序解曰。举大端者。即上所括一部文意。若网目之在纲。如毛裘之衣领。
　　（里书曰）
　　纷纶事。
　　中论疏记曰。纷纶者。玉篇上孚云反乱也。王逸曰纷盛貌也。纶力匀反经理也。花玄略述第四（本）云。纷者盛貌也。纷纷乱也。纶者。周易弥纶天地之道。传曰。弥者广他。纶者络也（文）
　　振纲事。
　　白虎通云。何谓纲纪。纲者张也。纪者理也。大者为纲。小者为纪。所以张理天下正文耳。人道也皆怀五常之性。有亲爱之心是以纲纪为首纪。若罗网之有纲纪而万目张矣（已上里书）
    玄。答。论主究其原等者。谓论有二种。一者尽言。二者不尽言。如小乘诸论。虽复破邪邪犹未穷。虽复显正正犹未极。故不能究其原复尽其理。此则不尽言论也。今三论即破邪显正究竟穷尽之论故云究其原等也。故十二门序释论字云。十二者总众枝之大数也。门者开通无滞之称也。论者欲以穷其源尽其理也。若一理之不尽则众异纷然有惑趣之乖。一源之不穷则众途扶蔬。有殊致之迹。殊致之乖不夷。乖趣之迹不泯。大士之忧也。是以龙树菩萨开出者之由路。作十二门以正之。疏释曰。十二门第二释题目三字即三也。论者释论也。穷其原者穷三乘之原也。原唯有一。昔权说有三。而封异者未寻其本。故谓有三耳。若考而穷之唯一原也。故无量义云。从于一法生无量义。其一法者即无相也。如是无相不相名为实相。法华云。于一佛乘分别说三。涅槃云。是一味药随其流处有六种味。乃至亦有三乘之味。皆是明一原也。
    尽其理者。上令三乘徙辙。今令六道回宗。此论既正释一乘。令九道众生同成佛也。问。破三何故云穷原。洗六而云尽理。答。原理名殊体一。从一原而有三流。三乘诸子未穷其原故谓三异。若从流以寻原则知原唯一。则便舍流以还原。六道既其失道故。是乖理之义。所以须明尽理也。又穷其原斥圣惑也。尽其理破凡迷。即令悟不凡不圣不生死不涅槃等也。又穷其原斥内迷也。尽其理破外执也。诸论义师未寻其本有五百异。若穷原者知理唯一也。九十六术自谓得理。故异道纷然。若尽理者则众异息矣。又穷其原破学大乘人成有所得执也。尽其理者斥学小乘之流也。以未尽理故有小耳。如其尽理。理既无二。何有大小耶。然本对异流故言一耳。若舍异而存一。乃至五百皆是未穷其原未尽其理。宜深照斯意方见作序人心。若一理之不尽者。上二句标两门。今双释也。以不尽理故有六道惑趣之乖。惑者迷也。趣者理也。谓迷一道故成六道。一原之不穷则众途扶蔬者。众谓多也。途即道。以不穷原故有三乘异道乃至五百部也。扶蔬谓开广增盛之义耳。殊致之迹者。殊者异也。致理也。迹谓足迹。即三乘足迹而不泯寂。何犹得成佛耶。问。何故作此释论字耶。答。若直释者。应云交言曰论。然今释论取论意及论功能以释论。非训名而释。何以知之。文云。论之者欲以穷其原尽其理。故知就意及功能释也。
    殊致之不夷下第三叙造论大宗也。大士初建弘誓令九道众生皆归一极。今遂保着三乘封执六道。岂不忧哉。是以龙树菩萨开出者之由路者。上是悲心。今是悲事。又上是大悲内充。今方便起救。即吐言作论也。出谓令六道出分段三乘离变易同免二种火宅所烧。故云出也。出必有所因。故以十二门为出者之由路。假斯路而出也。作十二门以正之者。六道三乘并皆失道。是故称邪。荡彼邪迷故作十二以正之。三乘六道并是邪路。今十二门是正路也。问。云何令六道回宗。答。有三毕竟空如百论述之。一者六道本来寂灭故毕竟空无六。二者虚妄故无六。谓六道亦无六趣。如渴人见炎内六处水流。实无六趣。三者诸佛菩萨随六说六。亦无六趣。如随见水人说有六水。实无有六。以悟六本不生故。六道回宗也。三乘徙辙者。二乘折法未悟本空。大士虽知本空照犹未尽。今此论显毕竟空诸佛行处。令三乘人究竟了达。故门门之中皆称毕竟空。智度论云。毕竟空是诸佛所行故也（已上）准此可悉。
　　（里书曰）
　　戏论事。
　　大乘玄八不义云。戏论是借譬之名。○于道无所克获如小儿戏论为耳（文）又云。总括始终。凡论相心四句成有所得。并是戏论（文）
　　中论疏第一云。观法品明戏论有二。一者爱论。谓于一切法有所著心。二见论。于一切法作决定解。又利根者起见论。钝根人起爱论。又在家人起爱论。出家人起见论。又天魔起爱论。外道起见论。凡夫起爱论。二乘起见论。又云。师又约渐舍义明五种戏论。第五若有戏论不戏论并是戏论。若无戏论不戏论方是不戏论也（已上里书）
    玄。问。既无法不究。无言不尽等者。论迹义曰。今次解论。然论是何为义。论是论辨为义。只论辨法相。若依睿师序。论是尽言为义。则云尽其言穷其虑。若一言不尽则众异扶蔬。若一虑不穷则颠倒乱起。今尽其言故即众异息。今穷其虑故则颠倒净。是故论则尽言穷虑。论功方显故所以言尽虑穷。故论非但尽言亦复尽观。观非但尽缘亦复尽论。中非但尽观亦复尽论。是故今表中观论名。只欲尽净诸法。不如人解以论欲释中观义。今道尽言为论者。若使外人言是。即道龙树为非。若使龙树言是。即道外人为非。是即诤诤莫穷。云云无已。若何犹可见。若使据其本末得失终自归龙树为得。外人为失。外人为失故言则尽。良由外人有言故龙树有语。外人之言既尽。龙树之语亦穷。举譬如张王二人共争一珠。张谓是张宝。王谓是王物。是则两人各诤纷然未决。今据其本末得失终自有归。是张物而王侣志。今果是张物王即无言。王既无言张亦不语。今龙树外人亦然。龙树实是外人道非。今龙树果是。外人无言。外人无言既尽。龙树语亦穷。
    问。龙树外人言俱尽。那得独称龙树论。答。虽复二人语俱尽。尽有所由。良由龙树检是非。故外人为失。外人言则尽。外人言既尽龙树之言亦尽。二人言尽功由龙树。所以称为龙树论。举譬如两人相费虽复俱倒而有胜负。下者为负。上者为胜。龙树外人亦复如此。虽复俱息言。龙树为胜。外人为负。是故种为龙树论也。十二门论疏曰。问云何名论。答。直语称说。交言曰论。但论有二种。一者尽言。二者不尽言。如小乘论等。虽复破邪邪犹未穷。虽复显正正犹未极。言既有余。不能以尽言释论。若随分称尽。义亦可然。至如方等诸论。无邪不穷无正不显。言既畅尽故以尽言称论。又小乘之论虽显至理无言。未知言即寂灭。故不得以尽言。释论。大乘之论非但能显无言。而即言寂灭故。是尽言为论。具此二种尽言故云尽言。释论准此可悉。
    玄。跋摩具辨二空照犹未尽者。十二门疏曰。波若正观能穷原尽理。照无不周故称尽法边底。中论序疏曰。大觉旷照者此举大得也。对二乘生灭之小。了一切无生毕竟空。称为旷照。又二乘但得人空不得法空。名为小智。大乘具得二空称为旷照。又二乘亦得二空。但是折法明空故称小智。大乘得自性空自相空。称为旷照。又二乘但得三界内人法空。名为小智。大乘得三界内外空。名为旷照。又二乘但见于空不见不空。名为小智。大乘见空及以不空。故称旷照。准此等释而可见矣。
    问。成论说二空其相云何。答。如彼论第十身见品曰。又经中说。若知诸法无自体性即能入空。故知五阴亦空。又第一义空经中。说眼等以为第一义谛故无。世谛故有。大空经中说。若言是老死者若言是人老死。又罗陀经中说。佛语罗陀。五阴散坏破裂令灭不现。尔时乃名空相具足。又破裂散坏分折众生令不现在。是经中说五阴无常众生空无。先经中说五阴散灭。是为法空。聪法师疏曰。此明人法二空也。
　　（里书云）
　　玄道事。
　　涅槃无名论玄得章曰。玄道在于绝域故不得以得之。妙智在乎物外故不知以知之矣。
　　中论疏第一云。此论但应破洗迷执。萧焉无寄玄道自通（文）涅槃无名论妙存章云。玄道在于妙悟。妙悟在于即真。即真则有无齐观。齐观则彼已莫二。所以天地与我同根。万物与我一体。同我则非复有无。异我则乖于会通。所以不出不在而道存乎其间矣（文）
　　宗镜录第九十二云。释曰。玄道在于妙悟妙悟在于即真者。夫幽玄之道无名无相。浅近之情知莫及。粗浮之意解难量。唯当妙悟之时方看斯旨。得其旨故实不思议。心镜融通如同神变。指法界于掌内。取万像于目前。如镜照空含一时平现。既无前后亦绝中间。妙旨焕然言思绝矣（文）
　　毫厘事。
　　中论疏记云。元康师解云。蚕口初出糸名忽。十忽为毫。十毫为厘。十厘名糸（文）
　　阶级事。
　　中论疏记曰。阶级者如惠达序云节文阶级。元康师云节量经文阶级次第。述义亦尔准此众文。阶级犹次第也（文）
　　折法空事。
　　中论疏记第一（末）云。言折法明无生者。述义云。以慧分折知人法二空。何者。既言五阴和合成人。为色阴是人耶。为受阴是人耶。如此推求都无有人。乃知人空。其法空者如细色成粗色刹那成念。于是观察若多细色和合成粗色。即无自体故空。此以细过粗。然以细成粗时粗无自性故空。乃观细者本无今有是生。已有是无是空。此以空过细。必以本无今有已有还无空过细色故。刹那成念亦如是。是求六十刹那为一念故得知法空。所以声闻观因成假。缘觉观相续假（文）
　　该罗事。
　　中论疏记云。该。古来反。备也。咸也。咸犹皆也谮也。浮也。包也。说文以兼备之该为胲字也。罗力多反。鸟罟为罗。说文以维罟鸟也。被也^7□属也。扬子方言。罗谓之怪怪谓之罗。郭璞曰。行列物也（文）
　　方等事。
　　宝窟上（本）云。理正曰方文富称广。又一乘无德不包曰广。离于偏邪称方。古注云。真解无偏为方。理包不限称广（文）次上文云。如大方广佛花严。亦如大方等大集。故准此文。方等方广一体异名也。
　　横存人法事。
　　百论疏中卷云。僧佉卫世盖是外道之宗。盛行天竺。僧佉经十万偈。二十五谛为宗以神为主谛。卫世师经亦十万偈。用六谛为宗。亦以神为主谛（文）意云。主谛者人也。余皆法也。义章三归义云。法义不同。泛释有二。一自体名法。如成实说。所谓一切善恶无记三聚法等。二轨则名法等（文）
　　执法有性事。
　　名玄略述第二（末）云。萨婆多义但空于人不空于五阴法。何者。人是假故空。五阴法是实故不空。然于五阴法中观于人空。以得道故。为见有得道耳。观人空者。如其义云。内离人故空。不自在故无我。内离人故空者。于五阴内无有人故空。不自在故无我（文）维摩略疏第四云。萨婆多等云。实无众生。但有阴入界等法。众生但有假名。此名二世无。唯现在和合故有名耳（文）什师维摩注云。众生神主我是一义耳（文）（已上里书）
    玄。答总谈破显凡有四门等者。谓通四宗皆有此四门。故言总谈破显。破显即破申也。
    问。于外道何有收而不破等句耶。答。下释曰。问。百论破外亦有收取义不。答。亦有四句。一者破而不取。即是外道邪言障中迷观。于缘无益有损。二者取而不破。外道偷窃如来遗余善法。今并收之。如贼盗牛。即其证也。又外道各邪心推画兴智与内同。如虫食木偶得成字。亦取而不破。三者亦破亦取。外道偷窃佛教不识旨归。今破其迷教之情取所迷之教。四者不破不取。即显道门。未曾内外也。
　　问。于毗昙成实。具第一第三句之相何。答。彼学佛小乘教遂成二失。一者语意俱失。如智度论呵迦旃延。云是语非大乘中说。亦三藏所无。盖是诸论义师自作此说耳。如此语意俱不称佛说。破而不取也。二者得语不得意。闻说小乘教故云得语。不知说小通大。守指忘月故名失意。如此失破其能迷情而取所迷语。故云亦破亦取也。
    问。于大乘执又具第一第三句之相何耶。答于有所得大乘有二种失。一者语意俱失。谓于大乘中种种推折。非三藏义。亦方等所无。如此语意俱非佛说。破而不取也。二者得语不得意。闻说大成有所得大。不知是因缘假名小大。为表非大非小故名为失。如此失破其能迷情而取所迷语。故云亦破亦取也。
　　（里书曰）
　　归乎一相事。
　　法藏论云。不遣一法不得一法。不修一法不证一法。性净天真可谓大道乎。是以遍观天下莫非真人。孰得此理同其一伦（文）
　　宝窟下（末）云。四不约缘不约佛性者。实相之外无缘。故无染净法可起。此如金刚般若论说。平等真法界佛不度众生。以无佛为能度。无众生为所度。又如佛地论说。烦恼妄想中无一法可灭。清净法中无一法可增。泯上三门归乎一绝（文）花玄略述第四（本）云。马鸣云。此真如体无有可遣。以一切法悉皆真故。亦无可立。以一切法皆同如故。当知一切法不可说不可念。故名为真如（文）（已上里书）
    玄。至妙虚通目之为道等者。谓至极微妙而虚通无碍。以此为至道。以初四字显至道义。今外人心游履此至道外。故名外道。故十二门疏曰。然道不曾内外。随人行道自成内外耳。百论破空品疏曰。裁起一毫人法生死涅槃等见。即是心行道外。名为外道（文）四论玄曰。今谓理外行心为外道。理内行心为内道。以扶理者为理内行心。乖理者为理外行心（文）
　　（里书曰）
　　至妙虚通事。
　　中论疏记云。不二之道无所不遍。是故为至。离六十二见具足万德义为妙。离诸烦恼本性清净。故称虚通也（文）宗镜录第七十二云。道即虚无。○谓虚通曰道（云云）同录第四十六云。周易云。一阴一阳谓之道。阴阳不测谓之神。释云。一谓无也。无阴无阳乃谓之道。一得为无者无是虚无（文）
　　百论疏下云。裁起一毫人法生死涅槃等见。即心行道外名为外道（文）（已上里书）
    玄。天竺异执者。西域记曰。天竺之称异议纠纷。旧云身毒。或曰贤豆。今从正音宜云印度。印度之人随地称国。殊方异俗遥举总名。语其所美（由印土是月名。譬贤圣之照临。故各取其美也）元照曰。身毒即天竺。或曰贤豆。皆音讹也。正云印度。即彼月名。譬贤圣之照临故。
    玄。振旦众师者。经音义曰。或言真丹并非正音。应言支那。此云汉国也。又云。亦无正翻。但神州之总名也。元照释曰。震旦亦云真丹。此翻汉地。略述曰。震旦亦云振旦。皆是梵音之讹转也。正言摩诃支那。此云大唐。有人解云。梵语震旦此云思惟。以其国人多所思虑多所计度故以为名（已上）
　　（里书云）
　　震旦事。
　　中论疏记云。淡海记云。震旦者彼音。此云聚集。亦八卦之中震是东卦。旦者日初出处也。故云震旦也。出辨正论第八卷（文）百论疏上云。振旦者此云汉国也（文）
　　别序宗要则四执盛行（文）
　　中论疏第一云。总谈外道凡有二计。一计邪因。二执无因。言邪因者略明三种。一者即一因外道。谓自在天等之一因能生万类之果。二者宿作外道。谓万法之果但由往业无有现缘。三者现缘外道。谓四大和合能生外法。男女交会能生众生。二者无因外道。谓万法自然而生不从因缘（文）问曰。玄义四执与疏二计开合异云何。答。可勘此也。口力外道服水外道。七计中何计可摄耶（已上里书）
    玄。有外道云大自在天能生万物等者。中论疏一云。问。云何名从自在天生。答。如十二门论说。自在天变化造化万法。万法若灭还归彼天。自在三品苦行。下品苦行生腹行虫。次苦行生飞鸟。次苦行生人天。故生六道有三种苦行。此天面有三目。骑白牛手执白拂。又言。头戴日月手执髑髅。并出他经。涅槃经明第五迦罗鸠驮计自在天生义（已上）此天面有三目等者。硕法师云。此天在四空下四禅上。故是色无色界之中间。此天有八臂三眼。骑白牛持铃执拂案行国土。世人事此。皆谓万物从此而生。及忧喜苦乐。故自在天嗔众生受苦。自在天喜众生受乐。故道万物从此天而生。亦此天自谓万物从我而生也。元康师云。此天形体长大八千由旬。寿命八万劫。自余形相同前说。大论云。过净居天有菩萨净居天。名摩醯首罗。即此天也。涅槃经明第五迦罗鸠驮等者。彼经十九有六人恶臣。为阇王说外道六师事。迦罗鸠驮迦旃延云。一切众生悉是自在天之所化。自在天喜众生安乐。自在天嗔众生苦恼。一切众生若罪若福。乃是自在之所为作。今取意引。迦罗鸠驮者是其母名。此是事大自在天之者。说大自在天能生诸法也。
（里书云）
　　中论疏记曰。提婆论云。摩醯首罗天于三界中所有一切命非命物。皆是摩醯首罗天生。摩醯首罗身虚空是头。地是身。水是尿。山是粪。一切众生是腹中虫。风是命。火是暖。罪福是业。是八种是摩醯首罗身（文）
　　百论疏上云。提婆论云。六道众生天地之物皆是自在天身。故自在天略明三身。一自在身。二那罗延身。三梵天身。自在天身总有八分。虚空为头。日月为眼。大地是身。河海为尿。山丘为粪。风为命。一切火为热气。一切众生是身内虫（文）又云。所言自在者有八种。一能作邻虚细身。二轻微极妙心神无碍。三者遍满虚空。四得如意禅定。五者得三世帝王。六者随用一切尘一时能用。七不系属他。八者去住自在无碍。具此四德以成己身也（文）
　　邪心所画事。
　　涅槃经第三金刚身品云。迦叶复白佛言。世尊。如来常身犹如画石（文）涅槃疏第五云。若画水随画则合。若其画石其文常在也（文）
    玄。七计例然者。于中论所说八计邪因。第一自在天计。既破此已。今例余七计。中论第一云。有人言。万物从大自在天生。有言。从韦纽天生。有言。从和合生。有言。从时生。有言。从世性生。有言。从变化生。有言。从自然生。有言。从微尘生（已上）第一如上。第二从韦纽天生者。疏曰。韦纽天者。影师云。前是色界之顶。此天是欲界之极。问。自在三品苦行生六道。今云何生邪。答。劫初之时一切皆是空。有大水聚。十方风起能令波波相次风风相持。水上有一人。千头二千手足。化从水生。名曰韦纽。此天脐中有一千叶莲华。花中有光如万日俱照。有一梵王因此花生。亦放光明如万日俱照。梵王作念。此处何故空无众生。作是念时光音天子命尽应生此土。有八天子一时化生。此八天子心念。我从梵王生。梵王亦念。我生此八子。从八子生天地人物。八子是众生之父。梵王是八子父。韦纽是梵王之父。韦纽手执轮戟有大威势。故云万物从其生也（已上）韦纽者。此翻为遍净。亦言遍闷。亦言遍结。是欲界顶天也。八子是八梵天是。光音天子者。有人传云。第二禅极光净天也。
　　（里书云）
　　韦纽天事。
　　中论疏记云。既称遍净。复言是欲界之上。乃无的解。相传释之。义推可是第三禅。明此天世界初欲成下生（文）（已上里书）
    第三从和合生者。疏曰。和合生者凡有四义。一者其人推求诸法不应从二天生。所以然者。若万法从二天生者。二天复从谁生耶。故现见四大和合有外物生。父母和合生于众生。所以言此执为谬者。以其但见缘因不识正因。正因谓远由业行。盖是见近不见远。是故为谬。二者诸法从众因缘生。无有从一因生义。上计从二天生者。是从一因而生。故不同上说也。三者诸法从平等因生。平等因者。谓因能生果因复从因。故名平等。自在天等但能生他。故非平等因。四者提婆论中明。有一外道。未有天地。本有一男一女。从此男女生一切人物。故云和合生（已上）一者其人推求诸法等者。此当现缘外道计。元康师云。此计似正而非正。何者。凡和合生须假众缘。外假四大父母。内由过去业行。内外和合乃有众生。外家直云父母和合。或谓四大和合便有众生。不立业行因。故名邪见。二者诸法从众因缘生等者。硕法师云。取其义者即是迦毗罗人义。所谓一异合离。数量好丑。憎爱苦乐。愚智勤堕等。以此二十一法和合诸法。然后得生。四者提婆论中等者。彼论十三尼揵子论师说。初生一男一女。此二和合能生一切有命无命等物。后时离散还没彼处。名涅槃因。谓劫初有男女二人。和合生万物。即尼揵子外道计也。
    第四从时生者。疏曰。从时生者。智度论明时有二种。一者时体是常。但为万法作为了因。不作生因。是故此时名不变因。谓常相因。二者谓别有时体能生万物。故为万物作生杀因。如偈云。时来众生熟。时去则催促。时转如车轮。是故时为因。硕法师云。但外道解时有二种。一师云时是常。何故尔。四时三世即是常有故名不变因。所以计时是常。有人云。时是无常。所以释论云。时来众生熟。时去即催促。时能觉悟人。是故时为因。所以计时是无常。
    第五从世性生者。亦名冥初。外道以神通力见八万劫事。自尔之前冥然不知。谓此一冥为诸法始故云冥初。一切世间以为本性名为世性。硕法师曰。世性只是冥谛之异名。外道修八禅地定得五神通。却知过去八万劫事。过是。冥然不知。称为冥谛。计从冥然之处生长世间万物。即是世间种姓。故言从世性生。
    第六从变生者。变有四种。一神通变。如变石为玉大海为苏油大地成金珍。二物自性变。明有为之法。其性无常念念变异理无住时。如初生婴儿俄老迈。有为法尔非人作也。三遇缘变。如水性虽冷得火成汤。寒因缘即复为水。如是等类皆为外缘变。四外道不达。谓别有变法能变万法。人天六道莫不由之。故云从变生也。上三种佛法谈之。凡广出变类故举之。今第四正是外道所计从变生义也。
    第七从自然生者。外道推求诸法因义不成。故谓万法自然而生。但自然有二。若此中自然。无因而有故是自然。经云。莿头自尖飞鸟异色。谁之所作。自然尔耳。若庄子自然因自然果。乃至自然万物可有故。此二宗自然别异也。
　　（里书也）
　　花玄略述第三（末）云。无行经云。佛告文殊。若行者信一切法毕竟不生从本已来常自尔故。是名信根（文）
　　宗镜录第四十六云。佛教亦说自然。虽成正教。犹是悉檀对治未为究竟（文）同录第七十二云。佛法虽有无师智自然智。而是常住真理要假缘显。则亦因缘（文）（已上里书）
    第八从微尘生者。外道计至妙之色圆而且常。聚则成身。散则归本。天人六道莫不由之生。数论师云。以细色成粗色。而邻虚最小。与此执略同。问。外道所说极微与佛法人明极微有何异耶。答。外道言常。佛法数论同言无常。又佛法中有异。外人言四微是四大所造。成论言四大是四微所造故。四微有三因。一者报因。众生业报所感得故。二者共有因。以有四相故。三者所作因。依令他不障碍故。数人云。能造四大是性。四大以坚湿暖动故。问。此四大以谁为因耶。答。互为因果。一大以三大因。三大以一大果也。硕法师曰。若是毗昙亦计微尘是常。但计不同。外道凝然恒圆故是常。毗昙虽亦为三相所迁。但不可坏灭故是常。彼谓邻虚微尘圆而且常。聚则成世间人物。散则还归邻虚。汝今亦尔。谓邻虚微尘即是极微色。亦名极细色。故是细色成粗色。粗色坏还归细色。此处何异也。
　　（里书云）
　　七计例然事。
　　疑云。八计中。自然一计无因有果见也。何故今八计同云邪因邪果耶。中论疏第一云。八计之中七为有因。一为无因。有因无因收摄万执（文）答。宗镜录第四十六云。若以自然为因者断义也。即老子意由道生一。道是自然故以为因。是邪因也。又若谓万物自然而生。即庄子意。则万物自然无使之然。故曰自然。即无因也。准此释可得意欤。更可寻之。中论疏第一云。随于无因邪因者。此文有三。一者若就正义无如此因。故名无因。于彼邪心谓有。名为邪因。此迷悟合名也。二即邪因之计具邪因无因。万物从自在天生是邪因。而自在不从他生无因义。三前六后一名为邪因。自然一计谓无因也（文）述义上云。初之两释除自然一计也（文）以此释可难也（已上里书）
    玄。盖是交谢之宅报应之场者。谓善恶相交相招因果互相迁谢。故云交谢。此相招相感之道。三界六道依宅处故喻宅。庄子疏曰。宅居处也。复善恶相酬因果相答。故云报应。此相酬相答之理。六道三乘依住处。故喻场焉矣。庄子疏曰（玄英）夫死生交谢犹寒暑之递迁。准此今因果交迁为交谢矣。
　　（里书云）
　　天事。
　　义章六道义云。所言天者如杂心释。有光明故名之为天。此随相释。又云。天者净故名天。天报清净故名为净。若依地持。所受自然故名为天（文）庄子云。不离于宗谓之天人（文）庄子疏云。冥宗契本谓自然（文）
　　人类事。
　　义章六道义云。所言人者如杂心释。意寂静故名之为人。此就德释人也。以人能断绝邪念名意寂静。若依涅槃。以多恩义故名为人。人中父母亲戚相怜。名多恩义（文）
　　法花义疏第八云。类谓品类（文）
　　中论疏记云。而实不从自在天作。何以故。相相违故。如牛子还是牛。若万物从自在天生者。皆应似自在。是其子故。复次若自在作众生者。不应以苦与子（文）（已上里书）
    玄。复有外道穷推万物等者。谓展转寻因之因终无所因。本既无因。末宁所因。故万物皆无因也。
　　（里书云）
　　复有外道等事。
　　中论疏第一云。二者无因外道。谓万法自然而生不从因生（文）中论疏记第一（本）云。如大经第十九卷。吉得大臣白阿阇世王言。如莿头利谁之所造。飞鸟色异复谁所作。水性润清火性热等。一切万物自然生自然死。谁之所造。此六师中第二末伽梨俱舍梨子。其人计一切法自然为宗也（文）（已上里书）
    玄。庄周魍魉问影等者。此引庄子经说证无因相。十二门序疏曰。事尽于有无则亡功于造化者。上破内迷。今斥外执。造化者。庄周云。罔两问影。影由形有。形因造化。造化不知所由。今寄斥震旦庄周以破天竺外道。良由此土无别外道。又一言之内彼此双尽。故斥此呵彼也。问。此论何处破造化耶。答。作者门破自在天。即是其事。以自在天能造作万化故名造化。问。何故破自在耶。答。有无是内迷之本。造化为外执之根。故伐其本而柯条自坏也。问。何故事尽有无则亡功造化耶。答。破有无。非但内病得除。外造化亦坏而称亡功者。惑者执自在天造作万化故有大功。今破除之。自在不能造化。故云亡也（已上）
    庄子经第二曰。罔两问景曰。曩子行。今子止曩子坐。今子起。何其无特操与（罔两景外之微阴也）景曰。吾有待而然者耶（言天机自尔。坐起无待而独得者。孰知其故。而责其所以哉）吾所待又有待而然者耶（若责其所待而寻其所由。则寻责无极。卒至于无待而独化之理明矣）吾待蛇蚹蜩翼耶（若待蛇蚹蜩翼。则无特操之所由。未为难识也。今所以不识。正由不待。斯类而独化故耳）恶识所以不然（世或谓。罔两待景。景待形。形待造物者。请问夫造物者有耶无耶。无也则胡能造者哉。有也则不足以物众形故。明乎众形之自物而后始可与言造物耳。是以涉有物之域。虽复罔两未有。不独化于玄冥者也。故造物者无主而物各自造。物各自造而无所待焉。此天地之正也。故彼我相因形景俱生。虽复玄合而非待也。明斯理也。将使万物各变所宗。于体中而待乎外。外无所谢而内无所矜。是以诱然皆主而不知所以生同焉。皆得而不知可以得也。今罔两之因景。犹云俱生而非待也。则万物虽聚而共成乎天。而皆历然莫不独见矣。故罔两非景之所制。而景非形之所使。形非无之所化也。则化与不化然与不然从人之与由。已莫不自尔。吾安识其所以哉。故任而不助则本末内外畅然俱得。泯然无迹。若乃责此近因而忘其自尔。宗物于外丧主于内而爱尚主矣。虽欲推而齐之。然其所尚已存乎胸中。何夷之得有哉。）
    彼庄子疏曰。罔两问景曰至之微阴也。疏罔两景外之微阴也。曩者昔也。特向也独也。庄子寓言。以畅玄理故寄景与罔两明独化之义。而罔两问景云。汝向行今止。昔坐今起。然则子行止坐起制在于形。唯欲随逐于他。都无独立志操者何耶。景曰。吾有至其所以哉。疏夫物之形质咸禀自然。事似有因。理在无待而形影非远。尚有天机。故曰万类参差无非独化者也。吾所待又有至之理明矣。疏形之所待即是形也。若使影待于形形待造物。请问造物复何待乎。斯则待待无穷。乖乎无待也。
    吾待蛇蚹至而独化故耳。疏昔诸讲人及郭生注意。皆云蛇蚹是腹下龃龉。蜩翼者是调翅也。言蛇待蚹而行。蜩待翼而飞。影待形而有也。盖不然乎。若使待翼而飞待足而走。飞禽走兽其类无穷。何劳独举蛇蚹类引为譬。即今解。蚹者蛇^7□皮也。蜩翼者蜩甲也。言蛇蜕旧皮蜩新出甲。不知所以莫辨其然。独化而生。盖无待也。而蛇蜩二虫犹蜕皮甲。称异诸物。所以引之。故外篇云。吾待蛇蚹蜩甲耶。是知形影之义与蚹甲无异者也。恶识所以然至何夷之待有哉疏夫待与不待然与不然天机自张。莫知其宰。岂措情于寻责而思虑于心识者乎。准此不悉。所言造化者。准南子曰。造化谓天地也。又云。注曰。造化阴阳也。又云。夫造化者之^7□援物也（^7□撮也援引也）譬犹陶人之埏埴也。其取之地而已。为盆盎也与其未离于地。也无以异。其已成器而破碎漫澜。而复归其故也（陶人作瓦器治官也。顿泥坏取之地以为器。明人不当恶死。死复归其未生之故耳。譬犹瓦器之破而复变于土也）与其为盆盖亦无以异矣（无以异于土也）
    问。万物之无始何。答系辞曰。大极是生两仪（夫有必始于无。故大极生两仪也。大极者。无称之称。不可得而名。取其有之所极。况之大极也）两仪生四象生八卦（卦以象之也）八卦定吉凶（八卦既立则吉凶可定也）吉凶生大业（既定吉凶则广大悉备）正义曰。大极生两仪者。谓天地未分之前。元气混而为一。即是太初太一也。故老子曰。道生一即此大极是也。又谓混元既分即有天地也。故曰大极生两仪。即老子云一生二也。不言天地而言两仪者。指其物体。下与四象相对。故曰两仪。两体容仪也。两仪生四象者。谓金木水火禀天地而有。故云两仪生四象。土则分王四季。又地中之别故唯云四象也。四象生八卦者。若谓震木离火兑金坎水各主一时。又巽同震木。干同兑金。加以坤艮之土为八卦也。八卦定吉凶者。八卦既立爻象。变而相推有吉有凶。故八卦定吉凶也。吉凶生大业者。万事各有吉凶。广大悉备。故能生天下大事业也。准此等可悉。
　　（里书曰）
　　中论疏记曰。若如庄周等者。庄子内篇逍遥游第一。齐物第二。大宗师第六。外篇缮性第十六。山木第二十。田子方第二十一。并六处每卷明自然义。且今外篇天运第十四云。鹄不日浴而白。乌不日黔而黑。皆是自然。述义云。姓庄。名周。楚人（已上里书）

三论玄义检幽集第一

　　永享四年（壬子）卯月十五日于东大寺东室令书写之毕于写本者为卷本里书大部交合虽书之定有不相当处欤后见人可直之见余本无此里书此本又面里手迹各别也于里书者后人加之欤可悉之。拟讲延海（春秋五十四）
　　后日见末卷于里书者小松谷寂心上人（教誉）所注付也（云云）散不审（云云）
　　文明七年九月下旬比从师法印聪海相传之。安乐坊顺宪。

三论玄义检幽集第二

　　　　
　　　　　
　　　　　
　　　　　

    玄。无因据其因无自然明乎果有者。谓无因外道计如外草木自生自死人亦同之。自然外道计自然为道。但自然见有二家。一者庄周自然。如庄子注曰。鹄不日浴而白。乌不日黔而黑。皆是自然。如此六篇明自然义。二者外道自然。如纳衣计。如犊生已自然饮乳。^8□尖乌黑。火上水下。风轻地重。皆无其因。自然尔耳。故中论疏一曰。从自然生者。外道推求诸法。因义不成。故谓万法自然而生。但解自然有二家。若如庄周所论。明有之已生则不须生。无之未生须复何能生。今言生者自然尔耳。盖不知其所以然谓之自然。此明自然有因自然无因。二者外道。谓诸法无因而生名自然。故经云。莿头自尖飞鸟异色。谁之所作。自然尔耳。所言经云者。涅槃经也。彼经第四十曰。纳衣梵志言。瞿昙。如龟陆生自能入水。犊子生已能自饮乳。鱼见钩饵自然吞食。毒蛇生已自然食土。如是等事谁有教者。如刺生已自然头尖。飞鸟毛羽自然色别。世间众生亦复如是。有利有钝（乃至）一切法中各有自性。问。外道自然与庄子自然若为异耶。答。硕法师释曰。异。若此中自然无因而有故是自然。若庄子自然。因自然果乃至自然万物。可有准此释意二自然别也。
    玄。则善招地狱恶感天堂者。意言。若谓依因得于果。善感天堂恶堕地狱。而今如汝谓无因而有果者。无恶因善者须招地狱。无善因恶者须感天堂。故云善招地狱恶感天堂也。
    玄。问曰有人言自然有因等者。次举庄子自然救之。如上所明。序疏曰。百化万化犹万物之异名言万化不同者。述义曰。万化者万物之异名。以因缘生俗法万差。即曰万化。化者生义。庄子曰。天地者万物之总名也。天地以万物为体。而万物必以自然为正自然者不为而自然者也。故大鹏之能高。斥鴳之能下。椿木之能长。朝菌之能短。凡此皆自然之所能。非为之所能也。不为而自能。所以为正也。
    玄。义成^7□楯者。^7□即锵戈。楯谓旁牌。韩子云。宋人有（下）卖矛楯者（上）云此矛极利。所刺皆陷。有买楯者。云此楯极坚。无能陷者。或人谓云。用子之矛刺子之楯如何。因而绝对。今喻语互违耳。
    玄。神道幽玄等者。序疏幽玄二字俱训深耳。又玄谓玄闇不可得见也。
    玄。义经丘而未晓者。丘谓孔丘。史记曰。孔子生鲁昌平乡陬邑。其先宋人也。曰孔防叔。防叔生伯夏。伯夏生叔梁纥。纥与颜氏女野合生孔子。祷于尼丘得孔子。鲁襄公二十二年而孔子生。而首上圬故。因名曰丘。字仲尼。姓孔氏。谓尼丘是山名也。在鲁国。孔子首似彼山也。白虎通曰。孔子见周道陵迟自卫反鲁（鲁卫国名）定五经而行其道。注曰。五经者。周易尚书毛诗礼记春秋也。三史者。史记汉书后汉书也。此孔丘教未明神识相续未来感果。故云经丘未晓矣。言理涉旦而犹昏者。旦谓周公旦。周文王子。武王弟。成王叔父也。史记曰。周公乃践祚。代成王摄行政当国。于是卒相成王。而使其子伯禽代就于鲁。周公戒伯禽曰。我文王之子。武王之弟。成王之叔父。我于天下亦不贱也。然我一沐三投发。一饭三起待士。犹恐失天下之贤人。子之行鲁。慎无以国骄人矣。周文王益述易卦。周公旦作爻辞释之。洁静精微以为先耳。此周公旦未都说因果相续未来不断。故云涉旦犹昏矣。
    玄。经云。如雀在瓶中等。十地经文焉。
    玄。前薪非后薪则知指穷之术妙者。此二句即举喻重显（下）上火之传异薪相（上）下二句者合法明（下）上神之传异形相（上）也。前薪烧尽为穷也。前薪穷时指继后薪为指。此则前穷指后。故言指穷也。此火传而相续之术法。故为术。美于此术故言术妙矣。又义以指指（下）尽前薪之事（上）故言指穷。故庄子曰。指穷于为薪火传也（穷尽也。为薪犹前薪也。前薪以指。指尽前薪之理故。火传而不灭。心得纳养之中。故命续而不断明夫养生乃生之所以生也）不知其尽也（夫时不再来。今不一停。故人之生也一息一得耳。向息非今息故纳养而命续。前火非后火故为薪而火传。火传而命续。由夫养得其极也。世岂知其尽而更生哉。彼已上庄子并郭象注）庄子注疏曰（玄英）穷尽也。薪柴樵也。为前也。言人然火用乎前之能尽。然火之理者。新薪虽尽。后薪以续。前后相继。故火不灭也。亦犹善养生者。随变任化。与物俱迁故吾薪吾曾无系恋。未始非我故续而不绝者也。夫迷忘之徒没情执固。岂知薪薪不住念念迁流。昨日之我于今已尽。今日之我更生于后耶。准此可悉。情数感深者。谓有情数因果感赴相续无际。故言深矣。
（里书云）
　　中论疏记五（本）云。所以言情者。意根当体是情。余五能生情因。从果为称。故言情也（文）中论疏记第五（末）云。如雀在瓶等者。七女经文列七女人说。今是第七女人所说事等（文）
　　宗镜录第七十七云。问。三界初因。四生元始。莫穷本末。罔辨根由。庄老指之为自然。周孔铭之为浑沌。最初起处如何指南。答。欲知有情身土真实端由。无先我心。更无余法（文）
　　宗镜录第三十九云。无生义云。若无有妙神一向空寂者。不应有佛出世说法度人（文）又云。故知缘谢形柏。真灵不坠。如薪尽故灭。火性常然。此缘虽灭于今生。彼缘复兴于异世（文）
　　中论疏第三云。心是神灵之法。有相开避义。色是无知。无有此能（文）
元康师肇论疏上云。神道谓神妙之道。即佛道也（文）百论疏中卷云。问。此间九流七略明有神不。答。周孔老庄但明一世事。亦不论神。故义经丘尚未晓。理涉旦犹昏（文）中论疏记云。若通而为论。一切万法但一世都尽。后世永无生。邪见名断见如前解。若别而为论。计有情物是常是断者。如他论解。何者。无情物现见一世尽不复更生。故非断见（已上里书）
    玄。问曰后学称黄帝之言等者。此一段文举世人所信黄帝言。而成因果感起之决定旨。复决破无果见也。问曰二字。回在于下之云何名为无因无果上读之而已。言黄帝者。史记曰。黄帝姓公孙。少典之子。母附宝。受国于有熊。居轩辕之丘。故以名焉。有土德之瑞名黄帝。在位百年而崩。寿一百十一岁。或言寿三百岁。故宰我疑以问孔子是也。元照释曰。轩辕即古黄帝之号。史记云。。居轩辕之丘故以名焉。有土德之瑞名黄帝（黄帝始分疆土。故偏举之）帝王世记曰。功合神者称皇。德合地者称帝。德合人者称王。
    玄。故六师云无有黑业等者。涅槃经所说也。彼经阇王逆罪之报粗显现。心愁恼时。六人恶臣各举己所崇归六师所说。而教大王速往彼师处当治逆业。于其中今引第一恶臣月称之所教语耳。第十九曰。今有大医名富兰那。一切知见得自在定。毕竟修集清净梵行。常为无量无边众生演说无上涅槃之道。为诸弟子说如是法。无有黑业。无黑业报。无有白业。无白业报。无黑白业。无黑白业报。无有上业及以下业。是师今在王舍城中（云云）问。六恶臣中自余五人名字云何。答。第二恶臣曰藏德。举第二师末加梨□舍离子。第三恶臣曰实得。举第三师删阇耶毗罗泥子。第四恶臣悉知义。举第四师阿耆多翅舍钦婆罗。第五恶臣曰吉得。举第五师迦罗鸠驮迦旃延。第六恶臣无所畏。举第六师尼乾陀若提子。如此六人各举己所归师说。劝王治病。具如经说。四邪之间最为尤弊者。包氏曰。尤过也。郑玄曰。弊犹恶也。杜预曰。弊疲也。
（里书曰）
义章云。言黑黑者是不善业。不善鄙秽名之为黑。因果俱黑名黑黑业。言白白者是其善业。鲜净名之为白。因果俱白名白白业（文）
断善事。
镜水抄云。善有二。一者有为善。二者无为善。今断有为。有为复二。一者有漏。二者无漏。今断有漏。有漏善复有二。一种福分善。二解脱分善。今断福分善。福分中复有二种。一加行善。二生得善。今此断者唯生得善。生得亦有二。一种子。二现行。今断现行（文）（已上里书）
    玄。答释迦未兴盛行天竺等者。百论疏出迦毗罗（僧佉）优楼迦（卫生）勒沙婆已云。此之三师并是释迦未兴盛行天竺。释迦出时。但值十八一切智人释此不同。兴皇法师云。初六人从闻慧生。即阿兰迦兰等。中六人从思慧生。即尼揵子若提子等。后六人从修慧生。谓须跋陀等。什师云。六师有三部大同小异。皆以苦行为本。初六诵四韦陀。中六人称一切智。即是六师也。后六得五神通。详此意犹是十八人。初是闻慧。次是思慧。后是修慧也。六师者。一富兰那迦叶。迦叶姓也。富兰那从母得名。其人计断。谓无君臣父子因果之义。二末迦梨俱舍梨子。俱舍梨子从母立名。末伽梨是字。其人计一切法自然为宗。三删阇夜毗罗低子。毗罗低子是母。从母立名。删阇夜是字。其人计道不须修经八万劫自然而得。如转缕丸于高山缕尽即止。四阿耆多翅舍钦婆罗。阿耆多是字。钦婆罗粗弊衣名。其人计身有苦乐二分现受苦尽乐法自出。第五迦罗鸠驮迦旃延。迦旃延姓也。迦罗鸠驮是其母名。其人计亦有亦无。应物起见。他问有耶答云有。他问无耶答云无。第六尼揵陀若提子。若提子从母作名。尼揵陀是出家总号。其人计业决定得报。今虽修道不能中绝也。又曰。优楼迦是释迦未兴八百年前已出世。又曰。迦毗罗是劫初时。从空而出也。基师释曰。数论外道成劫初出。胜论外道成劫末出。准此等文皆佛未出之前。盛行天竺焉。言释迦者。因懿摩王摈斥四子。一名面光。二曰象食。三曰露指。四号庄严。初至雪山北舍夷林归德如市。民人之郁为疆国。父王往诏辞过不还。乃遥叹云我子能仁。因改姓释迦。自后继氏焉。至净饭王当第五代。佛当第六。故注曰。第四名尼拘罗。尼□罗有子号俱卢。俱卢生瞿卢。瞿卢生师子颊。师子颊有四子。一净饭。二白饭。三斛饭。四甘露饭。净饭是佛父。今详四子俱命释迦。乃知佛祖即第四尼□罗也。问。定光授记既号释迦。何始于尼□罗耶。答。祐律师曰。仰惟定光授记表号释迦。玄符冥契故托释种。名出于未形之前。迹孚于既生之后。昭灼天子联绵旷劫。其为原也。言柯条更繁者。柯条谓小枝。即喻其外道支流也。
    玄。震旦三玄者。一说曰。孔子老子庄周为三玄。此即孔子说有。老子说空。庄周说中。故一说曰。孔子老子周公旦以为三玄。一说曰。孔子老子颜回为三玄也。
　　（里书曰）
　　宗镜录第四十六云。周弘正释三玄云。易判八卦阴阳吉凶。此约有明玄。老子虚融。此约无明玄。庄子自然约有无明玄。自外枝流。祖原出此（文）（已上里书）
    玄。释僧肇云每读老子庄周之书等者。百论序疏曰。肇公是京北郡人。家贫常以佣书为业。因是历观经史。每读老子庄周之书。喟然叹曰。美则美矣。然期神冥累之方犹未尽矣。末见古维摩经。欢喜顶戴谓亲友曰。吾知所归极矣。罗什至京司从请业。着不真空等四论。着注净名及诸经论序。什叹曰。秦人解空第一者僧肇其人也。若肇公名肇。可谓玄宗之始。年三十一亡。所言老子者。老子经序曰。老子者。盖上世之真人也。其欲见于世则解形还神。人入妇人胞中而生。示有所始。当周之时。因母氏楚苦县厉乡曲仁里委氏女妊之。八十一岁应天大阳历数而生。生有老征。人皆见其老不见其少。欲谓之婴儿。年已八十矣。欲谓之老父。又且新生。故谓之老子。名重耳。字伯阳。仕周为守藏室吏。孔子适周问体于老子。言庄周者。述义曰。姓庄名周。楚人也。庄子经序曰。夫老子者所以申道德之深根。述重玄之妙旨。畅无为之恬淡。明独化之窅冥。钳揵九流括囊百氏。谅区中之主教。实象外之微言者也。其人姓庄。名周。字子休。生宋国睢阳蒙县。师长桑。公子受。号南华仙人。当战国之初降衰周之末。叹苍生之业薄伤道德之陵夷。乃慷慨发愤。爰着斯论。其言大而博。其旨深而远。非下士之所闻。岂浅识之能究。所言子者是有德之嘉号。古人称师曰子。亦言子是书名。非但三篇之总名。亦是百家之通题（三篇者。内篇明于理本。外篇语其事迹。杂篇杂明于理事）言谓亲友曰者。宝窟曰。书云。同门曰朋。同志曰友。大士以善法惠利众生。今同志修学故名为友。肇公言。真友不待请如慈母之赴婴儿也（文）
    玄。三玄与九部同极者。三玄是振旦外教。九部谓西天内教。法华曰。或说修多罗。伽陀及本事。本生未曾有。亦说于因缘。譬喻并祇夜。优婆提舍经（乃至）我此九部法。随顺众生说。入大乘为本。以故说是经。疏释曰。明说教中。初一行半明九部经。谓教法也。我此九部法下。第二明说九部教法意。上半明随宜说教法。下半明说教意。说此九部为令悟入大乘。与解大乘为本意。故言入大乘为本。问。九部之相何。答。疏曰。又今合此九部以为五双。初长行与偈一双。或为众生应说修多罗。或命初即为偈说。故名伽陀。以经并标或字。则知修多罗未必在前。伽陀不必在后。本事本生此第二自他一双。本事说他过去世事。如药王本事品等。说自过去世事为本生。未曾有因缘此明善恶事一双。未曾有谓善事。如青牛行钵白狗听经大地振动诸天身量。因缘谓起罪本末随本末事而说。名因缘经。譬喻祇夜法喻一双。具足应云路伽祇夜（等颂）伽陀祇夜（不等颂）上存别略通。今存通略别。优婆提舍称为论义。即是能论。上八部四双名为所论。谓能论所论一双也。又曰。修多罗者。成论及智度论明直说语言。谓别相修多罗也。涅槃经从如是至奉行。谓通相修多罗也。别相修多罗者。十二部中修多罗此限长行故。通相修多罗者。三藏中修多罗藏坚摄十二故。问。如此经说九部但限小乘。亦大乘有耶。答。疏曰。然经论不同。凡有四句。一大小俱广。大乘具足十二。小乘随分十二。所以但明十二者。以十二是一数之圆。又治众生十二缘病故也。二大小俱略。同明九部。所以但明九者。亦是一数之圆。又为九道众生故说九部。小乘约法浅故除三。以小乘法浅狭故无方广。授佛记非小乘之宗。又小乘人无补佛处义。故除授记。小乘法浅。有人能问。故除无问自说。又大士能为众生作不请之友。故有无问自说。小乘不能济物。要待请方说。故无无问自说。大乘约人根利故除三。大乘人根利。直说即解不须因缘及以譬喻。亦不假论义。故略无此三部也。第三句小广而大略。如地持论说。菩萨藏名方广经。声闻藏谓十一部。此意明。大乘十二为明方广之理。从所诠之理为名。故十二部悉名方广。小乘十二部不为明方广之理。故存其十一部名。没方广之称也。第四句大广小略。显大乘是满字故具足十二部。小乘是半字故有九部。即如今文说。正是法华宗也。十二部通以言教为体。故涅槃经明知法知义。知法者知十二部经法。故知是教也。
    问。大小俱称方广有何异耶。疏答曰。大是具足方广。小是随分方广。又大乘理正曰方。义富称广。文诠方广之理名为方广经。小乘语正曰方。文多称广也。问。法华我此九部法入大乘为本之九部。大师或释人天教。或释二乘教。何相违耶。答。于此九部可有二意。故作异释也。疏三曰。二者说于三乘为令众生悟入一乘故。此三乘为趣一乘之由渐。故名方便。如下文云。我设是方便。令得入佛慧。又云。我此九部法入大乘为本。故说三乘为一乘之方便也。统略曰。一以人天之教名之为门。故经云。我此九部法入大乘为本。次以小乘教为门。故经云。我设是方便令得入佛慧。疏四曰。钝根乐小法下一行半明小乘果法。前明九部限人天教。今明二乘教。人天虽异不出九部。二乘虽异同求涅槃故。又曰。初一行半（或说修多罗等）明九部经。谓教法也。次一行半（钝根乐小法等）明涅槃果法也。小乘法中说九部之教。令得涅槃之果。即是次第。九部通于四乘。果法但明二乘教也。昔说虽多不出斯二。又九部谓人天教。次说二乘。谓二乘教。新撰疏曰。问。九部云何偏判是人天教。答。以人天教摄在九部中。如人天教摄在声闻藏也。
    玄。伯阳与牟尼抗行者。元照释曰。李聃（吐蓝反）即老子也。姓李名耳。字伯阳。或云老聃。为周柱下史。道家记传皆云。西升昆丘而上天（佛道论衡云。死出槐黑。今且随俗之言）又云。牟尼此翻寂默。即释尊名。
　（里书曰）
　　释迦牟尼事。
　　华玄略述第二（末）云。梵语释迦牟尼。此云能寂。能调诸恶离诸諠动。諠动之法是生死法。此就自利之德为名。又云。能仁就化他之德为目也（已上里书）
    玄。喟然叹曰者。玉篇曰。喟丘愧反。大息也。论语曰。夫子喟然叹曰。元照释曰。喟即叹息之声。
    玄。孟浪之言者。庄子内篇曰。瞿鹊子问乎长梧子曰。吾闻诸夫子。圣人不从事于务（务自来而理自。应耳。非从而事之也）不就利。不违害（任而直前无所避就）不喜求（求之不喜。直取不怒）不缘道（独至者也）无谓有谓。有谓无谓（凡有称谓者。皆非吾所谓也。彼各自谓耳。故无彼有谓而有此无谓也）而游乎尘垢之外（凡非真性皆尘垢也）夫子以为孟浪之言。而我以为妙道之行也。吾子以为奚若。长梧子曰。是黄帝之所听莹也。而丘也何足以知之。且汝亦太早计。见卵而求晓夜。见弹而求鹗炙（夫物有自然。理有至极。修而直往则冥然自合。非所言也。故言之者孟浪。而闻之听莹。虽复黄帝犹不能便。万物无怀而听莹至竟。故圣人付当于尘垢之外。而玄合乎观听之表。照之以天而不逆计。放之自尔而不推明也。今瞿鹊子方闻孟浪之言。而便以为妙道之行。斯亦无异见卵而责司晨之功。见弹而生鹗炙之实也。夫不能安时处顺而探变求化。当生而虑死。执是以辨非。皆逆计之徒也）予尝为汝妄言之（言之则孟浪也。故试妄言之）汝以妄听之奚（若正听妄言。复为太早计也。故亦妄听之何）
    彼庄子疏曰。瞿鹊子问（至）而事之也。疏务犹事也。诸于也。瞿鹊是长梧弟子。故谓师为夫子。夫体道圣人忘怀冥物。虽涉事有而不以为务。混迹尘俗泊尔无心。岂措意存情。徒于事物。瞿鹊既欲请益。是以述昔之所闻者也。不就利不违害（至）无所避就。疏违避也。体穷通之开命。达利害之有时。故推理直前而无所避就也。不喜求（至）直取不怒。疏妙悟远也。从故物求之而不忻喜矣。不缘道（独至者也）疏夫圣智凝湛照物无情。不将不迎。无生无灭。固不以攀缘之心行乎虚通至道者也。无谓有谓（至）此无谓也。疏谓言教也。夫体道至人虚夷寂绝。从本降迹感而遂通。故能理而教。无谓而有谓。教而理有谓而无谓者也。而游乎尘垢（至）皆尘垢也。疏和光同尘。处染不染。故虽在嚣俗之中。而心自游尘垢之外者矣。夫子以为（至）以为奚若。疏孟浪犹率略也。奚何也。若如也。如何所谓不缘道等乃穷理尽性。瞿鹊将为妙道之行。长梧用作率略之谈。未知其理如何。以何为是。长梧子曰（至）足以知之。疏听莹疑惑不明之貌也。夫至道深玄非名言而可究虽复三皇五帝乃是圣人而诠辨正理不尽其妙。听莹至竟疑惑不明。我是何人犹能晓了。本亦有作黄字者则是轩辕。且汝亦大（至）逆计之徒也。疏鹗即鸠鸟。贾谊之所赋者也。大小如雌鸡而似斑鸠。青绿色。其肉甚美增作羹炙。出江南。然卵有生鸡之用。而卵时未能司晨。弹有得鹗之功。而弹时未堪为炙。亦犹教能诠于妙理。而教时非理。今瞿鹊才闻言说将为妙道。此计用之太早。予尝为汝（至）亦可妄听之何。疏予我也。奚何也。夫至理无言。言则孟浪。我试为汝妄说。汝亦妄听何如。亦言奚者即何之声也（已上）
    玄签神注曰。庄子云。夫子以为孟浪之言。而我以为妙道之行也。孟武党切。浪如字。亦力荡切。孟浪犹漫澜无所取舍之谓也。又是不精要之貌也。亦是率略之义（备检释同此矣）
    玄。言之似极而未始诣者。序疏曰。文精而理诣也。又曰。简而必诣者。删其烦文为简。狭文必秤理为诣也。准此等释。今之三玄其言似极而其理未诣。故云而未始诣也。
    玄。推之似尽而未讵至者。谓三玄且似尽理。而再寻其理。无谁皆至极。故云未讵至也。讵训为谁。
    玄。内则朗鉴三世者。谓佛以三达了达三世。故三达或名三明。然其三达正俱在佛。分复通菩萨。三明即共二乘无学。是六通中宿命天眼及漏尽也。仁王疏一曰。三达者。宿命达天眼达漏尽达。此三能知自他事虚及实。名为达。涅槃疏曰。然六通中有通有明有力。若是外道所得。但是通而非明。二乘所得亦通亦明。若佛所得亦是通亦明亦是力也。又彼疏曰。二乘人无三达。如来有三达。义章曰。明共二乘达唯如来。问。达复通菩萨耶。答。仁王疏曰。通理三达是佛得。菩萨随分。亦云仰习果德。问。涅槃疏曰。若是神足与他心此是示现而非明。是神足即能变化。令人知之。他心即了其心中事。故是示现。示现非明者非是三明（云云）然彼疏第十三释十号中明行足文曰。若是三达名三明者。宿命明知过去。他心知未来。漏尽知现在。云何二处释如此相违耶。又他心知现在。何知其未来。又三明以天眼为数。今何不取天眼而取他心耶。答。于三达有二废立。一者以天眼知未来。如仁王疏辨。二者取他心通如常十三释。彼疏第六曰。如来有三达之智。既有未来达照未来根缘。既言照根缘。即知是他心智。如十力中根上下智力是他心智也。此则三达有二义故。异说不相违矣。
    问。天眼能见现在色尘。何为照了未来世耶。答。法师品疏曰。小乘人云天眼但见色法也。天眼通因天眼为方便故。发天眼智能知未来生死等事。问。小乘自言天眼通知未来此死生彼。今何判言但见色法耶。答。天眼者是眼根故但见色法。又天眼通正是眼识相应慧故。亦但见色。但缘现在。其知未来者但是天眼所引之胜智耳。问。若尔可大小其义同。何简言小乘人耶。答。依此释者。但以天眼为方便而发其别智。知未来者是小乘义耳。若依大乘。诸佛菩萨即以天眼见未来世。不劳别智也。
　　（里书云）
　　三明事。
　　义章六通义云。问曰。宿命天眼漏尽经说为通。复说为明（文）又云。三达有何差别通释义齐。于中别分非无差别。其相如何。如龙树说。直知过去八种事等名宿命通。于中过去知业知果因缘道理名宿命明。知未来世死此生彼名天眼通。知业知果因缘道理名天眼明。直知漏尽名漏尽通。知更不生名漏尽明。又知从道得灭不同亦名为明。于如是等知之穷尽说为三达（文）中论疏记上（仙光）云。三达亦名三明。亦云三通。亦名三才。就六通中过去达是宿命通。现在达是漏尽通。未来达是天眼通。就因果中。三达就果位。三明就因位（文）（已上里书）
    玄。外则五情未达者。谓眼耳鼻舌身五情只同于泛人。而不通达无碍。故云未达也。
    玄。内则说六通穷微者。身通天眼天耳他心宿命漏尽以为六通。身通亦名如意亦名神足。法华疏三曰。经或云。菩萨得于五通。或得六通。凡有二义。一始行菩萨但得五通。二法身菩萨得于六通。又菩萨烦恼已尽。形凡夫已尽。故言得六。余有习气。比佛未尽故言得五神通。问。凡夫亦得五神通耶。答。大品疏曰。数论明五通与凡夫共。漏尽独圣人也。涅槃疏曰。若是萨婆多成论等所解。云凡夫亦得五通。若是雪山部。圣人得五通。凡夫不得。而今外道飞行自在等者。此是其若得灭道术。或是鬼神等依助故能尔。不名为通。诸所解释不出此二。问。得通有几种耶。答。涅槃疏曰。有四种得。一者修得。二者报得。三者功德得。四者生得。言修得者即是修习所得。言报得者以修因故。报得此通亦得。如生色界则报得此通。功德得者。如持法华经。上为持经而自得功德庄严六根也。生得者。如生在人中自然得通。此是生得。如栴陀罗与阿阇世王（乃至）彼答云。我见宿命。从七世以来常屠羊。都无果报（如言却后七日业熟堕地狱）婆沙中云。此非是通。此通生慧（生得者。俱舍名业得）
    问。五通依何定修得之耶。答。法华疏曰。小乘但明四禅方能发通。大乘明一切禅定皆能发通。问。大乘一切禅定发通者。依何文耶。答。可检之。设虽无文。通理应尔。菩萨功德皆自在故。大品疏三曰。数人五通四根本发之。六地发见谛。九地发思惟。论人三界定发漏尽。依七定发五通。即四禅三无色也。问。功德得者唯限持法华得耶。答。持大乘经皆可得之。故涅槃疏曰。习集波若。自然六根清净。即是功德得。但大乘者有斯功德。
    问。得六根并清净者。鼻舌亦得通。于六通中何故不论耶。答。义章曰。释言六通三乘共法。二乘之人鼻舌身根无有通义。为是不立。若于大乘不共法中诸佛菩萨六根互用。一一根中具一切用。说通无过（已上）如华严说菩萨鼻根闻于无色宫殿之香。十住断结经说有鼻通过于眼耳。又六通中身通是身色自在而非身根觉知自在。故言身根无通义也。统略也。眼耳直明远见闻事。与二乘略同。鼻根全异。外道二乘无鼻通。而菩萨有之。二者外道二乘鼻不能遍闻。菩萨则能。三外道二乘不能知上界微细香。菩萨能知。
    问。于五通何分别三性耶。答。大品疏曰。论人明。他心宿命定内用故是善。天眼天耳定外用故是无记。如意通若定内住十一切入。转变即是善。定外改小为大等是无记也。问。六通体与小乘共耶。答。大品疏曰。亦须知此中五通非但不凡夫共。亦不与二乘共。如大经云。昔所不得而今得之。今明六通皆是波若而离合不同。波若转变用之如意。无所见无所不见则天眼。无闻而无所不闻即天耳。无知而无不知。而无不知即他心宿命。烦恼毕竟即名漏尽也。以波若无壅故名通。妙而莫测故云神也。
    玄。内说不坏假名而演实相者。净名玄曰。详此意者真故无有。虽无而有。即是不动真际建立诸法。俗故无无。虽有而无。即是不坏假名而说实相。以不坏假名而说实相。虽曰假名宛然实相。不动真际建立诸法。虽曰真际宛然诸法。以真际宛然诸法故不滞于无。诸法宛然实相即不累于有不累于有故不常。不滞于无故非断。即中道也（已上）言真际者谓真谛空。言假名者即俗谛法。不动者。御制曰。言动者失也乖也。实相者本来寂灭之理。离虚妄法为诸法性。故曰实相。所言实者非虚妄义。相者体性也。故无行经曰。实相无烦恼无众生。无佛（乃至）观好恶音声。知非音声性。常入无文字实相之法门也。
　　（里书云）
　　中论疏记云。不坏假名等者。如大品经第十三卷。佛语帝释云。五阴但假名。须菩提不坏假名。而说诸法相。所以者何。诸法相无坏不坏故。须菩提所说亦无坏不坏。有人解云。所言相者即是体相也。即实相是也。言不动真际者。如大品经第三十六卷。佛告须菩提。菩萨行般若时。不坏实际法。立众生于实际中（文）
华玄略述第四（本）云。大品经云。如来建立众生于真际。古本云为诸法立处。今引之也。非离真际别建立众生于真际即明众生。是真际耳。明一切法皆是真际。能令众生了知诸法皆悉真际。故云为诸法立处（文）宗镜录第四十六云。庄子宗师篇云。在太极之先而不为高。在六合之下而不为深。先天地生而不为久。长于上古而不为老。注云。言道无所不在也。故在高为无高。在深为无深。在久为无久。在老为无老。无所不在。所在皆无也（已上里书）
    玄。内冥二际于绝句之理者。僧睿大师曰。道俗之不夷。二际之不泯。菩萨之忧也。道即涅槃。俗即生死。智论曰。声闻法中未说生死即是涅槃众生即佛。故二乘不能一于道俗也。泯之言谓灭。即不能灭于二际也。中论涅槃品有二偈。初言世间与涅槃无有少分别者。此是一道俗之义。次偈言涅槃之实际及与世间际如是二际者无毫厘差别者。此泯二际之义。彼疏释曰。涅槃与世间下自上已来第一正破邪涅槃。今第二次论生死大小内外有所得人闻涅槃高出百非之表。生死在四句之中。是故今明只生死即是涅槃。如此方识生死耳。又有此章来者。上来破邪涅槃。今示正涅槃。外云。所诠之法能诠之人并非四句。今用何等为涅槃耶。是故今略示涅槃相。欲识涅槃者即生死是也。是故此章示正涅槃也。问。此文乃明生死涅槃不二。云何名示正涅槃耶。答。例如来品。前破邪如来。后示正如来。故云如来所有性即是世间性。今亦尔。前破邪涅槃。今示正涅槃。正涅槃所有性即是世间性。名为正涅槃。肇师妙存章亦同此意。又见生死涅槃为二。则是生死耳。达无二名为涅槃。故涅槃经云。智者了达即是无二。无二之性已是实性。又有此文来者。或闻上出世间人法绝于四句。言世间人法在于四句。若尔还是世出世二见。若是二见即成生死。是故今明非但出世人法绝于四句。世间人法亦绝四句。能如此悟即是涅槃也。就文为二。第一明世间涅槃平等。二明涅槃与诸见平等。初又二。前偈世间涅槃平等。第二明二际平等所以世间与涅槃不二者。从因缘品至成坏品求世间四句不可得。从如来品至涅槃品求出世间法四句不得。世与出世既同绝四句。所以世与出世无有二也。既识无二即须知二。悟二无二名为方便般若。了无二二称般若方便。法华明诸佛知见有四智。了生死涅槃二而无二谓如来智。悟不二而二名佛智。此二智任运现前谓自然无功用智。此三不从师得名无师智。此之四智则是诸佛知见。为欲开示悟入此四知见故出现于世也。问。就谁论二不二。答。于道未曾二。于缘未曾一于道未曾二。生死常涅槃。于缘未曾一。涅槃常生死也。次偈明两际无二者。前偈在言犹赊。此章切论不二。故辨二际无别。他云从无间地狱上至大乘金刚心是无常行苦位。金刚后心是常乐位。故二际常别。今泯此二见故云无二（准此可知）
    玄。内则缘观俱寂者。缘谓实相境。观谓正观智。中论疏曰。非实非方便名一正观。非真非俗名一正境。境智是因缘之义。既称境智是则非智。既称智境是则非境。非境非智泯然无际。前虽开境智竟无所开。后虽合境智亦未曾合。若游此玄门则戏论斯寂。
    玄。短羽之于鹏翼者。蟭螟蚊^6□等羽言短羽矣。晏子春秋。景公曰。天下有极细乎。对曰。东海有虫巢于蚊睫。再乳再飞而蚊不为惊。臣婴不知其名。东海渔者命曰焦冥。鹏翼者大鹏之翼。庄子曰。北溟有鱼其名为鲲。化为鸟其名为鹏。鹏之背不知几千里。怒而飞。其翼若垂天之云。搏扶摇而上者九万里。鹏玉篇曰。步崩反。大鹏鸟也。法华疏释凤凰曰。迦楼罗者此云金翅鸟。以其翅头有金色故以为名。海龙王经翻为凤凰大身者。经云。两翅相去三百三十六万里也。阎浮提上容其一足。问。大鹏与凤凰者各别鸟耶。答。弘法大师性灵集曰。附凤鹏而屈天涯。准可一鸟矣。
    玄。坎井之于天地者。天池谓大海也。故庄子曰。北溟有鱼其名曰鲲。化而为鹏。海运则将徙于南溟。南溟者天池也（运转也）去以六月息者也（一去半岁至天池）
    玄。秦人疑其极者。上所举之罗什言秦人。伪秦人故。
    玄。伯阳之道道曰大虚者。老子经曰。道生一（道始所生者一也）一生二（生阴与阳也）二生三（阴阳生和清浊。三气分为天地人也）三生万物（天地人共生万物也。天施地化人长养也）又曰。抱一能无离乎（言人能抱一。便不离于身。则长存也。一者道始所生。大和之精气也。故且布名于天下。天得一以清。以得一以宁。侯王得一以为正平。入为心出为行。布施为德。总名为一。一之为言法一无二也）专气致柔（专精气使不乱。则形体能应之而柔顺也）能如□童乎（能如□儿。内无思虑。外无政事。则精神不去也）文选曰。盖有形必朽。有迹必穷。芒芒元气谁知其终。注曰。芒芒广大貌。元气则一气也。言若以一气独运周而复始。谁知其终乎。老子道经曰。无名天地之始（无名谓道。道无形故不可名也。始者道吐气布化。出于虚无为天地本始也）有名万物之母（有名谓天地。天地有形位有阴阳有柔刚。是其有名也。万物母者。天地含气。生万物长大成就。如母之养子也）上系辞曰。一阴一阳之谓道。注曰。道者何无之称也。无不道也。无不由也。况之曰。道寂然无体。不可为象。必有之用极而无之功显。故至乎神无方而易无体而道可见矣。问。周易所谈之极何耶。答。辨正论曰（法琳）寻夫五运未形。本无人物（注曰。易钩命决云。天地未分之前有太易。有太初。有太始。有太素。有太极。为五运也。气象未形谓之太易。元气始萌谓之太初。气形之端谓之太始。形变有质谓之太素。质形已具谓之太极。转变五气故称五运。言气形质具而未相离。皆太易之名。有五种也。尔时空虚未有人物也）三材既立乃叙尊卑（注曰。干凿度云。太极太素太一名别其理一也。易纬通卦云。太极是生两仪。言气清轻者上为天。浊重者下为地。以人参之谓之三材。易序卦云。有天地万物。然后立君臣。定父子长幼夫妇之礼尊卑上下之别也。已上）准此可知矣。
    玄。道曰杳冥者。杳说文曰冥也。文选曰。日杳杳西匿。字书曰。杳冥深远貌。上烟晓反。
    玄。九流统摄者。文选第八曰。九流七略颇观览。六艺百家庶非墙面。今九流者。元照曰。汉书艺文志云。全身保国凡有九流。谓国家文典不出九类。故曰九流。又曰。九流者。一儒流（述唐虞之政。崇仲尼之道）二道流（守弱自卑。奉易谦谦）三阴阳流（顺天历象。敬授民时）四法流（明赏敕法。助于礼制）五名流（正名别位。言顺事成）六墨流（清庙崇礼。养老施惠）七纵横流（受命为使。专对权事）八杂流（兼儒墨含名法。知国大体事无不贯）九农流（劝励耕桑。备陈食货）俗中文典无出九类（已上）
    玄。七略该含者。汉书曰。刘歆总群书而奏七略。故有辑略。有六艺略。有诸子略。有诗赋略。有兵书略。有数术略。有方伎略。混天图曰。礼乐书算射御谓之六艺也。通真记曰。七略者辑略（辑音集。即诸书总要）兵书略。六艺略（礼乐射御书数）诸子略。诗赋略。术数略。方伎略。斯并立身立国之异谋。允堪释曰略法也又智略也。元照释曰略谓智谋。元祖释曰略法也谋也。
    玄。以砂糅金者。经音义曰。女救反。今以异色物相参曰糅。糅亦杂也。
    玄。同盗牛论者。出涅槃经说。彼经第三卷长寿品曰。迦叶菩萨白佛言。世尊出世之法与世间法有何差别。如佛所言。佛是常法不变易法。世间亦说梵天是常自在天常无有变易我常性常微尘亦常。若言如来是常法者。如来何故不常现耶。若不常现有何差别。何以故。梵天乃至微尘世性亦不现故。佛告迦叶。譬如长者多有诸牛。色虽种种同共一群。付放牧人令逐水草。唯为醍醐不求乳酪。彼牧牛者揲已自食。长者命终。所有诸牛悉为群贼之所抄掠。贼得牛已。无有妇女。即自揲捋得已而食尔时群贼各相谓言。彼大长者畜养此牛。不期乳酪。唯为醍醐。我等今者当设何方而得之耶。夫醍醐者名为世间第一上味。我等无器。设使得乳无安置处。复共相谓唯有皮囊可以盛之。虽有盛处不知钻摇。浆犹难得。况复生苏。尔时诸贼以醍醐故加之以水。以水多故乳酪醍醐一切俱失。凡夫亦尔。虽有善法皆是如来正法之余。何以故。世尊入涅槃后。盗窃如来遗余善法。若戒定慧。如彼诸贼劫掠诸牛。诸凡夫人虽复是戒定智慧不能解说。以是义故不能获得常定常慧解脱。如彼群贼不知方便已失醍醐。又如群贼为醍醐故加之以水。凡夫亦尔。为解脱故说我众生寿命士夫梵天自在天微尘世性戒定智慧及与解脱非想非非想天即是涅槃。实亦不得解脱涅槃。如彼群贼不得醍醐。是诸凡夫有少梵行供养父母。以是因缘得生天上受少安乐。如彼群贼加水乳。而是凡夫实不知因修少梵行供养父母得生天上。又不能知戒定智慧归依三宝。以不知故说常乐我净。虽复说之而实不知。是故如来出世之后乃为演说常乐我净。如转轮王出现于世。福德力故群贼退散牛无损命。时转轮王即以诸牛付一牧牛人多巧便者。是人方便即得醍醐。以醍醐故一切众生无有患苦。法轮圣王出现世时。诸凡夫人不能演说戒定慧者。即便弃舍。如贼退散。尔时如来善说世法及出世法。为众生故令诸菩萨随人演说。菩萨既得醍醐。复令无量无边众生普得无上甘露法味。所谓如来常乐我净。以是义故如来是常不变易法。非如世间凡夫愚人谓梵天等是常法也。此常法称。要是如来非是余法。迦叶应当如是知如来身常。当系心修此二字。佛是常住。修此二字。当知是人随我所行至我至处。若有修习如是二字为灭相者。当知如来则于其人为般涅槃。涅槃义者即是诸佛之法性也玄。周弘政张机并斥老有双非之义者。周弘政与张机俱此人名也。周之弘政不读之。百论疏下卷曰。然震旦玄儒但有有无二句。无非有无。天竺外道三外道三大经文亦无之。今言有。直有不可说之言。非是非有无不可说。准此可知。
    玄。佛名大觉者。辨正论第八曰。然德无不备者谓之为涅槃。道无不通者名之为菩提。智无不周者称之为佛陀。以此汉语释彼梵言。则彼此之佛昭然可信也。何以明之。夫佛陀者汉言大觉也。菩提者汉言大道也。涅槃者汉言无为也。而吾子终日。践菩提之地。不知大道即菩提之异号也。禀形于大觉之境。未闲大觉即佛陀之释名也。故庄周云。且有大觉者而后知其大梦也。郭注云。觉者圣人也。言患在怀者皆梦也。注云。夫子与子淤未能忘言而神解。故非大觉也。君子曰。孔丘之谈兹亦尽矣。涅槃寂照不可识之不可知之则言语断而心行灭。故忘言也。法身乃三照四德之所成。萧然无累。故称解脱。此其神解而患息也。夫子虽圣遥以推功于佛。何者。案刘向古旧二录云。佛经流于中夏一百五十年后者。方说五千文。然则周之与老并见佛经所说言教。往往可验。故老子有言曰。夫易者无为也无思也。寂照不动感而遂通。非天下之圣神。其孰能与于此。余今提耳语子。当舍其积迷。而荷其脱悟也。
    玄。老曰天尊者。辨正论第八曰。案太上洞玄灵宝威仪经云。元始天尊告太上大道君曰（云云）又曰。太玄真一本际经护国品卷第二。是时元始天尊成就五方国土度一切人。君子曰。若天尊出世度一切人者。必应动地拖光天人云集。何为书笔不载。今古莫传。九州之中无一见者。其为诈妄皆此类焉。
    圣行品有三达五眼六度四等五浊六通等语。亦未度令度。未安令安。未脱令脱。化引三乘入一乘道。一念了达三世。道性品有正定七小劫三有四魔四趣五道六根六尘六识三途等语。复有七十二相八十一好四摄四辨非因非非因非果非非果之说。君子曰。如前所列法门名字并偷佛经。为其伪典一一寻检。部部括穷。备取涅槃般若之文。或偷法华维摩之说。其为窃盗。取验目前。博识名儒咸所详究。未遑委出。略举其大旨也（已上）庄子第四卷终曰。夫何谓道。有天道有人道。无为而尊者天道也（在上而任万物之自为也）有为而累者人道也（以有为为累者。不累者不能率其自得也）主者天道也（同乎天之任物则自然居物上）臣者人道也（各焉所任）天道之与人道也相去远矣（君任无为而委百官。百官有所司。而君不与焉。二者俱以不为而自得。则君道逸。臣道劳。劳逸之际不可同日而论之也）不可不察也（不察则君臣之位乱矣。已上）天尊之名准此可知焉。
    玄。得一之渊府者。元照释水之灵府曰。广大利物曰灵。深不可见为府。允堪引俗曰。如人藏府。深不可见曰府。
（里书云）
元康师肇论疏云。渊者渊池。府者府库。渊池水深。府库财多。毛诗云。渊深也（文）（已上里书）
    玄。悉达处宫方绍金轮圣帝等者。西域记曰。初萨婆曷剌他悉陀（唐言一切义成。旧曰悉达多。讹略也）远迹山林。弃转轮王位为鄙贱人。
　　（里书云）
　　悉达太子事。
　　涅槃疏第六云。悉达太子。有人言。一事不知不名悉达。作此间语解。今明。此是外国语。大论翻为成利。有经翻财主。此明应为金轮黄帝七宝御世。故言财主也。金刚疏第二云。增一阿含第二十卷云。若如来不出家者。当二千五百岁作转轮王（文）（已上里书）
    玄。老为周朝之柱史者。柱史是大内记之唐号也。元照曰。或云号聃为周柱下史。有说曰。老子为王所重。故恒倍而殿柱下等。而记说于国事。故以为号。即此司焉。辨正论曰。托周朝而为柱史。居汉世而作大臣。
    问。周朝有何代耶。答。历代绍运图曰。三十七主八百六十年。而天下并于秦。皇甫谧曰。自克殷至秦灭周之岁。凡三十七主八百六十七年。武王一。成王二。康王三。昭王四。穆王五。共王六。懿王七。孝王八。夷王九。厉王十。宣王十一。幽王十二。平王十三。桓王十四。庄王十五。僖王十六。惠王十七。襄王十八。项王十九。匡王二十。定王二十一。简王二十二。灵王二十三。景王二十四。悼王二十五。敬王二十六。元王二十七。贞定王二十八。哀王二十九。思王三十。考王三十一。威烈王三十二。安王三十三。夷烈王三十四。显圣王三十五。慎靓王三十六。赧王三十七。
    问。老子出世何王时耶。答。扶桑略记曰。人代最初神武天皇即位三十一年比。天竺迦多演尼子造发智论。五十七年丁巳相当周定王三年九月十四日子时。老子生岁。年八十六而老子西行。经云。迦叶菩萨彼称老子。七十六年丙子三月甲辰日。天皇百二十七崩。三年间无王。元年辛酉相当周第十六代主僖王三年。同元年相当如来灭后二百九十年。依广弘明集计之。第二代主绥靖天皇即位三十二年辛亥相当周灵王二十二年十一月庚子日。孔子生岁。其时老子岁四十三欤。孔子者光净菩萨也。年七十三而卒。此比健陀罗国有王。名迦腻色迦。集五百罗汉造毗婆沙论。件王有势。铁轮王也（已上）广弘明曰。自周文王二十二代周定王瑜元三年乙卯老子生。九月十四日。或云子时。又云。九月四日老子生（已上）或记曰。自周文王二十四代灵王泄元二十一孔子生。其时老子五十四。周敬王丐元三十一年孔子卒。又说曰。鲁哀公将元十六年孔子卒。四日己丑哀公诛之。
    问。凡三皇五帝三王之在位朝数何。答。太昊顺木德出。在位百十。炎帝顺火德出。在位百四十。黄帝土德在位百（已上三皇）少昊金八十四。颛顼水八十四。帝喾木七十。帝尧火九十八。帝舜土摄三十正二十（已上五帝）夏禹王世十七主合四百三十二年而天下归商。夏禹顺金。殷汤王世自汤至纣三十主六百二十九年而天下归周。殷顺水德。周文王世三十七主八百六十七年天下归秦。周顺木德（已上三王）秦世六君合四十九年天下属汉。秦顺水德。前汉世自高祖至孺子十四君合二百十四年。顺火长安。后汉十三主一百九十五年。第一世祖。第二明帝。永平三年佛法始传。永平总十八年。次魏朝五主合四十八年。顺土都邺。次西晋自武帝至愍帝四主五十四年顺金洛阳。次东晋十一主百四十四年。顺金建康。次宋朝八主合六十年而为齐。次齐世七主二十四年而为梁。次梁世四主五十六年。陈霸灭之。次陈世五主三十三年隋灭之。已上宋齐梁陈四代皆是南朝。即都建康。次隋世三十八年禅于唐。隋后北朝。次唐世二十二主二百八十八年。顺土长安。高祖第一在位九年（武德九年）太宗第二位二十三年（贞观二十三）高宗第三位三十四。则天第四位二十一。乃至濮王第二十在位一年。
    玄。何异槌阜共安明者。安明谓须弥翻名也。宝窟曰。须弥此云妙高。亦名安明。亦言善积。林公须弥留此云善高。三百三十六万里。纵广亦然。略说有十宝山。广说六万诸山以为眷属须弥最胜。此山四宝所成。东面黄金。西有白银。南有琉璃。北有颇梨。是故此山端严殊特。
    玄。问同人者之五情等者。谓会上所言周朝柱史。重成人一之义也。意言。虽眼耳等五是同人故。迹为周朝柱史。神智明朗之方大异泛人故。本实天尊故与能仁有何异耶。法华序品说弥勒请文殊答有二。初同凡夫示全不测现瑞之旨。是故致请。此名同请答。弥勒同人以不知相而请之故。二弥勒以仿□其相。但事未决定故致于请。此名异请答。既仿□其相而异大众人不知而请。故大师统略释此二重请答意曰。释请答文为二。初名同请。同人者之五情未测如来现瑞之旨。后称异请。异人者之神明故以仿□其相（已上）
    所言神明者。庄子杂篇天下之章曰。天下之治方术者多矣。皆以其有为不可加矣（为以其有为则真为也。为其真为则无伪矣。又何加焉）古之所谓道术者果恶乎在曰无乎不在。曰神何由降。明何由出（神明由事感而后降出）圣有所生王有所成。皆原于一（使物各复其根。抱一而已。无饰于外。斯圣王所以生成也）不离于宗谓之天人。不离于精谓之神人。不离于真谓之至人。以天为宗。以德为本。以道为门。兆于变化谓之圣人（凡此四名一人耳。所自言之异）以仁为恩。以义为理。以礼为行。以乐为和。薰然慈仁谓之君子（此四名之祖匠。而贤人君子之服膺也）以法为分。以名为表。以操为验。以稽为决。其数一二三四是也。百官以此相齿。以事为常。以衣食为生。蕃息畜藏。老弱孤寡为意。皆有以养民之理也（民理既然。故圣贤不逆）古之人其备乎（古之人即向之四名也）配神明醇天地。育万物和天下。泽及百姓。明于本数。系于末度（本数明故末不离）六通四辟小大精粗。其运无乎不在（所以为备）
    彼庄子疏曰。天下之治方（至）又何加焉。疏方道也。自轩顼已下迄于尧舜。治道艺术方治甚多。皆随有物之情。顺其所为之性。任群品之动植。曾不加之于分表。是以虽教不教。虽为不为矣。古之所谓道术者果恶乎在。疏上古三皇所行道术。随物任化。淳扑无为。此之方法定在何处。假设疑问发明深理也。曰无乎不在。疏答曰。无为玄道所在有之。自古及今无处不备。曰神何由降（至）而后降出。疏神者妙物之名。明者智周为义。若使虚通圣道今古有之。亦何劳彼神人。显兹明智。制礼作乐以导物乎。圣有所生王有所成。疏夫虚凝玄道物感所以诞生。圣帝明王功成所以降迹。岂徒然哉。皆原于一（至）所以生成也。疏原本也一道也。虽复降灵。接物混迹和光应物。不离真常。抱一而归本者也。
    不离于宗（至）所自言之异。疏冥宗契本谓之自然。淳粹不杂谓之神妙。凝然不假谓之至极。以自然为宗。上德为本。玄道为门。观于机兆。随物变化者谓之圣人。已上四人只是一耳。随其功用故有四名也。
    以仁为恩（至）所服膺也。疏布仁惠为恩泽。施义理以裁非。运节文为行首。动乐音以和性。慈昭光乎九有。仁风扇乎八方。譬兰惠芳馨香气薰于遐迩可谓贤矣。以法为分（至）三四是也。疏稽考也。操执也。法定其分。名表其实。操验其行。考决其能。一二三四即名法等是也。百官以此相齿以事为常。疏自尧舜已下置立百官。用此四法更相齿。次君臣物务遂以为常。所谓彝伦也。
    以衣食为生蕃息畜藏。疏夫事之不可废者耕织也。圣人不可废者衣食也。故国以民为本。民以食为天。是以蕃滋生息畜积藏储者养民之法。老弱孤寡（至）向之四名也。疏养老哀弱矜孤恤寡。五常已下备有之焉。配神明醇天地育万物和天下。疏配合也。夫圣帝无心因循品物。故能合神明之妙理。同天地之精醇。育宇内之黎元。和域中之群有。泽及百姓（至）未不离。疏本数仁义也。末度名法也。夫圣心慈育恩覃黎庶。故能明仁义以崇本。系名法以救末。六通四辟（至）所以为备。疏辟法也。大则两仪。小则群物。精则神智。粗则形像。通六合以敖游。法四时而变化。随机运动。无所不在也。
    庄子又曰。圣人之形不异凡人。故耳目之用衰也。至于精神则始终常全耳。又曰。神人即圣人也。圣言其外。神言其内。又曰。又夫去知任性然后神明洞照。所以为贤圣也（所言去知者。去知若土块也）又曰。以本为精。以物为粗。以有积为不足（寄之天地。下乃有余也）澹然独与神明居。又曰。寂漠无形。变化无常（随物也）死与生与天地并与神明往与（任化也）芒乎何之。忽乎何适（无意趣也）又曰。劳神明为一而不知其同也。疏释曰。夫玄道妙一。常湛以然。非由心智谋度而后不二。而愚者劳役神明。邂逅言辨。而求一者与彼不一。不知至理理自混同。岂俟措心方称不二耶。又朴子说仙方曰。食气神明不死。准此等文。神明之名义可悉之矣。
　　（里书云）
　　肇论云。诚以异于人者神明故。不可以事相决之耳。
　　康疏中云。人者神明法有取相。是即知矣。圣人神明不取法相。故曰无知。以无知故不可作事相取也（文）（已上里书）
    玄。汉书亦显品类等。辨正论曰。前汉书云。孔子为上上流是圣。老子为中上流是贤。何晏王弼云。老未及圣。南山云。经论中大小两乘俱有贤圣。并约道业有显晦也。据翻从俗释训。贤者多才行也。圣者无不通也。是并约事为言。全乖佛义。元照释曰。初约佛教。大乘十住十行十回向名三贤。十地名十圣。小乘外凡有三。内凡有四。名七贤。初果至无学名四圣。道业显晦者。一往以分圣显贤昧。然贤圣中次第浅深。自有显晦。据下示俗训。谓翻译时依此俗典。礼记中才智倍人曰茂。倍十人曰选。倍百人曰俊。倍千人曰英。倍英曰贤。白虎通中明。圣人者。谓道无所不通。明无所不照。闻声知情。与天地合德也。此二皆从世智为名。故云约事。异上佛教所明行位。故云全乖。私勘。白虎通曰。圣人者何。谓圣人者通也道也声也。道无所不通。明无所不照。闻声知情。与天地合德也。风俗通曰。圣者声也。闻声知情。故曰圣也。文子曰。圣人者与天地合其德。与日月合其明。能以神化者也。孔子传曰。于事无不通谓之圣。老子经曰。圣人抱一为天下式。抱守也或法也。圣人守一乃知万事。故能为天下法式也。周孔正义曰。道则无迹无心。圣人则亦无心有迹。道则心迹俱无。圣人则亦无心有迹。圣人顺通天下之理。内则虽无心。外则有经营之迹。此则正义释本文也。尚书仲候曰。黄河千年一清。圣人千年出世。拾遗录曰。丹丘千年一烧。黄河千年一清。皆至圣君以为大瑞。文选曰。五百岁贤人出。晋书注曰。千年一度见圣人出。五百年见一贤。宝钥曰。孔甫自称礼西方之圣。李老亦复吐吾师之谈。破邪论曰。列子云。昔吴。太宰^6□问孔丘曰。夫子圣人欤。孔子对曰。博识强记。非圣人也。又问三王（私曰。三王者夏殷周也）又问五帝（私曰。五帝者少昊颛顼帝喾帝尧帝舜是也）又问三皇（私曰。三皇者伏羲神农黄帝是也）皆曰。圣亦非丘所知。太宰^6□大骇曰。然则孰为圣人乎。夫子动容有间曰。西方之人有圣者焉。不治而不乱。不言而自信。不化而自行。荡荡乎民无能名焉。李老亦复等者。老子西升经曰。吾师化游天竺。善入泥洹（已上）苻子曰。老子之师名释迦。白氏六帖曰。老子乘青牛而西入流沙。
    问。如来出世与伯阳孔丘前后何耶。答。周公旦是周文王子。第一主武王弟。第二主成王叔父也。如来即周第四主昭王时生。而第五主穆王时入灭。孔丘即周第二十三主灵王时出世。故混沌图曰。孔子姓孔。名丘。字仲尼。鲁国邹邑阙里人。周灵王二十四年辛亥十二月四日生（乃至）有大圣德。删诗书定礼乐。赞易道修春秋。仁义礼智信君臣父子夫妇之道。开三堂教诸弟子。老子此孔子为师问礼。故老子经序曰。孔子适周问礼于老子。故此师资之二人于佛灭后出也。周世三十七主八百六十七年。
    玄。设令孔是儒童老为迦叶者。辨正论曰。二星统化（须弥面域经云。应声菩萨为伏羲。吉祥菩萨为女娲）居淳风初。三圣立言（空寂经云。迦叶为老子。儒童为孔子。光净为颜回）兴已浇之末。破邪论曰（法琳所制。三论学者。唐之始人）清净法行经云。佛遣三弟子振旦教化。儒童菩萨彼称孔丘。光净菩萨彼云颜回。摩诃迦叶彼称老子。翰苑曰。老子称迦叶。至佛道于玄门。孔子曰儒童。阐微言于儒训。造天地经曰。宝应菩萨下化生此间号为伏羲。吉祥菩萨号为女娲。摩诃迦叶号为老子。儒童菩萨号曰孔丘。又灌顶经有佛遣三圣于振旦文。
    玄。八相成佛者。弥勒经游意引释论曰。诸佛八相成道。一上天。二下天入胎。三住胎。四出胎。五出家。六成道。七说法。八灭度。又起信论曰。能现八相利益众生。所谓从兜率天退。入胎。住胎。出胎。出家。成道。转法轮。入涅槃。然是菩萨未名法身（初一说所异相）涅槃疏曰。八相成道。一一相中复现八相。初入胎时即现出家成道转法轮若涅槃等。问。菩萨何位现八相成道耶。答。法华疏曰。伽耶山顶经明四种发心。乃至然十信菩萨亦能八相成道。又涅槃疏曰。如华严所明。十住初心便能八相成道。宝窟曰。地前未见真如。但见八相成道。故云见化身。问。一切化身佛必具八相耶。答。观经疏曰。又彼佛生异此王宫。彼佛直生菩提树下化生。准此释。净土佛不必具八相欤。法华疏曰。二乘所见具有八相成道。问。八相中说法处何处耶。答。法华疏曰。佛转法轮处在波罗捺之北。相去二十里。树名香净。毗婆沙云。有五处定。谓生处出家处成道处说法处灭度处。问。佛出家成道年有异说。今意何。答。亦有二意。一者十九出家。三十成道故。寿量品疏曰。若亦成佛。何故昔说十九出家三十成道。又仁王疏曰。成道后三十六年正月八日说此经。佛成道七年方说余波若。案诸文记。二十九年至今时。应成道后三十六年。生年六十六方说此经。此则以成道后三十六年加未成道前三十年。故曰六十六。此三十成道义也。二者信解品疏。明二十九出家三十五成道为正义耳。即疏曰。旧云如来三十成道八十灭度。其间五十年说法。此经邻次涅槃。故寿量品云于伽耶成道至今四十余年。诸师并云四十九说法华。今明若说法华四十九年。则佛非十九出家三十成道。何以知之。若十九出家三十成道。即出家已后十二年。而经及释论云。踰城之夜生罗云。若尔何故知十二年耶。又经皆言六年苦行。若十二年者。其间何所为耶。以之推之。非十九出家三十成道。若十九出家者。则二十五成道。寿量品意云五十余年。不应云四十余年也。今依释论。引经云我年二十九出家。若尔则三十五成道。而寿量品云四十余年则会其文。若言经论不同适缘而见者。斯即时节不定也。净影义曰。十九出家三十成道。于其中间五年自饿。六年习定。僧侃师依本起经及因缘经。云二十九出家三十五成道为真。又曰。依悲华经及善见律婆沙等。皆云四十五年在世教化。通前三十五即有八十。此二师义如次配二释。然弥勒经游意明。三十成道诸师说。知以三十五成道为正意耳。问。寿量疏以罗□生。证出家已后六年成道之意何。答。依本起经说。欲出家时。指瞿夷腹云。却后六年当生男子。又罗□出家日成怀。成道日生。
    问。诸经说时云何。答。成道七年方说诸波若。成道后三十六年正月八日。生年六十六方说仁王波若。若七十九入灭说者。七十八年说法华。七十九年说涅槃。若八十入灭说者。七十九年说法华。未涅槃前九十日内说金光明。八十年说涅槃。
　　（里书云）
　　人称大觉事。
　　中论疏第九云。常云。以御用释人。则凡圣皆有。以仁义释人唯在人道（文）同记云。述义解云。人者神我之异名。以统御为人。如众生命者等也。玉篇云。孔子云。仁者人也。郑玄曰。人谓施以恩义也（文）四论玄第十二云。人以仁慈为义（文）
　　圆应十方八相成佛事。四论玄第十二云。问本胜迹劣。本劣迹胜。迹本俱胜。迹本俱劣四句。答有。何者。本胜迹劣可解。本劣迹胜者。如诸菩萨八相成道也。本迹俱胜者。二种皆佛也。二种皆劣者。本迹皆菩萨等也（文）（已上里书）
    至如孔称素王者。孔子谥号代代追之。如前汉平帝追成宣尼公。乃至唐玄宗谥为文宣王等也。今称素王时代须检。混沌图曰。玄宗皇帝开元二十七年孔子为文宣王。发挥曰。宣尼唐玄宗谥为文宣王。谥法云。经纬天地曰文。圣善周闻曰宣。父叔梁纥娶征在无子。因祷尼丘山。遂有孕焉。生首圩顶因名丘。字仲尼。元照曰。宣尼即孔丘字仲尼。前汉平帝元始初追。谥二保衣成宣尼公故以召之同古本曰。孔丘字仲尼。唐玄宗谥为文宣王。此举谥号及字合而召之（德操曰。此古本宣尼释误。以前说为正耳）
    玄。说有名儒者。孔子所说名为儒教。门徒名曰儒者。儒日朱反。柔也。郭知玄曰。尧舜周孔之道谓儒。萨峋云柔也。谓有道术人而有柔和之德。论衡能说一经者为儒生。问涅槃疏第九曰。若如他所明。止言释迦教是佛法。周孔庄老等此是外道法。今明。皆是佛法。何故尔。佛说人天五乘世出世教。依河西判。庄子等皆是人乘。老子则是天乘。岂非佛法耶。故清净法行经中自明老子则是迦叶等。此释所有文字皆是佛说也。既言周孔老庄皆是佛说。何故今玄中释天竺四术震旦三玄皆为外道耶。答。佛教自有五乘正法。故震旦三玄亦属天乘人乘之类。然有益者摄属正法。若无益者皆为外道。亦是所破故。涅槃疏又曰。大论云。明佛法有五种说。一者佛自说。二者弟子说。三者天说。四者仙人说。五化人说等。皆名佛法也。然于众生有益者皆是佛法。若无益者则是外道。今一切文章记传世间名字皆于众生有益故。皆是佛说。成论云。劫初时物本无名字。圣人为受用故各物立名。谓瓶衣等。大论释叹庆品云。若无菩萨出世则号名字。无有人天等名。今由菩萨出世得有此名。则是利益世间也。既言一切皆是佛说。皆是佛法者。今周孔等教亦应是佛法。
    玄。辨益即无人得圣明利即止在世间者。辨正论第八曰。梁武皇帝舍道敕文云。天监三年四月八日。梁国皇帝兰陵萧衍稽首和南十方诸佛十方尊法十方菩萨僧。伏见经文玄义。理必须诠。云发菩提心者即是佛心。其余诸善不得为喻。能使众生出三界之苦门入无为之胜路。标空察理。渊玄微妙。就义立谈。因用致显（乃至）弟子经迟迷荒。耽事老子。历叶相承染此邪法。习因善发弃迷知返。今舍旧医归凭正觉。愿使未来世中童男出家广弘经教。化度众生共取成佛。入诸地狱普济群萌。宁可在正法中长沦恶道。不乐依老子教暂得生天。涉大乘心离二乘念。正愿诸佛证明菩萨摄受萧衍和南。敕旨神笔自书于重云殿重阁上。发菩提心。于时黑白二万人。亦同发心受持禁戒。敕门下。大经中说。道有九十六种。唯佛一道是为正道。其余九十五种皆是外道。朕舍外道以事如来。若有公卿能入此誓者。可发菩提心。老子周公孔子等虽是如来弟子。而为化既邪。止是世间之善。不能隔凡成圣。公卿百官侯王宗室宜反伪就真舍邪入正经教。成实论说云。若事外道心重佛法心轻即是邪见。若心一等是无记不当善恶。事佛心强老子心少者乃是清信。言清信者清是表里俱清。垢秽惑累皆尽。信是信正不邪故言清信佛弟子。其余诸善皆是邪见。不得称正信也。门下速施行。又敕舍老子受菩萨戒文曰。臣犹未达理源。禀承外道。如欲须甘果翻种苦栽欲除渴乏反趣碱水。今启迷方粗知归向。受菩萨大戒戒节身心。舍老子之邪风入法流之真教。伏愿天慈曲垂矜许。谨启。

三论玄义检幽集第二

　　永享四年（壬子）卯月二十九日于东大寺东室令书写之毕愿依此功力自他同登佛果矣。拟讲延海。
　　文明七年九月下旬比从师法印聪海相传之。安乐坊顺宪。


三论玄义检幽集第三

　　　　
　　　　　
　　　　　
　　　　　

　　（里书云）
　　门人事
　　华玄略述第二（本）言门人者。谓是弟子。亦云二三子。如论语云有朋自远方来不亦乐乎。苞氏曰。同门曰朋。同志曰友也。同处师门曰朋。独学无友孤陋寡闻。今由我师德高故有朋从远方而来与我同门共相讲说。故可为乐也（文）
　　阿毗昙事
　　义章三藏义云。阿毗昙者。此方正翻名为无比法。阿谓无也。毗谓比也。昙摩名法。解释有二。一就教论。二据行辨。言就教者。三藏之中毗昙最为分别中胜。故曰无比。言就行者。毗昙诠慧。慧行最胜故曰无比。毗昙之教诠此胜行。故名无比。又能生彼无比之慧。故曰无比（文）
镜水抄第五云。阿毗昙者。此云无比。此论唯诠慧学为胜。戒定二学不可比方。故云无比论也（文）
　　无漏慧根事
　　大品疏第一云。问。无漏慧根。此为取相似无漏。为取真无漏。答。旧有两释。初家云。数家七方便不取前三。但取后四。论家五方便不取初四念处。次解云。取真无漏为波若。小乘从苦忍已去。大乘登地已去也（取意）
　　四执事
　　四执者。常乐我净四倒欤。或云。一色则是我。二离色是我。三色在我中。四我在色中。是为四执欤。或邪因邪果等四执欤（已上里书）
    玄。一者如来自说法相毗昙者。今案目录。列小乘律中曰佛阿毗昙经一部二卷。今见彼经。上卷标阿毗昙经出家相品。矣。
    玄。二者邻极亚圣名舍利弗等者。玄应师一切经音义曰。舍利弗阿毗昙二十二卷二十二品。姚秦弘始十六年昙摩掘多耶舍译也。开元录曰。二十二卷或二十卷或三十卷。
    玄。三者佛灭度后三百余年等者。中论疏曰。佛灭后三百五十年作八犍度。故云余年耳。述义曰。八犍度论二十卷。后除繁辞成十八卷。应法师经音义曰。阿毗昙八犍度论三十卷。今见八犍度论。现在三十卷矣。
    秦符氏时。罽宾国沙门僧伽提婆此云众天之所译也。八犍度者。新译论云蕴也。
    开元录曰。阿毗昙八犍度论三十卷。迦旃延子造。或二十一卷。符秦罽宾三藏僧伽提婆共竺佛念译。第一译。阿毗达磨发智论二十卷。迦多衍尼子造。大唐三藏玄奘译第二译。右上二论同本异译。即是说一切有部对法藏之根本。佛圆寂后三百年中论师迦多衍尼子之所造也。
    玄。四者六百年间有五百罗汉等者。应法师经音义曰。阿毗昙婆沙论八十四卷。三犍度十八品。恐是后疑减数陈于卷数欤。均师四论玄曰。婆沙六十卷传来江左。余四十卷于西凉州为兵火烧。出祐律师目录也。高唱山高法师云。更有余处请将去。故翻不竟。六十卷中但释前四犍度。余四十卷不来此土。又婆沙结集时六百年者。唐三藏说。言四百年。相传不同也。
　　（里书云）
　　名玄略述云。婆沙者。罗什在前凉州。译毗婆沙论。有六十卷（文）
　　（里书云）
　　觉海三藏与道泰译。
　　中论疏记第一（本）云。案唐图云。从昆仑山流出一河。名为黄河。此以东有金城关。此关东北有五凉郡（文）
　　元康师肇论疏云。凉有五凉。前凉张轨。后凉吕光。南凉吐番乌孤。西凉季暠。五凉并都姑臧前后二凉并都姑臧可知。而南凉西凉北凉亦都姑臧者。南凉初都武威西平。后徙东都。又从姑臧又反东都。西凉初都姑臧后迁须泉。蒙逊初都张掖后迁姑藏也（文）
　　中论疏记第四（末）云。案婆沙论第一卷序品初云。若说种种不相似义立杂犍度。若说使相立使犍度。若说智相立智犍度。若说业相立业犍度。若说四大相立四大犍度。若说根相立根犍度。若说定相立定犍度。若说见相立见犍度（文）（已上里书）
    玄。五者七百余年有法胜罗汉等者。述义曰。达摩尸利此云法胜。撮婆沙中心作三百五十偈。青目注解为四卷。名阿毗昙心论。四论玄第十四曰。四卷毗昙二百五十偈。法胜作。即引传曰。青目作长行。贞元录曰。阿毗昙心论四卷。婆薮波豆作六千偈论之。法胜阿毗昙心论经六卷。准此四卷六卷调卷不同耳。
    玄。六者千年之间有达磨多罗等者。述义曰。达磨多罗此云法救。见婆沙太博而难寻。恨四卷略而不显。更采婆沙文作三百五十偈。并前四卷六百偈。名杂阿毗昙心论。有十三卷。玄应师曰。杂阿毗昙心十一卷十二品矣。
（里书云）
镜水抄第五云。问。何名杂心。答。杂明理事故名杂。是五百卷婆沙之心髓故名杂心（文）（已上里书）
    玄。其间复有六分毗昙等者。六足论名为六分毗昙。此六足论至于唐代玄奘等翻传之。大师未见故云并不传此土。光记曰。言诸论者。谓六足发智。六足者。舍利子造集异门足论。一万二千颂略本八千颂（舍利此云百舌鸟也。是唐言）大目干连造法蕴足论。六千颂（目干连此云采菽氏。大是唐言故。法蕴论云大采菽氏）大迦多衍那造施设足论。一万八千颂（迦多此云剪剃。衍此云种。那是男声。婆罗门中一姓也）已上三论佛在世时造。佛涅槃后一百年中提婆设摩造识身足论。七千颂（此云天寂）至三百年初。筏苏蜜多罗造品类足论。六千颂（即是旧众事分毗昙也）又造界身足论。广本六千颂。略本七百颂（筏苏蜜多罗此云世友）至三百年末。迦多衍尼子造发智论。二万五千颂。后代诵者广略不同。一本一万八千颂。一本一万六千颂。此本即是和尚所翻。前六论义门稍少。发智一论法门最广。故后代论师说六为足。发智为身。此上七论是说一切有部根本论也。和上唯施说足论未翻。余六论皆悉翻讫。
    玄。释论云。目连和须密及余论师共造者。彼论第二说佛说毗昙。阿难集之已。又问曰。八干度阿毗昙六分阿毗昙等从何处出。答曰。佛在世时法无违错。佛灭度后。初集法时亦如佛在。佛后百年。阿输迦王作般阇于瑟大会。诸大法师论议异故有别部名字。从是以来展转至姓迦旃延婆罗门道人。智慧利根尽读三藏内外经书。欲解佛法故作发智八干度经。初品是世间第一法。后诸弟子为后人不能尽解八干度。故作鞞婆沙。有人言。六分阿毗昙中第三分八品名分别世处分。此之一是目犍连作六分中初分八品。四品是婆须蜜菩萨作。四品是罽宾阿罗汉作。余五分是诸论议师所作。有人言。佛在时舍利弗解佛语。故作阿毗昙。后犊子道人等诵读。乃至今名为舍利弗阿毗昙。摩诃迦旃延佛在时解佛语作□勒。（云箧藏也）乃至今行南天竺。诸论议师皆是广解佛语。故准此六本毗昙中前四本及六足论者。智论所载。法胜毗昙法救毗昙二本后所造也。又有人云。八犍度是发智同本也。
    问。有云。六足发智并是萨婆多部论也。此义云何。答。萨婆多专弘此论。如经部虽以经为定量。而经非但是经部之经。此亦如是。非此论但是有部论也。然下文言。而阿毗昙是十八部内萨婆多部者。谓此部专学毗昙。故呼于阿毗昙人。非指于论。犹如言经部矣。
    玄。复有甘露味毗昙二卷等者。开元录曰。阿毗昙甘露味论二卷。或云甘露味阿毗昙。尊者瞿沙造。曹魏代译。失三藏名（已上）中论疏记云。所言瞿沙人者。新译论云尊者妙音也（文）
    玄。毗昙虽部类不同大宗明见有得道也者。下文曰。依毗昙宗。三乘则同见四谛。然后得道。述义曰。见有得道者。有谓四谛妙有。以能分别知十六无漏及四谛理故名入观。而离凡夫颠倒分别。虽复得人空。于五阴法内见有故名见有也。涅槃品疏曰。小乘二师者。一毗昙计无为涅槃。是常是善。本自有之。在烦恼外。后断烦恼起得得之。属于行善。二者成实明涅槃但是无法非三性摄。从善因得。义说为善。准此可知。
　　（里书云）
　　见有得道事
　　中论疏述义中卷云。见有得道者。有谓。四谛妙有以能分别知十六无漏及四谛理故名入观。而离凡夫颠倒分别。虽得人空于五阴法内。见有故名见有（文）
三乘位数下云。问。此毗昙宗见四谛当相之有。何得道何故有空无我耶。答。但五阴内无人义名之为空。不自在义名无我耳。不空法故目为见有得道。但修戒定慧等有。而知苦断集证灭修道。故名见四谛当相也（文）
　　四论玄第十成坏义云。阿毗昙等四谛实有为宗。但明人空未明法空。见有得道。故释论中引毗昙义。声闻不能证空也（文）同玄第十一开路义云。数论虽殊同明四谛。虽复同明四谛复有异处。若数人明四谛是实有。论人明四谛虚假有。四谛是实有故。所以见有得道。四谛是虚假有故。所以见空得道（文）又云。有是生死。空是涅槃。见有得道。只见生死得道（文）又云。今更约中道实显。就理研检。汝数人云见有得道。那得此有。道理之中若有此有。可言见有得道。道理之中无有此有。那得见有得道（文）
　　大品疏第一云。问。何故毗昙有五名而波若有二名耶答。不学者谓此非问。今明此是问。何故今欲波若三名。谓境界名实相波若。并观照文字也。而毗昙中明有五种毗昙。一者自性毗昙。二者共有。三者方便。四者境。五者文字。言自性者即是无漏慧根。是毗昙正体。即是真无漏慧也。共有者。即是与无漏慧同时共起心数。及道共色。四相等即具三有为。共有毗昙体。方便者即苦忍前七种方便等体为正无漏慧根。作方便故名毗昙。境界者则四真谛能生其无漏慧故名毗昙。文字者即是说此四种。文字能论此四种。从所诠真无漏慧故名文字毗昙也。而三种波若准得三种毗昙也。观照波若则准自性毗昙。实相波若则准境界毗昙。文字波若则是文字毗昙。此三则同而两异。无有共有波若方便波若。然彼家既取苦忍前七方便。是有漏为方便毗昙。苦忍去是无漏有自性波若。今从初地去则无漏观。知波若。地前三十心是有漏。故为方便般若。取此义时。亦得而无共有彼若。然彼家立有同时心数。故有共有毗昙。问。今时不言有共波若者。可得言无心数不。解云不然。若言有心数非无心数。是大经诤论中。应云说有心数不得我意。说无心数应得我意。而今言有无并不得意故不可言无心数为是也。故知今非是立无心数义。所以无有共有波若。今明所以无者。此明无定明波若。不只有三四五六无量名等也（文）（已上里书）
    玄。非但远乖方等者。谓方等方广是语别意同。即是大乘通名也。
    玄。乖至道等者。至道亦言至理。至妙虚通故称至道。极妙天真故名至理。言体绝百非者。涅槃等经处处多说百非。今绝离此等百非。问。法既无量。随皆非之。何限百非耶。答。以实论。不应更限百非。且举一满数。故言百非。言理超四句者。谓所有实不实常无常有无一异等四句。悉超绝之故。
　　（里书云）
　　花玄略述四（末）云。言百是者。百此一数之圆。如世俗言百王百味。乃是总说诸法之词（文）（已上里书）
    玄。言之失真等者。肇论曰。然则言之者失其真。知之者反其愚。有之者乖其性。无之者伤其体。所以释迦掩室于摩竭。净名杜口于毗耶。须菩提唱无说以显道。释梵以绝听而雨花。斯盖理为神御。故口以之默。岂曰无辨。辨所不能言也。元康疏释曰。然则言之者失其真以下涅槃无言言则失真。涅槃无知知则反愚。涅槃非有有则乖性。涅槃非无无则伤体。而言愚者无知无见似如愚昧。大品言色钝故波若钝。即其义也。所以释迦掩室于魔竭。以理不可言故掩室杜口。掩室事者。有云。佛初成道欲度迦叶。假设方便投彼寄宿。遂以毒龙之室安置如来。毒龙欲害。降伏入钵。未施法化。义如掩室耳。此解不当。下释是也。直是如来初成道时。于三七日思惟未说。似如掩室不开门也（此甚当耳）大智论云。佛初成道五十七日不说法门。是掩室义也。净名杜口于毗耶。杜闭塞义也。净名在毗耶离城。问诸菩萨不二法门。各各说已次问文殊。言如我意一切诸法无言无说。是为入不二法门。于是文殊师利问净名言。何等是入于不二法门。时维摩诘默然无言。文殊赞言。是真入不二法门也。乃至无言无说故云杜口也。亦以理中无言言不得理。理不可言故不语耳。须菩提及释梵前已出讫。斯皆理由神御故口以之默。以理御神。神无有言口为之默耳。岂曰无辨。辨所不能言也（文）大智论佛初成道五十七日不说法者。彼论第七曰。今是释迦牟尼佛得道后。五十七日寂不说法。自言我法甚深难解难知。一切众生缚着世法无能解者。不如默然入涅槃乐。是时诸菩萨及释提桓因梵天王诸天合掌敬礼。请佛为众生初转法轮。佛时默然受请。后至波罗捺鹿林中转法轮。问。其七辨五眼之相云何。答。七辨者。一者捷辨。无謇吃故。二者迅辨。不迟讷故。三者应辨。应时机不增减故。四者无疏谬辨。说经不杂错故。五者无断尽辨。相续无竭故。六者凡所演说丰义味辨。一一句言多事理故。七者一切世间最上妙辨。具甚深如雷等五种音声故。五种音声者。一者深如雷。二清彻远。三谛了易解。四众生爱敬。五听者无厌。有此五德名为梵音。因示八辨相者。仁王疏引梵摩喻经曰。一最好。二易了。三调和。四柔软。五不误。六不忘。七尊慧。八深远。次五眼者。智论第九云。肉眼所见不遍。天眼缘国土及众生无障无碍。慧眼知诸法实相。法眼见是人以何方便行何法得道。佛眼名一切法现前了了知。法花疏第四释我以佛眼观文曰。五眼有二门。一就应身论五眼。佛托父母生身故有肉眼。次在道树下得四眼。以有远见故有天眼。照三乘根性故有法眼。照于实相故有慧眼。照佛境界故有佛眼。次就法身论五眼者。照五种境界故有五眼。照障内境名为肉眼。照障外境名为天眼。余三如上。问。若约五境论五眼者。今照六道应是天眼。何故名佛眼耶。答。五眼有二门。一者因中名四眼。果地名佛眼。谓人有肉眼。天有天眼。声闻慧眼。菩萨法眼。佛有佛眼。故四眼入佛眼中悉名佛眼。今是因果相对故言佛眼见众生不名天眼也。就佛眼中约境论其五用故有五眼者。见六道众生即属天眼也。又佛眼无所不知。无所不见。亦见六道众生也。问。五眼以何为体。答。若据法身以智为体。智有五用故名五眼。若就应身。天肉既是报名。即以色法为体。余三以智为体。若言天眼通。依毗昙义亦以智为体。今此七辨不能言至道故惙音。复五眼无永见其躯故言冥照。
　（里书）
　　大品经第九幻听品云。捷疾辨。利辨。不尽辨。不可断辨。随应辨。义辨。一切世间最上辨（文）大般若第四百九十九云。由此因缘得碍辨无断尽辨无疏谬辨应辨迅辨诸所演说丰义辨一切世间最胜妙辨（文）
　　大论第五十五云。于一切法无碍故得捷疾辨。有人虽能捷疾钝不能深入。以深入。故利是利辨。说诸法实相无边无尽故名乐说无尽。般若中无诸戏论。故能问难以无断绝者名不可断辨。断法爱故随众生所应而为说法。名应随辨。说趣涅槃利益之事名入辨。所谓大乘是名世间最上辨（文）

    大品经　大般若经
    一捷疾辨  五迅辨
    二利辨  一无碍辨
    三不尽辨  二无断尽辨
    四不可断辨  三无疏谬辨
    五随应辨  四应辨
    六义辨  六义味辨
    七最上辨  七妙辨（已上里书）

    玄。故法华云入邪见稠林等者。义疏曰。入邪见稠林下第三明起见。入邪见稠林者。此中有一见二见乃至六十二见。言一见者。总诸外道诸见为一邪见。邪见众多。譬如密林。故云稠林也。若有若无等者。此明二见也。智度论云。爱多者著有故起有见。见多者着无故起无见。又云。四见多者著有。邪见多者着无也。依止此诸见具足六十二者。明六十二见也。大品云。譬如我见摄六十二见则我见为六十二见本。大品又云。一异为本。此经以有无为本。此三不相违也。由计有我故生诸见。则我其本。以有我故计我与阴一。我与阴异。故以一异为本。我与阴一则阴灭我灭。便起断见。我与阴异则阴灭我存。故起于常见。断常即是有无故。以有无为本。有无谓边见也。边见为六十二见本。我为边见之本也。六十二见者。大品佛母品开十四难为六十二。十四难者。神及世间常无常等四。神及世间边无边等四。死后如去不如去等四。合为十二。及身与神一。身与神异。合为十四。常无常内约五阴作之。一阴具常无常四句故成二十。边无边亦约五阴故成二十。如去不如去亦成二十。合为六十。一异为本为六十二。又释。即色是我。离色是我。我住色中。色住我中。一阴有四。五阴二十。约三世为六十。断常为本。合六十二。十六为即阴。四十六为离阴。又释。一阴上计有无二种。五阴便成十见。三世为三十。凡夫五阴有三十见。圣人五阴亦三十。合有六十。涅槃非三世摄。但计涅槃。有无二合成六十二见也。
    问。五见摄六十二见不。答。我见为六十二见本。邪见拨无。而六十二计有故不摄邪见。见取以六十二见为第一。戒取谓六十二见为道。则四见非六十二摄。而六十二见属边见也。问。就第一释十四难相何。委示之。答。十四难者。谓执邪违正。因之为难。亦可邪执碍圣道。能与出世为留难。故名之为难。难别不同故说十四。神及世间常无常等四者。一神及世间二俱是常。二神及世间二俱无常。三神及世间亦常无常。四神及世间非常非无常。所言神者。横计我人名之为神。言世间者。论说有三。一众生世间。二五阴世间。三国土世间。于此三中随人取别。亦有常等四种见。别相如别。神及世间边无边等四者。一神及世间二俱有边。二神及世间二俱无边。三神及世间亦有边无边。四神及世间亦非有边亦非无边。别相又如前。如去不如去等四者。一者如去。二不如去。三亦如去亦不如去。四非如去非不如去。言如去者。如从前世来生此间。去向后世亦复如是。故云如去。不如去者。有人说言。如从前世来生此间。死后断灭不如前来名不如去。言亦如去不如去者。有人说言。身之与神合以为人。如从前来死后神去。身不如去。言非如去非不如去者。有人见彼去与不去。斯皆有过。故说非去及非不去。虽说非去及非不去。不能舍神也。言身与神一身与神异者。所言一者。有人说言。分拆此身更别求神不可得故。又受苦乐皆是其身。故知身即神。所言异者。有人说言。身与神异。身相粗显。神即微细。五情不得知。凡夫不能见。禅定之人乃能见之。故知是异。若不异者。身死之时神随即灭。以其异故身灭神在。问。于三释中第一解一异为本。而神及世间一异者即是我见中即阴离阴也。第二解即色是我者是即阴我。余三是离阴我。如色阴。余阴亦尔。若尔多是我见也。第三解以有无为六十二见。无即邪见。有是四见。何言六十二见属边见耶。答。今案。五见相摄之问答者。但就第一解耳。而一异为本足六十二者。是亦边见。谓神及世间一者。世间无常我亦同断。执其异者。世间无常而我是常。故是边见第一解即六十二见并是边见也。今见此问答。偏就第一解者。大师正意此说为本。以依大论文故。涅槃品疏标阿含梵动品所说。六十二见已今依智度论（云云）
　（里书云）
　　净名云。法名无染事。
　　彼经第六不思议品云。唯舍利弗。夫求法者不着佛求。不着法求。不着众求。夫求法者无见苦求。无断集求。无造尽证修道之求。所以者何。法无戏论。若言我当见苦断集灭证修道。是则戏论。非求法也。唯舍利弗。法名寂灭。若行生灭。是求生灭。非求法也。法名无染。若染于法乃至涅槃。是则染着。非求法也（文）肇公注曰。有求则戏论。戏论则非求所以知真求之无求也（文）（已上里书）
    正观论云浅智见诸法等者。观六种品文也。疏释曰。以浅智故见五种为有（地水火风识五）空种为无。又见虚空有及见虚空无。又见世谛有及见真谛无。既见有见无即起断常。故诸见即生。有见故有爱。爱见因缘即流转生死。不得安稳涅槃。数人言见有得道此乃是有见。岂得道耶。亦是得有见道。实不得正道。成实人云见无得道亦是无见。岂得道耶。又是见于无道竟不得正道也。深智人与此相违。见有知表不有。见无知表不无。故花严云。一切有无法了达非有无也。
    问。智浅何故但见有无耶。答。六种之实即是实相。实相绝四句。今但见有无。未能见亦有亦无。又不能见非有非无。况见绝四句耶。以不能微见绝四之道。故是智浅。然本见绝四。此得波若实观。今不能见理。但是无明。故名浅智。又四句皆是见。今见有无乃作见犹未极。况得灭见之道耶。
　　（里书云）
　　安稳法事。
　　智度论第二云。如诸佛安稳道来成佛。如是来更不去后有中（文）（已上里书）
    第四守小筌者。庄子曰。筌者所以在鱼。得鱼而忘筌。蹄者所以在兔。得兔而忘蹄。言者所以在意。得意而忘言。吾安得夫忘言之人而与之言哉（至于两圣元意乃都无所言）周易略例曰。夫象者出意也。言者明象者也。尽意莫若象。尽象莫若言。言生于象故可寻言以观象。象生于意故可寻象以观意。以象尽。象以言着。故言者所以明象。得象而忘言。象者所以存意。得意而忘象。犹蹄也所以在兔。得兔而忘蹄。筌者所以在鱼。得鱼而忘筌也。然则言者象蹄也。象者意之筌也。是故存言者非得象者也。存象者非得意者也。
    玄。未见月者示之以指者。智论第九曰。如人以指指月以示或者。或者观指而不观月。人语之言。我以指指月令汝知之。汝何着指而不观月。此亦如是。语为义指语非义也。是以故不应依语。依智者能筹量分别善恶。识常求乐不入正要。是故言不应依识。准此可悉。
　　（里书云）
　　四论玄第八五种菩提义云。增一阿含经第九卷云。善吉用法空悟道。中阿含经云。身子得空三昧（文）（已上里书）
    玄。文殊问经云十八及本二等者。南山戒疏引曰。如文殊问经下卷分别部品云。根本二部从大乘出。摩诃僧祇部分别说有七。二者体毗履分别有十一。十八及本二皆从大乘出。无是亦无非。我说未来起。广如彼经元照释曰。文殊问经初标示。根本下引经文。初二句引长行明二部所出。从大乘者。于一实道施方便。故彼云。文殊师利根本二部从大乘出。从般若波罗蜜出。摩诃下次引偈示十八部所出。文有二偈。初一偈示派别。摩诃僧祇此云大众。老少同集故（此即窟外大众部也。僧祇名两部。须约窟内窟外以分）体毗履此云老宿。唯老宿人共出故（即窟内上座部）次一偈显所出。从大乘者以末从本。无别异故。无是非者。经云。佛告文殊师利。未来我弟子有二十部。能令住二十部者并得四果。三藏平等无下中上。譬如海水味无有异。如人有二十子。其实如来所说悬记灭后。故云未来起。广如下。彼云僧祇出七者。一执一语言（所执同僧祇故）二出世间语言（称赞词也）三高□梨柯（人姓）四多闻（有多闻智）五只底舸（山名）六东山。七北山（上三皆居庭）体毗履出十一者一切语言（执三世有可言说故）二雪山（居处）三犊子（人姓）四法胜（人名）五贤（人名）六一切所贵（人所重贵）七^7□（而证反山名也）八大不可弃（人名）九法护（人名）十迦叶毗（人名）十一修妒路（所执计也）
　　（里书云）
　　今注云。所执同僧祇故（文）此释不审也。今玄下释云。至二百年中。从大众部又出三部。一一说部。此部执生死涅槃皆是假名。故云一说（文）准此释。生死涅槃皆假名执故。云执一语言欤。注云。称赞词也（文）此释又不审也。下玄云。二出世说部。此部言。世间法从颠倒生业。业生果故是不实。出世法不从颠倒生。故是真实（文）准此释执出世间实有。故云执一语言欤（已上里书）
    问。此经既说皆从大乘出。与法花一乘何异耶。答。法花说收入。此经辨出生。既明皆从大乘出故同无量义经出生义。不同法花收入一乘。又此经密显于一。法花显明于一。或亦此经唯会法而不会人。法花人法俱会。又此经但会理而不会教。法花理教俱会。问。出生收入密说显说相何。答。义疏曰。问。今说法花。何故前说无量义经。答。法花者会一切乘同入一乘。今将明收入之义。故前辨出生。以从一法生一切法故。一切还归一法。所以将辨收入。前明出生。是前说出生为收入序。问。何故将明收入前说出生耶。答。由四十余年封执三教。忽闻归一心则惊疑。是故先明一切诸教本从一生。宁不归一耶。问。但一切教从一生。是故归一。亦一切众生从一生以归一耶。答。彼经明一切众生失一道清净故成种种道。诸佛无缘大悲欲令众生归于一道。是故从一道出无量教耳。问。若尔者与法花何异。答。彼经直明众生失一道成种种道。亦直明诸佛为失道众生故说从一道出一切教正明缘之与教并从一道出。而方言未明缘教并归一也。问。缘教并归一道者何为正意。答。缘为正也。次一道本性清净。而众生虚妄。失于一道故成六道今还欲令悟一道故从一法说一切教耳。若不明众生本失一道者。虽说一切教从一法出。终不能令归一道也。此义是法花会三归一之正意。又是令一切众生皆作佛也。又曰。无量义经密显于一。密破于三。法花显明于一。显破于三。以三执难倾一乘难信。今示说法花由渐。故前密后显也。问。云何名为密显义耶。答。既明从一生多则密。显一为多本故则是显。唯有一乘无有三乘。
    问。会法会人。理会教会。其相云何。答。方便品疏曰。问。胜鬘大品及此经皆明方便。有何异耶。答。凡有四句。一合乘合慧。亦如胜鬘合五乘为一乘。故云合乘。若权若实总名大方便。故名合慧。二开乘开慧。如法花中明照三为权照一为实。三开乘合慧。如亦此经序。昔三今一故名开乘。此之三一皆是如来知机识法善巧方便。故名合乘。四合乘开慧。如大品总说一切乘皆入大乘。如会宗品云。若佛法菩萨法二乘法皆入摩诃衍。故名合乘也。就大乘中。自开空有二慧。故名开慧。问。大品已明一切法皆入大乘。与法花何异。答。大品已会于法。但未会人。会法者欲明大乘无法不摄故。如大品云。若有实语摄一切法者波若是也。未会人者。但二乘人至大品时大机未熟。故未会人。法花则人法俱会。会人故同名菩萨。会法名为一乘。又摄大乘论云。有二种会。一显会。二密会。密会者如大品明一切诸法皆入大乘。显会者如法花会人也。又有二种会。一理会。二教会。理会者如大品明一切诸法皆入实相。实相既无二。岂有三乘异耶。七卷金光明经云。法界无二故。则乘无有三。但未会三教。故不名教会。法花理教俱会。
　　（里书云）
　　法界槃事
　　槃经第四（四相品）云。善男子。大槃者。即是诸佛如来法界（文）法藏论离微章云。一大法界应化之灵宅（文）槃疏第五云。兴皇师解云。如来只以法界法性为身（文）义章云。言法身者谓无漏界。无漏界者即涅（文）中论疏记引地持论云。界性因种子名之差别（文）名玄第一云。法界平等即不二。不二广大无法不含。即是法界也（文）准此释。佛所说之不二中。以义分二。谓累无不尽义名槃。周遍广大义。名法界也（已上里书）
    玄。而阿毗昙是十八部内萨婆多部者。中论疏曰。部虽二十。而五部盛兴于世。五部中萨婆多遍行于世。小乘法中有三藏教。正量部偏弘于律。律是住持佛法之本。上座部偏弘经。经是三藏根本。以佛灭后二百年中从上座部出。萨婆多部偏弘毗昙。毗昙是真实法故。佛灭三百五年。迦旃延解佛毗昙作八犍度。六百年释八犍度造毗婆沙。七百年为婆沙太广故。法胜造毗昙。为法胜太略。千年之间达磨造于杂心。如此皆是萨婆多部毗昙义故。毗昙盛行。又曰。问阿毗昙是佛说。云何称阿毗昙人耶。准此等释。萨婆多部偏弘三藏中毗昙。号为阿毗昙矣。
    玄。大集经云虽有五部并不妨如来法界等者。戒本疏云。如涅槃说。由此异相朋党相援。互相诤讼皆悉悟道。又大集文云。五部虽各别。不妨诸佛法界涅槃。发挥释曰。不可谓法性一体元无离合之宗。差别语言尽合中道理。涅槃者。大经名为解脱处也。元照释曰。两经并约开会之意。涅槃异相即是心见。援即训助。教行虽殊。理果不别。故云悉悟等。大集涅槃而言诸佛者简二乘故。言法界者简偏真故。虽履权乘无非会大。涅槃一相趣入万途。故云不妨。此则法界名乎理。槃名乎果。故方便品疏曰。又有二种会。一理会。二教会。理会者如大品明一切诸法皆入实相实相既无二。岂有三乘果。七卷金光明经云。法界无二故则乘无有三。但未会三教故不名教会。此则以法界无二释理会耳。涅槃品疏曰。又曰。有生死则为生死所系执。有涅槃为涅槃所系。涅槃名为解脱。是系缚何名涅槃。今此品求生死涅槃不可得。脱于二系方名为解脱。方是涅槃。此则解脱果名为涅槃。
    玄。大品经云欲知四缘当学波若等者。因缘品疏曰。第三破四缘生明无生义。问。为但破四缘生明无生。明四缘生即是无生。答。具有二义。阿毗昙人不得法空。不知诸法无生。谓有定性之生。此是不知第一义谛。既不得第一义。亦不知世谛。故毗昙执生于二谛外。今破无此定性之生故云无生。如智度论云。问曰。欲学四缘应学毗昙云何乃学波若。论主答云。初学毗昙似如可解。转久推求即成邪见。是故须学波若。又若诸法从四缘生。谁复生四缘。若更有所从是则无穷。若无所从而自生者。法亦如是。以此推之。故不应学毗昙也。又破诸小乘得法空义。虽知无生不知四缘本自无生。拆生而明无生。故今破之。二者今申假名四缘生义。良由诸法从四缘生故是无生。法若定实即不假缘。既其假缘即无性。无性故无生。又他若闻四缘即言有生。若闻无生即无四缘。今须反之。若尔四缘即知无生。亦闻真谛即须知有生。问。诸法既空。云何诸法从四缘生。答。如水中月。虽空要从月从水生。虽从此二生而实无生。一切亦尔也（已上）
    言问。龙树云等者。如彼论三十二曰。问曰。若欲广知四缘。应学阿毗昙。云何此中欲知四缘义。当学般若波罗蜜。答曰。阿毗昙四缘义。初学如得其实。求之转深入于邪见。如上破四缘义中说。复次诸法所因因于四缘。四缘复何所因。若有因则无穷。若无穷则无始。若无始则无因。若然者一切法皆应无因。若有始始则无所因。若无所因而有。则不待因缘。若然者一切诸法亦不待因缘而有。乃至复次诸法从因缘生有二种。若因缘中先有则不待因缘而生。则非因缘。若因缘中先无则无各各因缘。以戏论四缘故。有如是等过。如般若波罗蜜不可得空。无如是等失。如世间人耳目所睹。生老病死是则为有。细求其相则不可得。以是故般若波罗蜜中但除邪见而不破四缘。是故言欲知四缘相当学般若波罗蜜。慧影释曰。问曰已下第七就毗昙破也。此意言。毗昙名分别法相。此中广释四缘相义。若学四缘应当学般若度。般若度中乃无四缘相。云何劝学也。答曰已下当临文一一解释。复次诸法所因下正明破执四缘相义。以推寻不已不可得破而生邪见。若能因波罗蜜学者。则离是今患也。中论疏曰。佛说四缘如炎如梦。破四缘是非缘缘。虽缘非缘。今闻四缘作缘缘定实而执。故名阿毗昙人。如呵迦旃延。无以生灭心行说实相法。生灭心行犹是断常心耳。
    问。四缘相云何。答。一者因缘。中论曰。因缘名一切有为法。十二门曰。随所生法。若已从生。若今从生。若当从生。是法名因缘。二者次第缘。中论曰。除过去现在罗汉最后心心数法。过去现在一切心心数法。十二门曰。若法已灭次第生。是名次第缘。三缘缘。中论曰。缘缘增上缘一切法。十二门曰。随所念法。若起身业。若起口业。若起心心数法。是名缘缘。四者增上缘。中论如上。十二门曰。以有此法破彼法。得生此法于彼法为增上缘。
    问。次第缘除罗汉二世最后心者意何。答。疏曰。二世罗汉最后心但是次第缘果。无后心可生故非缘也。不言未来罗汉。未来世乱凡圣心都无次第。故不说耳。问。十二门疏释。缘缘果但心。而论文何举身口二业为所起耶。答。身口业此举所起显能缘心差别之相。故但取心为缘缘果也。十二门疏曰。四缘得名有三。增上从果受名。以果是增上。为增上作缘名增上缘。因缘当体立名。以摄五因为缘故名因缘。余二因果通称。心心法是诠次之法。故名次第。为次第作缘名次第缘。则从果立名。又云。用次第法为缘。从因立名。论文用前释（论云。前法已灭次第生。已灭是缘。次第生是果。故用从果立名也）缘缘者。初缘字是心。谓心体是能缘之法。万法为缘作缘名缘缘。从果立名。又解。一切法皆是所缘之法。故名缘。此法能生心缘。故名缘缘。从境立名。论文用前（论云。随所念法起心心数法。既言起心心数故从果名也。例上释因缘名。随所生法而能生为因缘。今言随所念。故念亦是能念。此并以所取能。其意可同矣）
　　（里书云）
　　中论疏记第四（本）云。问曰。无因当过。无穷有何过。答曰。有破一切智人过。何者。一切智无所不知。今若无穷非其所患。既不能悉则无一切智人。故云破一切智人过也。既有一切智人。何得无穷耶（文）智度论第二十八云。问曰。一切众生诸心可得悉知不。若悉知则众生有边。若不知何以故说欲知一切众生心所趣向。云何佛有一切种智。答曰。一切众生心心数法可得悉知。何以故。如经中说。一切实语中佛最第一。若不能悉知一切众生心得其边际者。何以言悉知。亦不名一切智人。而佛语皆实。必应实有一切智人。复次众生虽无边。一切种智亦无边。譬如函大盖亦大。若智慧有边众生无边者。应有是难。今智慧及众生俱无边故。汝难非也（文）以此释可难之也。中论疏记第八（本）云。问。法性无量无边。佛智能尽知不。答。十住论中论主释言。所知法无量无边。佛智亦无量无边。以无量无边智知无量无边法。如函大盖大（文）（已上里书）
    玄。本起经云頞鞞沙门等者。中本起经舍利弗目连来学品中。世尊敕頞鞞比丘。汝今日行见者。其智聪明。除佛以外无能与论。若与相见直说法本。勿细问答蒙其嗤。頞鞞受敕。整正服持钵而行。时优波替（舍利弗名）遥见頞鞞威仪庠序。即念未曾见闻如此被服异常。俱前相逢中路。便问。章服异常。何所从出。若有师宗可得闻乎。頞鞞以颂答言。一切诸法本。因缘空无主。息心达本原。故号为沙门。优波替方闻法义而自思惟曰。吾少好学。八岁从师。至年十六古仙道术靡书不留。未曾闻如斯真要之义。此言之妙美于甘露。心悟意解便得法眼云。又十二游经。舍利弗入城分作波罗门。与百二十五弟子坐一树下。时舍利弗入城分卫。见佛弟子长师比丘问之。为何道士。衣服不与常同。比丘答言。吾佛弟子。重问言。佛云何说法。马师言。诸法从因缘。灭诸苦尽灭。于是舍利便得须陀洹道。欢喜便还云。义疏曰。言五人者。一陈如。二十力迦叶。三頞鞞。四跋提。五摩男□利。问。何故前为五人说法耶。答。经出不同。一云。迦叶佛时有同学九人。四人利根前得道。五人钝根。自誓释迦出世要先得道。又经云。释迦过去于饥餲世作大鱼身。自誓云。前食我肉者当先度之。五人前来食之故前度之。又经云。过去世有六人。五人取稻花供养佛。一人云待稻熟供养。故五人前悟。须跋后悟也。
    问。陈如得初道。余四人住在何位。答。婆沙云。四人住暖等四善根。至夏初方得道。所言一切诸法本因缘空无主者。譬喻品疏曰。我等同入法性者。法性即是实相。三乘得道莫不由之。中论观法品云。得实相者有三种。谓三乘人。大经云。观中道者有三种。皆是其事。故云同入法性也。问。身子何处闻法性而悟耶。答。身子入法性有三时。一者初遇頞鞞即闻空法。故云息心达本源故号为沙门。本源者即法性也。以闻此言得法眼净。所以入也。二者身子得初果已后。闻佛与长爪论义。责不忍之见堕粗细两负。明诸法空。身子闻于此言即成罗汉。又是同入法性也。三者从得罗汉已后。历闻大品及方等众经。皆明三乘同入法性故。始末言之。凡有三时同闻法性。又曰。我本着邪见者。本事外道删阇夜为弟子也。为诸梵志师者。删阇夜去世。以二百五人门徒付属身子。故身子为梵志师也。世尊知我心。此下半行序佛授其小法也。智度论云。頞鞞初将入王舍城乞食时。佛语之云。汝今日若见非常之人勿广说法。即是世尊知其心也。拔邪说涅槃者。頞鞞说偈云。诸法因缘生。是法缘及尽。我师大圣主。是义如是说。此偈明三谛。诸法因缘生谓苦谛。是法缘谓集谛。及尽谓灭谛。虽有三谛正为明灭谛涅槃。故云拔邪说涅槃也。我悉除邪见下。此一行陈昔悟小乘也。上半明身子断邪见得初果时。下半明身子闻长爪论义得罗汉时。故邪中有二时。正中亦二时也。言邪中有二时者。一我本着邪见（即为弟子之时）二为诸梵志师（谓为师之时耳）故云二时。言正中二时者。初果时与四果时也。
    玄第十丧圆旨者。谓失二谛圆具教旨。故云丧圆旨。序疏曰。丧失。
    玄涅槃经云欲令众生深识真谛等者。谓佛依二谛说法。依世谛说法则三宝四谛宛然不失。依第一义说法故明一切法毕竟空。依第一义说此是真实说。依俗说者此方便随宜说也。问。说人天及二乘是方便说今说大乘人法等。云何依俗说法皆是方便。答。实相不可说方是真实。凡一切言说皆是方便也。中论疏外人疑曰。第一义有二实。一道理是实相故名实。二于圣人得如实解故名实。具此二实可得是谛。又佛可依之说法。以三世十方佛皆欲令人得实利故也。俗有二义故非实。一非实境。二非实解。云何名谛。佛复何故依之说法耶。答曰。世俗虽是二不实。但要因世俗为方便得显第一义耳。如理虽无三要因三为方便得悟一。问。云何世俗为方便耶。答。一切言皆是世俗。因世俗言得无言故。以无言言为世俗言。无言为第一义也。问。有几种言耶。答。有二种言。一者说世俗中言。如瓶衣等。亦表第一义无言之道故。涅槃云。欲令众生深识第一义故宣说世谛耳。二以言言于无言。即为第一义立名为第一义。因此言欲显无言。若不言于无言。众生何由识理无言耶。问。二言之中今用何言。答。后意为正矣。
    玄有诃梨跋摩高足弟子序其宗曰等者。指其门人云高足弟子。恐非直弟子欤（须检）花玄略述第二（本）曰。成实论者。佛灭度后八百余年。诃梨跋摩此云师子铠。是中天竺僧佉之徒。后回心已事萨婆多部鸠摩罗他。受学八犍度论兼习大小。拆有相之言申无相之旨。于疏勒国造此论。一部有二百二品。僧祇为傍。三藏为正。俗采众经遍考诸论。中理者即寻录。不当者舍之。什公所译有二十卷也。
　　（里书云）
　　弟子事
　　天台维摩疏第四云。夫师有匠成之能。学者有资禀之德。资则舍父从师敬师如父。师之谦让处资如弟。故夫子云回也处余如父也。余也处回如弟（文）同记云。所以称弟子者。言弟则显师之谦。言子则彰我之敬。谦敬俱陈故言弟子。所以自称为弟子。师亦谓之为弟子。故知其名含谦敬也（文）（已上里书）
    言九百年内有诃梨跋摩者。问。大乘玄教迹义云。出于七百年名诃梨跋。云何相违耶。答。若恐人出世七百年。造论九百年。
　  言其人本是萨婆多部鸠摩罗陀弟子者。萨婆多部此云一切有。谓此部计有为无为。三世等法皆是有焉。言鸠摩罗陀者。慈恩唯识疏曰。佛去后一百年中。北天竺国怛叉翅罗国有鸠摩罗多。此云童首。造九百论。时五天竺有五大论师。喻如日出。明道世间以似于日。亦名譬喻师。经部以此所说为宗。当时犹未有经部。经部四百年中方出世。故演秘曰。疏五天有五论师者。按西域传。东天马鸣。南天提婆。西天室利罗。北天鸠摩罗多。中天龙树。显幽钞曰。清辨造掌珍论。同时五个论师名五日出。即五天一时生。中印土是龙树。东印土是马鸣。南印土是提婆。西印土是室利罗。北印土是鸠摩罗多。即五日出也。萨婆多部说三世内外等法实有。所释浅近故云近在名相。跋摩叹之故云慨。慨叹也。
    言遂徙辙僧祇者。具云摩诃僧祇。此云大众。即是窟外大众部也。至二百年中。从大众部又出一部。名多闻部。见大众部唯弘浅义不知深义。其人具足诵浅深义。深义中有大乘义。成实论即从此部出。故徙辙僧祇。本所学之萨婆多部此上座部支流故。改于本上座部而从大众部也。辙谓车迹。徙谓迁移。
　　（里书云）
　　今玄下释云。至二百年中从大众部内又出一部名多闻部（文）此大众部支流也。又云。至三百年初分成两部。一上座弟子部。二萨婆多部（文）又云。三百年中从萨婆多部又出一部。名说度部。亦名说经部（文）又云。三百年中从可住子部出四部。一法尚部。旧昙无德部。二贤乘部。三正量部。四密林部（文）名玄略述云。昙无窟多迦部此云法藏（文）四论玄第十云。成论至佛灭度八百九十年。出世造论名师子铠。初则师子铠事萨婆多部达摩沙门。究摩罗陀弟子故。畅公序云究摩罗陀弟子。琳公序云鸠摩罗驮弟子。影公序云鸠摩罗和弟子。同云学萨婆多部论主（文）安澄中论疏记第四（末）云。诃梨是萨婆多。鸠摩罗陀此云童寿之弟子也（已上里书）
    玄钻仰九经者。序疏曰。钻仰累年转不可测者。孔子门人叹孔子。仰之弥高。钻之弥坚。瞻之在前。忽焉在后（玉篇曰。上子乱反。治择之名。破木双穷也。下鱼掌反。举首也）今什公门人用此以美什也。言九经者九部经也。
    玄澄汰五部者。五部之分流。如下所言。澄汰者。谓澄而去浑浊汰而去瓦石。各取其中清金故。
    玄。声流赤县者。中论序疏曰。此区总名赤县。河图云。昆仑山东北方五千里。一曰神州。亦名赤县。禹于赤县之内画地分疆以为九州。故铸九鼎。镇九州。则知赤县是九州总名。律宗发挥曰。应言赤县州故。河图云。赤县之州是为中也。言赤者。一云以帝王南面万国朝宗。南方赤故。或曰取中心之处。心府必赤。帝既居中。破取象焉。元照释曰。赤县即震旦之别名。或云。帝王南面。南方赤故。或云取中心之处。县即境邑之通名。游方问录曰。九州之地纵广三万六千里也。冀州荆青州徐州梁州衮州扬州也。县胡遍反。都城也。垂也。释名曰。县悬也。悬于郡也。
    玄四谛建章五聚明义者。一者初发聚。即归敬三宝乃至明三宝义。亦简邪正。从第一卷至第三卷有我无我品。合三十五品。是初发聚也。二者苦谛聚。谓从第三卷末色相品至第七卷初不相应品。合五十九品。是苦谛聚也。三者集谛聚。谓从第七卷业相品至第十一卷初明因品。合三十六品。是集谛聚也。四者灭谛聚。谓从第十一卷初立假名品至第十二卷中灭尽品。合十四品。是灭谛也。五者道谛聚。谓从第十二卷中至第十六卷。合四十八品。是道谛聚也。所言聚者。梵语犍度。此言蕴。亦翻聚也。
    玄陶汰五部者。元照曰。陶谓甄也。又曰甄简也。
    玄。真谛三藏云用经部义者。经音义曰。经部佛去世后四百年中从说一切有分出此部。唯立一藏。言唯有一经藏也。以作此名者。云经是根本。律及阿毗昙还解经藏。既不出经外。故唯立一经藏也。
　　（里书云）
　　香象五教章上云。四现通假实宗。谓说假部等。彼说无去来世。现在中诸法在蕴可实。在界处假。随应诸法假实不定。成实论等经部别师亦即此类（文）
譬喻部事。中论疏述义中云。譬喻者。梵语鸠摩罗多。此云日出亦譬喻。此经部中一人也。疏记第五（本）云。此师造喻鬘论集诸奇事。名譬喻师（文）
成论事。四论玄第十成坏义云。成实论具存天竺之正音。应云阇那迦波楼侮优婆提舍也。阇那迦亦名毗留。此翻为成。波楼侮亦名夜他跋。翻为实。优婆提舍翻为论（文）
　　成是能成之文等事。四论玄成坏义云。论师解不同。一仙公招提炎公等云。实是体名。成是论用也。此论能成于实理故称成实论也。南涧仙师引论色相品云。实名四谛。为成是法故造斯论也。问。若为成理故造论。何不就理辨成耶。答。就文辨成有三义。何者。一文能成坏。寻造论之本欲成理故。所以造论。二文有兴废故也。三文题名成实故也。瑛师云。今则具依佛命双题文理。以文为成。言其能成四谛以理为实。言其审谛不虚也。开善龙光云。通论成实论实通文理。别则不尔。欲造论之意。本为成理。非是成文。所以直就所成以说成实义。故论云。实名四谛。为成是法故造斯论也。今成与实是约理明之。但就理明成实义有异。实是理体。成则约用辨之。故论云。欲造新实论。新是成之别目也。何者。理始显曰新也。究寻理体实无成坏。约教兴废义言成坏也。十六文言。铭成实论者。举所成之实以目能成之论也（文）
　　正用昙无德部事。义章贤圣义云。依昙无德一时见谛。依萨婆多前后见谛。言一时者。案依彼宗。先于见前暖顶忍中。别缘谛空总令纯熟。次于世间第一法中。总缘四谛名用虚假以此为诠。后入无相。总见四谛一切法空念念增明。都无间绝。成实法中存依此义（文）又云。依毗昙无德取为患本等（文）成实宗计。多相似昙无德部也。中论疏记云。案大义记初卷。序论缘起云。昙无德部此土不传。成实一论。制作之士名诃梨跋摩。梁语师子铠。又云。秦主姚兴弘始十三年尚书令姚显请者波法师于长安始译此论。听众三百。亦影笔受。其初译国语。未暇治正。而沙门道嵩便赍宣流。及改定前传已广。是故此论遂两本俱行。其身受心法名念处者前本也。名为忆处者后本也。今检论本。或有二十卷。或有十六卷（文）（已上里书）
    玄。琝玉精粗等者。玉篇曰。琝靡函反。石似玉也。百论序疏曰。殆乱正法。如精石乱于白玉。好□似于黄金。故外道立三宝。内教亦然。外道立二十五谛六谛十六谛。内法亦然也。准此可悉。言尚有昏明珠镜者。或本作殊镜。法花玄第一曰（东南古本）今删其繁重。正于乖阙。使昏明殊镜。准此以殊字为正意。谓于现见石与玉。精粗尚有异见。或有谓玉是明精琝即昏粗者。或有鉴琝是明精玉即昏粗者。故昏明殊镜。殊谓殊异。镜谓鉴照也。何况空理精粗岂辄分别乎。故略述曰。如云金生丽水玉出昆仑。丽水在永昌郡。水中有金浮出。玉出荆山昆仑之谷。昔楚国井里人。卞和于此谷得玉璞献厉王。王曰石也。和欺寡人削其右足。厉王死。子武王立。和复献之。武王曰石也。削其左足。和不胜其枉。抱玉璞哭于荆山之下。泪尽继之以血。荆山为崩。武王死。其子成王立。和复献之。成王使工人治之。果得夜光之璧也。准此可知。
    玄罽宾小乘学者之匠者。辅要记曰。罽宾即迦湿弥罗国北印土。古曰罽宾国。周七千里。四面负山。虽有门径狭而劣。通城西临大河。长十三里广四里。 
　　玄。其论云色香味触实也等者。法花玄论第一曰。又罗什翻成论竟。命僧睿讲之。睿序云。地水火风假也。色香味触实也。而精巧有余。明实不足。此三藏中实耳。非方等谓。序末又述什公语。秦人谓。成实论所明灭谛与方等均致。什公叹曰。秦人之无深识。何乃至于此乎。吾每疑其普信大乘者。当知悟不由中。迷可识矣。成论所明灭谛比于方等。其犹龙烛之于萤耀。夜光之于鱼目。未足喻其愚也。略述释曰。释僧睿是魏郡长乐人也。至年十八出家。为僧贤法师弟子。谦虚内敏。学与时竞。博通经论。尝听中山康僧朗讲放光经。每兴诘难。师深称述。至年二十四。历游名邦处处讲说。什至长安。因从请业。什公叹曰。传吾业者。寄在道融昙影僧睿乎。翻成实已。命睿讲之。什谓睿曰。此论中有七处破毗昙。而在言小隐。若能不问而解。可谓英才。融曰。其人思力有分。未必咨禀。遂剖折无遗。众益嗟重。什乃叹曰。吾传经论。得与子相值。直无所恨矣。大乘诸论及萨婆多大众部等。皆云四大为能造。四尘为所造。而成实论但云四尘为能造四大为所造。僧佉宗云。色等五种名五唯量。由此以成五大。谓地水火风空。由此以成眼等五根。若尔诃梨本是僧佉之徒。故提其义加虚言。瑜伽论第三云。由此大种其性大故。为种生故名四大种。大有四义。一为所依故。二体性广故。三形相大故。四起大用故。种者因义类义。虚空虽大非因。内种子虽因非大。余法等非大非因。由此地等亦大亦种。故名大种。坚强义是地。流湿义是水。湿热义是火。轻动义是风。所言余者。说文曰。余饶也。饶犹益也。多也。言秦人者。指后秦姚兴世也。关中传云。或有人言。此成实论明真灭谛与三论致均。今成论者皆云。成论探大明小。人法双忘。以八义推致齐三论。不为所破。广如中论游意说之。于八义中第三明中道义同。正拟此旨。何者。中义名实。此论正辨中道。故论一切有无品云。方使说有。方便说无。若决定说有即堕常见。若决定说无即堕断见。离此二边名圣行中道。又破犊子有。弹方广无正辨不有不无中道。何异三论不生不灭中道耶。然今正云彼有虚假理与无相理。虽就此明中。终是二理。不离断常。今云中道者中假无二。中义尝同乎。悟不由中等者。其成论人管见肤识。而悟不由于方等理。但以眼膜妄见花耳。
    言龙烛者。宋元嘉十年竺道生移虎丘山。其年夏青圆寺佛殿龙升于天。光影四壁。因改寺名号曰龙光。时人欺曰。龙既已去。生必行矣。今借此事喻大乘也。
　　（里书云）
　　中论疏记云。疏第一迦毗罗人所计。六根通是色法。则用五尘成五大。五大造五根。五尘成五大者。色尘成火。声尘成空大。香尘成地大。味尘成水大。触尘成风大也。五大造五根者。火大造眼根。空大造耳根。地大造鼻根。水大造舌根。风大造身根也。彼云。五大五根有精气之色。共造意根。故六情通是色法。意根亦摄心平等根。解此有多义。一者明五大五根有精气之色。平等共造意根。故云心平等根也。二者若是五根各用明此意根之识通缘六根六尘。故云心平等根也（文）百论疏云。偏造是迦毗罗义。遍造是优楼迦义。智度论云。以是僧佉经广说（文）述义云。谓地水等者。数人云。声非果报。以间断故。所以五尘之中但取四尘。不取声尘（文）中论疏第五云。成实明十四种色为色阴。五根五尘及以四大。毗昙以四大是实故属触尘。成实触是实法。四大是假法。故离之也（文）中论疏记中（仙光）云。毗昙人云等者。何故不取声。答。数人云。声非果报以间断故。所以不取（文）义章之五阴义云。色等五尘成实唯报。毗昙法中。声入一种一向非报（文）又云。成实论中。唯论青黄赤白黑等诸杂之色以为色尘。自余一切烟云尘雾方圆长等皆是假色。法入取收。非是一色入。光影明闇。于彼宗中随其色相青黄赤等诸色所摄。若后广论色乃无量（文）（已上里书）

三论玄义检幽集第三

　　永享四年（壬子）五月四于东大寺东室令书写之毕仰愿生生世世佛法结缘心心念念增进佛道矣。拟讲延海。
　　文明七年九月下旬比从师法印聪海相传之。安乐坊顺宪。

三论玄义检幽集第四

　　　　
　　　　　
　　　　　
　　　　　

    玄。依论征者。征陟陵反。释氏曰兆也审也明也检也。
    玄。法华云亦不亲近小乘三藏学者。义疏曰。所言三藏者凡有三种。一者小乘三藏。二者大乘自有三藏。如摄大乘论说。三者大小合论三藏谓声闻藏缘觉藏菩萨藏。有人言。华严等为大乘慧藏。决定毗尼经为大乘毗尼藏。地持论等为大乘阿毗昙藏。今谓。大乘经中自应有三藏。不应别论也。今言小乘三藏者。欲简余二种三藏也。言恐大照未圆小法容染等者。疏曰。始行菩萨大乘未圆。恐容染小法故。令智形宜隔行止勿共。
（里书云）
　　三藏名限小乘事
　　义章三藏义云。明其大小有无之义。通而为论。大小皆具。小乘三者。四阿含等是修多罗。五部戒律是其毗尼。毗婆沙等是阿毗昙。大乘三者。华严经等是修多罗。清净毗尼等是其毗尼。大智论等是阿毗昙。若别论之。小乘具三。大乘不具。何以得知。如大智论龙树释言。迦叶阿难于王舍城结集三藏。为声闻藏。准检斯文。定知小乘备明三藏。大乘不论。何故如是。此就如来本教故尔。如来所化小乘众生钝根难悟。闻说经律不能广解。是故如来重以毗昙分别开示。方能悟入。故有三藏。如来所化大乘众生利根易悟。闻经律即能深解。不假如来重以毗昙分别解释。是故不具。以不具故不说三藏。其犹大乘九部经中无论义经。与此相似（文）义章第一云。如大智论龙树释言。迦叶阿难于王舍城结集三藏。为声闻藏。文殊阿难于铁围山集摩诃衍。为菩萨藏（文）华玄略述第二（本）云。师子铠自言。正论三藏中实义故。亦是小乘论。其论大小利业品云。檀等六波罗蜜得阿耨三菩提。名为大乘。乃是傍明大乘末学之者不识别故。妄为大乘。龙有蛇之一鳞不可为蛇。驽有骥之一毛谁谓为骥。以此而言。不应以其少分之言而证大乘也（文）（已上里书）
　　并探四阿含者。长增中杂是为阿含。阿含此翻法归。谓众生所归也。发挥曰。阿含者秦言法归盖万善之渊府总持之林苑譬犹巨海百川所归也。然而四含所明其义各别。长阿含破邪显正。增一阿含明人天因果。中阿含明善恶业性。杂阿含明生死界系。
（里书云）
　　法华论疏中云。阿含者。释道安云。阿含名为趣无。说一切法皆趣毕竟空法。故名趣无。僧肇云。阿含名为法归甚深。为万善藏空法所归。然阿含正是外国教。名通大小。四阿含等为小也。涅槃云方等阿含。此即大也。华玄略述第三（末）云。四阿含者正言阿笈摩。此云教也传也。佛为诸天世人随时说法。集为增一阿含。是劝化人所习。为利根众生说诸深义。名中阿含。是学问者所习。说种种随禅法。是杂阿含。坐禅人所习。破诸外道是长阿含（文）十地义记第一云。阿含是其中国之言。此名净教（文）镜水抄第五云。阿含者旧梵语也。新云笈摩。此云净教。亦云传教。从真净法界中流出。故云净教。上古诸佛展转来。故言传教（文）
    玄竟无方等者。净名玄曰。方广即众经之通称。诸大乘经皆云方等。亦名方广。
    玄有条例第四者。条谓条别。例谓类例。大小别而各有流类。故云有条例。释义有条例。不应相滥。即此意也。
    玄故大乘经初有小乘众等者。大论第四云。问曰。何以故大乘经初菩萨众声闻众两说。声闻经初独说比丘众。不说菩萨众。答曰。欲辨二乘义故。佛乘及声闻乘。声闻乘狭小。佛乘广大。声闻乘自利自为。佛乘益一切。复次声闻乘多说众生空。佛乘说众生空法空。如是等种种分别三乘。分别说是二道故。摩诃衍经声闻众菩萨众两说。问曰。如声闻经初但说比丘众。摩诃衍经初何以不但说菩萨众。答曰。摩诃衍广大。诸道诸乘皆入摩诃衍。声闻乘狭小不受摩诃衍。譬如恒河不受大海以其狭小故。大海能受众流以其广大故。摩诃衍法亦如是。义疏曰。有无门者。龙树云。小乘经初无菩萨众大乘经初具大小两众。然斯言未尽。诸大乘经凡有四句。一但有菩萨众无声闻众。如华严七会。二但有声闻众无菩萨众。如金刚般若。三具有二众。即如此经。四俱无二众。如金光明经。何故俱无耶。答。释迦于时独在鹫山三昧正受。未有众集故无同闻。信相感梦。明旦始与大众来至佛所也。
    玄。与大品明四谛平等义既无异者。谓苦集灭道以为四谛。苦谓逼恼为义。集者招集牵后义。灭离有为相续义。亦是已有还无义。道谓能通义。通至于灭。审实不虚故名为谛。又能生不颠倒实解。故名为谛也。但四谛有二种一有量。二无量。三界苦果名苦谛。感三界苦业烦恼名集谛。无为涅槃名灭谛。治此烦恼名道谛。此有量也。次无量四谛者。二生死为苦。五住为集。灭二死五住为灭。治此五住惑真解为道谛也。而量无量复名作无作者。有量之后犹有所作。如分段苦后更有变易苦可观名为有作。变易苦后无复余苦可观故名无作。余三亦尔今对小乘四谛生灭观不平等。大乘观不生灭。故云四谛平等。故譬喻品疏曰。五众之生灭者（经曰。昔于波罗奈转四谛法轮。分别说诸法五众之生灭）古经为立阴。释道安师云应云五阴。非是立也。罗什晚翻皆云五众。以五法和聚义称五众。又一一阴法各有多众。故云众也。杂心云积聚是阴义。即是罗什意也。生灭者通目四谛也。苦为所生集为能生。斯即五阴生也。灭者即五阴灭。道为能灭。故生目苦集。灭据灭道。言约义周巧说之谓也。今复转无上下（经曰。今复转最妙无上大法轮。是法甚深奥少有能信者云云）第二对昔小叹今大也。
    问。何故大品思益涅槃法华皆举昔教叹耶。答。众经并是举小对大叹。故知诸大乘经显道无二。不得作五时四宗之释也。问。云何举小叹大耶。答。昔明五众既是生灭。今明五众即不生不灭。不生故非苦集。不灭故非灭道。故名一实谛。即无生灭观也。二乘既是四谛名生灭观。问。何以知此经明五众不生不灭。答。前文既明昔教说五众是生灭。即知今教明五众不生不灭。故方便品云。诸法从本来常自寂灭相。又中论云。为声闻人说十二因缘是生灭。为菩萨说十二因缘不生不灭。故大小二乘有生灭无生灭二观义也。问。无量四圣谛亦有生灭。何得言小乘作生灭观耶。答。菩萨了无量四谛亦本来不生灭。故云无明体性本自不有。妄想因缘和合而生。既言妄想因缘而生故有。集为能生苦为所生。此即是无生灭生灭。虽生灭不生灭也。故与二乘不同。问。何故闻一乘及受记而言五众生灭耶。答。此领开方便门显真实义。昔明五众生灭者。此是方便说耳。今知五众不生不灭。者。乃是真实说耳。以昔见五众是生灭故。守小迷大。今知本不生灭即改二执。问。诸大乘经亦明五众是生灭。故经云诸行无常是生灭。何得言五众生灭是小乘耶。答。智度论明四悉檀通十二部经八万法藏。言五众生灭者。对治悉檀耳。若第一义悉檀。即说五众不生不灭。若悟第一义悉檀则生实观。实观即是妙慧。妙慧即是妙法。妙法即是一乘。是故说五众不生不灭也。
    中观论四谛品疏曰。问。论主有四谛不耶。答。论主不曾有四。亦不曾无四。亦四不四。非四非不四。故法品云。诸法实相者心行言语断也。问。论主既不曾有四不四。何故经说有四谛。答。虽非四不四。为众生方便说四不四。故下偈云。诸佛依二谛。为众生说法。大品云。二谛中众生虽不可得。菩萨住二谛中。为众生说法。论释云。为著有者说空。为着空者说有。今亦尔。为著有四者说无有四。为着无四者明有四谛。至论诸法未曾四不四也。
    问。成论亦明四谛平等耶。答。中论涅槃品疏曰。又成论者云四谛平等即是涅槃。大品盛有此说。故上明四谛空。即谓空是涅槃。是故今品具明四句并非涅槃。何得以空为涅槃耶。准此成论既辨二空明四谛平等。故与大品不异。故今难云。成实论文盛辨二空。与大品明四谛平等。义既无异也。
（里书云）
　　成实论一灭谛事。成实论第十三立假名品云。论者言。灭三种心名为灭谛。谓假名心法心空心。问曰。云何灭此三心。答曰。假名心或以多门因缘智灭。或以思惟因缘智灭。法心在暖法中以空智灭。空心入灭尽定灭。若入无余泥洹。断相续时灭（文）中论疏第十云。成论师云。有余灭二心。无余灭空心。故灭三心名灭谛（文）同疏记第八（本）云。言成论师云等者。述义解云。有余灭二心者。有余涅槃时灭假实二心也。无余灭空心者无余涅槃时灭无漏智。以灰身灭智故。今案。聪法师成论章第四云。灭三种心名为灭谛。又云。一明三心灭。论言为心灭灭谛。谓假名心法心空心。一等四执。执为我心名假名。或执实法五阴心名实法。或缘泥洹心名为空心。二或是所治。空心为能治。所治是因患。能治是果患。故对举三心以明灭谛。准之可知。
　　四谛平等事。四论玄第十成坏义云。论师释论宗有二家义。一者法云格法师释此论宗。虽辨四谛为宗。而四谛有二种。一方便假名四谛。二正观平等四谛。今此论正。用平等四谛为宗。类如涅槃经。虽双明因果而用果当其宗矣。今论亦尔。具明二种四谛。正用空平等四谛为其宗。故法师云。论主以四谛平等为本。言迹中不显也。二者今诸大德并云。方便假有四谛为论宗也。故阿含经虽明弥勒成佛记。而未说菩萨行故。今此经广明菩萨行。故知初教未明大乘菩萨行。故方便四谛为宗也。问。此论见四谛平等得道。何不以空平等四谛为宗耶。答。彼旧云。非无此义。但非三藏教意。论主正申初教也。故论主造论大意自明言。正解三藏中实义故正申初教。初教既以方便四谛为宗。故论宗还以方便四谛为宗。而论灭谛聚中云唯见一谛得道。此意破毗昙一枝义。非论之正宗也（略抄）中论疏第十云。成论者云。四谛平等即是涅槃。大品盛有此说（文）同述义下云。大品盛有此说者。彼经第三十八卷末。佛言。须菩提。是四圣谛平等故。我说即是涅槃（文）同疏记第八（末）云。聪章初卷云。第一大意者。佛说四谛。盖是法轮之始。化声闻法凡有二意。一逼引要门。二入空胜诠。此有近远。远者为除三惑先调其心。近者令四谛平等入第一义空也。令四谛平等者即有两义。一从苦谛入空。谓以无常等拆法作不有不无观。则入第一义空。四谛一时平等。二者相待入空。谓苦不自生由集而有。既无自性苦则非苦。苦既非真集则不有。苦除为灭。苦既不实灭则为空。由灭空故道亦不真。如此相待观门入第一义空。准之可悉（文）大品经第二十九差别品云。佛告须菩提。非苦圣谛得度亦非苦智。乃至非道圣谛得度亦非道智。须菩提。是四圣谛平等故。我说即是涅槃。不以苦圣谛不以集灭道圣谛。不以苦智不以集灭道智得涅槃须菩提白佛言。世尊。行等是四圣谛平等相。须菩提。若无苦无苦智。无集无集智。无灭无灭智。无道无道智。是名四圣谛平等相。复次须菩提。是四圣谛如不异法相法性法住法位实际。有佛无佛法相常住。为不诳不失故（文）（已上里书）
    玄。一者小乘拆法明空者。述义曰。以慧分拆知人法二空。既五阴和合成人。为色阴是人耶。为受阴是人耶。如此推求都无有人。乃知人空。其知法空者如细色成粗色刹那成念。粗色无自体故空。刹那成念亦如此。求六十刹那为一念。故得知法空。所以声闻观因成假。缘觉观相续假也（已上）
    问。细色既存。刹那犹在。何名法空。答。苦无常等互相缘集故。细色等亦空。又成论曰。灭三种心名为灭谛。谓假名心（准论假名有二。一者假人。二者假法。执此名故名假名心。）实法心（谓五阴细相名色二法。执此为实名实法心）空心（即能空智体也）问。云何灭此三心。答。假名心或以多门因缘智灭。或以思惟因缘智灭。实法心在暖等位。以空智灭。空心入无余涅乐断相续时灭。中论疏曰。成论师云。有余灭二心。无余灭空心。故灭三心名灭谛。
    玄。三者小乘但明于空未说不空等者。中论疏曰。五者小乘人但见虚妄不生。不见中道佛性无生。故但见于空不见不空。不行中道。大乘则异之见虚妄不生。又见中道佛性无生也。谓二乘但见生死空。不见大涅槃不空。故云但见等。
    言故涅槃经云等者。彼具文曰。智者见空及不空。空者一切生死。不空者谓大涅槃。见一切空不见不空。不名中道。中道者名为佛性。声闻缘觉见一切空不见不空。以是义故不得第一义空。不得第一义空故不行中道。无中道故不见佛性。问。中道佛性者其相云何。答。涅槃经曰。佛性者名第一义空。第一义空者名为智慧。所言空者不见空与不空。祖师释曰。以第一义空为佛性。此第一义即是正观。正观能尽一切断常虚妄。故名空。若有一毫虚妄不尽此即不空。正观即不生。以能尽一切烦恼转倒故正观即生。故名第一义空。此第一义空即是佛性。此是以空为佛性。又是离义。又涅槃果果性。言第一义空名为智慧者。以正观尽烦恼虚妄故。即名为智慧。是以有为佛性。又是得义。又菩提果性。此两句相成。以智慧净照故断常虚妄即空。亦以虚妄烦恼尽故智慧方净照也。烦恼等本未曾生今即无灭。以本无生故不见不空。以今亦无灭故不见空。故言空者不见空与不空也。非空非不空故名为第一义空。智慧亦尔。不见智与不智名为智慧。
（里书云）
　　涅槃经第二十五师子吼品云。智者见空及不空（文）涅槃疏第十六云。若是见空见不空。此是正名为中道。若但见空不见不空。此则偏故不名中道。若余时以两非为中道。今明此犹是偏。两非对两是。今时两非者则是偏。非是中道。今此中明中者。空有具足故是中。但有空而无有故是偏。偏故不行中道。不行中道故不见佛性。乃至我无我两皆尔（文）（已上里书）
    玄。四者小乘名为但空谓但住于空等者。智论三十七曰。空相应有二种。一但空。二不可得空。以但空堕二乘地。以不可得空空亦不可得。即无处可堕。复有二种空。一者无方便空堕二乘地。二者有方便空即无所堕。直至阿耨菩提。
（里书云）
　　大品疏第三云。不可得空者是无所得空也（文）大乘玄二智义云。二乘不知空亦复空。以空为妙极故名但空。所以证空菩萨知空亦空。名不可得空。故不证空即能涉有。故名为权（文）又云。问。于空无著。于空不证。有何异耶。答。二乘入空不存四句。但是不着而不能不证。菩萨入空既无可存。又即能涉有。故名不证。问。二乘菩萨入空同无所依。何故声闻住空。菩萨不证。答。二乘以空为妙极。依此无依。是故住空。菩萨不以空为妙极。知空亦空。名不可得空。不依此无依故能不证。如大品云。行亦不受等（文）大品游意云。一往开者。小乘是但。大乘是不但。何者。小乘是为浅行人说四谛因果法门。名为但也。大教为大士开不住法门。以示诸法无迹。为不但也（文）（已上里书）
    玄。格优降第七等者。智论三十七曰。舍利弗欲以须陀洹同得解脱故与诸佛菩萨等。而佛不听。譬如以毛孔之空与虚空等。净名玄云。二乘得小空如毛孔空。菩萨得空广遍如十方空。问。空有何大小耶。答。二乘尔能别相不一一知诸法空。但总相知十二入空。故名为小。菩萨能别相知一切法相。谓粗细大小浅深法。然后知其是空。故空广大。述义曰。如阿含云。二乘不知赤盐白盐。问他方知。余物亦尔。又大品云。菩萨名一切种智。以别别知诸法故。二乘名一切智。唯总知诸法故。是知二乘有小分方便智。唯就自行以总相知因缘假法智。而无他方便智也。粗细等者。若就教法。小乘教粗。大乘教细。大小例之。大乘所说之理大故能显教法亦大。小乘反之。浅深亦例。小乘法浅。大乘法深。若就事法。四微是细。柱等是粗。广明如名记第三卷也。
    玄法华信解品云四大声闻自述取得空（云云）等者。彼经具说曰。我等若闻净佛国土教化众生。都无欣乐。所以者何。一切诸法皆悉空寂。无生无灭。无大无小。无漏无为。如是思惟不生喜乐。我等长夜于佛智慧。无贪无著。无复志愿。而自于法谓是究竟。我等长夜修习空法。得脱三界苦恼之患。住最后身有余涅槃。佛所教化得道不虚。则为已得报佛之恩。疏释曰。我等若闻净佛国土下合第九陶练小心譬。就文为二。初明保小故不欣大因。二明保小不乐大果。所以但明此二者。大品已后诸方等经陶练小心。凡有二种。一者以大因陶练。二以大果陶练。故今但明二种也。初文为二。前明不欣大因。次二偈解释也。问。何以知此文是合陶练小譬耶。答。前章明为他说大乘。今文辨从他闻大。故知是付财之后诸大乘教也。所以者何下二偈释不欣大也。空无大小者。此是成论人声闻空也。成论师不体此意。谓是探明大乘。盖是小乘教中自有二说。毗昙悟人空但得其浅。成论悟法空则得其深也。
    问。成论亦辨法空与大乘何异。答。略有四异。一者大乘明人法本性空。小乘明拆法空。是大乘是真空。小乘非真空。故方便品云。小乘涅槃非是真灭。诸法从本来常自寂灭相。大乘涅槃方是真灭。灭谛即是空。灭既有真伪。空亦然也。二者小乘但明三界内人法空。空义即短。大乘明三界内外皆空。空义即长。三者小乘人但见于空不见不空。大乘人具见空与不空。故名中道。以空无诸累不可言有。有于众德不可言无。非有非无即中道。四者小乘人入空则失有。出有则失空。是故取舍行心断常二见。中论云。若有所受法。则堕于断常。当知所受法。若常若无常。大乘人不坏假名而说实相。故即有而常空。不动真际建立诸法。即空而常有。故不堕断常名中道观。
    问。大乘何位得并观耶。答。成论师云。六地未并。七地学并。八地真并。而璎珞经云初地已并者。成实师释云。凡夫著有。二乘沈空。今初地对此故云并耳。其实未并。虽言八地并。然照空之智终自四绝。鉴有之智万像不同。空有恒异。何由并耶。今明初心去即习并。至后并义方成。随位辨之。
    我等长夜下第二闻佛果德不生欣乐。就文为二。初一行正明不欣果德。次三行释执小故不欣大。三行复开三意。初半偈谓小是究竟与佛德齐。故不欣大。次一行半所作已竟。故不欣大。第三一行明报恩已毕故不欣大。依教得果是法供养。前二明所作已辨。此序报恩已毕故不进求也。
    问。陶练小心譬之意何耶。答。经曰。复经少时。父知子意渐以通泰成就大志自鄙先心。临欲终时而命其子。并会亲族国王大臣刹利居士（云云）疏云。复经少时下第九陶练小心譬。所以须此譬地者。二乘闻大品既不悟。何因缘故至法华便解耶。故须明大品已后诸方等经陶练其心。令稍鄙小心渐欣大道。至于法华方得取悟也。父知子心渐以通泰下。第十委属定业譬。就文为三。一父知子大志譬。二正委付家业譬。三领解欢喜譬。初有二句。第一句明大机动也。自鄙先心下第二句明小执移。异上付财中有二一不取大二不舍小也。临欲终时而命其子下。第二正说法华。准此可知矣。虽此偈迦叶所说。四人同意故云四大声闻也。
（里书云）
　　实法空事。四论玄第一云。成论等明十二假十一实法。此为有。十二假者。四大五根众生及井河也。十一实者。五尘四无为及心无作也（文）
小乘内不明生死即毕竟空事。中论疏记第四（本）云。智度论第十九云。复次声闻辟支佛法中不说世间即是涅槃。何以故。智慧不深入诸法故。菩萨法中说世间即是涅槃。智慧深入诸法故。如佛告须菩提。色即是空。空即是色。受想行色空。空即是受想行识。空即是涅槃（疑脱涅槃二字）即是空。惠影师云。此意明小乘经中既都无此义。故二乘所行道品非摩诃衍。今日所明菩萨智慧深入诸法。解知世间即是涅槃色即是空。何况三十七而独是小乘法。此中明菩萨摩诃萨诸法不实故无性。无性故即空。空故不可得。不可得故清凉不变。清凉不变故常。常故即是涅槃。不破于色始得是空。即色是空。不除世间始得出世间。出世间实相即是涅槃。此是性净涅槃。据其体实为语也。本来自净不假修习然后始净。若据德为言则名方便。方便净体即是性净（文）
　　宝窟下（本）云。唯知四谛因缘假有无性之空。此成论宗也（文）华玄略述第三（末）云。相与无相义即相违。何言说诸相者无相。答。诸法实性离相离性。离性故随因缘成诸相。离相故同一无相。相及无相虽复二义。体即无二。相是无相中相。无相是相中无相。如此相即无相。无相即相。譬如空中鸟迹与空差别亦无差别。此亦如是（文）弥勒经游意云。第一明因行。经与论不同。如摩德楞伽藏经云。于一一地中经百千大劫。方成一地之行。不数软根者也。若如大智论。迦旃延子云。三阿僧祇劫修习果行也。问曰。迦旃延子申半教。而辨菩萨积劫解行者。何谓半教。则是大乘满教也。答。亦难知之。但有傍有正。迦旃延虽正明小教。而傍明大乘满教菩萨行何妨也。如成实论云。正解三藏中实义。而不妨彼论大小。利业品云。檀等六波罗蜜得阿耨三菩提果也（文）
涅槃经第二十四德王品云。若依声闻。言不见施及施果报。是则名为破戒邪见。若依如是大涅槃经。不见惠施及施果报。是则名为持戒正见（文）（北本经文也）中论仙光记下卷云。此有二义。一者声闻不知实相。以不知实相心而言无布施。名破戒邪见。二者放生是布施。若无布施即不持不杀戒。故名破戒邪见（文）（已上里书）
    玄。秦弘始七年天竺有刹利等者。序疏曰。秦弘始七年。天竺刹利泛舶至长安。闻罗什门徒三千解大乘之教。以中百二论咨而验之。罗什因为剖拆。刹利乃顶受绝叹不能已。已白云。跋荼阇梨当以此明振晖天竺。何因蕴此摩尼乃在边地。又云。羲和鸾辔蕴明于无目之地。甚可恨也。夜光之宝鬻珍于田父之客。甚可惜也。此刹利述天竺论师呵诸小乘人。叹罗什云。我在天竺闻。诸论师深怪。罽宾小乘学者自美其师。以为比方如朗月之照。其师是鸠摩罗陀造日出论。又自弥帝戾已后罕有其比。天竺论师呵云。偏悟小才。非此喻也。若是□止那国鸠摩罗耆婆法师以当此喻。无所愧也。何故罗什如朗日之照无所愧。以其善解中百故。
（里书云）
　　刹利事。维摩疏第二云。罗什云。刹利胡音含二义。一言忍辱。二言嗔恚。言此人有大力势。能大嗔恚忍受苦痛。刚强难伏。因以为姓也。释肇曰。刹利王者种也。此言田主。劫初人食地味。转食自然粳米。后人情渐伪各有封殖。遂立有德处平分田。此王者之始。故相承为名（文）智度论第八十八云。如罽宾国弥帝隶菩萨手细缦。其父恶以为怪。以刀割之。言我子何缘如鸟（文）弥勒经游意云。弥勒者亦名弥帝礼。或名弥帝隶也（文）（已上里书）
    玄。爰至齐司徒文宣王等者。南山曰。昔齐文宣王撰在家布萨仪。元照释曰。齐即南齐萧子良。生封竟陵王。死谥文宣王。允堪曰。第一生在齐名僧护。第二生在梁名僧祐。竟陵文宣王请讲。听众八百。白黑徒一万一千余人。第三生南山道宣是也。
（里书云）
司徒事。周礼地官司徒曰。乃立地官司徒。使师其属而掌邦教。以佐王安优邦国（优亦安也）尚书舜典曰。帝曰。契。百姓不亲。五品不逊（五品五常逊顺也）汝作司徒而敬敷五教在宽（五常之教务在宽也）周礼曰。大司徒之职。以五礼防万民之伪。而教之中。礼所以节止民之侈伪使其行得中。名玄略述第一（本）云。其三公者。一人尉公主领天下万姓。二司徒公主领刀仗兵器。三司空公主领日月历数。然即大尉公当大政大臣。三公之名有种种说（文）维摩断简云。齐者时。司徒者官。竟陵者所得封。文宣王字（文）（已上里书）
    玄。每感嘉瑞者。经音义曰。嘉瑞上贾遐反。下时惴反。尔雅云。嘉善也。美也。苍颉篇瑞应也信也。言有善美之德。即应之以信瑞也。齐竟陵王内传曰。王得热病夜中再死。梦见金像手灌神汤。因遂平复也。
    玄。为履道之津涯正法之枢键者。津谓水渡也。涯即水际畔也。元照曰。津是水济。度生死津。允堪曰。津者水可渡处也。书传云。涉渡水曰津。以出家五众欲渡生死之流。悉以戒舟为津渡也。南山曰。然涯之一字世滥者多。或山下安涯则山边险处。若水右安涯则水边畔际。今喻海界不可兼山。发挥曰。山下安涯。尔雅释文五卫反。即山涯也。释名云。山边曰涯。水右安涯。释文鱼佳反。旁通鱼奇反。凡水边曰垂曰涯曰干曰渍曰滨。言枢键者。元照曰。枢即门枢。亦取要义。又释关键曰。关即是门。键谓锁钥。城邑宅舍用此为要。方言曰。自关而东。陈楚之间谓钥为键。
（里书云）
　　名玄略述第三（末）云。枢要者。犹是宗旨之异名也。广疋曰。枢举也。说文曰。要身中也。与以宗旨于无情物。言枢于有情物言要（文）（已上里书）
    玄。命周颙作序者。二谛章下卷曰。山中法师之师本辽东人。从北地学三论。远习什师之义。来入南吴。住钟山草堂寺。值隐士周颙。周颙因就受学。周颙晚作三宗论。明二谛以中道为体。晚有智琳法师。请周颙着三宗论。周颙云。弟子若出此论恐于众人。琳曰。贫道昔年少时。曾闻此义。玄音中绝四十余载。檀越若出此论。胜国城妻子目头布施。于是始出此论也。述义曰。振旦国钟山隐士姓周名颙。所谓天下无双者也。淡海记曰。道朗师之檀越名周颙也。
    玄。自尔已后爰至梁武。盛弘大乘者。述义曰。扬州之南有摄岭山。山内有止观寺。昔梁武帝初学成实毗昙。闻高丽士道朗法师从北地来。住摄山止观寺。善解三论妙达大乘。遣智寂等十师。就山学之。而传训授梁武。因此遂改小从大（文）
    玄。答。求那跋摩遗文偈云。等者略述曰。宋时求那跋摩此云功德铠。本刹利种。累世为王。在罽宾。因机隽仁爱。崇德务善至弱冠出家受戒。博晓四含。诵经百余万言。至年三十。罽宾王亡。绝无绍嗣。群臣再三固请跋摩还俗治国。不受乃辞。孤行山野。后至师子国。观风弘教。众谓已得初果。至阇婆国化其王等。道化之声播遐迩。邻国闻风皆遣使请。时京师名德惠听等。以元嘉元年。启文帝迎请跋摩。帝即敕交州刺史沙门法长等。往彼祈请跋摩。以圣化宣广。随舶遂至广州。或冒雨不沾。或履泥不污。灵异无方。如此多矣。元嘉八年正月达于建业。帝敕住祇洹寺供给。隆原公王英彦莫不崇奉。译出菩萨善戒经。四分羯磨等凡二十六卷。其中年九月二十八日奄然已卒。春秋六十有五。未终之前。预造遗文偈颂三十六行。自说因缘云。已证二果。
    玄。又释论云。有四种门一者阿毗昙门等者。大论十八曰。如是等种种异说。无智闻之谓为乖错。智者入三种法门。观一切佛语皆是实法不相违背。何等是三门。一者毗勒门。二者阿毗昙门。三者空门。乃至^7□勒有三百二十万言。佛在世时。大迦旃延之所造。佛灭度后。人寿转减。忆识力少。不能广诵。诸得道人撰为三十八万四千言。若人入^7□勒门论义则无穷。又第二卷曰。摩诃迦旃延。佛在时。解佛语作^7□勒。^7□勒秦言箧藏也。乃至今行于南天竺。又曰。如是等分别一切法亦名阿毗昙。为阿毗昙三种。一者阿毗昙八犍度身及义。略说三十二万言。二者六分毗昙。略说三十二万言。三者^7□勒。略说三十二万言。^7□勒法诸事以类相从。非阿毗昙也。又曰。若不得般若波罗蜜法入阿毗昙门。则堕有中。若入空门则堕无中。若入^7□勒门则堕有无中。四论玄十曰。大迦旃延造毗勒论。亦云鞞勒论释论注翻为箧藏也。若入此法门论义则无穷。明诸法并是假施设。故俱舍论引如假施设经中说。即是彼经论也。毗字论作^7□。即同音也。均师章言。亦云鞞勒者。鞞音卑也。又步迷反。今推此恐毗^7□相滥。又^7□勒相近故。遂致此谬欤。
    问。论文既说三门。玄中何言四门耶。答。可寻之。问。成实论亦许假名。应是亦有亦无门。若以假有从实无但说空者。亦若废假偏论实者^7□勒门亦应是空门。诸法皆是假施设故。即实可无耶。答。成实专明性空义。毗勒专明假有义。假有望实有名为非有。望性空以为非空。然就道理即不可与成实相违。同是假有实无故。若约分别法相即毗昙类。以施说足论是六足论所摄。
    言复有六分毗昙者。即应是六足论矣。
    玄。答于小乘内自分三品一者俱不得二空等者。智论第一曰。佛法中亦有犊子比丘说。如四大和合有眼法。如是五众和合有人法。犊子阿毗昙中说。五众不离人。人不离五众。不可说五众是人离五众是人。人是第五不可说法藏中所摄。说一切有道人辈言。人一切种一切时一切法门中求不可得。譬如兔角龟毛常无。复次十八界十二入五众实有自性。而人此中不摄。更有佛法中方广道人。言一切法不生不灭。空无所有。譬如兔角龟毛常无。如是等一切论议师辈。自守其法不受余法。此三人中今出小乘三根。故不举方广。方广是学大乘人故。中论疏一曰。有四种人学因缘而失因缘。一者犊子云。因缘谓五阴因缘别有人法生。四大因缘别有眼法生。二者毗昙因缘。无复人法而有眼法。三者成实因缘。明世谛因缘俱有假人法。真谛即俱无。四者方广云。都无世谛人法因缘。如此四人并学因缘失因缘。
    言如犊子部云等者。谓五阴和合别有假我。成实亦尔。五阴和合立假名行人。但犊子此我不即能成五阴。又不离五阴。故属第五不可说藏。成实不如此谈。五阴和合即假人也。五阴是五。假人是一。故云别有人法。人即法也。硕法师曰。犊子道人计有我住在第五不可说藏中。非是有故不可为三世所摄。非是无故不为无为所摄。故在第五不可说藏中。言犊子者。亦云可住子也。此所计我假我实我。解释两样见矣。俱舍论说犊子我云。必决有我与五阴不一不异。谓因诸阴故我言成诸阴。是说我为因故。允堪曰。有我者。此部主计我。非是即蕴亦非离蕴。若言蕴与我一即蕴灭我亡。便成断见。若言蕴与我异即蕴灭我在。便成常见。皆随其边。故知我与五蕴非一非异非断非常也。又梵云波罗毕栗吒讫。此云愚异生。从法执为名。又曰波粗富罗。此云犊子。从姓立名。上古有仙染牛生子。部是彼苗裔也。准此等释。可知犊子所计我相（文）
    言萨卫之流等者。彼宗不如成实。法外立别假人。故云但得人空。然就法四大和合。别有一眼法。故云而有眼法。
    言譬喻诃^6□之流者。谓于成实。虽有假有别体假无别体之二义。而谈二空是即同。故云具得二空。
（里书云）
犊子部我事。净名玄第一云。问。犊子计我与外道何异。答。犊子明假我。外道执实我。是故为异。广如俱舍论辨。犊子三假之宗。又如释论所引云。犊子计五阴和合故有人法。四大和合故有眼法。既称和合。即是假也。故知是假我。问。既是假我。与诃^6□所辨有何异耶。答。犊子计别有假人体。与阴体不一不异。在第五不可说藏中。故俱舍论出彼义云。如因薪有火别有火体。虽因阴有人别有人体。若称诃梨之论。遂言别有假人体者。与犊子全同矣。问曰不然。今假有体者。世谛故有。即真故无。而犊子计我不可令空。故非类也。答。盖是未悉犊子之宗。故作斯说耳。如俱舍论云。犊子未入空无我观之时。是故有我。入观之日即知我空。是故当知全同彼说（文）禅那抄云。古难云。俱舍论中出观有即入观。即无义不见。宗家解释难思乎。中论疏六云。庄严师明有假人体（文）又云。光宅师明。无人入二成部（文）
　　犊子部事。中论疏记第六（末）云。言犊子者律主姓也。上古有仙居山静处。贪欲起已不知所之。近有母牛。因染生子。自后仙种皆言犊子。即婆罗门姓也。佛世之日有犊子外道。归佛出家。如涅槃经说。此彼门徒。相传不绝。至此分部徒。远袭为名犊子部（文）智度论第三十五云。佛灭后五百年。分为二分。有信法空。有但众生空（文）中论六情品疏云犊子部云。四大和合成眼。别有眼体。异于四大（文）疏记云。大论初卷云等如玄文。中论疏第六云。问。犊子既计有我。云何作十六谛无我观耶。答。俱舍论云。彼出观习见有我。入观即无有我。故得作十六谛观也（文）
有法之实依实假事。义章假名义云。就因和合法和合别。言因和者因和合假。言法和者法和合假。是二云何。于事分齐揽别成总。以细成粗。名因和合假。揽别成总如阴成人。以细成粗如似细色成粗色等。于法分齐无常苦无我等义同体相成。名法和假。成实法中因和合空名为法空。法和合空说名法空。大乘法中亦有此义。浅深为异（文）
　　若得般若心事。法华玄第四云。若能心无所得。言无所住。如空中种树虚里织罗。如幻如化。随病随人者设行产业之事。无非大般涅槃并应正法般若（文）
　　四大成五根事。义章十二入义云。眼等五根净色为体。依如毗昙。四大所成造净色为体。若依成实。四大所成假色为体。问曰。四大既无增减。云何成根五种各别。释言。四大所成法尔如外四大。虽色增减而其所成粟麦豆等各各差别。又由业故成根差别。有业能生一种四大。集成眼根能见于色。乃至有业能生一种四大。集成身根。能觉于触。如施灯明得其眼根。施钟铃等得其耳根。如是一切。问曰。若使由业能见乃至能觉。何用根乎。释言。虽复有业为因必藉根缘。如谷虽复由业而得必藉种子。此亦如是（文）中论疏记上（仙光）云。就二十部。犊子比丘即犊子部宗。人法俱有。有人法生者法是体也。五阴和合别有人体。有眼法生者同毗昙义。以四大造眼等五根及一切色。而能造之色是无记。所造之色通三性。何者。四大只是报法故。故为无记。所造之色有报色及善无作与恶无作色。故通三性也（文）
　　愚痴论事。智度论第十五云。若诸法非有常非无常。是为愚痴论。所以者何。若非有则破无。若非无则破有。若破此二事。更有何法可说（文）中论疏记云。取前后文为四门也。
　　入观入定事。名玄略述第三（末）云。问。入观入定有何异耶。答。入观者如入人空观。入定者如入四禅定。故知有异（文）
中论疏第八云。实相虽绝四句之言。要因四句之言。方得悟入实相。故以绝四句为实。以四句为方便。此释实允契文旨也。问。何故以四句为方便。以绝四句为真理耶。答。欲摄一切理教尽。夫论教者不出四句。则四句摄一切言教尽。夫论至理极乎绝四。故以绝四明极理（已上里书）
    玄。扁鹊之术者。史记传十七曰。扁鹊勃海郑人。姓秦。名越。人得长桑君禁方为医。
    言保冥之徒者。述义曰。保谓持也。玉篇云。冥谓寂也。准此保执冥寂空理小乘人云保冥徒也。
    言进不驰于白牛等者。谓今成论非是大乘论。故言不驰于白牛。复非常小乘论。故言失驾羊鹿。此即可大小不摄之中间论。故言骡论也。骡谓驮驴。即早马也。牛与羊鹿中间之类故。
    玄。自方等纮宗众圣轨辙等者。方等是大乘通称。纮宗谓大宗。叹于大乘为大宗故。纮字恐作宏字。宏胡萌反。广大也。元照曰。万善宏基。谓出生万行。宏即大也。纮为萌反。冠卷也。冠饰故。纮字不符合焉。五十二位贤圣三世十方诸圣同由斯迹。故云众圣轨辙。轨辙即车所由之道。众圣并履此道故。
    言教称满字者。涅槃经曰。半字义者。皆是烦恼言说之本（人天小乘方便权说）满字者。乃是一切善法之根本（谈常显性圆实了义）涅槃论曰。半字者渐教。满字者涅槃满足教。摄佛教果海功德尽故名满。声闻缘觉教不满足故名半也。又法华玄引大经曰。字有二种。一半字。二满字。为声闻说半字。为菩萨说满字。仁王疏曰。所言小乘半字教者。若明其至理但人法二空。语其因果但说有作四谛。斯乃教不尽宗。语不极义。说称小根。进成小行。有所阙坏名之为半。大乘满字教者。若明其理至极平等。无得正观不二为宗。语其因果即说无作四谛。斯乃教称大乘宗。语极圆旨。说称大根。进成大行。具足无阙。名之为满。
（里书云）
　　四论玄第十一。十四音义云。此中十四音即是十四字。即喻昔偏教半字之说。后三十八字即喻今日圆教满字之说（文）又云。又或以字义为譬。又复或以字名为譬。或以字形为譬也。字义如前解。是十四音名为字义者。用十四音喻昔半字。故云是十四音名曰字义。名曰半字之义也。字名者如十字是语之尽。便取此尽处作义名。其中前语已尽后语复尽者。便以前者为小尽。后者为大究竟。此二尽之类是也。以字形为譬者。如半月者不足。如满月者足。二种形之类也（文）涅槃经第八文字品云。吒者于阎浮提示现半身而演说法。譬如半月。是故名吒。侘者法身具足。譬如满月。是故名侘（文）涅槃疏第九云。若是前来诸字并借字义训以释。今此中两字但借形以释教也。两字释佛教。前字释佛小乘教。后字释大乘教。所以前字释小乘者。外国作吒字形犹如半月。如今月生七八日月为半。借此月形以释佛小乘半字教也。侘此第二字。彼国侘形国（疑团）圆。犹如今十五日月。今借此形以释大乘满字之教也（文）（已上里书）
    言理曰无余者。谓究竟无余极理。故言无余耳。金刚波若经举四生众生已言。我皆令入无余涅槃。疏释此曰。此言无余者非灰身非智小乘无余。斯乃无累不尽无复余累。无德不圆无复余德。故云无余也。问。此乃是涅槃教意。云何释般若文。若。作此问者乃是五时教举。非经论之说。般若论云。此经正辨无为法身。与大涅槃更复何异。义疏二曰。言无余涅槃者。凡有三义。一约小乘明余无余。烦恼尽为有余。望后犹有身智在。约后别前。名前以为有余涅槃。身智尽竟。望后更无余身智在。故曰无余。二就大乘说余无余。五住因尽为有余。二生死果尽为无余。若小乘前得有余。后得无余。大乘一时而得。但举佛果望于二患。无因患边说为有余。无果患边说无余。又依摄大乘七卷金光明意。前得法身究竟名无余。应化两身非究竟为有余。三身品又云。三身合论则是无住处涅槃。应化二身不住涅槃。法身亦不般涅槃。不般涅槃者。法身本来常寂灭故不入涅槃。则是法身不住生死名无住处涅槃也。三者明大小乘合辨余无余。以小乘为有余。大乘明无余。如胜鬘经说。生死有二有为无为涅槃亦有二余无余。凡夫生死名曰有为。圣人生死名曰无余。除分段生死名有余。以前望后余有生死在。余有涅槃在。故名有余。无有生死之处所得涅槃名曰无余。望后无余生死故。又亦无其余涅槃故名无余也。
    言但须伏膺甘露等者。涅槃喻甘露即上无余理。大教称法桥即上满字教也。所言伏膺者。伏谓扶腹反。匿也。膺谓於陵反。胸也。言承匿甘露于胸心也。
    玄。问必夜光者。千字文曰。剑号巨阙。珠称夜光。注曰。越有宝剑五种。一曰纯剑。二曰湛卢。三曰胜耶。四曰鱼肠。五曰巨阙。夜光珠名。昔随侯出行。路见断蛇哀之附以神膏。蛇即遁云。迳数日此蛇衔一明珠径七寸。于阴闇之夜造随侯门唤。随侯谓巨盗。按剑出应之。蛇以明珠报恩而去。故号为夜光珠。传记详焉。又魏略曰。大秦国出夜光珠。墨子曰。和氏璧夜光之珠诸侯所宝。
    言恐多杂伪宝须陶汰之者。伪宝谓伪珠鱼目等也。伪垢□石须陶练除之。瓦砾鱼目当澄汰简之。故云须陶汰之。陶谓冶练。汰谓沙汰也。即喻正说杂邪说无得杂有得也。义疏曰。玉之内病为瑕。外病为疵。元照曰。玉病曰瑕。人病曰疵。
    玄。二者隔凡宗归二谛者。谓由会理隔凡成圣。故以二谛理言隔凡宗归二谛也。下释为会彼四妄故有三乘贤圣。上又释无漏慧根会理隔凡。并此意也。
    玄。言五时者昔涅槃初度江左等者。涅槃经十四曰。善男子。譬如从牛出乳。从乳出酪。从酪出生苏。自生苏出熟苏。从熟苏出醍醐。醍醐最上。佛亦如是。从佛出于十二部经。从十二部经出修多罗。从修多罗出方等经。从方等经出般若波罗蜜。从般若波罗蜜出大涅槃。犹如醍醐。言醍醐者譬于佛性。佛性者即是如来。疏第十一曰。从佛出十二部经者。宋代道场寺惠观法师作五时教义。末开善光宅乃至建初等并用此义。言五时者。一有相教。即是差别教。即昔教。二无相教。即大品。三抑扬教。维摩思益等。四会三归一教。即法华。第五圆常教。即涅槃。彼师所以作此释者。正影今文。从佛出十二部经。即是昔阶差教。为声闻说四谛等。从十二部经出修多罗。即是通教。欲得声闻等当学般若。方等即是维摩思益。般若即法华同归之教。何故以般若为法华。法华是平等大慧即是般若也。第五即是此经。若是庄严。后时亦作五时。而开合少异。束维摩思益并属大品第二时教。就初教中更开人天乘教。与前家不同。互有开合也。彼释今文云。十二部经即是人天教。修多罗即是小乘三藏教。方等是大乘。后二如前也。若是晚庄严。即是招提师。只作四时教义不开初人天乘教。彼师分此文云。十二部经至方等。此三即是教。波若即是行。涅槃即是果也。后有北地师。解云。十二部经即是别教义。修多罗是通教义。此二同是教。而教中有通教别教也。方等即是理。前明其教。次即辨其理。波若即是行。涅槃即是果也。等是帖文。此则有意。前明教。既有教即有理。理即明行。行故即得果也。准此可悉。
    玄。自五时已后虽复改易属在其间者。大品游意曰。成论师云。佛教不出三。一者顿教。如华严大乘等也。二者偏方不定教。如胜鬘金光明遗教佛藏经等也。三者渐教。如四阿含及涅槃是也。就渐教中有二者。济法师作四教。阿含为初。波若维摩思益法鼓楞伽等为第二。法华为第三。涅槃为第四也。所以波若思益合为第二者。大品经。天子云见第二法轮。思益云见第二法轮也。作五时师不同。而义本是惠观师所说也。一家云。阿含为初。禅经为第二。波若维摩法鼓等为第三。法华为第四。涅槃为第五。一家云。阿含为初经。维摩思益法鼓为第二。法华为第三。波若为第四。涅槃为第五。所以波若为第四者。释论云。须菩提闻法华举手低头皆成佛道。是故今问退不退。故知法华后也。广洲大高法师云。五时阿含为初。离三藏为第二。如优婆塞经般若维摩思益法鼓为第三。法华为第四。涅槃为第五也。惠观师云。阿含为初。波若为第二。维摩思益等为第三。法华为第四。涅槃为第五也。二经同云见第二法轮者。一是为小中第二。一是大中第二也。开善等所造也。略述第三（末）曰。言五时者。一四谛教。阿含经等。二无相教。诸部般若。三抑扬教。谓维摩经。四一乘教。谓即此经。五常住教。即大经也。有处又云。晋时稳士刘虬立五时教。第一时者。佛初成道为提谓等。五戒本行经是。未有出世善根器故。第二时者。佛成道竟三七日外。十二年中唯三乘有行之教。未为说空即阿含经等小乘经是。第三时者。佛成道竟三十年中说彼三乘同行空教。即维摩思益大品等是。第四时者。佛成道竟四十年中说有一乘。犹未分明演说佛性常住实有。尚说无常佛显一乘佛果。以为法实。即法华是。以前未明一乘义故。第五时者。于双林中说诸众生悉有佛性常住佛教。即涅槃经大悲经是。然刘虬正齐时人。唯初生于晋终。故为尔焉。
（里书云）
　　不出二谛事。大乘玄二谛义云。于渐教中有五时二谛。初四谛教时事理二谛。般若教时空有二谛。净名经褒贬二谛。法华三一二谛。涅槃教常无常二谛也（文）大乘玄二谛义云。第二开善解。二谛摄尽。故云法无不总义无不该者真俗之理。舒之即无法不尽。卷之即二谛尔已（文）二谛章下云。开善云。二谛摄法尽。下至生死。上极涅槃。预名相所及者。故皆世谛。只此名相即体不可得为真谛。
三假为俗事。三假者。一者因成假。二者相续假。三者相待假也。花玄略述第四（本）云。因成假者。揽因成果。如揽四微成四大等。于得果时不舍因。是相续假者。或云。二念明相续。后起授前。或云。一念明相续。只前念转作后念（文）相待假可知。谓长短君子父子等互相待是也。
　　四忘事。中论疏记第一（末）云。言四忘者。绝四句之名也（文）
五时教事。宝窟下（本）云。须解小乘法中明悟道义。虽言为声闻说四谛为缘觉说十二因缘为菩萨说六度。此约教有三耳。若入道断惑终观四谛。若不观四谛无断惑法。今据此义故声闻缘觉同观四谛也。故智度论云。菩萨若证四谛成辟支佛（文）
　　四论玄第十一开路义云。今检责三教五时有二意。一总检经论责三教五时。总检中复有三。一依经检。二依论检。三检关河相传。今初。经教有大小乘。初得道时说四含等经名为小乘。波若以上名为大乘。穷检大小二经中无有出处。二依论。论有大乘小乘。佛灭度后三百年中旃延子造八犍度。解佛小乘教。就此小乘论检责五时三教。便无出处。次三百五十年马鸣出世。五百三十年中龙树出世。八百年中提婆出世造诸大乘论。亦无此说。乃至千余年中法胜诃梨出世造数论。复无出处。三者关河相传。安师以前乃至罗什至长安。门徒三千。入室二十。长则睿等。小则肇等。如此龙象大德复无此说。岂非虚妄自称此义。故毕竟无有如汝说。出何经论也。大品游意云。五时名自不同。惠观师云。初教名为相教第二名通教者。本空未转故。说通教者劝取三乘果。故曰初教名为三乘别教。何者。别说三乘果故也。第二无相教亦名三乘通教者。通者非二乘果为通。唯取所学之法名为通教。何者。欲得菩提果乃至声闻果。当学波若波罗蜜。故知所劝为通（文）
　　花玄第三云。宋道场寺惠观法师制涅槃序。明教有二种。一顿教。即华严之流。二渐教。谓五时之说。后人更加其一。复有无方教也。三大法师并皆用之。爰至北土。还影五时。裂于四宗。今依大乘经论详其得失（文）
四论玄第十一开路义云。汝若言花严前为诸大行菩萨说因果之法明理具足故如日初出前照山王名为顿教者。三义不可。一者汝引经僻。日天子出时亦不前照山王次照平下。但山高前蒙日照。平下次被日光。此日天子曾无两念。以此譬佛明如来大悲平等布教无量。但根缘取悟不同。若上根人早悟。下根之人后方得悟。譬事有异。那得辄引此文证顿教。所以不可。二者汝若言从浅至深名渐教者。华严亦从浅至深。初即薄地凡夫。次至十信外凡夫。次至内凡三十心。即是十住十行十回向。次至真圣。从十地后方至佛。从浅至深岂复过此。若是华严是顿教者。五时亦是顿教。五时既是渐教。华严亦是渐教。三者明华严是舍那说。涅槃等释迦说。此则法主异教门异住处异徒众异。明得取舍那所说故为释迦作顿教耶。又且问。华严教时了未有渐。那得有顿。此亦不可（文）
　　又云。次弹顿教。若使初教是浅。从浅至深名为渐教者。须问此初说四谛定浅。为当定深。彼云。决定是浅。既为下根人说。理当自浅。今难。若言四谛定浅者。此即不可。故大论云。说四谛时。六万诸天悟于初果得法眼净。五比丘等悟阿罗汉。八千菩萨得无生法忍。皆住一生补处。若尔岂定浅也。若八千菩萨闻说四谛住一生补处。而四谛是浅者。佛为补处菩萨说摩诃般若。亦应是浅。波若既是深。四谛亦应是深。若言说四谛悟罗汉而是浅者。说涅槃时亦悟罗汉亦应是浅。何有此理（文）
　　又云。次明涅槃若是深者亦不可。何故佛说涅槃时引大品云。我昔于摩诃波若经中说我无我无有二相。既说涅槃引大品成等者。故知大品不浅。涅槃不深。岂得言于五时中最深耶（文）
　　又云。四谛是小乘亦不然。故必一物于彼为妙。于此为粗。至论此物何关妙粗耶。小乘亦尔。若闻四谛悟小乘果道。四谛是小。若闻四谛悟无生法忍道。四谛是大乘。何定小大。故涅槃云。或有服甘露伤命而早夭。或有服甘露寿命得长存。有缘服毒生。有缘服毒死。甘之与毒起自二缘。四谛亦尔。大之与小起自二缘。岂得定判四谛是小也。
　　又云。次斥偏方不定教者。彼云。金光明胜鬘。退不同渐教。进不同顿教。是随缘宜名不定教。今所不尔。欲论不定尽皆不定。故如大品。或说智慧为般若。或说实相为波若。或言波若者不愚不智。或言波若观苦无常相尽相无相。或言色不生故名波若。亦如涅槃。前为香山诸仙□尸力士。说涅槃是苦无常（文）
　　又云。问。破他五时三教一无所留。今解若为。答。有两意。一者破虚妄竟尽净。我无别解。更有一释。与汝何异。今只破不立。与汝为异耳。二者汝识破不。若未识破应更寻求。何劳问立。若已识破即无复有。何须别责。一切诸法皆如此破。若能了达尽净虚妄一毫不留。然后识方便之道随意得用。如此三教五时大小。并今时随缘方便。无大小中作大小说。无渐顿中作渐顿说。无半满中作半满说。一多亦尔。实相道中何曾大小。为赴缘故不大小中作大小说。无半满而说半满。是以方便随缘故悉皆得用。若偏执即成不可（文）（已上里书）
    玄。问既有五时云何分于大小等者。于前责五时亦二。初责大小见。二责五时见。初亦有二。初者立宗。二者破斥。初一问答即是立宗。次问道理下是破斥也。破斥中亦二。初者定关。二正破斥。言问道理为有大乘为无大耶者。先定关也。如其有大则是有见等者。第二正破斥。于中有五破。一堕有无见破。二随一异二见破。三非佛弟子破。四非大乘破。五堕断常破。如文可见。
    言大品云诸有二者无道无果者。大品遍学品曰。有二相者无有檀波罗蜜乃至般若波罗蜜。无有道无有果。乃至无有顺忍。现见色相。乃至见一切种智相。又曰。是人得是法。是为大有所得。二法无道无果。若行二法无道果。行不二法有道果不。佛言。诸二法无道无果。行不二法。亦无道无果。若无二法无不二法。是道是果。述义曰。无道者无菩萨因。金刚以还名为道。无果者无涅槃果。
    涅槃云明与无明愚者谓二者。彼如来性品曰。若言无明因缘诸行。凡夫之人闻已分别生二法想。明与无明智者了达其性无二。无二之性即是实性。述义曰。明者解也。无明者烦恼。且如明名由何得之。若由照无明得者。无明灭故明应灭。所照无时何有能照。又明与无明其性无二。
    玄。大品经云诸天子叹云我于阎浮等者。彼经十九曰。尔时诸天子。虚空中立发大音声。踊跃欢喜。以分陀利等四华中而散佛上。如是言。我等于阎浮提见第二法轮转。是中无量百千天子得无生法忍。法华如前引。
    玄。涅槃经云昔鹿林等者。彼经十三曰。诸佛世尊语有二种。一者求小乘。二者求大乘。我于昔日波罗捺城。为诸声闻转于法轮。今始于此□尸那城为诸菩萨转大法轮也。
    玄。智度论云等者。彼论曰。佛口所说。以文字语言分为二种。三藏是声闻法。摩诃衍是大乘法。即菩萨藏也。
    玄。地持论云等者。彼论第三曰。十二部经唯方广部是菩萨藏。余十一部是声闻藏。
    玄。正观论云等者。中论第一出自在韦纽等八计已曰佛欲断如是等诸邪见令知佛法故。先于声闻法中说十二因缘。又为已习行有大心堪受深法者。以大乘法说因缘相。所谓一切法不生不灭不一不异等。毕竟空无所有。疏释曰。第一序佛说经意中又二。第一明佛说小乘经意。又为已习行有大心下第二明说大乘经意。然至道未曾大小。但赴大小两缘故开大小两教。今因此大小以悟非大非小。所以前小后大者。欲示一途次第。就说小中又开为二。一辨邪兴。二明说正。前亦是感。后复名应。又为已习下第二明佛说大乘教意。即是说八不意。就文为二。初辨教缘即是感。次辨缘教即是应。
（里书云）
　　地持论第三云。彼菩萨求法者。何所求。云何求。何故求。略说求菩萨藏声闻藏外论世工业处智。十二部经唯方广一部是菩萨藏。余十一部是声闻藏（文）法华义疏第四云。第三句小广而大略。如地持论说。菩萨藏名方广经。声闻藏谓十一部。此意明大乘十二为明方广之理。从所诠理为名。故十二部悉名方广（文）大品疏第三云。阎浮是树名。提州秤。因树为目。州中有阎浮林。林中此树所最长焉。故为名也。树下有河。底有金砂名阎浮檀金。有少州亦阎浮提也（文）（已上里书）
    玄。以经论验之唯有二藏者。净名玄第七曰。二藏义有三双。一声闻藏。二菩萨藏。此从人立名。二大乘藏小乘藏。从法为称。三半字满字。就义为目。此三犹一义耳。不得云半满但是涅槃。前二教通终始。故大经云。我为声闻说是半字。故知半字犹是声闻藏也。问。说何法名声闻藏。答。说二乘法皆名声闻藏。问。既说二乘法。直名二乘藏。云何名声闻藏。答。立二藏意。但取大小相对。以小乘义为声闻藏。以大乘义为菩萨藏。缘觉亦是小乘。故云声闻藏。又从多为论。声闻因果二时禀声闻教。缘觉因人藉教。果人自然悟道。是以但名声闻藏不名缘觉藏。故地持云。说声闻缘觉法名声闻藏。问。声闻藏非但说二乘法。亦说菩萨法。云何属声闻藏。答。小乘法说于菩萨属声闻藏。若以大乘说菩萨法。即属菩萨藏。小乘法中明菩萨从凡得圣。教即不圆理不具足故名声闻藏。大乘法中明菩萨。教圆理满名菩萨藏也。又小乘法中多明二乘法。少说菩萨法。如释论云。三藏中广为声闻说种种法。不说菩萨行。唯中阿含本末经为弥勒授记。亦不说菩萨行。故知明菩萨法少。以少从多名声闻藏。不名菩萨藏。问。为小乘人但应说二乘法。何须说菩萨法。答。佛为二乘开三乘教。如法华云。一乘化二人不得。故知一佛乘分别说三。故知小乘中明有三乘也。问。既为二乘人说三乘法者。何故不说菩萨行哉。答。二乘不欲行菩萨道故不须说行。但知道理有三究竟故略明佛乘。问。既不说菩萨因。何须授弥勒记明得佛果。答。声闻必凭师悟道。须明有三世佛。故授弥勒记也。
（里书云）
　　藏事。中论疏记云。所言藏者。蕴畜苞容也。道基师云。通名藏者。苞含蕴积摄藏诸义。名之为藏。故摄论云。此三及二云何名藏。由能摄故。此摄何法。一切应以义（文）（已上里书）
    玄。问若乃皆菩萨藏等者。净名玄第七曰。问。此经是菩萨法藏所摄。又辨不思议解脱法门。绝二乘境界。则应但教菩萨。云何复有声闻众耶。又释论云。佛为大菩萨说不思议解脱经十万偈。即是华严经。小乘在华严座不得见闻。以不种闻是大乘因缘故。此经亦称不思议解脱。何故声闻在座得闻耶。答。法华玄论已具详之。余未尽者今当更说。依释论意明。华严为大菩萨说。小乘不闻。净名等通为大小浅深人说。故二乘得闻。则华严明不可思议事深。净名辨不可思议事浅。虽同是不可思议而有浅深。故有闻与不闻。例如虽同是般若。有与三乘共说。独大菩萨说。九地尚不闻。况复二乘矣。问。论云一切经中般若最大。何故二乘得闻般若不闻花严会。答。般若虽大。多说方便实慧甚深理法。二乘之人即有小分。故得闻之。华严多辨实慧方便。就事辨不思议。则二乘绝分。故不得闻也。又大判声闻凡有二种。一者实。二者权。实之中复有二种。一退大学小。二本乘之人。退大学小约一化始终凡有四时。一大机未熟。二小根已成。三小执当移大机远动。四小执正倾大机正熟。一化始终唯有此四。大机未熟者。佛初成道为诸菩萨说华严经。则欲以大法化之。但小机未堪熟。是故息化。如法花云。长者居师子座眷属围绕罗列宝物。即遣傍人追捉穷子。穷子惊惧。父遂放之。即指华严时事也。以大机未熟。虽复在华严座不得见闻。
    次小根已成者。道场之日既未堪大化。鹿园之时方受小法。故密遣二人诱乃得之。三小执当移大机远动者。即以般若净名诸方等正教菩萨密化二乘。令陶练小心仰慕大道。以小执当移大机远动在般若净名之座故得见闻。但未领解。四小执正倾大机正熟者。即法华开方便门示真实义。以小执既倾方便之门宜开。大机已成真实之义便显。故在法华座亦得见闻复信解也。问。大机未熟故花严之会未有小众。何故第八会中列五百声闻。答。前七会多是佛初成道菩提树下说之。此时未有小众故七会不列。第八会后时说之。后已立祇洹精舍。此时得有声闻所以列也。讲者谓七处八会皆初成道说。则失斯言也。问。华严即化菩萨不教声闻。又大机未成。何故列之在座答。花严是显菩萨法与二乘法异。故就祇洹明二缘不同。菩萨即见净土闻说大法。声闻自见秽处听受小乘。如人见水饿鬼见火。非是欲化二乘故列之在席也。二乘见秽。菩萨睹净。令菩萨深鄙小乘增进大行。乃是化菩萨耳。问。声闻何故不得见闻菩萨法耶。答。释论云。如人有五根故得见闻。若无五根不得见闻。有菩萨五根故得见闻菩萨境界。二乘无菩萨五根故不得菩萨境界故也。问。若尔何故入法界品明身子与六千眷属得见文殊耶。答。就事而言。承佛力故见。任力即不见。又前明始迷故不见。后表终悟故得见。如法华穷子凡有三时。初遥见父次避父去。后还其父所。初表当悟一乘。次背大取小。后还悟一乘同入法界。问。七处八会何故就法界品明二乘始不见闻终见闻耶答。据事而言。七会初成道时说。二乘大机未成故朱有声闻。法界既后时说。即小执渐移大机远动。是故在座后得见闻。又举二乘出法界显菩萨入法界。又欲明法界非大非小大小具足。非见闻不见闻而见闻不见闻具足也问般若净名二经。同是小执当移大机远动。显教菩萨密化二乘有何异耶。答。般若佛自显教密化。净名菩萨显教密化。教大化小不出佛菩萨也。又般若令小人说大。显教菩萨密化二乘。净名大人说大。显教菩萨密化二乘。是故为异。上来就实行声闻作释。
    今次就权行声闻释者。内秘菩萨行外现声闻行。有二种义。一是赞扬大道。二引诸小行。华严本是教菩萨法。而二乘在座有若盲聋。则具前二意。一欲显菩萨道高二乘劣。令菩萨进求大道不退取小乘二令小乘人深自鄙劣舍小求大。故身子与六千眷属承佛神力得见文殊咨受大法。即其事。次至净名般若之座。亲自贬斥小乘。赞扬大道。令菩萨人不退大求小。小乘之流使舍小求大。尔前与物同迷。至于法华将机共悟。此皆大士利物之方便也。问。不思议解脱即是二智。二智。犹是般若。何故二乘闻不思议解脱如盲者之前托众色像。闻般若而得领悟。答。大品明实慧。即二乘小分知之。方便即绝分。此经明二智亦然。但大品多明实慧少现神通。此经多现神通少明实慧。故闻二经有迷有解。上来明二乘众竟。
    今次辨为菩萨众。问。花严已为菩萨说大法竟。此经复化何人。答。菩萨道根熟有前后。花严为其早成。般若净名化其次熟。又释论云。华严有智菩萨说。即知般若净名通化小大。又华严之座虽已得解。于般若净名更复进悟也。
    次就菩萨声闻二种四句。一显教菩萨非密化二乘。即花严教是也。初成道时大机已熟故显教之。七会无二乘众。又大机未成故不密化。二显教二乘不密化菩萨。即三藏教。小机已成故显教之。菩萨大器不须小化。三显教菩萨密化二乘。即般若净名等经。菩萨大机已成故显教之。二乘小执当移大机远动。是故密化。命说付财即其事也。四显教菩萨显教二乘。则法花教。菩萨闻是法疑网皆已除。谓显教菩萨。千二百罗汉悉亦当作佛。则显教二乘也。
    次约开覆明四句。一正显真实傍开方便。则华严为诸菩萨说大法门。谓正显真实。亦令菩萨傍识小教。故傍开方便。故贤首品云。或示声闻小乘门。或现缘觉中乘门。或现说无上大乘门。性起品又广明先化菩萨次及二乘。譬如日出前照高山后及平地。皆是傍开小方便也。二者正隐真实。正闭方便。即鹿苑教门。说三乘教故隐一乘真实。不云二是方便故闭方便门。三正显真实傍闭方便。即般若净名教也。化菩萨故正显真实。未明三乘是方便故傍闭方便。开覆四句者。可寻见第四句。问。既未开方便门。云何已得显真实耶。答。显真实有二种。一者对开三乘方便门。显一乘为真实。二者以大小相对显于真实。大乘是究竟真实。小乘为小分真实。对小分真实明究竟真实。问。何文证般若未开方便已显真实。答。法花信解品云。一切诸佛有秘藏。但为菩萨演其实事。而不为我说斯真要。即指大品时事也。问。若尔三藏中亦对中下二乘叹佛最上。何故不名显真实耶。答。三藏教中广明二乘法小明菩萨法。以少从多故不名显真实义。又三藏中虽明佛乘犹是隐覆。说王宫宾生从凡得佛。般若已去正说大法。傍及二乘。又明佛乘皆已具足。故是正显真实傍闭方便。问。大品中辨真实。法华一乘真实何异。答。旧云大乘则劣一乘则胜。今说不然。大品对小明大。法华除小显大。大无二也。如长者付财及委家业二时即异。而火宅七珍犹是一耳。大品中菩萨作佛二乘未作佛。法华之中菩萨二乘并皆成佛。而佛乘不二也。问。若尔摄大乘论云乘有三种。一者小乘。二者大乘。三者一乘。一乘最胜。答。法华正明能乘之人一切作佛。以此为胜。不言所乘之法有优劣也。
（里书云）
　　四论玄第十一开路义云。问。他立引经论。今亦引经论。若为有异。答。不相开有三节不同。一者他家大小异。大小异故小非大因。小既非大因即不因小得大。本因小为大方便。小既异大小。即非大方便。若尔学小终不能趣大。今所用大小不二。若是他就大小中学大小故大小成二。今就波若中学大小。波若无异故大小即是不二。不二故大不异小。小不异大。何者。于一佛乘分别说三。大那得异小。汝等所行是菩萨道。小那得异大。故此大小因缘假名。不大不小而说大小耳。二者他云三乘是权所以须废。一乘是实所以须立。今明不尔。若使诸法之中有一乘道理无三乘道理。可得废三立一。而诸法实相中无二无一。既废三亦废一。若使立一亦应立三。岂得废三而立一耶。今明三之与一悉是方便。非但废三亦须废一。非三非一始是实相也。三者他云大乘是实所以表道。小乘非实故非表道。今明不尔。何意说小为欲显非小。何意说大为欲显非大。故说大说小表非大非小。所以大小并是假名。一往对他有此三节之异也（文）
　　又云。释五味相生。五味中波若是第四教。但此间人用波若是第三时。此即不可。今且难。经言波若是第四时。汝为第三时者。经云涅槃是第五时。应用为第三时。经云涅槃是第五时。而今不为第三时者。经云波若是第四时。那得制为第三时。故成不可。问。释五味与五时教成配既破不许。今解五味其相若为。答。且明五味之意。经何意作五味说。解。正为称叹涅槃。譬如从牛出乳展转相生讫至醍醐最为上味。涅槃亦尔。于诸经中最为殊胜。如叹经王各言第一。何关说五味即配五时教耶。故成不可。今依真谛三藏解云。而言从佛出十二部经者。明十二部经即是言教音声为体。明佛八音七辨说此名味句。故成论云。是法音声性。既能出如此名味句言教。所以道佛出十二部经也。次从十二部经出修多罗者。此言法本。法本只是法句。法句治众生病之良药。如嗔恚多者教慈悲观。贪欲多者教不净观。愚痴多者教因缘观。明十二部经只诠表此法本门。故言十二部经出修多罗也。次从修多罗出方等者。明方等即是行。既识治病之良药。所以如法伏行。既其修于方等更导大行。故言从修多罗出方等。次从方等出波若者。在行既重。即能发生智慧。是故从方等出波若。智慧既生。即能断除烦恼得常乐我净。故言从波若出涅槃也。三藏法师。作如此解。极有意气也。次今一师相承解云。明如来能出此言教。故道从佛出十二部经。十二部经抽出修多罗。修多罗犹自通慢。方等于中最胜。是故从修多罗出方等。方等之言犹自通漫。智慧于中最胜。是故从方等抽出智慧。故言方等出波若。波若即是不生不灭之因。能得大涅槃不断不常之果。故言从波若出大涅槃也。若止观法师云。佛教有四种。一者毗尼。二者波若。三者法华。四者涅槃。若他辨定。三乘别教既是小乘。今明不尔。此乃于一佛乘分别说三。菩萨无生法忍分别二乘之智断。当知此三乘犹是大乘。那得言定小。虽有四教终不出因果二门。故波若与毗尼此即因。涅槃即名果。法华若为。解云。还摄在波若何故尔。明波若则散说带得。亦是法花束明菩萨行。虽复散束不同。同明菩萨行处不异。是故还摄波若。同是因门。毗尼那得摄在波若。解云。此毗尼此乃一往摄于浅近根性。令其调伏身口七支。七支既净即了无生。若了无生即是大乘故。经云。毗尼学者即大乘。所以毗尼摄在波若。同为因位故。毗尼即是身戒。波若即是心慧。故身戒心慧二种庄严。若是兴皇师。云有三教。尔时为王讲华严经云。初作此三教。一者根本教。二者方便教。三归宗教。根本教者即是花严。华严明正法之性非大非小。所以是根本。波若法华维摩思益等。此非大非小而能大小方便故。名方便教也。若是涅槃前虽方便说大说小。至涅槃教结还非大小。以是义故名归宗教。佛教大意略如此（文）（已上里书）
    玄。释论云般若不属二乘但属菩萨者。大论四十二（文）
　　（里书云）
　　大论第四十二云。是般若波罗蜜。菩萨成佛时。转名一切种智。以是故般若不属佛。不属声闻辟支佛。不属凡夫。但属菩萨（文）
    玄。在经何故劝三乘同学波若者。大品经第三曰。善男子善女人欲学声闻地。亦当应闻般若波罗蜜持诵读正忆念如说行。欲学辟支佛地。亦当应闻般若波罗蜜持诵读正忆念如说行。欲学菩萨地。亦当应闻般若波罗蜜持诵读正忆念如说行。何以故。是般若波罗蜜中广说三乘。是中菩萨摩诃萨声闻辟支佛当学。大论四十一释此文曰。问曰。波若波罗蜜是菩萨事。何以言欲得三乘者皆当习学耶。答曰。般若波罗蜜中说诸法实相。即是无余涅槃。三乘人皆为无余涅槃故精进习行。复次般若中种种因缘说空解脱门义。如经中说。若离空解脱门无道无涅槃。以是故三乘人皆应学般若。复次舍利弗自说因缘。于般若波罗蜜中广说三乘相。是中三乘人应学成。大品经又曰。是般若波罗蜜中虽无法可得。而有三乘之教。所谓声闻乘辟支佛乘佛乘也。
    玄。答波若有二种等者。如玄二智义并法花玄第三卷具述之矣。
（里书云）
　　华玄第三云。又学波若成二乘者。此是波若少许气分耳。何以知之。释论二乘证空比菩萨空。譬如毛孔空比十方空。问。若如后意者。即以此言证波若是三乘通教。既得少许气分。岂非通耶。答。若得少分便说波若是三乘通教者。大经云如人得食亦名涅槃。二乘断三界惑。岂不得涅槃少分耶。不应以少分之言证三乘通教（文）
　　华玄略述第二（末）云。实相有二。谓体实相与用实相。今是用实相也（文）此释我等同入法性文也。
　　义章教迹义云。若言波若说三同观浅法花者。涅槃经中亦言。此经出声闻故名声闻藏。出辟支佛名缘觉藏。出菩萨故名菩萨藏。又师子中说十二缘。下智观故声闻菩提。中智观故缘觉菩提。上智观故菩萨菩提。上上智观阿耨菩提。彼经亦说三乘同观。应浅法华。又胜鬘中说摩诃衍出生一切声闻缘觉世及出世一切善法。彼经亦应浅法华。彼既是深。大品同观何为独浅。答言波若不破三乘浅法花者。大品经中舍利弗问。若都不退空复不异。何故得有三乘差别。不唯一乘。须菩提答。无二无三。若闻不怖能得菩提。此与法花无二无三。其言何别。而言非是破三归一。又龙树云。当知波若于华手经法花经等无量经中最以为大。云何言浅。若言波若不说佛性浅涅槃者。经说佛性亦名波若波罗蜜亦名第一义空。大品所说般若及空即是佛性。云何说言不明佛性。又大品中宣说真如实际法性。龙树释言。法名涅槃。不戏论法性名本分。犹如黄石金性白石银性。一切众生有涅槃性。此与佛性有何差别而言不说。佛性既齐。浅深之言无宜辄施（文）（已上里书）
    玄。大品呵二乘为痴狗者。大品十五曰。须菩提。譬如狗不从大家求食反从作务者索如是须菩提。当来世有善男子善女人。弃深般若波罗蜜而攀枝叶声闻辟支佛所应行经。当知是为菩萨魔事。
    玄。净名贬声闻为败根者。净名经不思议品曰。大迦叶闻说菩萨不可思义解脱法门叹未曾有。谓舍利弗。譬如有人于盲者前现众色像非彼所见。一切声闻闻是不可思议解脱法门不能解了为若此也。智者闻是。其谁不发阿耨多罗三貌三菩提心。我等何为永绝其根。于此大乘已如败种。一切声闻闻是不可思议解脱法门。皆应号泣声震三千大千世界。一切菩萨应大欣庆顶受此法若有菩萨信解不可思议解脱门者。一切魔众无如之何。大迦叶说是语时。三万二千天子皆发阿耨多罗三藐三菩提心。略述曰。维摩经中。大迦叶言。尘劳之俦为如来种。我等不复堪任发心。譬知根败之士其于五欲不能复利。声闻诸结断者亦尔。于佛法中无所复益。永不志愿。是故凡夫于佛法有反覆。而声闻无也。僧肇注曰。凡夫闻法能续佛种。即为报恩有反覆也。声闻独善其身。不弘三宝于佛法为无反覆也。挫折也。贬犹坠也。又贬灭也。
    玄。但在五时之说虽辨同归未但常住者。法华游意曰。问。今明一乘为妙。与旧何异。答。释此经者凡有三说。一云。此经虽辨一乘之因。犹感无常之果。是以文云过去过尘沙未来倍上数。又药草喻品云究竟涅槃常寂灭相终归于空。终归于空者。终灰身灭智入无余涅槃。故犹是无常。至大涅槃方辨常住。既是无常则应是粗。但对前诸经未辨过去过尘沙未来倍上数。故叹此经以为妙耳。若望涅槃则犹是粗。第二释云。此经已辨于常犹未显了。但是覆相明常。所以然者。此经未除八倒。不明四德。但明寿命无穷。故是覆相辨常。至涅槃教方显了辨常。第三释云。自小乘之教则辨无常覆相之说。一切大乘经皆常住显了无余。今总评此三说。初释是下根之人。次释是中根之人。第三是上根人也。所以然者。初释为谤法过甚深故是下根。次说毁呰少轻称为中根。第三乃言究竟而封执成迷。故是上人也。此皆是就有所得中自开三品。
    玄。而天亲之论释法华初分有七处佛性之文者。法华玄论第一曰。晚见法华论。明佛性义有七文。今略引二文。初释方便品唯佛与佛究竟诸法实相。诸法实相者谓如来藏。法身之体不变异故。佛性亦名如来藏故云隐名如来藏显名为法身。大经云。我者即是如来藏义。次第二文释法师品云知佛性水不远得成三菩提。智光略述释之。曰言七文者。初文今此所引是也。如来藏者。众生身内正因佛性。即无二智之性。虽言诸法实相而傍义耳。胜鬘就隐显时以为正因正果义也。第二文云。二者同义。以声闻辟支佛佛法身平等故。如经欲示众生佛知见故出现于世。法身平等者。佛性法身更无差别故第三文云。三者身平等。多宝如来已入涅槃后示现身。自身他身法身平等无差别故。如是三种无烦恼人。染慢之心见彼此身所作差别。以不知彼此佛性法身悉平等故。第四文云。菩萨授记者。如不轻品示现。应知礼拜赞叹言。我不轻汝汝等皆当作佛者。示诸众生皆有佛性故。第五文云。三者法佛菩提。谓如来藏性净涅槃。常恒清凉不变故。如经如来如实知见三界之相等。第六文云。其心决定知水必近者。受持此经得佛性水。成阿耨菩提故。第七文云。毕竟知者。决定知法界故。言法界者。名为法性。彼法性者。名为一切诸佛菩萨平等法身故。平等法身者。谓真如法身。初地菩萨能证能入。是故受持六十二亿恒沙等佛名。受持观世音名字功德无差别也。如来为诸烦恼之所隐覆不现前故。名如来藏。胜鬘经意。如来藏与法身更无有二。只是隐显之名。望正道言。未曾隐显。但于颠倒众生不了为隐。约缘了悟。所以云显即名法身。起信论中。真如内熏众生令厌欣等。大经云。佛性者名第一义空。第一义空名为智慧。又密严经。如来清净藏亦名无垢智。华严性起中。一切众生心中有无师智无相智等。皆就真如本觉性得之智。为出世法作正因也。无我即生死义。故我即是如来藏。又无我谓二乘。我即如来藏。是名不颠倒也（已上）问。如今玄释者。法华初分有七处佛性之文。而略述解释。何前后两段合数以为七文耶。答。
（里书云）
　　七处佛性事。华玄第一云。此经始末多有佛性之文。方便品云。开佛知见使得清净。则是一文。佛知见者。谓佛性之异名。众生本有佛知见。为烦恼覆故不清净。法华教起为开众生有佛知见。此则是佛性义。若无佛性者教何所开耶（文）次下又云。晚见法华论明佛性义。佛性义有七文。今略引二文。初释方便品唯佛与佛究竟诸法实相。诸法实相者谓如来藏。法身之体不变故。佛性亦名如来藏。故云隐名如来藏显名法身。大经云。我者即是如来藏义。次第二文释法师品云。知佛性水不远得成三菩提（文）法华游意同之。大乘玄第三一乘义云。法华论云七处明正因性。今略出四处。诸法从本来常自寂灭相者。此明自性住佛性。又云同入法性。此是佛性之异名。又云开示悟入佛之知见。论释知见明佛性。普贤菩萨及授恶人记。有正因性故（文）准此等文思之。言七处佛性者。
　　一方便品诸佛智慧（文）论名证甚深。疏引胜鬘经。如来藏自性清净以释之。又大乘玄引文。引此文故。
　　二方便品诸法实相（文）论名如来藏故。花玄引此文故。
三方便品佛知见（文）论云。以声闻辟支佛佛法身平等故（文）花玄引此文故。
　　四方便品诸法从本来（文）论云。于大乘谛中。真如法界实际人无我我等（文）大乘玄引此文故。
　　五譬喻品我等同入法性（文）论云。以人无我法无我一切诸法平等故（文）大乘玄引此文故。
　　六法师品释论文云知佛性不远（文）处处引此文故。
　　七不轻菩萨授恶人记。论云。示诸众生皆有佛性故（文）
　　问云。不轻品是后段之文也。何故前段之七处佛性之数引之耶。答。论释前段经文处。释七处佛性可得意也。不轻品文三平等中。乘平等处引之。乘平等摄方便品论疏释之。故能能可思之（已上里书）
    玄。然常与无常皆是对治用门等者。涅槃经纯陀品疏曰。若依常人三段分文。前第一卷序说竟。此下讫经第二正说。复为二。第一纯陀哀叹两品。略开宗明常。第二长寿品以去广开宗辨常也。以常为涅槃宗。初略明常者。因纯陀施食。如来答云。我今施汝常命色力。此是略开常宗。亦是第二迦叶问。如来答。广开宗辨常也。作此释者太浅近。涅槃止有常义。过为薄少。且复言涅槃是常者。此是常见。故大论云。常在一边无常在一边。此故是二边断常之见。何谓涅槃是正法耶。今明涅槃未曾常无常非常非无常。而常无常非常非无常具足是也。
（里书云）
　　常无常对治用事。涅槃游意云。他明。此经以常为宗。今初辨常者。乃倒写之用。未是正意。常是药用。岂关正宗。前药治前病。后药治后病。常是药用。常为宗者无常是药。亦应以无常为宗。彼云。后药治后病为后经宗。前药治前病。前药为前经宗。今明。前药为前经宗。前经有无量种。岂得并以无常为宗。前经既不可无常为宗。后经宁得以常为宗。今对彼故以无得为宗。汝以常为宗。文何所出。我今依经文自云。无得者名大涅槃。故无所得是经宗也。汝以常为宗。又亦汝言涅槃定常不得无常。斯则常故。常名有所得。有所得者乃名生死。何谓涅槃。彼云。我亦有得无得义。至忘为无得。弥存为有得。今责。汝忘不可为存。存不可为忘。真绝不可待。俗待不可绝。还成有所得。何谓无得耶。又彼义真谛中不得有乐。不得有一乘也。我乐一乘并是世谛。又于汝证言生死无常涅槃是常。大众闻此何事怪。故云涅槃不可定常。不可定无常。非待非不待。不可思议用者怪也。只无所得故不可思议。无所得为经宗也。他难云。汝以无所得释经宗为是者。我亦以常释经宗亦是。解云。常无常虽经说。而有病败。无所得义则无过失。经云。虽不常住。非念念灭。此已常无常两除。次复明涅槃非常非无常。常无常俱说。如德王中说。何得偏以常为宗耶。无得之义始终无非。故以为宗也。问。有得名生死。无得名涅槃。则有得名无常。无得名为常。得无得还是常无常。云何舍常无常而用得无得耶。解云。若定用无得为是。还成有得。不名无所得。一无所依乃名无得。无得通常无常。何者。彼云。生死无常涅槃常。如此常无常并有得。今明常明无常。因缘假名字说。无有无常可有。亦无有常之可得。一无所住故名无所得也。又他常无常智断明义。生死无常涅槃常。前心无常后心常故。是有所得。今明。诸法未曾常无常。或说常或说无常。诸法实相非常无常也。然无所得非但是经宗。通是一切大乘之正意也（文）
　　涅槃疏第三云。但众生空谓成虚妄颠倒。圣人假名名之以生死。对生死则辨涅槃为出处。此空生死故。所以假名为涅槃。故肇师涅槃论云。涅槃者盖是出处之异名。应物之假号也。既将涅槃出处。则名生死为无常苦无我不净。叹涅槃为常乐我净。名生死为苦无常。此则是逼众生令厌。叹涅槃为常乐我净。则是引众生令欣。令其厌生死苦欣涅槃乐。离生死求涅槃。今欲依此方便名生死为无常苦无我不净。则非是倒。何故尔。欲令众生厌故。名涅槃为常乐我净。此则不倒。欲令众生欣求故。若云生死常乐我净。此即众生不厌生死。此则是倒。若谓涅槃无常苦等。此即众生不欣涅槃。此则颠倒。今约如此接引之途。故云有倒不倒。至论生死。若涅槃亦亡。无常之执若杜。常乐之药亦废。毕竟未曾倒与不倒（文）（已上里书）
    玄。二者学大乘者名方广道人等者。大论一曰。方广道人言。一切法不生不灭。空无所有。譬如兔角龟毛当无。二谛章曰。次方广道人计一切法性空如龟毛兔角。无因果君臣父子忠孝之道。又曰。方广明诸法空。失于二谛故。中论初闻大乘说毕竟空。不知何因缘故空。又曰。次方广不识二谛者。未知此人何学波若。若小乘学。则推尽起邪见。有分既无。诸分亦无。于有起邪见。波若大乘学即闻大乘说。起邪见心。大乘说毕竟空。不知何因缘故空。若都毕竟空。云何分别有罪福报应等。若有罪福即不应空。推尽空起空见也。所言推尽者。以恶慧推求。所有便尽都无所有。故云推尽。又尽可作画字。故佛性义曰。岂非背师自作推画。他宗亦言构画分别。
    问。此方广道人者大小乘中何耶。答。或大乘或小乘。然正是学大乘人。方广即大乘名。故今文言学大乘者名方广道人。此则释大乘。又二谛章曰。小乘不识二谛者。则是前方广萨卫两人也。此释两人俱小乘耳。今准推。此道人虽闻大乘而堕小乘。例如大众部多闻分别部等。然方广者是大乘异名故。正是大乘中执空者也。又安澄记曰。方广道人即一说部宗。诸法但假名。都无体相。玄下文说此部曰。此部执生死涅槃皆是假名。故云一说。此自大众部中出。
    问。方便品疏曰。问。大小俱称方广有何异耶。答。大是具足方广。小是随分方广。又大乘理正曰方。义富秤广。文诠方广之理。名为方广经。小乘语正曰方。文多秤广也。此则方广名通大小。何今限言大乘名耶。答。傍通门时。小乘具随分十二部。故方广名傍通小乘。释大乘具足十二小乘随分十二。即此意也。然非正意。正意即方广称限于大乘。故义疏曰。小广而大略。如地持论说。菩萨藏名方广经。声闻藏谓十一部。此意明。大乘十二为明方广之理。从所诠之理为名。故十二部悉名方广。小乘十二部不为明方广之理。故存其十一部名。没方广之称也。
    玄。或言一体或言二体者。中论疏曰。开善谓真俗一体故名为一。龙光谓真俗异体故名言异。今俱斥之。故云不一不异。大乘玄出一体义曰。二谛虽是一体。以义约之为异。若以有来约之即名俗谛。又以空约之名为真谛。而今此二谛唯一。约用有二。又出异体义曰。二谛各各有体。以世谛假有是世谛体。假有即空无相是真谛体。故言二谛各有体（已上）开善谓真俗一体故名为一者。如二谛章下卷云。就明二谛一体家复有三说。一云。真谛为体。此有二义。一明空为理本。明一切法皆以空为本。有非是本。为是故以真谛为体也。二有为俗谛。拆俗为悟真。故真为体。二云。俗体为体。要由拆俗故得真。若不拆俗即不得真。良由前拆俗故得真。所以俗为体也。三云。二谛互指为体。真俗互为用也。此则开善门宗有此三释。开善本以真为体。余两释支流。准此章文。以真谛为俗体。故云二谛一体也。龙光谓真俗异体等者。述义曰。京师龙光寺释惠珠也。开善寺智藏师大学士也。此师立三假为俗谛体。四忘为真谛体。名相为俗谛体。无名相为真谛体。故二谛体异也。
（里书云）
　　二谛一体异体事。中论疏第六云。问。真俗一异有何过。答。一有五过三节。五过者。一以真从俗。俗无常。真亦无常。二以俗从真。真常俗亦常。三真不从俗。则真与俗异。四俗不从真。则俗与真异。五若言体一义异。则是亦一亦异。体一故亦一。义异故亦异。三节者。初二得一义。次两是异义。三是亦一亦异。问。今人多执体一义异。有过耶。答。俗义异真义者。俗义为即真。为出真外。若即真乃是体一义一。若异真即出真外。佛及弟子知法性外无法。云何出真外。真俗异体。一害经相即之言。二法性外应有法佛及弟子。便是妄谈也（文）（已上里书）
    玄。答若俗与真一等者。大乘玄破曰。二谛唯一体以义约之为异者。今何以二谛唯是一体。是何物体。为当一有体。为当一空体。何处离此空有别有一体。而言以空有约之故二谛之别。与今破意粗同。
    玄。答经云色即是空等者。大乘玄破曰。假有是世谛体。假有即空为真谛体。若二谛各有体。即应成两理。有自有为理。空自空为理。硕反。何得辨其相即。与今破同。
（里书云）
　　大品经第一习应品云。舍利弗。非色异空。非空异色。色即是空。空即是色。受想行识亦如是（文）（已上里书）

三论玄义检幽集卷第四

永享四年（壬子）五月十二日书写之毕。拟讲延海。
文明七年九月下旬比从师法印聪海相传之。安乐坊顺宪。_


三论玄义检幽集第五

　　　　
　　　　　
　　　　　
　　　　　

    玄。有大德比丘名龙树菩萨住初欢喜地者。中论序疏曰。龙树者。依梵音应云伽那馥力叉。伽那者龙也。馥力叉者树也。智度论云。童笼摩者龙也。馥力叉者树通名也。别名阿阇那。如此间梨李树等。问。龙树是何位之人。答。圣□无方。高下未易可测。仅依经传叙其浅深。睿公云。功格十地。道模补处。是穷学之人。传云。智慧日已颓。斯人令再耀。世昏寝已久。斯人悟令觉。外国为之立庙事之若佛。安知非佛示为菩萨乎。匡山远法师云。名贯道位。德备三忍。亦十地高仁也。依楞伽经。大慧菩萨问。世尊灭度后。佛法何人持。佛答。大慧汝当知。南天竺大国中有大德比丘。名龙树菩萨。为人说大乘无上法。能破有无见。住初欢喜地往生安养国。释此语不同。旧云。龙树是初地人。关内姚道安学智度论云。此是龙树引众生令入初地。而实是十地人也。问。何依人也。答。若云初地则二依人也。若是穷学则第四依人。乃至如楞伽是第二依。如睿师是第四依。乃至名贯道位者。菩萨位之通名。德备三忍。谓信顺无生也（文）
    七百年间有一比丘名曰龙树等者。大师释曰。燃正法炬者即建立正法义。谓显正义。此叹外用。灭邪见幢者即防护正法义。谓防邪义。此叹内德（文）问。于龙树出世有异说耶。答。有异说。一者西明师唯识疏引三藏解。佛灭后二百年有大菩萨。名曰龙树。二者大原三藏曰。龙树佛灭后三百年出南天。三者大乘玄曰。龙树菩萨出五百年。四者睿师序并百论序疏大论疏等同云五百三十年出世。五者智论说六百年。复群家论曰六百年出世。六者摩耶经七百岁。如今所引。七者秘密曼荼罗付法传第一曰。如来掩化之后。八百年中有一大士。名龙树。
    问。于马鸣出世亦有异说耶。答。有异说。故序疏曰。成实论序是什师去世后作之。述什师语云。佛灭后三百五十年马鸣出世五百三十年龙树出世。
    玄。寻大小乘经等者。以上所引二经分大小焉。
　　里书云。
　　龙树传云。龙树菩萨广明摩诃衍。作优婆提舍论偈。又作庄严佛道论五千偈。大慈方便论五十偈。中论五百偈。令摩诃衍义大行于天竺。又造无畏论十万偈。中论出其中（文）法相了义灯云。龙树菩萨作千部论（云云）四论玄云。龙树菩萨造千部论（云云）高野二教论云。龙树造千部论也（文）中论疏记云。若就本者。龙树亦是往古如来。摩诃衍论云妙云相如来故也（文）付法藏传二十四师。一迦叶。二阿难。三商那和修。四末田地。五□多。六弥遮迦。七佛^8□难提。八佛^8□蜜多。九□比丘。十富那奢。十一马鸣。十二毗罗。十三龙树。十四提婆。十五罗□罗。十六僧佉难提。十七僧伽那奢。十八鸠摩罗^8□。十九阇夜那。二十盘^8□。二十一摩奴罗。二十二鹤勒夜那。二十三师子。此表二十四师。但列二十三师也。甚不审也（此依止观出。云云）菩提流支楞伽疏云。其龙树云。前正以大慧阿难传持等人。此持正法。依付法藏及摩耶经。初迦叶。次阿难。次商那和修。次末檀地。次忧波□多。如是次第二十五人（云云）涅槃疏云二十三人。法华义疏二十五人。仁王疏同之。中论疏记第二（本）云。入楞伽经第八卷。大慧菩萨白佛言。佛灭度后是法何人受持。佛以偈答。于我灭度后。南天竺大国有大德比丘。名龙树菩萨。住初欢喜地。为人说大乘。能破有无见。往生安养国（文）楞伽经云。妄觉非境界。出南天国中。有大德比丘。名龙树菩萨。能破有无见。为人说我乘。我乘内证智。往生安乐国。证欢喜地（文）起信论云。复次众生初学是法。欲求正法。其心怯弱。次住于此娑婆世界。自畏不能常值诸佛亲承供养。惧谓信心难可成就。意欲退者。当知如来有胜方便摄护信心。谓以专意念佛因缘。随愿得生他方佛土。常见于佛故永离恶道。如修多罗说。若人专念西方极乐世界阿弥陀佛。所修善根回向愿求生彼佛界。即得往生。常见佛故终无有退。若观彼佛真如法身常勤修习。毕竟得生。住正定故（文）法藏疏下云。自下第三明防退方法。于中有二。先明可退之人。后当知如来下明防退之法。前中二。初标行劣。于住于此下举处释成。以其内心既劣外阙胜缘信行难成故将退也。防退法中有二。初通举圣意。后别引经证。前中二。初标圣善增。二谓以专意下释显巧相。引经中二。先引经。后常见佛下释经文。言若观法身得毕竟往等者。但往生之人约有三位。一如莲华未开时。信行未满未名不退。但以处无退缘故称不退。二信满足以去华开见佛。入十住位得少分见法身。位正定位也。三者三贤位满入初地已去。证遍满法身。生无边佛土。如佛记龙树菩萨等住初地生净土等也。此中毕竟等是后二位也。

里书云

　　摩耶事。摩诃摩耶经一卷。彼经云。阿难又言。当何名此经云何奉持。佛告阿难。我于昔日忉利天上为母说法。及摩诃摩耶夫人自有所说。复在此母子相见。汝可为后世诸众生次第演说。此经名曰摩诃摩耶经。亦名佛升忉利天为母说法经。又名佛临般涅槃母子相见经。如是奉持。尔时世尊说此语已。与母辞别而说偈言。我生分已尽。梵行久已立。所作皆已辨。不受于后有。愿母自安慰。不须苦忧恼。一切行无常。信是生灭法。生灭既灭已。寂灭为最乐。尔时世尊说此语已。即便阖棺。三千大千世界普皆震动。摩诃摩耶及四众八部悲泣懊恼不能自胜。摩诃摩耶问阿难言。我子悉达临灭度时有何教□。阿难白言。世尊中夜为诸比丘略说教诫。又以所说十二部经付属尊者摩诃迦叶。末后□我令助宣布。时摩诃摩耶闻此语已。又增感绝。即问阿难。汝于往昔侍佛以来。闻世尊说。如来正法几时当灭。阿难垂泪而便答言。我于往昔。曾闻世尊说于当来法灭之后事。云佛涅槃后摩诃迦叶共阿难结集法藏（文）余如玄文。
　　法胜事。七百余年有法胜罗汉。作二百五十偈。名阿毗昙心也。
玄云。阿含经云实名四谛是故当成四谛等者。四论玄第十成坏义云。问。汝成实论题名成实者。是论主自判。为当有所承安耶。答。论师等云。远承金口。非专辄自造也。何者。增一阿含经第十一卷。最初经解四谛竟。结言如是比丘有此四谛。实有不虚如来最初成此四谛。故名四谛。是故比丘当成四谛。此文证非自心题成实也。开善等相传云。则此文亦证金口所授记也。又云。大付法藏经所列。最后亦云师子钾比丘。钾是铠之异名。即知诃梨论师也（文）
　　玄。允属诃梨者。经音义曰。弋准反。允当也。允信也。
　　玄云。为成是法故造斯论文。四论玄第十成坏义云。成实论具存天竺之正音。应云阇那迦波楼侮优婆提舍也。阇那迦亦名毗留。此翻为成。波楼侮亦名夜陀跋。翻为实。优婆提舍翻为论。问。得名云何。答。前出论师解不同。一仙公招提炎公等云。实是体名。成是论用也。此论能成于实理。故称成实论也。南□仙师引论色相品云。实名四谛。为成是法故造斯论也（文）（已上里书）
　　玄云。答盖是通指像末等者。四论玄云。问。经云。是故比丘当成四谛者。犍度四卷杂心婆沙等。皆是比丘所造。悉明四谛。何故得亦的属诃梨论主耶。答。开善等旧云。犍度等论乃皆是比丘所造之论。悉明四谛。然彼论等题秤不名成实。唯斯一论独秤成实。故知的允嘱诃梨一人。今此两经足可安信也。问。经云当成四谛。何不名成谛论耶。答。□得。但旧云。实名对虚。复欲示此理实有不虚故称成实也。今次第斥破之。经云当成四谛者有义意。一通论。佛说四谛。于未来世无所得。小乘四谛须行。故言当成义。二佛说小乘四谛为大乘者方便。远申大乘究竟理。故言当成之语。何时言的嘱汝。成实论主辄取此证金口所说。太不自知之。又成实论等是有所得。反覆佛说无所得。小乘宗何得当成耶。又罽宾小国之人。何时预记（文）又云。又付法藏经云。师子铠比丘者论师。据云即是师子铠如前说。今故取彼经检觅无有此语。故不可信也。又钾是有孔也。箭何时是铠之甲也（文）
    玄。答僧睿昔在什公门下等者。谓以三论为究竟论出三种证。一者引睿师中论序大小对叹之说。二者以龙树为诸国所重故。三者罗什闻此论改小执。今即第一引中论序也。僧睿为翻译之宗者。中论序疏曰。僧睿是魏郡长乐人也。少出家。依僧贤法师为弟子。□听中山康僧朗讲。年二十四。历游名邦。常弘讲说（乃至）什至长安。因从请业门徒三千人。入室唯八。睿为首领。又云。老则融睿。少则生肇。什叹曰。传吾业者。寄在道融昙影僧睿乎。
    其论序云等者。序疏曰。夫柏梁之构兴者。第二举大对小叹。又开二别。前譬后合。柏梁者。汉武帝台名也。外书释此自有二家。一云。以柏木为梁。故云柏梁。此台初成柏木香气流数十里。元帝以柏梁对拓馆。以此详之。应是柏木之梁。又云。梁有百数。故云百梁。茅茨仄陋者。茨言次。撰次于茅。故称为茨。仄者长安偏鹊舍但有一边。故称为仄。陋犹隘义也。又柏梁大台即法华长者大宅。茅茨仄陋其犹门外草庵。睿师一言含内外两事也。
    □斯论下第二合譬。鄙倍者出论语。鄙犹鄙恶。倍是倍戾。
    玄。又如前云天竺十六大国等者。第二以为诸国所重证。序疏曰。彼总名天竺。天竺别开则五。次有十六大国五百中国十千小国。又曰敢者果也决也。喉衿要宗事也。喉为内要。衿为外要。故借以喻焉。问。指何文标又如前云耶。答。中论序曰。天竺诸国敢预学者之流无不玩味斯论以为喉衿。今指此词。标如前云欤。序疏释曰。云天竺诸国者。叹此论为诸国所重。此文秤云。凡述二人。一罗什法师所云。故秤云也。二秦弘始七年天竺刹利泛舶至长安。闻罗什门徒三千解大乘之教。以中百二论咨而验之。罗什因为剖柝。刹利乃顶受绝叹不能已。已白云（乃至）敢预是天竺学大乘之流。无不玩味斯论。准此释指于若什公若刹利之旧昔说言前言。谓如前人云可训之。非指文段前后而言前云也。西域记曰。五印度境周九万余里。北广南狭形如半月。今何言十六大国方八千里。九万与八千岂非悬隔耶。答今于十六大国中。且谈龙树恒向化分域。故言八千里。不关印土总域而已。

里书云（此里书上可有欤）

　　玄云。僧睿昔在什公门下为翻译之宗（文）四论玄成坏义云。昔在什法师门下有三千门徒。得业之者只八子。即是八宿也。人人即作序叹此论。今略据睿法师一序证究竟大乘论也。其序云。夫百梁之构兴等（文）玄云。故偏主小乘正归此论（文）所言偏者偏空也。正者正法也。四论玄成坏义云。又中论观行品云。大圣说空法。为离诸见故。若复见有空。诸佛所不化也。大论释大品经嘱累品云。须菩提所得空如毛孔之空。菩萨所得空如十方之空也。大论第四十六卷云。诸摩诃衍中最大也（文）（已上里书）
    又罗什本执小乘等者。第三以什公闻此论。改小执证。百论序疏曰。常味咏斯论以为心要者。什本小乘学。而丘兹王子名沙车是大乘学。二人深相钦味。但恨学业不同不得从就。王子欲化什公。故一时来其□房。高声诵诃耨达经明色空乃至一切法空。什遥闻之。明旦问曰。此是何经而破坏一切法。答曰。是大乘经。又问。此经以何为义。答曰。毕竟空为义。什曰。眼见是有云何言空。王子问云。眼是有者以何为性。答。以见为性。难云。若眼以见为性。应自见眼。又难曰。眼一微成耶多微成耶。若一微成则一微能见。不假多也。若一微不见。多亦不见。如一盲不见多盲亦尔。又问。若有极微色则有十方分。有十方分不名极微。若无十方分则不名色。于是什无以对之。王子因授中百二论与什。什大重之。故云常味咏斯论为心要也。
    玄。以此详之盖是究竟无余之说者。上举三证已今总结也。四论玄第十曰。今无识人或言三论是偏明破相空论也。故今明人法。人法两明。正显究竟大乘论也。所言人正者龙树是也。法正者波若正法也。问。此三证□计小乘显胜。何必于大乘中为究竟而非偏空耶。答。偏空但是小乘。若于大乘本无浅深。何此论独为浅。又于大乘中为浅者。是余师难也。然今究竟无余之说者总显法深也。

里书云

　　何所依据事。华玄第二云。问。前明得失。自是旧宗。今欲安心愿闻异说。答夫欲安神好异者。盖是入道之巨累。通教之尤毒。今当为子陈之。夫心有所安则情有所寄。情有所寄则名有所得。有所得者则有所缚。有所缚者盖是众累之府藏。万苦之林苑。子欲安神。事招斯过（文）
　　心存内外情寄大小事。肇论述义第五。然分心情异者。生法师云。心缘法生有用有实。情附心起有用无实。非虚情无以妄计。无心实即情无所附。此二相资轮转三有无极者也。准此可悉矣。
    大小俱寂事。宗镜录第五云。宝藏论云。非有非空万物之宗。非空非有万物之母。出之无方。入之无所。包含万有而不为事。应化万端而不为主。道性如是。岂可度量。见性之时自然披露。所以古偈云。妄息寂则生。寂生知则现。知生寂已舍。了了唯真见（文）
　　中论疏第七云。又有四门。借异破性是无常门。以空门破异是名空门。以相待破空是空空门。复着空空是不可化门。以说此不可化即以化外人也（文）玄云。失于正理者。无相妙境也。影师所言宗之者无相（文）正观不生（文）影师所言无心妙慧也（文）中论疏述义云。无相者体中。谓至极理。即中道正观境也。以离有无等一切相故曰无相。言虚宗者。亦中道正境。以至虚空寂为诸法本。故曰虚宗。无心者不二正观。以无其有无等执心故曰无心。妙慧此亦不二正观。以绝存相之□也。故云妙慧。
　　玄云。故偏主小乘正归此论（文）意云。偏空小乘论中成论等事也。法正今之论事也云也（已上里书）
　　总众教之旨归等事。名玄略述第二（本）云。总众教等者。以能验之教显理。旨归者不二中道也。统群圣等者。以能诠之人显理。灵府者中道佛性也。如府摄聚一切财物。中道佛性有恒沙性功德。若无此性。虽修一切六度万行而一向不得之（文）（已上里书）
    玄。统群圣之灵府者。元照释曰。实惟河源水之灵府。注曰。广大利物曰灵。深不可见为府。允堪引俗曰。如人藏府。深不可见曰府。

里书云

　　灵府事。大乘玄二谛义云。光宅云。二谛者。盖是圣教遥泉。灵智之渊府（文）法藏论广照空有品云。无名名之父。无色色之母。为万物之根源。作天地之太祖。为识物之灵。灵中有神。神中有身（文）又离微章云。夫性离微者为一大法界应化之灵宅。迷之者则历劫而浪修。悟之者则当体而凝寂。宗镜录第三十四云。知之一字众妙之门。如是开示灵知之心即是真性（文）同录第五云。禅源集云。谓一切凡圣根本悉是一法界心。性觉宝光各各圆满。本不名诸佛亦不名众生。只以此心灵妙自在不守自性。随迷悟缘成凡圣之事（文）同录第六十五云。若能穷其灵智之原。极乎心数之表。则妙尽其道矣（文）涅槃无名论云。幽灵不竭则抱一湛然（文）又云道行云。心亦不有亦不无。不有者不著有心之有。不无者不着无心之无。何者。有心则众德是也。无心则太虚是也。众德止于妄想。太虚绝于灵照。岂可止于妄想绝于灵照。标其神道而语圣心者乎（文）元康师肇论疏曰。府者府库。渊池水深。府库财多（文）准此等释。以无知般若名灵府欤。则以无智般若名灵。则此般若圆备于万德名府也。则一智体万义□圆释。此意也。名玄略述第二（本）云。灵府者中道佛性也。如府摄聚一切财物。中道佛性有恒沙性功德（文）（已上里书）
　　断常斯寂事中论疏第九云。领其大要。明内外大小一切有所得之徒。凡计有一毫法者则堕断常（文）又云。又起断常障中道。不发正观（文）
    玄。既堕是非还同儒墨者。儒谓孔子。墨谓墨翟。故文选注曰。孔谓孔子也墨墨翟也。此二人俱仁义为先。是非决判为本。今既堕是非。故云还同儒墨。即九流中儒墨是也。庄周犹不堕是非。何况佛家。故庄子曰。道恶乎隐而有真伪。言恶乎隐而有是非（道焉不在。言何隐蔽。而有真伪是非之名纷然而起）道恶乎往而不存（皆存）言恶乎存而不可（皆可）道隐于小成。言隐于荣华（夫小成荣华自隐于道。而道不可隐。则真伪是非者行于荣华。而止于实当。见于小成而灭于大全也）故有儒墨之是非。以是其所非而非其所是（儒墨更相是非。而天下皆儒墨也。故百家□起各私所见。而未始出其方也）欲是其所非而非其所是。则莫若以明（夫有是有非者儒墨之所是也。无是无非者儒墨之所非也。今欲是儒墨之所非而非儒墨之所是者。乃欲明无是无非也。欲明无是无非则莫若还以儒墨反覆相明。反覆相明则所是者非是。而所非者非非矣。非非则无非。非是则无是）物无非彼。物无非是（物皆自是。故无非是。物皆相彼。故无非彼。无非彼则天下无是矣。无非是则天下无彼矣。无彼无是所以玄同也）自彼则不见。自知则知之。故曰。彼出于是。是亦因彼（夫物之偏也。皆不见彼之所见。而独自知其所知。自知其所知则自以为是。自以为是则以彼为非矣。故曰彼出于是是亦因彼。彼是相因而生者也。已上）
    彼庄子疏曰。道隐于小成。疏小成者。谓仁义五德小道。而有所成得者。谓之小成也。世薄时浇唯行仁义。不能行于大道。故言道隐于小成。而道不可隐。故老君云。大道废有仁义。言隐于荣华。疏荣华者。谓浮辨之辞花美之言也。只为滞于华辨。所以蔽隐至言。所以老君经云。信言不美。美言不信。故有儒墨之是非。疏昔有郑人。名缓。学于求氏之地。三年艺成而化为儒。儒者祖述尧舜。宪章文武。行仁义之道。辨尊卑之位。故谓之儒也。缓弟名翟。缓化其弟遂成于墨。墨者禹道也。尚贤崇礼。俭以兼爱。摩顶至踵以救苍生。此谓之墨也。而缓翟二亲则兄弟各执一教。更相是非。缓恨其弟感激而死。然彼我是非其来久矣。争竞之甚起自二贤。故指此二贤为乱群之师。是知道丧言隐。方督是非。以是其所非而非其所是。疏天下莫不自以为是。以彼为非彼亦与汝为非。因以为是。故各用己是是彼非。各用己非非彼是。欲是其所非而非其所是。则莫若以明。疏世皆以他为非。用己为是。今欲□非作是□是作非者。无过还用彼我反覆相明。反覆相明则所非者非非。所是者非是。无非则无是。无是则无非。故知是非皆虚妄耳。物无非彼物无非是。疏注曰。物皆自是故无非是。物皆相彼故无非彼。无非彼也则天下无是矣。无非是也则天下无彼矣。无彼无是所以玄同。此注理尽无劳别释。自彼则不见自知则知之。疏自为彼所彼。此则不自见。自知己为是便则知之。物之有偏也。例皆如是。若审能见他见自。故无是无非也。故曰彼出于是是亦因彼。疏夫彼对于此。是待于非。文家之大体也。今言彼出于是者。言约理微。举彼通势也。故示举彼明此举是明非也。而彼此是非相因而有。推求分折。即体皆空也。
    玄。答二是生乎梦虎等者。二谛章下卷曰。师为此义故云迷故有。悟则不有有。作此语正为对梦虎空华义。彼解悟时都无所见。今对彼故云见不有有也（已上）梁武帝作梦虎空华义。迷故见。悟故不见也。师且为对此云悟则不有有也。
    玄。所以命篇者。允堪曰。命章犹归云命。名章目也。元照曰。命谓召也。篇即章品之名。庄子疏序曰。篇以编简为义。古者杀青为简。以韦为编。编简成篇。犹今连纸成卷也。故元恺云。大事书之于策。小事简牍。
    玄。正观论云大圣说空法等者。中论观行品文也。疏释曰。上半序佛说空意。明佛说单空及与重空为离诸见。说单空为离有见。说于重空为破空见也。佛说十八空为破有见。说于独空破相待。亦是破于空见。下半明佛不化者。以着单空不可以单空化之。又着重空不可以重空化之。着十八空不可以十八空化之。又着独空不可以独空化之。故云佛不化之。问。说空云何离爱见答。众生计有人法。故起爱见说。佛说人法皆空。则无起爱见处也。问。云何不化。答。向于有起爱见。今于空起爱见。乃至于绝四句复起爱见佛不化也。
    玄。不得解脱生老死忧悲苦恼者。稻芋经曰。五阴始起故名为生。住世衰变故名为老。最后败坏故名为死。追感往事言声哀戚是名为忧。苦事来逼身是名苦恼。追思相续故名为悲。烦恼缠缚故名为恼。若依十地经者。死别离时。愚人贪着心热名忧。发声啼哭名悲。五根相对为苦。意相对忧苦转深为恼。
    玄。故法华云我以无数方便等者。方便品曰。舍利弗。吾从成佛已来。种种因缘。种种譬喻。广演言教。无数方便引导众生。令离所著。疏释曰。吾从成佛已来者。此言成道凡有二义。一者王宫现生。伽耶成道。从此已来施于方便。二者依下经文。明久已成佛。从此已来施于方便。此明用权智之时节也。种种因缘者。第二正明用权智也。因缘谓三乘人所度因缘也。明其入道不同由籍各异。故云种种也。种种譬喻者凡有二义。一者为三乘人各说譬喻。如智度论云。佛于三藏中为诸声闻说种种譬喻。但不说揵闼婆城喻。乃至为诸菩萨广说十种喻等也（已上论文）三藏中所以不说揵闼婆城喻者。为三藏不说一切法本性空。干城喻辨能成之因所成之果本无所有。故三藏中不说也。而成实论亦有此喻者。引菩萨藏中譬。就小乘法中释耳。二者三乘人合喻如三鸟出网三兽度河也。广演言教者。上喻。今法也。无数方便者。上之法譬皆是善巧。故名方便。又上法譬皆是口业。今明身业现神通意业密化。谓无数方便也。法华论云。方便者从生兜率天。乃至现大般涅槃故也。又论云无数方便示现外道邪法。显其过失示现正法功德。又有四种方便。一令入诸善法。二令断疑。三令入增上胜智。四者依四摄法摄取众生。明八相是正方便。今是示邪方便也。引导众生令离诸著者。此明用权意也。所以用无数方便者。为令众生离着故也。以众生染着三界欲令离之。故说三乘。不言实有三乘究竟。汝还遂保执三乘究竟。故不解佛意。故上云难解难入也。又我设方便。本令离着。今遂保执三乘。此即是着于无著。故不识佛意也。法华论云。著有四种。一者着界。即着三界。二者着地。谓从着初禅乃至非非想及灭尽定也。三者着分。谓在家分出家分。在家分者。谓着己同类作种种业及邪见故。着出家分者。著名闻利养种种烦恼诸觉故也。四者着乘。谓着小乘及大乘也。
    玄。净名云不着世间如莲华等者。彼经佛国品。宝积长者于佛前以数十行偈称叹如来。偈有五章。一叹本德。二美□用。三重叹本。四重美□。五总结叹。于第五总叹有二。初得离门叹。次空有门叹。于空有门叹为二。初有门叹。后空门叹。今所举文即引空门叹也。彼最结句之一行焉。疏第二云。不着世间如莲华下第二就空门叹也。常善入于空寂行者。释不着世间也。以善入空寂然弃其心。故于世间不着。又虽在世间常入空寂。故不着世间也。而言善入。邪见人亦入空。谓无因果。二乘人空即便取证。又菩萨功用心入空。此有三种。能非善入。与此相违善入空义也。出入自在而不乖寂。故云常善也。达诸法相无挂碍者。虽有常空。虽空常有。故无碍也。如空无所依者。心竟无寄。如空无依也。此就空门叹也。

里书云

　　有所著便有所缚事。维摩疏云。神微动则心有所属。心有所属名为攀缘。攀缘取相是妄想之始。病之根也。妄想既缘则美恶以分。美恶既分则憎爱□炽。所以空结烦于内。万疾生于外。能缘之心既是妄想。所缘之境不离三界。所以然者。三界外是无漏无为。而妄想之心是有所得故。是有为有漏。故是三界（文）中论疏记中（仙光）云。数人有缘着等者。以心取境。以境缚心。故名缘缚。心王与心数相应。心心相缚。故名相应缘也。又缘缚者。心王心数所缘境上不得自在故。又染着故名缚。如我心着女。又贪心缘三世境缚三世境也。相应缚者。以三毒势力心王缚于心数。心数缚于心王。各令不自在故也（文）
　　开显道门事。名玄略述第三（本）云。言道门者所证理名。如言不二法门。当体虚通故为门。非教门。门有三义。一能除义。以除诸烦恼故。二能通义。以通生教用故。三能遍义。遍满究竟义故。今取第三为道门也（文）
　　忧悲苦恼事。中论疏第十云。忧悲苦恼者。经云。将死之时。恋生畏死。名之为忧。放声啼哭。目之为悲。五根相对为苦。意根相对为恼也（文）

里书云

　　不着世间等事。维摩经上卷佛国品云。不着世间如莲花。常善入于空寂行（肇曰。出入自在而不乖空。故常善入）达诸法相无挂碍（肇曰。万法幽深。谁识其深涘。唯佛无碍故独称达）稽首如空无所依（肇曰。圣心无寄。犹空无依也）宗镜录第一云。五祖下庄严大师一生示徒唯举维摩经宝积长者赞佛颂末四句云。不着世间如莲华。常善入于空寂行。达诸法相无挂碍。稽首如空无所依（文）（已上里书）
    玄。四依开士者。玄应曰。谓以法开导之士也。梵云扶萨。又作扶萨。或言菩萨是也。

里书云

　　无住无著为经论大宗事。宝窟上（本）云。如法华云。我以无数方便引导众生。令离诸着。像法决疑经云。我从初出世乃至涅槃。不说一字不度一人。大集经云。菩萨行了一切法门疾得菩提。所谓一切法心无所著。肇法师云。其为论也言而无当。破而不执。傥然靡据。事不失真。萧焉无寄。理自玄会。家师朗和上每登高座。诲彼门人。常云。言以不住为端。心以无得为主。故深位高匠启悟群生。令心无所著（文）
　　心无所依事。华玄第二云。问。若心有所依既称有所缚。情无所寄还复染无。其犹逃峰赴壑俱不勉于患难。故下经云。若有若无具足六十二。答。诚如所问。前为借无以出有。有病既息。无亦不留。释论云。如霜雹草死草死而雹消。若能远离二边乃称妙悟也。问。有无双离乃可二见不生。今明非有非无。则堕愚痴论也。答。子初关滞有。次辙染无。今虽两是病消。双非疾起。可谓众生处处着。斯言验矣。若能远离二边。不着中道。萧焉无寄。理自玄会。反本之道着乎兹矣。问。虽云众生处处着。复云引之令得出。请示玄宗。令虚心无寄。答。经言。是法不可示。言辞相寂灭。今当示不可示。子宜闻无所闻此经以实相正法为宗。明因辨果开权显实。皆是无名相中假名相。说为其用也（文）宗镜录第四十二云。般若灯论序云。观明中道。而存中失观。空显第一而得一乖空。然则司南之车本示迷者。照胆之镜为鉴邪见。无邪则镜无所施。不迷则车不为用。斯论破申其由此矣（文）
　　四论玄第四梦觉义云。问。梦觉之名在圣在凡耶。答。梦觉之名正在于凡。今借凡梦觉之名譬迷悟也。如梦中是有诸法。觉时都无。凡见有诸法。圣觉无所见也（文）
　　实相事。华玄第三云。然总众经之极以实相为宗。统群圣之心用妙慧为主。夫万化非无宗。而宗之者无相虚宗。非无契而契之者无心。故圣人以无心之妙慧契彼无相之虚宗。内外□冥。缘智俱寂。岂容名数于其间哉。斯二穷得一之源。尽重玄之妙。理无不统。教无不摄。如空之含万像。若海水之纳百川（文）同玄第二云。问。何以知实相正法为宗。答。如前所引。是法不可示即是实相也。又过去二万亿日月灯明佛云。诸法实相义已为汝等说。又云。诸法寂灭相不可以言宣。又云。诸法从本来常自寂灭相文处甚多。非可具举。又夫欲辨宗。须观经题。题云妙法者即是正法。正法者如华严云。正法性远离一切语言道。一切趣非趣悉皆寂灭相。正法绝于名相故乃名为妙。若四句所及何妙之有耶。问。若非因非果□亦应非正非邪非虚非实。何故名为实相正法耶。答。实如所问。非邪非正非实非虚。不知何以目之。为欲出处众生。于无名相中假名相说故强名正法耳。故大经云。低罗婆夷实不食油。强名食油。皆此类也（文）中论疏第一云。问。此论但应破洗迷执萧焉无寄。玄道自通。何故乃明五种佛性及三种般若耶。答。关内中论序云。其实既宣。其言既明。于菩萨之行道场之照。朗然悬解矣。菩萨之行为因。道场之照为果。内外迷执既尽。大乘因果即成（文）
    玄。法华云是法不可示言辞相寂灭者。疏曰。如是大果报种种性相义。谓差别门也。是法不可示言辞相·寂灭。此无差别门也。今言差别无差别者。差别宛然而无差别。故云不坏假名而说实相。离无差别而宛然差别。故云不动真际建立诸法。如是大果报者。颂十事中果报二句也。性相颂因中二句也。果中有法报二身。因中有外相内性也。下半出能解之人。我及十方佛乃能知是事之下半也。是法不可示下第二明众生不解。上半出所不解之法。下半明不解之人。而言是法不可示者。即上大果报之法。言辞相寂灭故不可示也。上明无名相中假名相说故开因果二。然开因果二为欲令悟非因非果不二。故云寂灭。下半明不解之人也（诸余众生类无有能得解之下半也）

里书云

　　说大小两教事。名玄第二云。由体不二之理故有无二之智。由无二之智故适化无方。适化无方故施教不一（文）
　　无名相中强名相说事。胜鬘宝窟上（本）云。然至理无名。圣人无名相中为众生故假名相说。欲令众生因此名相悟无名相。如悬峰可陟要假绳梯。至道寂寥寔由名相。盖是垂教之大宗。群圣之本意也。又所以立名。令依名识法因法起行。因行得解脱果。龙树呵五百部云。不知佛意为于解脱。故法华经云。如来所演经典皆为度脱诸众生故（文）中论疏述义云。不知何以目之。无名相中假名相说。所以强名正境正观耳（文）大般若经第五百七十二云。功德华王菩萨偈言。总持无文字。文字显总持。由般若大悲。离言以言说（文）
　　四依出世如佛事。中论疏第一云。四依如佛。亦即是佛也（文）疏记第一（本）云。涅槃经第五云。有四种人能护正法（乃至）安乐人天犹如如来（文）同经第七云。如是四人即名如来。何以故。是人能解如来密语及能说故。注经云。解脱既同佛。亦即是佛也（文）（已上里书）
    玄。答天无两日土无二王者。礼记曰。天无二日。土无二王。家无二主。尊无二上。示民有君臣之别也。史记曰。高祖五日一朝大公。如家人父子礼。大公家令说大公曰。天无二日。地无二主。今高祖虽子人主也。大公虽父人臣也。奈何令人主拜人臣如此。则威重不行也。
    玄。华严云文殊法常尔者。花严经第六曰。尔时文殊师利问贤首菩萨言。佛子。一切诸佛唯以一乘得出生死。云何今见一切佛刹事事不同。所谓世界众生说法教化寿命光明神力众会佛法法住。如是等事皆悉不同。无有不具一切佛法而能成就无上菩提。尔时贤首菩萨以偈答曰。文殊法常尔。法王唯一法。一切无畏人。一道出生死。一切诸佛身。唯是一法身。一心一智慧。力无畏亦然。随众生本行。求无上菩提。佛刹及众会。说法悉不同。一切诸佛刹。平等普严净。众生业行果。所见各不同。
    玄。但欲出处众生于无名相法等者。所言出处者。涅槃疏第三曰。但众生空谓成虚妄颠倒。圣人假名名之以为生死。对生死则辨涅槃为出处。此空生死故。所以假名为涅槃。故肇师涅槃论云。涅槃者盖是出处之果名。应物之似号也。既将涅槃出处生死则名生死为无常苦无我不净。叹涅槃为常乐我净。名生死为苦无常。此则是逼众生令厌。叹涅槃为常乐我净。则是引众生令欣。令其厌生死苦欣涅槃乐。离生死求涅槃。准此可知。
    玄。故开二正一者体正二者用正等者。中论序疏曰。但论有广略二本。略但云中论。广则加以观也。然斯广略皆有其义。所言略者。谓理教义也。中是所诠之理。论是能诠之教。斯则无理不摄。无教不收。问曰何由尔耶。答。所诠之中则三种中道。谓世谛中真谛中非真非俗中。能诠之教即论此三中。是以无教不收。无理不摄。所言广本具三者。中谓诸佛菩萨所行之道。观谓诸佛菩萨能观之心。诸佛观辨于心。宣之于口。称之为经。菩萨观辨于心。宣之于口。目之为论。要具斯三。义乃圆足。玄章内已释之。
　　（里书云）
　　诸法实相事肇论云。且至趣无言。言必乖趣云云不已。竟何所辨（文）元康师疏云。至趣无言下至理不可说。即不二法门也。如什法师共佛陀耶舍在秦王座。秦王问实相义。二人相见竟无所答也（文）中论疏第三云。无相之相名为实相（文）仙光疏记中卷云。无相之相等者。道非无相之相。能生无相之相。故以智名詺于道也。所生无相之相具三观。实相之相境亦具三谛无相之相名实相故。实犹大也。以无所不遍义名大也（文）
　　文殊法常尔事。名玄略述第二（本）云。法常尔者。谓体不二。何者。不二中道毕竟空观。为一切法之体而作第一轨则。所以言法凝然不变之义为常。湛然不动之义为尔言法王者。谓佛世尊于一切法照说无碍而得自在。故曰法王。犹如人君于国自在亦言国王。唯一法者。出法王体即正观智。佛虽有恒沙功德。而就最胜唯以不二正观为体等（文）（已上里书）
（里书云）
　　既识正教事。大乘玄二谛义云。明如来常依二谛说法。一者世谛。二者第一义谛。故二谛唯是教门不关境理（文）又云。二是教。不二理（文）又云。第三双泯二假称为体中。亦名因缘表中（文）名玄略述第五云。教有二种。谓言说教与表理教。言说教者。神口所吐微妙音声。表理教者。有即表于非有之义。言说教者。有佛时有无佛时无。表理教者。有佛无佛常自有之（文）
便悟正理事。名玄略述第二（末）云。夫理名有二。一强名名。谓非理非非理强为理。二称叹名。谓理是万德之本。故言有万德等也（文）（已上里书）
    玄。但正有三种一对偏病等者。序疏曰。但中有三者。一对断常之偏明中。此是对偏中。二者尽偏中立于中名。欲尽于偏病故名尽偏中。又一意。只为偏病尽得有于中也。问。尽偏对偏及绝待中。此三何异。答。玄意已明。今重略叙。尽偏中者。盖是洗净断常故强名为中。虽尽于偏而有于中。如经云。众生起见凡有二种。一断二常。无常无断乃名中道。对偏辨中者。此约所诠之理对彼偏病。故名为中。绝待中者。凡有二种。一者如涅槃云。有小涅槃。有大涅槃。小涅槃者待苦说乐。大涅槃者绝此苦乐。乃名大乐。此云绝待犹是待义。二者此绝待涅槃不可说其苦乐。不知何以美之。强名为乐。乃称大乐。方是绝待乐也。中义亦尔须深见此意。问。独空与绝待中何异。答。人多不体独空之旨。但依智度论文。十八空是对有明空称相待空。非空非有无所因待。称为独空。今谓。盖是一种方言。寻独空意不然。以本来毕竟无一切所有唯有实相法性故称为独。正宗尔也。摄大乘论云真如独存。亦同此意。问。何故此独作空名说耶。答。以毕竟无一切患累有法故称为空。又大集云。不可说故。无相貌故。故名为空也。法华经云终归于空。义亦如是。

里书云

　　说体名为体论事。大乘玄二谛义云。问。若以有无为教表非有非无理者。何不以非有非无之教表非有非无理。必以有无之教表非有非无理耶。答。不可以月指月。应以指指月。若利根菩萨应如是说。但凡夫著有无故。以有无表非有非无（文）二谛章上卷云。今明。二谛如指。为小儿不识月。此为小儿不为大老子。大老子知月。何须为。为小儿不识月。故举指令识月。凡夫众生亦尔。不识理故须二谛教。故经云。众生痴如小儿。亦名著者。故不得前说不二之法（文）已上一意以说不二言教为体论也。二谛章（上）又云。一往开理教者。教有言说。理不可说。理既不可说。云何得悟。所以得悟理者。必假言说。为是故说有无说非有非无。□是教皆令悟理也（文）此义以一切言说为教。以言亡虑绝为体也。此时不可有体论欤。能能可案之。
　　体用事。二谛章下卷云。若是般若色即无碍。色即空空即色。常即无常无常即常。空为有用。有为空用。常为无常用。无常为常用。一念无量劫。无量劫一念。三世为一世。一世为三世。元来无积聚。而现诸劫事。为是故即色即空（文）（已上里书）
    大品经云虽生死道长等者。中论疏第一曰。一切法不生者。小乘人云。无为无生有为有生非一切无生。今明。有为与无为一切不生也。故大品经云。虽生死道长众生性多。菩萨应如是正忆念。生死边如虚空。众生性边亦如虚空。是中无生死往来。亦无解脱者。以生死本自不生故无往来。既无生死之往来生何所灭。故名为涅槃。故无解脱。所以生死涅槃毕竟皆空故一切无生。又涅槃本自不生。生死亦本自不生。故名一切不生。毕竟空者。若有生有不生则非毕竟空。以一切无生名毕竟空（准此可知）
　　大品经第十九梦行品云。菩萨行六度时。见众生有三乘。当作是愿。我当作佛时令我国土众生无二乘之名。纯是一大乘（乃至）复次须菩提。菩萨摩诃萨行六度时当作是念。虽生死道长众生性多。尔时应知是正忆念。生死边如虚空。众生性边亦如虚空。是中实无生死往来。亦无解脱者（文）智度论第七十五云。生死无边如虚空。众生性无边亦如虚空。以是事故生退没心。佛教是菩萨正忆念。众生虽长。是事皆如虚空。如梦中所见。非实长远不应生厌心。众生虽多亦无定实众生度亦不难（文）
　　内外□冥事。名玄第四云。冥是混一之义（文）中论疏记第四（末）云。冥者泯然能所无间。故云冥也。心泯中。智泯无相。然则境智平等离能所相。融会无二相（文）（已上里书）
    玄。所言经通者通为息众生颠倒等者。祖师所谓适化无方陶诱非一。考圣心息病为主。统教意以开道为宗。今通意即此意也。
    玄。经以二智为能说二谛为所说等者。问。二智与二慧有何别耶。答。大论曰。般若不属佛亦不属二乘。但属菩萨。即道慧道种慧。佛具一切智一切种智。祖师曰。通而言之。即智为慧。指慧为智。体无异也。别约因果差别者。论云。因名般若。果变名萨婆若。萨婆若名一切智。即知般若名之为慧。慧名既劣宜在因中。智则决了故居果地。又佛照空有皆尽。加以一切。菩萨未究。但名慧也。不得云因中名智。果名一切智。亦不得云因名智慧。果名一切智。但应言因名为慧果名为智。则于因果优劣义彰。

里书云

　　大乘玄二智义云。慧名既劣。宜在因中。智则决了。故居果地（文）中论疏云。慧以鉴达为义。若能玄鉴此等诸法。体相皆空无有决定。通达无相名为慧（文）此释意以照空名慧。照有名智欤（已上里书）
    玄。故涌出品云是诸众生始见我身闻我所说即便信受入如来慧者。即花严会诸菩萨等。闻说花严即入佛慧。是直往菩萨也。次言除前修习学小乘者如是之人我今亦令得闻是经入于佛慧者。即回小入大之人。大机未熟故。从华严会至法花前未得教大乘。至法花时大机已熟。故今化得之。亦称入于佛慧。故知法花即是花严。更无浅深异。是即回小入大之人也。

里书云

　　绞络事。中论疏记第七云。所言绞络者。昙摄字释云。上交。广雅云。交也立人边也。下力各反。郭璞云。络绕也（文）
　　次泯一句事。问曰。合成一能一所。既是二句。今云何云一句乎。答。言一句者。既一能一所一因缘一句。名玄第二云。合此二句以归一句。盖是名无名。无名名。因缘一句义耳（文）同略述第三（本）云。言一句者如言。诸法皆如言。无句者不存于如。如者中道异名也（文）准此可知也。
　　卷舒自在事。花玄第一云。卷之不留一豪。舒之则弥纶法界。虽舒而不有。虽卷而不无。瞻之在前。忽焉在后。仰之弥高。钻之弥固。若幻如化如忽。欲见斯意。可寻花严。花严云。无量劫一念。一念无量劫。元来无积聚。而现诸劫事。一切施为皆此类也（文）（已上里书）
    玄。故称正法强名中实也者。中论疏二曰。如花严经。虽有七处八会。大宗为明正法。故云正法性远离一切言语道。一切趣非趣悉皆寂灭性。正法为华严之本。故收前能化所化因果。归非因非果正法。从非果非因便出生因果等用。故正法为本宗。正法即是中道（文）
    玄。中论燃可燃品云若法因待成等者。燃可燃者。火有烧薪之用名之为燃。薪有受烧之义名为可燃。喻神有御阴之功阴有受御之义。今就事求。此喻无从。故以目品。中论第二曰（偈）若法因待成。是法还成待。今则无因待。亦无所成法。长行云。若法因待成。是法还成本因待。如是决定则无二事。如因可燃而成燃。还因于燃而成可燃。是则二俱无定。无定故不可得。何以故。偈若法有待成。未成云何待。若成已有待。成已何用待。长行云。若法因待成。是法先未成。未成则无。无则云何有因待。若是法先已成。已成何用因待。是二俱不相因待。是故汝上说燃可燃相因待成。无有是事。疏释曰。复次若法有待成下第二两偈破待故成。亦二。初正破。次释破。又初是都无破。后是研窍破。所以有此破来者。外云。若成竟更待。燃有重成。可燃有失待过。今以待故方成。未待未成。则唯有一成。燃既待故成。无有重成故。可燃还待燃故成。燃故成则可燃无失待过。是故破待成也。问。何以知破待成。答。偈云若法有待成。则知是待故成也。成论师云。上半世谛。下半真谛。中假师云。上半不二二。下半二不二。此与旧何异。他亦云。不二而二二谛引物。二而不二即一中道。今明。此是所破义。偈为二。上半牒。下半破。若法有待成者。燃法待可燃成也。是法还成待者。是燃法还成可燃家待也。今则无因待者。破可燃为燃因也。若自有可燃体不因于燃。可燃为燃作因耳。今可燃不能自有。待燃方有。何能为燃作因耶。故今则无因待也。亦无所成法者。此破燃也。若有可燃为燃因。燃因之而得成。既无燃可为燃因。云何燃因之而得成。故云亦无所成法也。今更一势传破释之。若法有待成者。救重成也。若未待前成可有重成。今待方成故无重成。是法还成待者外今防难也。汝待他成。他应自成。是故释云。我还成他。为作待故他不自成。今则无因待者。论主破也。汝有自体可为他作因。今因他而有。无有自体。云何为他作因。故云今则无因待。亦无所成法者。汝既不能为他作因。云何有为他是汝之果。故无所成法也。又有此偈来者。前是纵待。今是夺待前纵待者纵其以长待短。故长堕重成。今夺待。若汝长短互待则互失二因。都无两果。云何待耶。
    玄。如来二月十五日入涅槃诸圣弟子四月十五日等者。真谛疏曰。夏四月十五日在安居中。阿阇世为大檀越。如来在世。诸弟子等于期及暮礼拜如来。今夏安居朝暮及中分为三时。礼拜供养舍利。又西域记曰。夏安居初十五日。于是大迦叶波扬言曰。善哉谛听。阿难闻持如来称叹。集素呾缆藏。我迦叶波集阿毗达磨藏。优波离持律明究众所知识。集毗奈耶藏。雨三月尽集三藏讫（已上）
    结集所处者。真谛三藏云七叶岩集。法藏传云僧伽尸城北。西域记云。迦兰陀竹园西南行五六里。南山之阴。大竹林中。有大石室。大迦叶波结集之处。未生怨王为结集者建诸堂宇。即山城北门外西南山之阴。此三说同也。智度论云耆阇崛山结集。此山在王舍城之正北十四里。今依智论言耆阇崛山中也。南山戒疏曰。一者二部。如四分中。初结集时选五百人。余不在数。名为大众。如文殊问经。根本二部。谓上座部及大众部。如西域传。二部所集各有石窟。其处仍存。现今中梵二部俱盛。元照记释曰。二部所出有四。初本律五百结集文。初五百人即上座部。迦叶所选耆年无学故名上座。余不在数。即拣出之者。自兴结集人不计数。故以为名。二文殊问经下文自引。三西域传隋朝房琮撰。彼云。竹林精舍西南六里许。南山之阴大竹林中大石室。是迦叶结集处。又西行二十余里。是诸无学结集处。文指二处。明有二部。四约传闻以证。今广明结集相者有四门。第一集藏缘起。第二集藏处所。第三集藏仪轨。第四集藏次第。
    初门三意。一观佛涅槃圣凡嗟叹。二思念结集令法久住。三召命圣贤结集三藏。初意者。律宗开宗记曰（怀素）佛般涅槃。三界眼灭。如来舍化。六道依亡。故智度论第二云。佛入涅槃。地六振动。诸河返流。疾风暴发。黑云四起。恶雷掣电。雹雨骤堕。处处星流。师子恶兽哮吼唤呼。诸天女人皆大号啕。诸天人等皆发是言。佛取涅槃一何疾哉。世间眼灭。又诸罗汉皆亦灭度。六欲诸天乃至遍净见诸罗汉皆取涅槃。各心念言。佛日既没。乃至广说。象王既逝。象子亦随去。法商人过去从谁求法宝。偈云。佛已永寂入涅槃。诸灭结众亦过去。世界如是空无智。痴冥遂增智灯灭。尔时诸天礼迦叶足而说偈言。耆年欲恚慢已除。其形譬如紫金柱。上下端严妙无比。目明清净如莲华。如是赞已。白言。仁者知不。法船欲破。法城欲颓。法海欲竭。法幢欲倒。法灯欲灭。说法人欲去。行道人渐少。恶人转盛。当以大悲建立佛法。尔时迦叶心如大海澄静不动。良久而答。汝等善说。实如所言。世间不久无智盲冥。迦叶受请。天忽不现。西域记言。时大迦叶宴坐山林。忽瞩光明。又□地震。曰是何祥变若此之异。以天眼观见佛世尊于双林间入般涅槃。寻命徒属趣□尸城。路逢梵志手执天花。迦叶问曰。汝从何来。知我大师今在何处。梵志对曰。我适从彼□尸城来。见汝大师已入涅槃。天人大众咸兴供养。我所持花自彼得也又未生怨王信敬殷重。闻佛涅槃。深生悲裂。真谛法师云。佛般涅槃已经七日。迦叶命属往□尸城。路逢梵志。名忧婆柯。迦叶问言。汝从何来。外道答云。我从世尊涅槃处来。佛般涅槃已经七日。诸天人众无量无边。烧香散花设诸供养。我于佛所拾得此花以花示迦叶迦叶闻已即往未生怨所语言。我须八槽。愿王令作。王即□作。须臾而来又索良医。王亦呼来。迦叶问医。于诸药中何药去风。何药疗疮。随医说药复从王索。其王随教悉当与之。迦叶令医磨药为屑。煮以为膏。内八槽中。即于是日报大王云。佛般涅槃已经七日。五闻此语闷绝而死。其身炮裂。遍体生疮。迦叶以王安药槽内。遍至第八命乃得全。以药胜力资王得苏。如是三告。闻便即死。还内八槽。如前得活。迦叶为说。一切有为皆是无常。如来示同有为现入涅槃。王勿忧恼。宜弘正法以答佛恩。应与眷属俱诣佛所。时王与大迦叶并国臣众。屈伸臂顷至□尸城。王既见佛闷绝还死。迦叶如前安药槽内。乃至第八王便得活。佛出现两足受迦叶礼。
    次念结集有其三意。一为付属。佛本付属令使结集传于末代利益众生故。智论第二云。时大迦叶如是思惟。我今云何使是三阿僧祇难得佛法令得久住。如是思惟竟。我知是法可使久住。应当结集三藏。如是佛法可得久住。未来世人可得受行。所以者何。佛世世勤苦愍众生故。学得是法为人演说。我曹亦应承受佛教宣扬开化。一止诸恶比丘自庆得脱。四分下文云。迦叶集比丘僧告言。我先在道行时。闻拔难陀语诸比丘作如是言。长老且止莫复愁忧啼哭。我等今于彼摩诃罗边得解脱。彼在世时教呵我等。是应尔。是不应尔。应作是。不应作是。今我等已得自在。欲作便作。不作便不作。又五分第三十。迦叶告诸比丘云。昔吾从波旬国向指夷城。二国中间闻佛世尊已般涅槃。我时中心迷乱。不能自摄。诸聚落比丘比丘尼优婆塞优婆夷。或擗或踊宛转于地。莫不哀号叹速叹疾。世间虚空。世间眼灭。时拔难陀先游于彼。止取人言。长老常言。应行是不应行是。应学是不应学是。我等于今始脱此苦。任意所为无复拘碍。何为相与而共啼哭。吾闻其言。倍复忧毒。佛虽泥洹毗尼现在。应同勖勉共结集之。勿令跋难陀等别立眷属以破正法。诸比丘咸以为善。又西域记。迦叶在路闻已谓其徒曰。慧日沦照世界闇冥。善逝遐弃。众生颠坠。懈怠者更相贺曰。如来寂灭。我曹安乐。若有所犯。谁当呵制。迦叶闻已。深更感伤。思集法藏据法治犯。三止外道谤。四分下文曰。勿令外道以致余言讥嫌。沙门瞿昙法律若烟。其佛在时皆共学戒而今灭后无学戒者。
    次召集意。先明召别。智论第二云。大众议言。谁能结集毗尼法藏者。长老阿泥卢豆言。舍利弗有好弟子。字憍梵波提（秦言吽□）柔软和雅常处闲居。住宴。能知毗尼。今在天上尸利沙树园中住。遣使请来。迦叶遣下座比丘唤言。大迦叶等漏尽阿罗汉皆会阎浮提。僧有大法事。汝可疾来。使礼僧已。如鸟飞空到彼请集众宝聚。是时尊者心觉生疑。语言。时无□诤。唤我来耶。无有破僧事不。佛日灭耶。使答言尔。佛已灭度。憍梵波提闻已使言。佛灭大疾。世间眼灭。我和上舍利弗及大目连今在何所。答言先灭。彼言。佛法欲散。大人过去。众生可怜。次问阿难罗□罗乃至广说。彼言。我和上大师皆已灭度。今不能下阎浮提。住此涅槃。说已入禅现种种神变。身中出水四道流下。至大迦叶所。水中有声而说偈曰。憍梵□提头面礼妙众第一大德僧。闻佛灭度我随去。如大象去象子随。尔时使者持衣□还僧。如是等类诸处圣人闻皆涅槃亦如此说。迦叶言。止。不须更唤。终不可得虚入涅槃。令世间空无福田耳。真谛法师云。于时四部弟子见佛涅槃。迦叶未到皆不入灭。迦叶既至更无所待。无量圣者□般涅槃。涅槃既众无圣住持。住持既无恐正法尽。迦叶便语未灭者言。且待诸圣未须入灭。我等宜应报佛法恩。结集如来所说三藏。以利众生令法久住。若不从我语者。得突吉罗罪。如是历语少有入灭。
    次召众者。育王经第四云。佛灭度后。数千亿万阿罗汉等悉入涅槃。诸天空中出大音声而作是言。佛诸弟子皆从佛去。法灯欲灭大闇将至。若不聚集三藏经尽。若诸罗汉入涅槃已。佛法即灭。时释提桓因将诸天众往迦叶所。作礼白言。如来之法付属尊者。尊者今当聚集法眼。令千载后利益众生。尔时迦叶即于空中击大犍椎。三千世界皆闻其声。即有五百罗汉应命来集。智度论云。时大迦叶住须弥顶。挝铜犍椎说此偈言。佛诸弟子。若念于佛。当报佛恩。莫入涅槃。是犍椎声传迦叶语遍三千界皆悉闻知。诸有弟子得神力者皆来集会大迦叶所。迦叶告言。佛法欲灭。诸弟子中知法持法者亦遂灭度。未来众生甚可怜愍。失智慧眼。愚痴盲冥。结集法竟随意灭度。诸来众会皆受教住。选得千人。唯除阿难。善见第一所以选择而少一者。为长老阿难故。若无阿难无人出法。阿难所以不得入者。为漏未尽正在有学地。大德迦叶为欲断诸诽谤故不取阿难。诸比丘言。阿难虽在学地。而亲从佛前受修多罗祇夜。于法有恩。复有耆老释迦种族。如来亲叔之子。又无偏党三毒。大德迦叶应取阿难足五百数。此是众圣意也。母经第三云。以大迦叶遣阿难出。诸罗汉答言。我等集于经藏。须于阿难。迦叶答言。阿难结漏未尽。云何得在众。诸罗汉言。所废忘应当问之。迦叶答言。若尔当作求听羯磨使入僧中。准四分下文及智度论等。□得漏尽入结集数。智度论中。迦叶入定观于大众。谁未尽漏。唯有阿难不尽诸漏。从禅定起牵阿难出。语言。汝结未尽不应住此。阿难耻泣而自念言。我二十五年随待佛后。供给左右。无此苦恼。佛实大德。慈悲含忍。念已白言。我能有力久可得道。但诸佛法。阿罗汉者不得供侍。故留残结。是时阿难求尽残漏。殷勤疲极。自卧就床。头未至枕廓然得悟。是日破闇。通明皆具。夜到僧堂硗门而唤。迦叶令从户钥而入。入已礼僧。迦叶摩顶令集法藏。
    第二门集处者。律宗开宗记曰。谓于王舍城毕□罗窟。故育王经迦叶告阇王言。我今欲集如来眼。唯愿大王为我檀越。王言。愿诸比丘终身受我四事供养。尊者许可。往至竹林作是念言。此中多饶房舍及诸比丘。或能妨雨毕□罗窟房舍卧具不多不少。当于彼处撰集法眼。是时迦叶即共五百罗汉往毕□罗窟。尔者四分下文。诸圣皆言。当于何处论法毗尼。食饮无乏。复云。唯王舍城可得丰足。时大迦叶作白往彼。准此即是王城结集。如何乃言毕□罗窟。答。城是总名。窟是别处。故西域记云。摩揭陀国正中。古先君王之所都处。多出胜上吉祥香茅。以故谓之上茅城也。崇山四周以为外郭。西通峡径。北辟山门。东西长南北狭。周一百五十余里。内城余趾周三十余里。山城北门行一里余。至迦兰陀竹园。竹园西南行五六里。南山之阴于竹林中有大石室。此是迦叶结集之处。真谛亦云。于王舍城七叶岩窟结集法藏。尔者如何智度论云。迦叶将诸比丘耆阇崛山中结集三藏。此山在王舍城东北十四五里。接北山之阳。答教自参差。未详所以。又解。虽举崛山。而是上窟与山处所怜接。故付法传云。于是迦叶即辞如来。往耆阇崛山宾□罗窟。以此证知处所不别。举其总山以取别窟。
    第三门仪轨者。开宗记曰。准下圣众集法之中。迦叶先对邬波离（此云近习。旧言优婆离者讹也）集毗奈耶藏。见论第一复云。波离白已。整身衣服。向大德比丘。头面作礼。作礼已上高座而坐。取象牙装扇。迦叶还坐已而问。优婆离随问而答。集毗奈耶竟。于是长老优波离放扇。从高座下向诸大德比丘作礼。作礼已还复本座。阿难亦尔。今传法者以此为轨。十诵五十五云。集一法竟。迦叶次第问五百比丘言。尔不。各答言尔。即作白二羯磨唱断。初一既尔。余下□然。次对阿难集余二藏亦尔。付法传第一。迦叶告阿难言。汝于今者可演法眼。阿难曰。诺。观察众心而说偈言。比丘诸眷属。离佛不庄严。犹如虚空中。众星之无月。说是偈已。礼众僧足即升法座。而说是言。如是我闻一时佛在波罗奈国鹿野苑中古仙住处。为五比丘初转法轮。谓苦圣谛等。乃至广说。说是语已。五百罗汉飞升虚空。高声唱言。奇哉无常是大迅速。如河駃流逝而不返。我等昔者目观世尊。今乃言闻。皆各悲泣说偈（云云）迦叶问诸比丘。阿难所言不有错谬。皆曰。不异世尊所说。育王经第一云。尊者陈如便作是念。昔佛为我说如是法。今阿难说与本无异。即在地而坐说偈（云云）智度论云。集法已竟。诸天龙等种种供养。雨天花香。以一切物而为供养。说是偈言。怜愍世间故。结集三法竟。十力一切智。说智无明灯。
    第四门次第者。开宗记曰。有其三义。若准常涂经论所辨。先经次律后论。所以尔者有四义故。一依说次第。谓成道已。即于鹿苑转四谛轮。是素呾缆藏。既闻法已出家受戒修处中行。是毗奈耶藏。既起行已复为分别蕴无我等。是阿毗达磨藏。二约所化故。婆沙第一云。未种善根者令种善根说索呾缆。已种善根者令相续成熟说毗奈耶。相续已成熟者令得正解脱故。说阿毗达磨。三据结集故。出曜及智度论等。□先集契经。次集戒律。次阿毗达磨。四就根本。契经是本故须先明。戒从此生。慧方得起。第二解者。此律五分善见。先律次经后论何意不同。亦有四义。一约法住。谓毗尼教住。佛法方住。是故于先结毗奈耶藏。故善见第一。大德迦叶问诸长老。为诸说法藏毗尼藏耶。诸比丘答言。大德。毗尼藏者是佛法寿。毗尼藏住佛法亦住。是故我先出毗尼藏。二依起行。凡是起行之来。戒行居首。教既诠行。故律在初。三据制异。谓毗奈耶藏胜故秘故。佛独制故胜余二藏。是以先明。故律毁毗尼藏。波逸提。毁余二藏突吉罗。四约所被。谓毗奈耶藏唯被内众。是以先明余二不尔故次居后。第三解者。若就胜劣明其次第。是则先论次经后律。对法诠慧。种智之本。定能证心。因慧而起。戒伏身语。由定能防。

里书云

　　圣弟子事。宝窟下（本）云。如涅槃云以何义故名圣人耶。有圣法故。有圣戒故。有正定故。有圣慧故。常观诸法性空寂故。以是义故诸佛菩萨为圣人也（文）又云。圣者正也。以理正物。名为圣义也（文）
　　二月十五日入涅槃事。涅槃义记第一（净影）云。依阿含经。如来八月八日涅槃。此经下文亦有此相。故下文云。须跋陀罗受安居已当至我所。是故我昔告魔波旬。过三月已吾当涅槃。今言二月十五日者。当是见闻不同故尔（文）中论疏记云。佛入灭之日四解。一者二月十五日中夜涅槃。如大经云。二月十五日临涅槃时。二者三月十五日涅槃。西域传云。佛以生年八十吠舍佉月后半十五日入涅槃。当此三月十五日也。天竺俗法。从此间正月十六日至二月十五日。乃为制怛罗月。此是正月。从此间二月十六日至三月十五日为吠舍佉月。此是二月。以此义故。大经中云二月十五日。此依天竺二月十五日。若依大唐。即是三月十五日也。三者四月八日涅槃。两卷泥洹经云。佛以四月八日生。乃至八日灭度。灌佛经云。十方诸佛皆用四月八日夜半明星出时般泥洹。四者大毗婆沙云。佛于迦栗底迦月白半八日夜半而般涅槃。此有二解。一云。此是大唐八月八日。于十二月中第八月名故。一云。此天竺月次第。迦栗底迦月即当大唐九月八日。西域传云。说一切有部。即佛以迦刺底迦月后半八日入般涅槃。当此九月八日。然以二月十五日为大乘义。余皆小乘说耳（文）弥勒经游意云。释迦寿命经论不同。中本起经云佛寿八十。双卷泥洹经云七十九。胎经第十二卷王世品释迦寿八十四也。阿含经云佛寿八十五。释论二十四卷云释迦佛寿百岁（云云）（已上里书）
    玄。迦叶上陈如一夏为佛以法付属迦叶名上座部者。此释意言。虽从迦叶尚为上座陈如者一夏。而殊以迦叶名上座部者。为佛之付属故叹为上座。既五比丘中之一人。婆师波罗汉云。年大迦叶。陈如复作五比丘之一耶。明知陈如。从迦叶一夏上座。金刚经疏曰。千二百五十人者。佛初成道前度五人。次度优楼频螺摩诃迦叶得五百人。次度那提迦叶迦耶迦叶兄弟二人各有二百五十弟子。合成千人。次度舍利弗目连复得二百五十。合有一千二百五十五人。今但举其大数。取其有名闻者。止云千二百五十人。涅槃疏曰。有六迦叶。一优楼频螺迦叶。二那提迦叶。三迦耶迦叶。四十力迦叶。五菩萨迦叶。六上座迦叶。真谛三藏云。此中付属是菩萨迦叶。今谓。此是上座迦叶为如来付属。十诵律序云。迦叶是第四上座。今正付属（已上）
    问。摩诃迦叶何年出家得道耶。答。过去现在因果经四曰。偷罗厥叉国有一婆罗门。名曰迦叶。有三十二相。聪明智慧。即舍家事入于山林。心念口言。诸佛如来出家修道。我今亦当随佛出家。诸天语言。悉达出家成一切种智。于时迦叶闻此言已。即便见谛。乃至得于阿罗汉果。此经不说年岁。而义疏引十二游经言。初成道第二年度五比丘。今玄言迦叶上陈如一夏。明知陈如第二年。迦叶即第三年也。

里书云

　　法华经序品云。阿若憍陈如摩诃迦叶（文）义疏云。此中二十一人皆是序其出家得道前后以为次第也。故十二游经云。初成道第二年为五人说法。三年化迦叶。是第三人等（文）义章三聚戒义云。言自誓者如大迦叶。闻佛出世自誓要期。佛为我师。我为弟子。于此言下得发具足。名为自誓（文）陈如上法得欤。所言上法得者。同义章云。言上法者。或有沙弥及与俗人修道证得无学圣果。证得如是上增法时。发得出家具足禁戒。从其所依名上法得（文）维摩经略疏云。问。迦叶更有上座不。解云。迦叶上有千余人。今言上座者。十大弟子四大声闻之上座耳。如夫子领徒三千。入室七十二。英骏八十九。今亦尔。千二百五十罗汉有五百声闻。复十大弟子。四大声闻也（文）涅槃疏第二十云。陈如最是上座。诸比丘中无有先陈如者（文）四论玄第十成坏义云。何故不付菩萨但付声闻者。夫大士随机济物。形无定方。行无常准。唯有机必赴。不可强执一法。声闻形有定规。行有常准。有出家形饰。邪正可分。是故四依出世还依声闻出家仪。所以如来但付声闻也（已上里书）
　  玄。迦叶所领但有五百人等者。南山戒疏曰。大迦叶波秉宗教将事集法。简练通德故五百无学。智论千人并是释门达化之士。故号斯侣名为上座。元照记释曰。初叙选众。摩诃迦叶波此云大饮光氏。秉即是持。通谓六通。德即学行。智论千人者示不同故。言达化者体佛意故（已上）问。智论千人何一倍耶。答。五百结集中。迦叶结集三藏毕。时长老富那奢闻王舍城五百阿罗汉共集法毗尼。即与五百比丘俱往王舍城。至大迦叶所。如是语言。我闻大德与五百诃罗汉共集法毗尼。我亦欲豫在其次闻法。时大迦叶以此因缘集比丘僧。为此比丘更问优婆离。乃至集为三藏。如上所说。彼言。大德迦叶。我尽忍可。准此本迦叶五百与后富那奢五百。合言千人欤。慈恩诸藏章曰。大智论西域记。云得九百九十九人。唯除阿难。真谛云得四百九十九人唯除庆喜。集藏传云通八十千皆是无漏。此传通说有学无学。四分律云。先有五百。后富楼那至更有五百。前后别也（准此可知）

里书云

　　玄云。婆师波罗汉为主（乃至）五比丘中之一人（文）中论疏记第二下云。言婆师波者。案最胜王经云波湿波也。照法师云。波湿波此云气息。即五比丘第三。故云五比丘之一人也（文）五比丘者。一陈如。二十力迦叶。三頞鞞。四跋提。五摩男拘利（文）花玄略述第五（本）云。中本起经云。一拘癍。二十力迦叶。三頞鞞。四跋提。五摩诃男。与金光所列小殊（文）金光明最胜王经第一序品云。具寿阿若憍陈如。具寿阿说侍多。具寿婆湿波。具寿摩诃那摩。具寿婆帝利迦（文）今准此经文。五比丘中第三者。指婆湿波也（已上里书）
    玄。二者羯磨竟故。四分律五百结集曰。大迦叶烧舍利已。集比丘告言。我先在道行时。闻跋难陀语。今可论法毗尼。诸长老可差比丘多闻智慧是阿罗汉者。时即差得四百九十九人。皆是阿罗汉多闻智慧者。时诸比丘言。应差阿难在数中。迦叶言。勿以阿难在数中。何以故。阿难有爱恚怖痴。诸比丘言。阿难是亲从世尊受所教法。彼必处处疑问世尊。是故应令在数。即便令在数。诸比丘皆作是念。我等当于何处集论法毗尼。即皆言。唯王舍城房舍饮食卧具众多。我等今宜可共往集彼论法毗尼。时大迦叶即作白。大德僧听。此诸比丘为僧所差。若僧时到僧忍听。僧今往王舍城集共论法毗尼。白如是。作白已。俱往毗舍离。诸比丘从毗舍离往王舍城。时大迦叶知僧事。即作白。大德僧听。若僧时到僧忍听。僧今集法毗尼。白如是。时阿难即从座起。偏露右肩右膝着地。白大迦叶言。我亲从佛忆持佛语（已上）
    玄。从是以来至佛灭度后至未有异执者。南山戒疏曰。初明教本无分意。以适缘授法。悟入为先。何有乖咎。轻重异见故。论云。牟尼大圣主悉断一切见等。大集方云灭后分五。斯乃悬记。寂非本意。如世父记子后必分异。何以知耶。一者教主是一。无可对诤。二。百年已来师资传化。三。时接利机。各体权实。虽闻异制不相是非。故但通为八十诵律。大毗尼藏准此可悉。

里书云

　　四论玄第十云。什法师分别论云佛灭度后一百一十年中。又增一阿含说佛灭度后一百一十年中。又求那跛摩云一百一十年中。善见毗婆沙说十八年中。虽复小小不同而大理是同（文）中论疏记云。时虽两处结集。无人异诤。法无异说。故云未有异执也（文）（已上里书）
    玄。百一十六年外有舶主儿名摩诃提婆等者。天亲所造部执论（真谛译）一曰。过百年后更十六年。有一大国名波吒梨弗多罗。王名阿输柯王（即阿育王）阎浮提有大白盖。覆一天下。如是时中大众破散。破散大众凡有四种。一大国众。二外道众。三多闻众。四大德众。此四大众共说外道所立五种因缘。五因缘者。如彼偈说。余人染污衣。无明疑他度。圣道言所显。是诸佛正教。思择此五处分成两部。一大众部。二上座弟子部。南山戒疏曰。又如十八部执论。真谛所翻。随出本疏三十余纸。一百一十六年后方出异执。极广其致。闲暇可看。元照释曰。部执论。真谛陈时翻经三藏。所指本疏其文已亡。唐玄奘重翻名宗轮论（文）
    四分律抄批第一曰。案宗轮论云。如是传闻。佛薄伽梵般涅槃后百有余年。去圣时淹。如日久没。摩竭陀国俱苏摩城王。号无忧。统摄瞻部。感一白盖。化洽入神。是时佛法大众初破。谓因四众共议大天五事可不分为两部。一大众部。二上座部。言四众者。一龙象众（律师众也）二边鄙众（大天众也）三多闻众（经师众也）四大德众（论师众也）
    又释初是大天如象难制。二是大天弟子。三凡夫持戒。四是圣众也。诤五事者。婆沙九十九有此缘起然与真谛部执疏说少少不同。不可具叙。今略论者。然此大天未出家前。是商主儿。名摩诃提婆。此翻大天。姓拘尸柯。其父博易往向余国。留儿在家。年至二十。其儿端正。母怀爱染。密为方便与儿私通。遂经六年不觉是母。后虽发觉爱心不舍。其父从他国还。大得财物将欲至舍。母闻夫还。恐知此事。即取毒药令儿杀。大天。持药逆路杀之。将财物还与母共活。通母既久。耻人所知。将母逃隐波吒梨国。遇逢本国曾所供养罗汉苾刍。复恐彰露因遂杀之。复见其母与余私通。复害其母。造三逆罪。深生忧悔。欲求灭罪因即出家众僧既知是恶人。悉不度之。仍自出家听习三藏。其既聪明。未久便能诵持三岁。有愚迷者就其受学。遂有徒众。自称已得阿罗汉果。阿育王闻数请入宫恭敬供养。王妃遂与大天私通。既称罗汉。久说经律。非犯谓犯。犯谓非犯。后于寺中梦漏失不净。而令弟子洗所污衣。弟子白言。师烦恼尽。何容斯事。彼言。漏失略有二种。一者烦恼。罗汉已无。二者不净。罗汉未免。烦恼虽尽岂无便利涕唾等耶。然我漏失为魔娆故。汝不应怪。此意说云。身中不净如有涕唾。为魔烧故即便漏失。真谛叙云。此是魔女欲毁我故。而以不净污我衣耳。又自作经云。佛语诸比丘。魔王天女毁无学人。故以不净染污其衣（第一事也）
    又欲令诸弟子亲附。次第记得四沙门果。谓化诸弟子。或言已得须陀洹。诸弟子自疑不得。问师言。阿罗汉等应有证知。如何我等都不自知得耶。彼言。罗汉亦有无知。无知有两。一者染污。罗汉已无。二者不染。罗汉犹有。真谛云。彼答弟子言。罗汉犹有无明障心。故不自知。仍自作经云。佛告诸比丘。阿罗汉犹有无明覆心。不知自得（第二事也）
    说诸弟子得须陀洹者。亦自疑不得。问师言。曾闻圣者已度疑惑。于四圣谛无复疑心。四谛三宝我犹怀疑。彼答言。罗汉亦有疑惑。疑惑有两。一者随眠性疑。罗汉已无。二者处非处疑。罗汉犹有。述曰。称理名处。不称理者名为非处。于诸称理不称理事犹豫不决。名处非处疑也。又自作经云。佛语诸比丘。须陀洹人于四谛犹有疑心者（第三事也）
    弟子又言。我是罗汉应自证知。如何由师之济度。都无现智能自证知。彼言。罗汉有由他度。舍利弗目连通第一。佛若未记彼不自知。况汝钝根要由他度而能自了。真谛云。彼答言。亦有圣人依他断疑。又自作经云。佛语诸比丘。圣人亦依他断疑（第四事也）
    然彼大天虽造众恶。未断善根。后于中夜自思惟重罪。当于何处受诸剧苦。忧惶所逼高声唱言。苦哉苦哉。弟子闻之寻白大师若言所依已辨。何故唱苦。彼遂答言。我呼圣道。谓诸圣道若不至诚称苦召命。终不现起。真谛云。彼言年既老。心力劣弱。入观之时若不口说。观心不成。又自作经云。佛语诸比丘。圣道亦有为言所显者（第五事也）
    后于布萨时。大天升座。于波罗提木叉戒后集前五事而作颂曰。无学漏失因魔引。无知疑惑由他度。圣道现起假声呼。是谓如来真谛教。宗轮论颂云。余所诱无知（谓罗汉被魔所诱也）犹豫令他入。道因声故起。是名真佛教。真谛云。于波罗提木叉戒后复更足一偈云。余人染污衣。无明疑他度。圣道言所显。是诸佛正教。尔时众中有学无学多闻持戒修静虑者。闻彼所说翻彼颂言。上三句同前。第四句云是汝狂言非佛教。于是竟夜□诤纷纭乃至终朝。城中士庶乃至国王来。自和诤僻用律文行筹灭诤。用多人语。贤圣众中耆年虽多而僧数少。大天朋内耆年虽少而众数多。遂分二部。一上座部。二大众部。王闻既嗔。送诸善众于恒河中。载以破船中流坠溺。圣众乘空。并摄同见不得通者。西北而去住迦湿弥罗国。王闻悔谢。如论中说。准部执疏^7□请还本国。大天改经不复如本。诸阿罗汉还复结集。故部执疏曰。布萨时既诵此偈。复语诸弟子云。佛昔在世。诸天及四部众弟子所说。佛皆印可。令阿难受持。悉称为经。佛已灭度。若有聪明人能说法者。亦得作经。汝等若作经者。随意作之。诸阿罗汉既见其欲破灭佛法。有来呵责者。其反呼诸罗汉为凡夫轻□之言。不解法相。诸阿罗汉与其共诤。汝若道我是凡夫者。我当共汝捔其神力。于是诸阿罗汉现神通相。或从此地入从彼地出。其既见此神变。恐诸圣众坏其徒众。以白王妃。王妃既有势力。即令取破船。载诸罗汉送恒河中。罗汉神通飞空而去。往罽宾国。或作浮鸠。或飞往彼国。至彼即复本身。彼国仍起寺名浮鸠寺。无忧王妃后遂反迷自思惟之他人供养得真罗汉。我云何供养如此庶人。深自改悔。从诸有德忏谢先譬。咨受佛法。亦得须陀洹果。大天从此以后身自老死。阿输柯王问众人云。诸阿罗汉今并何在。有人答云。在劫宾国。即遣往迎。尽还供养。大天先既改转经教。杂合不复如本。诸阿罗汉还复聚集重诵三藏。于此时中所执有异。分成两部。一大众部。二上座部。至此时三藏已三过诵出。第一于七叶岩中诵出。第二毗舍离国内跋阇檀行十事。耶舍比丘是阿难弟子。其人集七百人刊定重诵三藏也。第三即是此时也。
    上言共议大天五事不同分成两部者。真谛部执疏云。大天所说五事亦有虚实。故共思择。一者魔王天女。实能以不净染罗汉衣。二者罗汉不断习气。不具一切智。即为无明所覆。三者须陀洹人于三解脱门无不自证。乃无复疑。于余事中犹有疑惑。四者钝根初果。不定自知得与不得。问善知识。得须陀洹有若为事相。知识为说有不坏净。谓若于四谛无疑。于戒无失。于三宝得不坏信者。此人已证初果。因更自观察。自审知得。五者圣道亦有因言显者。如舍利弗等。当口诵偈时即得圣道。若不如此说者即名为虚。既有虚实故共思择。因思择此五事。所执不同分成两部。一大众部。二上座弟子部。大众部者。本梵音摩诃僧祇。此翻大众。是初结集时波师波所教授界外大众。还是此徒党。自为一部。存本名故称大众部。二上座弟子部者。本梵音名梯毗梨。而此翻为上座弟子部。即结集时迦叶所教授界内诸阿罗汉相传承习。并迦叶弟子。故称上座弟子部。不同婆沙一往即分为二部也（已上）
    慈恩宗轮疏曰。于后大天因游城邑。有占相人遇尔见之窃记其言。今此释子^7□后七日定当命终。弟子闻之忧惶启告。彼便报曰。吾已久知。还至^8□园。遣诸弟子分散遍告波吒厘城王及诸臣长者居士等。^7□后七日吾当涅槃。王等闻之无不伤叹。至第七日彼遂命终。王及诸臣城中士庶悲哀恋慕。各辨香薪并诸苏油花香等物。积置一处而焚葬之。持火来烧。随至随灭。种种方计竟不能燃。有占相师。谓众人曰。彼不能烧此殊胜葬具。宜以狗粪洒秽之。便用其言。火遂炎发。须臾焚荡俄成灰烬。暴风卒至。飘散无遗。此即大天乖诤由序。诸有智者应知避之。如毗婆沙九十九说。今此五事圣众不许。所以纷纭为议论此事。遂分二部。二部者何。一大众部。二上座部。佛初入灭。七叶岩中二部结集。界内即有迦叶婆。时为上座。有满慈子当结集阿毗达磨鄡波离当结集毗奈耶。庆喜当结集素怛缆。界外亦有万数无学。界内既以迦叶为上座部。界外无列标首。但总言大众。皆由未生怨王为大檀越种种供养。恐界内人多难可和合。所以两处弘宣。时虽两处结集人无异诤。法无异说。界内耆年至少。界外年少极多。乃至大天乖诤。昔时界外少年之僧。门人苗裔共为一朋。名大众部。取昔为名。往昔界内耆年之僧共为一徒。名上座部。取结集时。迦叶是也。此二乃是根本诤起之先首（已上）
    上依部执论宗轮论等说。明分部由绪已。又舍利弗问经说离分所由。故开宗记曰。离分部别者。但以□多末僧徒见异悟解既殊。各为楷。唯至传圣教不能均融。于是离分遂成多部。舍利弗问经云。于优婆笈多之后有孔雀轮柯王出世。盛弘经律。其孙名曰弗沙蜜多罗。嗣正王位。顾问群臣。云何令我名事不灭。时有臣言。唯有二事。何等为二。犹如先王造八万四千塔。倾舍国物供养三宝。此其一也。若不尔者。便应反之毁塔灭法残害息心（沙门）此其二也。名虽好恶俱不朽也。王曰。我无威德以及先王。当远次叶以成名行。即御四兵破塔灭法一切都尽。唯有五百罗汉。登高山获免。山谷隐崄军甲不能至。于后即有山神。手捧大山。压王及四兵众一时皆死。其后有王性甚良善。弥勒菩萨化作三百童子。下于人间以求佛道。从五百罗汉咨受法教。国土男女复共出家。如是比丘比丘尼众还复滋多。时有一长老比丘好于名闻。极立诤论。抄治戒律。开长增广迦叶所结各申大众律。外采综所遗。诳诸始学。别为群党互相是非。时有比丘求王判决。王集二部行黑白筹。宣令众曰。若乐旧律可取黑筹。若乐新律可取白筹。尔时取黑筹者乃有万数。取白筹者止有百数。王以皆多佛说好乐不同。不得共处。学旧者多。从次为名。名摩诃僧祇。学新者少而是上座。从上座为名。名他俾罗（此云上座）如是于后上座部中。本末离分成十一部。复次大众部中始末离分总有九部。如是合成二十部。又云。如是众部久后流转。若是若非。唯余五部（已上）

里书云

　　中论疏记第二（末）云。昔末土罗国有一商主。少聘妻室生一男子。颜容瑞正。字曰大天（文）又云。由彼不断善根力故深生忧悔。寝处不安自惟重罪何缘当灭。五欲综华严般若等诸大乘经。杂三藏说。彼后传闻沙门释子有灭罪法。遂往^8□园僧伽蓝所。于其门外见一比丘。徐步经行诵伽陀曰。若人造重罪。修善以灭除。彼能照世间。如月出云翳。时彼闻已欢喜。知归知教。定当罪灭。因即往诣一比丘所。请求度出家。时彼比丘既见固请不审检问。遂度出家。还字大天。教受教诫。大天聪慧。出家未久。便能诵持三藏文义。言辞清巧。善能化导。波吒厘城无不归仰（文）
　　聪明事。宝窟上（本）云。智之在耳曰听。智之在心曰慧。速疾达理秤利能生妙解为根。故云聪慧利根也。通敏易悟者。上叹其内解。今美其外学。情达事理曰通。内明在心为敏等（文）
　　天魔女事。花玄略述第一（本）云。梵语魔罗。此云杀者。坏于善故（文）又云。天魔。谓欲界第六他化自在天子（文）惠均师弥勒经游意云。第七波旬魔天事。魔天宫在欲色二天中间住也○身无不净大小便利（文）无明事。法华义疏第八云。言无明者。一显通隐别故说无明。过去世中一切烦恼皆有闇惑迷理之义。就此通义故说无明。二者无明烦恼迷于本际。集起生死。其力最强。从强为名故说无明（乃至）若依成实论。唯爱能润余但远助。若据斯义。润生即狭唯在于爱。受生则广通于余结。此经亦然。故彼经言。爱水为润。无明覆弊。我心溉灌。毗昙云。润生受生诸结皆能。但缠垢等能润不能受生（文）中论疏第十。言无明者。从所无受称。谓无智慧之明。称为无明（文）义章十使义云。言无明者。依毗昙痴闇之心体无慧明。故曰无明。若依成实。邪心分别无正慧明。故曰无明（文）中论疏记下（仙光）云。无明有二。谓与十使相应无明。又十使中无明（文）中论疏第十云。问。十使中无明三毒中无明与无明支有何异也。答。十使中无明唯取无明使为无明。三毒中无明除贪嗔二使已外。余皆是无明。今此中通取一切烦恼悉为无明。为发业故。又虽通此一切烦恼。示无明是生死本故。但说无明（文）此玄言三界受生无明者。十二因缘中无明也。
　　无知习气事。花玄略述云。习气者。习谓习行气谓气分。即宿世习贪等气分。在而现前。譬如蜜婆私吒阿罗汉。以五百世在猕猴中。今虽得果犹腾树木。无烦恼心而有本习○此身口烦恼习气二乘不尽。佛爱恚等一切烦恼习气都尽○言无知者此有二种。一染无知即十烦恼中无明。此妨证无学果。二者不染无知。五住地中无明住地。此妨证佛果矣（文）又云。三界无明名无明住地。此有二义。一染污。二者不染污。迷理无明名曰染污。事中无知名不染污。无有明解。染污如此云无明也（文）仙光中论疏记十卷云。问。二乘断见修。与佛断见修何异。答。异。何者。二乘染污无知耳。佛断染无知不染无知故异也。染污无知者。见修之中无明是也。不染污无知者。不知草木几尘所成之心。余物准之（文）义章第六十使义云。问曰。何故小乘法中不染无明非无明使。大乘是使。小乘法中但为断除染污烦恼得灭使。不求如来一切种智。故不说使。大乘法中求佛种智。不染无明障佛种智。故说为使（文）中论疏记中（仙光）云。不染污无知者。不知草木几尘所成之心（文）
　　须陀洹果事。金刚疏第三云。须陀洹者。此言修习无漏。亦名逆生死流。流有二种。一生死流即是烦恼。二者道流名为正观。今此中具明二流（文）义章贤圣义云。问曰。向说须陀洹果证断见惑。亦见非见两义不定。阿罗汉果证断修惑。亦得如是不定以不。释言。罗汉经名无学。不名为修。以义细推亦修非修。是义云何。修有二种。一于诸谛重修增进名之为修。二于诸智傍修增明说之为修。彼阿罗汉谛观满足不更增进。故名非修。以非修故经名无学。而阿罗汉无学心边傍修诸智皆令增明。故得名修。以是修故。杂心宣说。无学心现。能令一切诸德增明。名为大明发障修矣（文）
　　三解脱门事。义章三解脱门义云。三解脱门者。谓空无相及与无愿。所言空者就理彰名。理寂名空。言无相者有两义。一就理彰名。理绝众相故名无相。二就涅槃法相解释。涅槃之法舍离十相故曰无相。言无愿者。经中或复名为无作。亦名无起。释有三义。一就理彰名。理中无有贪求愿乐。故名无愿（文）中论疏第八云。案琳疏云。若数人以十六心为三解脱门。空无我为空门。若无常与集道下各四为无愿门。灭下四为无相门。若论家假名空为空门。实法空为无相门。平等空为无愿门。并以真智为三解脱门（文）中论疏述义中卷云。三解脱门者。大乘云。知一切法空为空解脱门。知一切无相为无相解脱门。于空无相中无所愿求。为无作解脱（文）
　　钝根初果事。义章云。见谛道中分为二种。所谓信行及与法行。钝根之人入见谛道名为信行。信圣人语而起行故。利根之人入见谛道名为法行。自心见法而起行故（文）又云。修道位中有其二种。谓信解脱及与见到。钝根之人在于修道名信解脱。信圣人言得解脱故。利根之人在修道名为见到。自心见法到解脱故（文）
　　三宝事。四论玄第十二。三宝义云。如来示生王宫。树下成道。乃言在重昏之下朗然大悟。此为佛宝。为五比丘趣波罗捺转四谛法。此乃为法宝。时有五罗汉此为行法之人众。则是僧宝也（文）义章贤圣义云。毗婆沙说。观察五阴苦无常等名之为□。观三宝德名之为顶。观四真谛名之为忍。唯观身苦名世第一。理实此四同观四谛。为分四别且为言耳（文）（已上里书）
    玄。时众诤此五义或是非故成二部也者。已上明部分因缘已。今总结之焉。问。于二十部中几部所执同此五事耶。答。部执论说大众部一说部出世说部灰山住部多闻部支提山北山部之执义云。有阿罗汉多他以不净染污其衣。阿罗汉多有无知有疑。惑有他度。圣道亦为言所显。多闻分别部同之。故知大众部之支流八部皆同说同执。复上座部中雪山部法护部善藏部执义是同（文）

里书云

　　香象五教章上云。三法无去来宗。谓大众部等说有现在及无为法。以过未体用无故（文）四论玄第十云。所诤事义虽多。略出其要者。上座部自云。二世是有。见有成圣。佛是有为。双林灭度。大众盛说二世是无。见空悟道。佛是无为。虽般涅槃不般涅槃。上座亲居僧之首。有所陈说不可埋没。别铭一部。大众亦是众人同见。是不可抑没。别名一部也（文）
　　假名事。义章假名义云。言假名者释有四义。一诸法无名。假与强名故曰假名。如贫贱人假称富贵。如是等也。二假他得名。故号假名。如彼诸阴得众生名。假栋梁等得屋宅名。如是一切○三假法之名称曰假名。世俗诸法各非定性。世假他而有。名为假法。檦假之称故曰假名。四者诸法假名而有。故曰假名等（文）香象五教章上云。六诸法但名宗。谓一说部。一切我法唯有假名。都无体故（文）又云。五俗妄真空宗。谓说出世部等。世俗皆假以虚妄故。出世法实非虚妄故（已上里书）
    玄。二百年中从大众部又出三部等者。部执论曰。至二百年中。从大众部又出三部。一一说部。二出世说部。三灰山住部（十八部论名窟居部）宗轮论曰。后即于此第二百年。大众部中流出三部。一一说部。二说出世部。三^8□胤部。十八部论曰。即此百余年中更生异部等。三部同上。文殊问经下卷曰。于此百岁内出一部。名执一语言（所执与僧祇同。故云一也）于百岁内从执一语言部复出一部。名出世间语言（称赞词也）于百岁内从出世间语言出一部。名高□梨柯（是出律主姓也）
    抄批曰。论云。即于此第二百年。大众部中流出三部。真谛疏曰。第二百年。大众部并度行央掘多罗国。此国在王舍城北。此部引花严涅槃胜鬘维摩金光明般若等诸大乘经。于此部中有信此经者。有不信此经者。若不信者谤言无般若等诸大乘经。言此等经皆是人作。非是佛说。悉简置一处。还依三藏根本而执用之。小乘弟子唯信有三藏。由不亲闻佛说大乘故尔。复有信受此经者。自有三义。一或由亲闻佛说大乘故信受此经。二能思择道理知有此理故信受。三由信其师故信受师所说也。不信者言。是自作经。五阿含中无此经故。由此遂分出三部。然佛教有三种法轮。一小乘法轮。即三藏教也。二大乘法轮。说大乘与小乘异也。如涅槃经。为声闻说。合明大小乘义也。三一乘法轮。明大小无异。如大品花严等。诸般若经明三乘人同观二空理同修真实智。故知大小无异也。后两法轮悉是菩萨诵出。前小乘三藏教即阿难诵出也。一一说部者。真谛云。此部执世出世法悉是假名。故言一切法无有实体。同是一名。名即是说。故言一说部。又文殊问经名执一语言部。二说出世部者。此执世间法从颠倒起。但有假名。出世非假皆是真实。此部与前一说部所执有异。一说部明一切法皆是假名。此部明世间法从颠倒生烦恼烦恼生业业生果报。既从颠倒生皆是虚妄。虚妄故非实有。悉是假名也。出世之法不从颠倒起。出世法有道及道果。二空是道果。能通达二空智是道。二空之理既是真实。二空智亦真实。真实境纯生真实智。真实智能通达真实境。故道亦是真实有。所执既异故成异部也。三^8□胤部者。真谛疏云。名灰山住部。此部从处作名。此山石堪作灰。此部住灰山也。言^8□胤者。上古有仙染^8□生子。是此之族。文殊问经云。律主姓也。此部云。经律二藏。是佛方便教。非真实教。准此毗昙藏是真实教。不弘经律两藏。唯弘阿毗昙藏。乃引偈云。随宜覆身。随宜住处。随宜满腹。疾断烦恼。有三衣覆身。佛亦许。无三衣覆身佛亦许。故言随宜覆身。是伽蓝处住佛亦许。非伽蓝处住佛亦许。故言随宜住处。是时食佛亦许。非时食佛亦许。故言随宜满腹。律中制三衣等。佛自拨此事。故知律非真实说。佛正令依正理勤修学断烦恼耳。故言疾断烦恼也。又一偈云。出家为说法。聪敏必憍慢。须舍为说止正理正修行。若欲得讲说故出家者。此人出家后听法。听法竟为人讲说。既解法相。神情聪敏。必生憍慢。不得解脱。故须舍离。应修正理断烦恼也。经是佛说。不许为他说法。即是拨经。故知经亦非佛真实说。唯令依正理即是实义。阿毗昙解诸义趣。故知毗昙即是佛真说。故此部多精进修道。坐禅之时立誓。宁使此身破坏如尘。若不得道终不起定也（已上）
    慈恩宗轮疏曰。一一说部。此部说世出世法皆无实体。但有假名。名即是说。意谓。诸法唯一假名。无体可得。既乖本旨。所以别分名一说部。从所立为名。真谛师论名与此同。文殊问经云执一语言部。名虽相似。然注解云所执与僧祇同故云一说。此释非也。二说出世部。此部明。世间之法既颠倒生。颠倒不实。故世间法但有假名。都无实体。出世之法非颠倒起。道及道果皆是实有。准此是实。世间皆假。从所立为名。既乖本旨。所以别分名说出世部。文殊问经注称赞辞者。此犹非也。真谛师云出世说部者。随顺梵言。于此便倒。憍矩胝部。此婆罗门姓也。此云^8□胤。上古有仙。贪欲所逼遂染一^8□。后所生族因名^8□胤。婆罗门中仙人种姓。文殊问经注云。律主姓也。是释名门。真谛法师云灰山住部。此言非也。本音及义皆无此说此从律主之姓以立部名（已上）
    问。言时人有信者有不信者。故成二部者。须言成三部。何言二部耶。答。灰山住部依执毗昙起。今依大乘经信不信。但出一说出世二部。故且言二部耳。

里书云

　　阿难等三师事。一阿难。二富楼那。三优婆离。此云三师也。中论疏记第二（末）云。于此众中。富楼那此云满慈子。集阿毗昙藏。邬婆离此云近执。集毗尼藏。阿难此云欢喜。集修多罗藏（文）
　　昙无德部事。名玄略述第二（末）云。昙摩尉多迦部。此云法上（文）又云跋陀罗邪部。此云贤胄（文）抄批云。法上部。经名法胜部是也。有法可上故名法上（文）慈恩宗轮疏云。法上者律主名。有法可上名为法上。或有法出在众人之上名为法上（文）中论疏记第二（末）云。若具足应言昙摩屈多迦部。此云法藏。故玄惮师云。昙无德秦言法藏。此是人名。即四分律。
　　一说部事。中论疏记第二（末）云。一说部者。从所立为名。此部说世出世法无实体但有假名。即是说意。谓诸法唯一假名。无体可得。即乖本旨。可以别分名一说部。故云从所立为名也。文殊问经云执一语言部。名虽相似。然注解云。所执僧祇同故云一说。此释非也（文）
　　出世部说事。中论疏记第八（末）云。出世说部此随梵语故云尔。若从此方应云说出世部。然文殊问经注称赞辞者。此犹非也（文）
灰山住部事。名玄略述第二（末）云。□□罗部此云^8□胤（文）又云。婆朽娄多部此云多闻（文）又云。摩诃提婆部此云大天。即制多山部（文）（已上里书）
    玄。至二百年中从大众部内又出一部等者。部执论曰。于此第二百年中。从大众部又出一部。名得多闻部。宗轮论曰。次后于此第二百年。大众部中复出一部。名多闻部。十八部论曰。又于此百余年中。摩诃僧祇部中复生异部。名为多闻。文殊问曰。于百岁内从高□梨柯出一部名多闻（出律主有多闻智也）抄批引真谛疏曰。大众部中更出一部名多闻部者。佛在世时有一阿罗汉。名祠皮衣。昔作仙人被树皮衣以祠天故。后出家已。随佛说法皆能诵持。佛未涅槃遂住雪山坐禅。不觉佛灭度。至佛灭后二百年中。方从雪山出至央掘多罗国。寻觅同行人。见大众部所弘三藏。唯弘浅义不能弘深义。心甚惊怪。谓大众部弘佛所说甚深之义不能通达。悉皆弃置不复弘通。所弘之者唯弘浅义。其罗汉便于大众部具足诵出浅义及以深义。深义中有大乘义也。其中有不信者。其有信者诵持。大众部有弘其所说。有不弘其所说。若弘其所说者别成一部。名多闻部。以所闻多先所习故曰也。成实论即从此部出。故参涉大乘意也。慈恩疏曰。广学三藏。深悟佛言。从德为名。名多闻部。当时律主具多闻德也（乃至）又有释言。此师具足更诵浅深。有弘其说者。有不弘者。所以乖竞。所弘之教深于大众。过旧所闻。故名多闻也（已上）

里书云

　　中论疏记第二（末）云。言多闻部者。当时律主广学三藏。深悟佛言。具多闻德。从德为名。名多闻部。多闻分别部者。从所为立名。谓至二百年。大迦旃延从阿耨达池出。更分别前多闻部中义。时人有信其所说者。故云多闻分别部。大乘玄义云。施设论部意亦同也。若从所立应名说假部。世出世间法中皆有小假。非一向假。故不同一说部。非一切实故不同出世说部。所以为名。只文殊问经略无此部也（文）（已上里书）
    玄。于二百年中从大众部更出一部等者。部执论曰。于此第二百年中从大众部又出一部。名分别说部。宗轮论曰。次后于此第二百年。大众部中更出一部。名说假部。十八部论曰。又于此一百余年中摩诃僧祇部中复生异部。名施设论。文殊问无此部。抄批曰。次后于此第二百年从大众部更出一部。名说假部（大乘基云）世出世法皆通假名及以真实。不同一说部及说出世部也。真谛疏中名分别说部。大迦旃延佛在世作论。分别解说。佛灭二百年中。大迦旃延从阿耨达池至摩诃陀国。来至大众部中。分别三藏圣教。明此是佛假名说。此是佛真实说。此是真谛。此俗谛。此是因果。大众部中有信受迦旃延所说者各成一部。名分别说部。分别说部即大迦旃延弟子。前多闻部者。以所闻过先所闻故。称多闻部。今分别部者。还分别先所闻。非更广闻也（经中脱此一部）慈恩疏曰。此部所说世出世法中皆有少假。至下当知。非一向假故不同一说部。非出世法一切皆实故不同说出世部。既世出世法皆有假有实。故从所立以标部名。真谛法师云分别说部。文殊问经略无此部。又旧释言也。又大迦旃延先住无热恼池侧。佛入灭后二百年时。方从彼出。至大众部中。于三藏教明此是世尊假名而说。此是实义而说。大众部中有不信者亦有信者。遂别分部。此部即大迦多衍那弟子所弘通也。
    玄。于二百年满有一外道名大天等者。部执论曰。此第二百年满。有一外道。名曰大天。于大众部中出家。独处山间。宣说大众部五种执异。自分成两部。一支提山部。二北山部。如是大众部四破五破。合成八部。一大众部。二一说部。三出世说部。四灰山住部。五得多闻部。六分别说部。七支提山部。八地山部。十八部论曰。又二百年中。摩诃提婆外道出家。住支提山。于摩诃僧祇部中复建立三部。一名支提迦。二名阿婆罗施罗。三名□多罗施罗。如是摩诃僧祇中分为九部。一名摩诃僧祇。二名一说。三名出世间说。四名窟尼。五名多闻。六名施设。七名支提迦。八名阿婆罗说。九名□多罗施罗部。文殊问经曰。于百岁内。从多闻出一部。名只底舸（此山名。出律主居处也）于百岁内。从只底舸出一部。名东山（亦律主所居处也）于百岁内。从东山出一部。名北山（亦律主居处也）此谓从摩诃僧祇部出七部。及本僧祇是为八部。宗轮论曰。第二百年满时。有一出家外道舍邪归正。亦名大天。大众部中出家受具。多闻精进。居制多山。彼部僧重详五事。因兹诤分为三部。一制多山部。二西山住部。三北山住部。如是大众部四破或五破。本末别说。合成九部。一大众部。二一说部。三说出出世部。四^8□胤部。五多闻部。六说假部。七制多山部。八西山住部。九北山住部（已上诸文同异相对见之）慈恩疏曰。第二百年满时。以前诸部但第二百年内分未满二百年。今此正二百年分部。故言满时。即大众部中末后诤也。外道之中有形同俗。有同出家。今此出家人。故言出家外道。舍外道之邪教。归如来之正法。亦名大天。前第一百年时有大天比丘为乖诤之首。今此同前之名。故称为亦。婆沙所说是前大天。制多者即先人云支提讹也。此云灵庙。即安置圣灵之庙处也。此山多有诸制多故。因此立名。大天所住名制多山。制多山西曰西山。既与大天不和。因此别住北山亦尔。制多山北之一山也。此三□从所住立名。然旧真谛法师所翻部执。第四时分但出二部。一支提。二北山。文殊问经亦尔。仍加东山。略无西山之名。此□译家谬也。至下当知（已上）
    抄批云。至二百年满有一外道。名曰大天。非是前缘造逆大天也。别有一人亦名大天。于大众部中出家（宗轮言。出家受具。而部执疏言。自剃发。贼住出家也）独处山间。时王敬信三宝。国中多有罗汉。众人盛供养。佛法大盛。诸外道等无悉复用。既失利养名闻。皆自剃发入佛法中出家。有聪明者。善达三藏。说法教化度人出家。自在徒众。真伪相杂。不复可辨。王既知此事。即集大众检问真伪。愚痴贼住皆为利养剃发。驱出外国。聪明之者犹有三百人。问其来由。佛法皆能通达。竟不受屈。王令别置一处。不令与清净众杂。王问三藏中义。□能通释。王不能复治。于是诸部自起□诤。或言。师虽破戒弟子得戒。或言。不得戒。或言。无和上。弟子亦得戒。或言。不得。如是各别五部诤论纷纭。王为诸部□诤。令贼住众别住一处。大天比丘是贼住众主。大众部不容故独处山间。又云。王闻遂遣聪慧比丘。沙汰几尽。犹余数百。王复令人再三推问。彼有弟子依众出家。推问其师即贼住。因此诤论。或言。师若破戒无戒。余僧清净自然得戒。萨婆多等悉同此解。或言。师若破戒无戒。弟子亦无戒。大众部用此义也。大天即是贼住之首。不为众许。因而分部。制多山者。佛初生成道转法轮涅槃四处皆有灵庙。供养此山。即灵庙也。经名只底柯。即制多也。如是大众部四破五破者。并根本说即五度破。若除根本即四度破（已上）
    慈恩疏曰。论如是大众部至合成九部。述曰。此下显所分部名。于中有二。初总结四破五破。后正显部名。此即初也。如是次前从大众中末有四破。谓一说以下四时分部。并本五破。谓共上座部初分大众之时。若末若本合说为九。但末为八。文殊问经若大众部并根本说。但有八部。真谛法师合为七部。此皆非也。论一大众部至北山住部。述曰。正显所分部名也。文殊问经佛说合分成二十部。然翻译大众部但总为八。上座部总为十二。何以知非上座部等。离上座外别说有雪山部故。今新旧部执皆言上座亦名雪山。不可离雪山部外别有上座部故。文殊问经上座分成十二非也。其上座部中已言十二。其大众部乃总言八。于中四时分中略去一部。无说假部。又新旧部执皆无东山之名。但是译家谬也。应言西山。不悟上座与雪山同分为二部。略去大众部中所分一也。真谛法师不悟部之多少。遂减去二部。但言十八。今设杂言。若意欲得有十八部者。何故上座部中并本合说乃有十二。大众部中但说末分有七。不论根本大众。若如所欲。岂大众部非十八摄。若言上座亦不入数。恐离雪山别有上座。何故自所翻论乃言雪山住部。亦名上座弟子部。真谛法师闻相传说有十八部。若言二十。恐有他非。遂略大众不言。复成西山住部。以欲成已十八部故。若取大众便有十九。仍旧疏云。合外道所分二为一。故合有七。此义非也。何故须然。今准新论及文殊问经。皆并根本有二十部。即并根本大众部说亦数不除。故知真谛法师所翻错也。但除根本上座大众。故有十八。若并根本即有二十。故佛悬记云。十八及本二。是谓二十部。无是亦无非。我说未来起。如是翻译要善自他言音。解诸部义研核褒贬。乃可知矣也（已上）此则慈恩破。今真谛相传十八部须至下会之。

里书云

　　支提事。义章十种供养义云。依僧祇律。有舍利者名为塔婆。无舍利者说为支提。地持论中通名支提（文）金刚疏第三云。塔婆外国语。亦云支提。此云坟（文）
　　镜水抄第五云。第二百年满时。有出家外道。舍本之邪教。归如来之正法。亦名大天。前第一百年时有大天比丘。为乖诤之首。今此同前之名。故称为大天。亦从大众部中出家。形入僧流。受持具戒。广学精进。今此大天与彼大众部僧。重详前义大天五事。有可不可。因兹乖诤分为三部（文）
　　中论疏记第二（末）云。于此众中。富楼那此云满慈子。集阿毗昙。邬婆离此云近执。集毗尼藏。阿难此云欢喜。集修多罗藏（文）维摩疏第三云。阿难者此云无染。支道林云博闻。旧翻欢喜（文）又云。优婆离是王舍城人。翻为上首。是诸释子剃毛师（文）又云。什公云。富楼那是其字也。此言满。弥多罗尼其母名也。此云知识。合母名为字也（文）
　　和上阿阇梨事。梵网经古□下（末）云。和上者即亲教师。受戒和上也。阿阇梨者即轨范师。授戒羯磨威仪教受受业等师也（文）（已上里书）

三论玄义检幽集第五

　　永享四年五月二十四日于东大寺东室令书写之毕。拟讲延海（生年五十四）
文明七年九月下旬比从师法印聪海相传之。安乐坊顺宪。


三论玄义检幽集第六

　　　　
　　　　　
　　　　　
　　　　　

    玄。至三百年初迦旃延尼子去世便分成两部等者。部执论曰。上座部住世若干年。至第三百年中。有小因缘分成两部。一说一切有部。亦名说因部。二雪山住部。亦名上座弟子部。
    宗轮论曰。上座部经尔所时一味和合。三百年初有小乖诤。分为两部。一说一切有部。亦名说因部。二即本上座部。转名雪山部。十八部论曰。至三百年中。上座部中因诤论事。立为异部。一名萨婆多。亦名因诤。先上座部亦名雪山部。
    文殊问经曰。于百岁内。从体毗履（此言老宿）出十一部。于百岁内出一部。名一切语言（律主执三世有。故齐一切可语言也）于百岁内。从一切语言出一部。名雪山（即律主居处也）
    抄批曰。其上座部经尔所时一味和合。三百年初有少乖诤。分为两部。一说一切有部。亦名说因部。二即本上座部。转名雪山部。真谛云。从迦叶之后至三百年。无有乖竞。至三百年中有少因缘分成两部者。上座弟子部唯弘经藏。不弘律论两藏故。上座部说云。佛在忉利天说阿毗昙。尔时迦叶阿难皆不随佛上天。悉不闻佛说毗昙藏。故今不弘也。律者有开遮。随有缘不定。故不可依也。毗昙则广解诸义。虽与经相应。亦有过根本者。经是根本。无开遮增减之过。律与毗昙并是末。末不及本。弘本摄末。故唯弘经不弘余二藏也。事事依经以为规矩。经中所明教正无曲。故此部皆道德胜余部也。从迦叶已来至优波及多。专弘经藏。相传未异。以后稍弃根本渐弘毗昙。至迦旃延子等弃本取末。所说与经不相符。欲刊定之使改末归本。固执不从。再三是正。皆执不回。因此分成异部。故曰以小因缘也（宾云。至此时中。迦多衍尼子造发智论盛引毗昙。故乖诤也）言小因缘者。对大众部分破因缘。故曰小也。其大众部分破缘由。谓外道入此部中出家。竞乱佛法其事纷然。分成多部。此是大因缘也。此部自所弘异。故分成别。非关外缘。故言小也。以三藏约部。悉有偏弘义。上座部偏弘经。萨婆多部偏弘毗昙。正量部偏弘律也。一说一切有部者。真谛云。此部明一切所知不过六种。即是三有为。三有为即三世也。三无为。三无为者即虚空思择灭非思择灭。詺此六种为一切。此六皆是有故言一切有。其说一切有义故。用标部名故曰也。亦名说因部者。此部立义广出所因故也。文殊问经名一切语言。经云一切可惜语言也。其语言者即是说也。二雪山部者。真谛云。此部见前纷诤不除。不欲与同处。遂相随入雪山住避之。因所住处作名故曰也。即是上座部转名雪山部也。经中乃于体毗履外更数雪山谬也。慈恩疏曰。论其上座部至一味和合。述曰。自下第二明从上座部所分之部。于中有四。一显法淳正多载犹同。二明至三百年因诤分部。三时浇部起。四结列部名。此即初也。此部根本迦叶住持。后有近执满慈庆喜等助扬其化。圣者相继。所以二百年前殊无异诤。故言经尔所时。一味者显法无差。和合者明人不诤也。论三百年初有少乖诤。分为两部。述曰。此即第二至三百年因诤分部。此中或说二百年余。第三百年之首故言三百年初。上座部本弘经藏。以为上首。以律对法为后弘宣。非是不弘律及对法。然不以为首。至三百年初。迦多衍尼子出世。于上座部出家。是弘对法。后弘经律。既乖上座本旨。所以斗诤纷纭名少乖诤。不同大天乖诤也。又解。未必此时迦多衍尼子生。但执义不同。遂为乖诤。且如大天五事。上座犹行此时之中。有不许者。既乖本旨。所以遂分两部。两部者何。论一说一切有部至转名雪山部。述曰。自下第三时浇部部起。七时部分。分为七段。说一切有者。一切有二。一有为。二无为。有为三世。无为离世。其体皆有名一切有。因言所以。此部诸义皆出所以广分别之。从所立法为名。称有部也。其本大众部共之。传承迦叶之教。故上座部者转名雪山部。上座弟子本弘经教。说因部起多弘对法。既闲义理能伏上座部僧。说因时遂大强。上座于斯乃弱。说因据旧住处。上座移入雪山。从所住处为名称雪山部。若从所袭名上座部。又西域之言。呼冬分时为雪风。雪山中风流行于世。号为冬分。故言雪风。今此上座贤圣渐少。宗义微弱。人不流通。说一切有圣者博多。理趣强盛。人皆学习。上座之不行如雪风相似。言其论弱也。又上座既是根本。应在说因之之前。但以圣少义弱。所以列之于后。

里书云

　　四过事
　　中论疏记云。所言过者。玉篇古化反。^6□也度也误也轶也越也贡也历也。又音古和反。今须度训（文）（已上里书）
    玄。三百年从萨婆多出一部名可住子弟子部者。部执论曰。于第三百年中。从说一切有部又出一部。名可住子弟子部。宗轮论曰。后即于此第三百年。从说一切有部流出一部。名犊子部。
    十八部论曰。即此三百年中于萨婆多部中更生异部。名犊子。文殊问经曰。于百岁内。从雪山出一部。名犊子（律主姓也）
    抄批曰。后即于此第三百年。从说一切有部流出一部。名犊子部。上古有仙染犊生子。此之种也。真谛云。名可住子部。罗怙罗是舍利子弟子。可住子是罗怙罗弟子。弘舍利弗阿毗昙也。智论第二亦云。犊子道人等读诵舍利弗阿毗昙也。慈恩疏曰。犊子者律主姓也。上古有仙居山静处。贪欲起已不知所之。近有母牛因染生子。自后仙种皆言犊子。即婆罗门姓也。佛在之日有犊子外道。归佛出家。如涅槃经说。此后门徒相续不绝。至此分部。从远袭为名。言犊子部。
    文殊问经云犊子部。注云律主姓是也。真谛法师云可住子弟子部。谓罗□罗舍利子弟子。皤雌子是罗□弟子。弘舍利子所说。因以部分名为可住。可住仍言上古有仙名可住。今此律主母。是彼种从母为姓。名可住子。此理难解。幸愿详之。

里书云

　　中论疏记第二（末）云。言萨婆多者梵语。此云说一切有。一切有有二。一有为。二无为。有为三世。无为离世。其体皆有。名一切有。从所立为名也（已上里书）
    玄。次三百年中从可住子部复出四部等者。部执论曰。于此第三百年中。从可住子弟子部又出四部。一法上部。二贤乘部。三正量弟子部。四密林住部。宗轮论曰。次后于此第三百年。犊子部中流出四部。一法上部。二贤胄部。三正量部。四密林山部。
    十八部论曰。即此三百年中。犊子部复生异部。一名达摩郁多梨。二名跋陀罗邪尼。三名弥离。亦言三弥底。四名六城部。
    文殊问经曰。于百岁内。从犊子出一部。名法胜（律主名也）于百岁内。从法胜出一部。名贤（律主名也）于百岁内。从贤部出一部。名一切所贵（律主为通人所贵也）于百岁内。从一切所贵出一部。名^7□山（律主居也）
    抄批曰。次后于此第三百年。从犊子部流出四部。一法上部。经名法胜部是也。有法可上故名法上。二贤胄部。盖部主是贤徒众之胄。胄苗族也。三正量部。刊正无谬故也。经名一切所贵部。四密林部。山有密林。部主居之。经名^7□山部也。真谛云。此四部释舍利弗阿毗昙。义有少者以经义足之。故分异部也。
    慈恩疏曰。法上者律主名。有法可上。名为法上。或有法出在众人之上。名为法上。贤胄者。贤者部主之名。胄者苗裔之义。是则阿罗汉之苗裔。故言贤胄。从所袭部主为名也。正量部者。权衡刊定名之为量。量无邪谬故言正也。此部所立甚深法义。刊定无邪。因称正量。从所立法以彰部名。密林山者。近山林木蓊郁繁密。部主居此名密林山。从所居为名也。文殊问经名以^7□山部。此共皤雌执义不同。遂分别部。或有解言。此等四部。释舍利弗阿毗达磨。义有少者以义足之。后各造论取经义深者。既乖本旨。遂即部分也。

里书云

　　中论疏记第二（末）云。所言尚者。借音耳（文）
　　中论疏第八云。正量本是律学。佛灭后三百年中从犊子部出（文）同疏记云。慈恩部执论疏云。正量部者。权衡刊定名之为量。量无邪谬故言正也。此部所立甚深法义。刊定无邪。自称正量。从所立以彰部名也（文）（已上里书）
    玄。三百年从萨婆多部复出一部名正地部者。部执论曰。于此三百中。从说一切有部又出一部。名正地部。宗轮论曰。次后于此第三百年。从说一切有部复出一部。名化地部。
    十八部论曰。即此三百年中。萨婆多中更生异部。名弥沙部。文殊问经曰。于百岁内。从^7□山出一部。名大不可弃（律主）初生母弃之于井。父追寻之。虽坠不死。故云不可弃也。亦名纯射。
    抄批曰。次后于此第三百年。从说一切有部复出一部。名化地部。部主昔日曾作国王。化佛露地上后舍出家。从本为名。部执云正地部。真谛云。有婆罗门名正地。解四韦陀论及外道诸义为国之师。后厌世出家得罗汉果。读佛经有缺阙处。皆将韦陀论毗伽罗论庄严之。如佛口说义皆具足。其诸弟子有信受其所说者别为一部。依此罗汉立名故称正地部。在俗为国师匡正土境故名正地也。又佛法如地。入佛法中又匡正佛法。道俗皆有正地义。故名正地部。慈恩疏曰。此之部主本是国王。出家弘宣佛法。从本为名名化地部。真谛法师云。正地部本是正师。匡正土境。舍而弘法。故言正地。亦稍相近。文殊问经言大不可弃非也。

里书云

　　玄云。有婆罗门是国师。名正地部（文）部字不审也（已上里书）
    玄。善解四韦陀者。亦云四毗陀。一亿力韦陀明事大忏悔法。二耶受韦陀明布施祀祠法。三阿他韦陀明一切斗战法。四三魔韦陀明知异国斗战法。

里书云

　　韦陀此云智论。知此生智。故云智论（文）
    玄。三百年中从正地部又出一部名法护部者。部执论曰。于此第三百年中。从正地部又出一部。名法护部。宗轮论曰。次复于此第三百年。从化地部流出一部。名法藏部。
    十八部论曰。三百年中。弥沙部中复生异部。名曰昙无德部。
    文殊问曰。于百岁内。从大不可弃出一部。名法护（律主名也）
    抄批曰。次后于此第三百年。从化地部流出一部。名为法藏部。或名法密部。基云。是部主名者非也。前大集经以隐密法故。是法名也。经中名法护部。注云。律主名也。真谛云。法护是人名。此罗汉是目连弟子。恒随目连往天上人中。六欲天子见目连。必共谈说佛法。我曾说如此咒供养如来。或言。如来如是说菩萨修行法门。法护既随师游行。随所闻者无不诵持。目连灭后。法护习为五藏。一经藏。二律藏。三论藏。四咒藏。五菩萨本因。即名菩萨藏也。化地部未遂自制立。于化地中复有同其所立五藏者。故别为一部。名法护部。为法所护也。此部自说。勿伽罗是我大师。恐余部有不信其所立五藏者。故引师为证。故言勿伽罗是我大师。勿伽罗此间经中名目犍连是也。勿伽翻为胡豆。即绿豆也。罗翻为受。依此方语应言受胡豆。此是其姓。上古有仙名勿伽罗。不食余物唯食胡豆。故名受胡豆。目连即此仙人种也。
    慈恩疏曰。法藏者部主名。密之与藏义意大同。法藏法密二义皆得。此师含容正法如藏密。故言法密。从人以立论名。此部师说总有五藏。一经。二律。三阿毗达磨。四咒。即明诸咒等。五菩萨。即明大菩萨行事等。既乖化地本旨。遂乃部分。他不信之。遂引目连为证。菽者豆也。上古有仙人嗜绿豆子。采以为食。遂得成仙。目连是彼仙种。故言采菽氏也。或言仙人食豆。此是彼种。氏谓族类。此部引目连说有五藏证也。

里书云

　　中论疏记。大乘玄云。弥沙塞部者。从梵本立名也。此云化地也（文）又云。大乘玄云。昙无德部者梵语存略。若具足应言昙磨屈多迦部。此云法藏。故玄恽师云。昙无德秦言法藏。此是人名。即四分律主也（文）（已上里书）
    玄。三百年中从萨婆多部又出一部名善藏部者。部执论曰。于此第三百年中。从说一切有部。又出一部名善岁部。亦名饮光弟子部。
    宗轮论曰。至三百年末。从说一切有部复出一部。名饮光部。亦名善岁部。
    十八部论曰。即此三百年中。萨婆多部中更生异部。名优梨沙。亦名迦叶惟。文殊问经曰。于百岁内。从法护出一部。名迦叶比（律主姓也）
    抄批曰。至三百年末。从说一切有部出一部。名饮光部。亦名善岁部。梵音迦叶波。此翻饮光。迦叶翻为光。波翻为饮。谓光饮也。此间言倒。故言饮光。迦叶波是姓。上古有仙人。身光极盛。荫蔽余光令不复现。此罗汉是荫光仙人种。故以为姓。用姓立名也。又此部主身亦有光。能饮余光也。以身作金色常有光明。以阎浮檀金为人。并此迦叶。迦叶身光荫金人光不复现故。故名荫光。言阎浮檀金者。此是树名。此树半临陆地。半临江水。此水底有金。其水极深。而金色彻出水上。转轮王出世。夜叉鬼神取此金。将来人间博易。故人间有此金。以此金若置暗中。暗色即灭。犹不及此迦叶身光也。又名善岁者。幼有贤德美。其年少而有贤德。故云善岁也。
    慈恩疏曰。饮光者波罗门姓也。上古有仙。身有金色饮蔽余光。故言饮光。此部教主是彼苗族。故言饮光及此部主身有金光能饮余光。故言饮光。此师少岁性贤有德。因以立名。故言善岁。嘉其少有贤行故也。从其姓云饮光。从其名云善岁。或云。此是佛在之日迦留陀夷儿。姓饮光也。少即随佛出家受道。故名善岁。何故三百年末此人犹有也（已上）私云。勘诸说皆言善岁。而今玄文言善藏者。恐文字误欤。就中今玄据部执论说。彼同云善岁。此独何乖本乎。

里书云

　　中论疏记第二（末）云。善藏部者。梵语苏波利师部。此云善岁。今云善藏同意。谓此师少岁性贤藏德。嘉其少藏贤得。故以立名（文）（已上里书）
    玄。三百年中从萨婆多又出一部名说度部者。部执论曰。至第四百年中。从说一切有部又出一部。名说度部。亦名说经部。如是上座部合成十一部。一说一切有部。二雪山部。三可住子弟子部。四法上部。五贤乘部。六正量弟子部。七密林住部。八正地部。九法护部。十善岁部。十一说度部。
    宗轮论曰。至第四百年初。从一切有部复出一部。名经量部。亦名说转部。自称我以庆喜为师。如是上座部七破或八破。本末别说成十一部。一说一切有部。二雪山部。三犊子部。四法上部。五贤胄部。六正量部。七密林部。八化地部。九法藏部。十饮光部。十一经量部。
    十八部论曰。于四百年中。萨婆多部中更生异部。名僧迦兰多。亦名修多罗论。如是上座部中分为十二部。一上座部。二雪山。三萨婆多。四犊子。五达摩郁多梨。六跋陀罗耶尼。七弥离底。八六城部。九弥沙塞。十昙无德。十一迦叶惟。十二修多罗论部。文殊问经曰。于百岁内。于迦叶比出一部。名修妒路句（律主执修妒路义也）此谓体毗履部出十一部。及体毗履成二十部。
    抄批曰。至第四百年初。从一切有部复出一部。名经量部。亦名说转部。自称我以庆喜为师。立义依经故。执有种子现在相续转至后世。故名说转部。真谛名说度部。此部明五阴从此世度至后世未得其道。则五阴不灭故名说度。复有人同其所说义。故别为一部也。亦名说经部。唯立一藏义。言唯有一经藏。所以作此所立者。基云。经是根本。律及毗昙还解经义。既不出经外故。唯一经藏。故名说经部也。经名修妒路部。即契经也。义意亦同。宗轮名经量部。义不异前也。
    慈恩疏曰。此师唯依经为正量。不依律及对法。凡所援据以经为证。即经部师。随所立为名。名经量部。亦名说转部者。此师说有种子唯一种子现在相续转至后世。故言说转。至下当知。旧云说经部。然结集时尊者庆喜专弘经藏。今既以经为量。故以庆喜为师。从所立为部名。满慈弘宣对法。近执弘宣毗奈耶。既不依于对法及律。故今唯以庆喜为师也。若辨上座与大众部破。即有八破。若除根本但说于末。从说一切有部以下即有七破。故合成十一部。并根本数也。与文殊问经别。破并根本有十二部。已如前会。
    玄。谓五阴从此世度至后世等者。部执论曰。说度部此执义本。阴从前世至后世。若离圣道说阴不灭。阴有本末。宗轮论曰。其经量部本宗同义。谓说诸蕴有从前世转至后世。立说转名。非离圣道有蕴永灭。有根边蕴有一味蕴。
    慈恩疏曰。经量部说诸蕴从前世转至后生。后有实法我生。能从前世转至后世。问此为常故转为体无常不相续住名转内法外法耶。非离圣道有蕴永灭。有漏六行不能断烦恼。但名伏故。有根边蕴。有一味蕴。一味蕴者。即无始来展转和合一味而转。即细意识曾不间断。此具四蕴。有根边蕴者。根谓向前细意识。住生死根本故说为根。由此根故有五蕴起。即同诸宗所说五蕴。然一味蕴是根本故。不说言边。其余间断五蕴之法是末起。故名根边蕴。
    玄。从上座部都合有十一部等者。此则若本末合论者。上座部合有十二部。大众部都合有八部也。然教迹义曰。从大众分为九部。上座部因诤论事为十一。又四论玄第十曰。什法师云。僧祇出九部。上座生十一部。漫陀山云。上座出十二部。此是近代胡僧所说。今以十一为定。此则与今玄释异也。
    问。云何如此相违耶。答。十八部论罗什法师集。部执论真谛三藏译。此二论说异故。今玄者且依真谛三藏部执论。教迹义据关中说。故彼此释异。四论玄者。上座部出十二部。此近代胡僧所说者。即当真谛说。问。检十八部论云。上座部中分为十二部。何言依什师说上座部分十一部耶。答。教迹义列名全同十八部论。而云。上座分为十一。均师章同之。论自云。先上座部亦名雪山。既非二分合为一也。然论合前后名列有十二。又出二十部所计不同。别出上座部义者。聊有始终本末异故。且傍亦相兼异义欤。又但名十八部论。不谓十九。若上座部十二者。末宗有十一部。然言大众部有九。末即有八。若定上座末十一者。岂非十九何名十八部耶。故知什公意。上座本末十一也。问。上座或十一。或十二可尔。大众部或八或九。何故不同耶。答。十八部论宗轮论并云。外道大天出家时有三部。支提迦（新名制多山）阿婆罗施罗（新名西山）郁多罗施罗（北山）真谛部执论阙无西山。故减一数也问。文殊问经与部执论同言僧祇有八。而举只底舸东山北山。此亦同罗什论说僧祇有九。而出三山如何。答。只是相传不同而已。若欲会者。罗什论并唐译有说假部。亦出支提等三山。部执论有分别说。即说假部也。而无西山。文殊问经以东山替西山。而阙无说假部。经不明宗计异。今案。东西者只是传者取名异耳。经阙说假部。真谛无西山者。亦是传者不同耳。又若会者。同言八部。故分别说即东山部。阙无西山也。问。部执论说雪山住部。亦名上座弟子部。明全是一。何今玄依彼论说立上座有十二耶。答。上座部转名雪山部。此非二分。故合为一。然分始终本末异。故亦分为二。由此有二说不同。今玄释取其始终异执。故有二十。即此异意也。问。束诸异说异释类摄之方云何。答。文殊问经部执论并今玄大众有八上座十二之说。十八部论宗轮论四论玄大乘玄。大众部有九上座十一之说耳。其中部执论与文殊问经数同事别。或又数事俱同。如上所明。
    玄。而萨婆多传者。萨婆多师资传云萨婆多传。元照释曰。师资传今藏中无本。诸记云。梁僧祐撰有五卷（已上）言异世五师者。南山戒疏曰。二者五部。若据本缘。其流上座。何以知耶。大迦叶波初秉宗教。将事集法。简练通德。故五百无学智论千人。并是释门达化之士。故号此侣名为上座。自作达化。何以明斯。故得任持三藏御世。如部执解。于佛灭后夏竟涅槃。大悲智论咸陈灭相。如付法藏传说。付法与阿难等二师。阿难受法化世。如付法藏传。恒水中流而取灭度。分身四分。广相如彼。三师末田地。四师商那和修。并是阿难亲承资奉。阿难将灭以法通付二人。田提道洽罽宾。和修化在中国。是则同时分地而王也。五师优波□多。和修所度。缘如智度。声振遐迩。时人号为无相好佛。前之五师蹑迹传化。体权通道。故不分教。二者同世五师。时既浇漓情见互起。虽通小圣不无利钝。□多受法渐劣于师。和修举手莫委定相。致使此五皆资心见。何得开通。纵而不同。遂分五部。元照释曰。三四二师。末田提。即恒河中度五百仙人。余皆先入灭。唯末田提被留传法。往化罽宾国。罽宾即迦湿弥罗国梵音之异。此二并出阿难门下。布化同时。故文合叙。师资相承谓之蹑迹。若据末地商那。乃是横分并化。但由各至一处且言异世。若取传法唯是商那。据理但有二十三师。付法传委释缘相。须者检看。又云。佛灭夏竟涅槃者。准义抄。五师住世各二十年。即所见不同也（已上）异世同世五时传持分部次第略明如此。若广明异世五师传持化迹者。华严寺大觉律师抄批曰。今先明五师傅授者。谓如来化缘将毕。众生感尽。将入灭时。法付迦叶。故涅槃经云。我今所有无上正法悉已付属摩诃迦叶。是故迦叶于佛灭后。次宣正法。广利众生。阇王见之。自投象下请言。尊者涅槃可报我等。时大迦叶所化事毕。重自思惟。我极年迈。身为老困。臭烂之体甚可厌患。涅槃时到。即更思惟。遍礼如来舍利之塔。礼敬毕已还王舍城。阿难恒逐未曾舍离。恐入涅槃或不睹见。于后迦叶语阿难言。汝独入城我亦当往。因此独入王舍大城。到阇王宫门。告守门者。为我白王。门入答言。王今正睡眠不能惊觉悟。言王若觉者可宣我意。阿阇世王梦屋梁折。即便惊悟。门人具宣。王即寻逐尊者。已往鸡足山入于圆寂。故婆沙一百三十五云。大迦叶波入王舍城最后乞食。食已未久登鸡足山。山有三峰如仰鸡足。尊者入中结跏趺坐。作诚言曰。愿我此身并及衣钵久住不坏。乃至五十七俱胝六十百千岁。付法藏传云九十六亿。慈氏如来出世之时施作佛事。发此愿已。寻般涅槃。时彼三峰合成为一。掩蔽尊者俨然而住（云云）又付法传云。迦叶至鸡足山跏趺坐已。作是愿言。今我此身着佛所与粪扫之衣。自持己钵。乃至弥勒令不朽坏。使彼弟子皆见我身。又念阇王若不见我。沸血必当从面流出。命不全济。若使阇王与阿难来者。山当为开令其得入。若还去者复当还合。即便舍命。大地震动。帝释诸天雨花烧香供养舍利。悲感号哭。共相裁抑。还归天上。阿阇世王于睡卧中梦屋梁折。寻便惊觉心生惶怖。门人白王。摩诃迦叶欲入涅槃来与王别。正值眠息。令我致意。王闻闷绝举声大哭。涕泪交流。我何薄祐。诸圣涅槃不一睹见。即诣竹园礼阿难足。即将阿难向鸡足山。王既到已山自然开。迦叶在中全身不散。曼陀罗花以覆其上。王时发声号哭。举身投地。积诸香木将欲荼维。阿难止言。迦叶以定住身待于弥勒。不可得烧。弥勒出时当将徒众九十六亿至此山上见于迦叶。时弥勒众皆作是念。释迦如来弟子身形卑陋若此。彼佛亦当与斯无异。于是迦叶踊身虚空作十八变。变为大身充满法界。时弥勒佛即就迦叶取僧伽梨。是时大众见其神力。除憍慢心。成阿罗汉。王供养已还归本国。时鸡足山还合如初。问。迦叶有三。谓童子迦叶。摩诃迦叶。十力迦叶。未知世尊付法是何迦叶。答。准大悲经弥勒叹言。住胜头陀少欲知足。即童子迦叶。以此自誓受戒。或曰金色。或曰无欲。常行头陀。故知是也。若尔既是童子迦叶。何故经言摩诃迦叶。答。此非是兄弟三人中大者。但以能行头陀少欲知足常行大法故言大也。但迦叶将欲涅槃。以最胜法付属阿难。作如是言。长老当知。昔婆伽婆以法付我。今我老朽将欲涅槃。世间胜眼今当相付。汝可精勤守护斯法。阿难受教秉宗被时。阿阇世王请阿难曰。如来迦叶入般涅槃。自我多殃。悉不睹见。尊者灭度唯愿垂告。阿难曰善。阿难后时至一竹林中。闻有比丘诵法句偈。若人生百岁。不见水老鹤。不如生一日。而得睹见之。阿难闻已。便语比丘。此非佛语不可修行。汝今当听。我演佛偈。若人生百岁。不解生灭法。不如生一日而得解了之。尔时比丘向其师说。师告之曰。阿难老朽。智慧衰劣。言多错谬。不可信矣。汝今但当如前而诵。阿难后闻犹诵前偈。即问其意。答言。尊者吾师告我。阿难老朽。言多虚妄。但依前诵。阿难思惟。彼轻我言。或受余教。即入三昧推求胜德。不见有人能回彼意。便作是言。世间众苦甚难久居。我于今日宜入涅槃。复作是念。阿阇世王与吾有要。我应语之。即诣王宫告守门者。为我白王。门人答曰。王今睡眠。若设悟觉。罪我不少。阿难语言。王若觉者可宣我意。阿阇世王梦盖茎折（表失覆荫）即便惊悟。门人具宣。王闻闷绝。良久乃苏。园神白王。阿难今已向毗舍离。即严四兵往恒河侧。阿难乘船在河中流。于时大地六种震动。时雪山中有五百仙。见斯相已飞空往诸。求哀出家。即化恒河变成金地。为诸仙人如应说法。须发自落成阿罗汉。咸悉俱时入般涅槃。阿难升空作十八变。入风奋迅三昧。分身为四。一分向忉利天与释提桓因。一分与大海娑伽龙王。一分与彼毗舍离子。一分授与阿阇世王。如是四处各起宝塔。有人云。阿难在河中流入涅槃者。为护阇王及毗舍离意也。所以不进不退耳。心疏云。乃至第三师末田提。第四师商那和修。并是阿难亲承咨奉。阿难将灭。以法通付二人。田提化在罽宾。和修盛行中国。是则同时分地而王也。然第三师者。传云。阿难念曰。佛记罽宾当有比丘名摩田提。于彼国土流化法眼。即便以法付摩田提。传中不广述其缘。但广述商那也。其第四师者。摩诃迦叶垂涅槃时。告阿难曰。今以法宝用相委累。长老于后若入涅槃。可以佛法付商那和修。其人过去曾为商主。与五百贾客入海采宝。遇见辟支佛身婴重病。商那即以供给所须。时辟支佛病遂除差。复以细叠而用奉之。其辟支佛先着一夜。名曰商那（此云麻衣）尔时商主白辟支曰。此商那衣极为弊恶愿受我叠。辟支答言。我以此衣出家成道。复当着此而入涅槃。汝于福田宜生深信。未来必当获大果报。即升虚空作十八变。还就本座而入涅槃。商主见之因发誓言。使我来世所有功德威仪法式及以衣服。如今此圣等无有异。由斯愿故处于母胎着商那衣。乃至与身俱共增长。出家受戒得道涅槃。此商那衣未尝离体。因即号曰商那和修。阿难劝其出家。以成罗汉。得总持力。所闻之法未曾忘失。逮及阿难入涅槃后。班宣妙法利益众生。阿难所持八万四千诸法藏门。商那比丘悉能忆念。譬如泻水置之异器。后居罽宾山中坐禅。时忧婆□多有五百弟子。憍慢贡高不得解脱。□多入定观此五百弟子。与己无缘。唯有吾师商那和修。乃能化度。便至心念。商那神力飞空而至。衣服故弊。发爪长利。入□多房坐其床上。□多弟子嗔念。此是何人处我师座。即欲驱逐如山不可倾动。欲出恶言口自噤闭。即共往□多所具陈其事。□多念言。自非其师无能坐者。即便归来顶礼其足。弟子念言。师虽为礼威德胜之。商那知其弟子憍慢未息。手指虚空便下香乳。如高山顶悬泉流注。问言。□多是何定相。□多不识。如是次第五百三昧。问其名字都不了知。商那和修一一为说。汝今当知。如来三昧缘觉不识。缘觉三昧声闻不识。吾师阿难三昧定相我悉不知。今我三昧汝亦不识。如此三昧。我涅槃后皆随吾灭。七万七千本生诸经。满足一万阿毗昙藏。凡有八万清净毗尼。如斯之法亦随我灭。如来灭后贤圣隐没。如是法藏渐当衰损。乃至末后一切都尽。时诸弟子方自悔责轻慢大圣。商那即为说法皆得罗汉。尊者商那所应作已。飞升虚空作十八变而入涅槃。□多阇维起塔供养（云云）第五大师者。名忧婆□多。佛在世时彼为尼干。名曰萨遮。高才利智。论议绝伦深世憍慢。擅声天下。铜鍱缠腹。首戴火瓮。谓智盈满故鍱自缠。世间昏闇无所观见。欲以光明照其盲冥。来至佛所欲捔言辨。白言。瞿昙我欲出家。智慧若与舍利弗等。心则自乐。设不及者吾当还家。佛言。假使汝积百千万身。欲望得及舍利弗者终无是处。其人闻已辞佛而退。其去来久。佛告众言。我灭度后满一百年。此人尔时得罗汉道。广化众生。得解脱者不可称数。商那和修观其出代。往诣其父令与出家。语其父言。佛记此人于百年后大作佛事。饶益众生。父即将付商那和修。还至僧坊度令出家。与受具戒。羯磨亦讫即得罗汉。三明八解。巧于言辞。所演无尽。心自念曰。我于今日已睹法身。未见如来相好之体。思惟是已深生哀恋。尔时有一老尼。年百二十。曾见如来。忧婆□多知彼见佛。欲到其所。寻遣使者告比丘尼。尊者□多欲来相见。时比丘尼即以一钵盛满中油。置房扉后。□多到其所止当入房时弃油数渧。共相慰问。然后就座。问言。大姊。世尊在时。诸比丘辈威仪进止。其事云何。比丘尼言。昔佛在世。六群比丘最为粗暴。虽入此房。未曾遗我一渧之油。大德今者智慧高胜。世人号为无相好佛。然入吾房弃油数渧。以是观之。佛在时人定为奇妙。□多闻是语已。其自悔责。极怀惭愧。比丘尼言。大德不应自生耻恨。如佛言曰。我灭度后。初日众生胜二日者。三日之人益复卑劣。如是展转福德衰耗。愚痴闇钝善法羸损。况今大德去佛百年。虽复为作非威仪事。正得其宜。何足为怪。□多问言。大姊见如来其事云何。比丘尼曰。昔佛在世。我年二十。始欲行嫁。失一金钗堕深草中。求之不得。后以灯烛遍照推觅。求之至疲了无仿□。正见如来游行而遇。金光耀晃如百千日。幽暗之处普皆大明。微细诸物而悉显现。寻见我钗因取之。以斯缘故吾得见佛。□多闻已倍生悲恋。后于异时集众说法。说施戒论。生天之法轮。呵欲不净。出离为善。魔王愁怖。恐境界空。便来娆其众生。于说法时雨金雨宝。雨花璎珞。化作白象。七宝庄严。现为女人端正特奇。举会观视无听法心。于三日中演深法味。乃至无有一人得于道者。□多入定观其所由。魔复真珠花璎着其顶上。尊者知是魔作。便以三尸。谓蛇狗人。化为花鬘。感魔令至。而谓之曰。汝与我鬘。深感厚施。今还以此用相酬赠。魔大欢喜舒颈受之。受已见尸。虫疽欲出。臭烂难近。尽其神力去之不脱。踊身虚空向诸天众求脱不得。复诣梵王求脱死尸。梵王答曰。十力弟子所作神力。吾如之何。假使劫烧毗蓝猛风不能得脱。如因地倒还扶地起。汝若归依忧波□多。容可得脱。魔即受梵王教。往尊者所五体投地。白言。大德。佛初成道坐树王下。我率官属而往恼乱不可称数。未一恶言而见轻毁。汝阿罗汉少慈忍力。于天人前而见陵毁。尊者答言。汝以声闻比校如来。欲以芥子等须弥山。萤烛之光齐晖日月。牛迹之水同大海量。如来之悲不相加报。今我狭劣少慈忍心。故相毁辱。汝于正法更莫娆害。当为汝解。汝昔曾睹如来色身。宜为我现。魔王言。我现佛身勿为吾礼。魔王入林变形如佛。三十二相八十种好。光明照耀仪相安祥。化为比丘。前后围绕。若鹅王趋从林而出。□多见已便说偈言。咄哉无常。无悲愍心。能坏如是上妙色身。说是偈已。一心瞻仰目不暂舍。由怀踊跃又说偈赞。快哉清净业。能成是妙果。非自在天王。亦非无因得。面如紫金色。目净如青莲。端正超日月。奇妙胜花林。湛然若大海。不动如须弥。安步犹师子。顾视同牛王。无量百千劫。净修身口意。以是故获得。如此殊妙身。怨见尚欢喜况我不欣庆。
    说是偈已。不觉为礼。魔王惊怖即复本形言。如此何故。答言。波旬。我知世尊久已灭度。见此形貌。欢喜内发。是故礼耳。城中男女百千万人。闻于尊者摧伏恶魔。皆共云集听其说法。百千万人悟于初果。万八千人得阿罗汉。从是已后所化无量。时阿育王于三宝所得不坏信。每与尊者历观胜迹。处处化度无量众生。众生皆得罗汉。其得道者一人一筹。筹长四寸满一石室。室高六丈。纵广亦尔。于是名称满阎浮提。世皆号为无相好佛。化缘已讫将欲涅槃。即告大众。却后七日我当灭度。尔时即集十方罗汉及诸学人净持戒者。不可称数。即现十八变。使诸四众生大信心。于无余涅槃而取灭度。以室中筹而用耶维。十万罗汉亦入涅槃。譬如大象既去象子亦随也（云云）此上五师蹑迹传化。是故号为异世五师。上来明五师傅授门竟（已上抄批）

里书云

　　四论玄第十云。第三三藏律师名末田地。亦云末弹地。此云河中比丘。阿难欲入涅槃时。先令夜叉唱告。我和上今入水欲入涅槃也。诸阿罗汉闻唱告声。不见阿难。并在河水上坐。尔时阿难为末田地弟子授与法宝藏。因处为目云河水比丘也。○第四三藏律师名舍那婆斯阿罗汉。或言弥婆私。此云纻衣。或云衲衣。此人常着麻纻衣。因事立名也。第五三藏律师名优婆掘多。或云鞠多。或云级多。或云屈多与及多也。汉云无相。或云大护。阿育王经云。此人身无三十二相而能伏魔外道等。定功齐于佛。又有道术。以三尺璎珞能降伏外道魔等。时人呼为无相佛（略抄）
　　花玄略述第三（末）云。末田地此云河中。○舍那婆斯此云纻衣。○优婆掘多此云无明。又曰大护（取意）
　　什公维摩经注云。问曰。昔时魔常来下坏乱学人。今何因不来。答曰。优波掘恩力故。佛在世时有外道。萨遮尼犍。大聪明能论议。心大高慢。知佛法尊妙。意欲出家。问佛言。我若出家。智慧名闻如佛不。佛言不得。又问。得如舍利不。佛言不得。如是一一问五百弟子。乃至问得如罗□罗不。答言不得。于是尼犍言。我出家既不得如佛。又不得如弟子。何用出家。又问。后当得不。佛言。后世无诸大人。然后当得。尼犍命终已。佛泥洹后百年。阿育王时生。出家学道得阿罗汉。除度夫不度妇。度妇不度夫。不在数中。但取夫妇得阿罗汉者。以筹子数之。积筹满屋。后泥洹时以筹子烧身。不假余物。未泥洹时。尝于林中坐禅。见一饿狗。饿羸将死。常减食与之。诸比丘各分食与狗。遂腹胀欲死。时诸比丘各各坐绳床围绕守视。诵经说法。狗以善心视诸比丘。又闻法音。命终已生第六天。有大威德。与魔王共坐。时狗已臭烂。彼魔心念。何因有此大人与我共坐。观其本缘。乃知是狗。即大嗔恚。是优波掘比丘。使是臭狗与我共坐。当作方便令其毁辱。时优波掘林中坐禅入灭尽定。魔以天上严饰花鬘系额上已。广语四众将共视之。比丘于空闲处严饰如是。云何名为清净有德。须臾优波掘从定起。觉头有花鬘。知是魔为。即指之。汝是魔王。即取死狗变为花鬘。极大严饰。语魔言。汝以鬘供养我。我还以鬘报汝。汝可着之。便以神力系鬘。着魔王颈系也。还成死狗。□胀沮烂甚大臭恶。魔以神力去之而不能得。至帝释所。帝释不受。自还六天。乃至梵天皆悉不受。无能为解语言。汝自还去求彼比丘。即至优波掘所求解臭鬘。优波掘即与要誓。汝从今日乃至法尽。莫复来下坏乱善人。又我虽见佛法身不见色身。汝今为我变作佛形。若能如是当解汝鬘。魔即受其誓。便语比丘言。我作佛时莫向我礼。于林中变为佛身。相好具足放大光明。作诸弟子皆如舍利弗等。大众围绕从林间来。优波掘欢喜踊跃。忘其要誓即为作礼。魔言。云何违要而向我礼。优波掘言。我自作佛意礼耳。于是臭鬘自然得解。魔言。佛真大慈悲。我种种恼佛。佛不报我。而今比丘见报如是之甚。比丘言。佛大慈大悲自能容忍。我小乘之人不能如是。魔不来缘。略说之也（文）
　　中论疏记第一（本）云。梁时僧祐律师作萨婆多传（已上里书）
    玄。同世五师者于优婆掘多世即分成五部等者。于五部分流大有二说。一者一时并起五部。即如今萨婆多传所出五部是也。除萨婆多部入犊子部。又大集经所说五部。除摩诃僧祇取萨婆多并犊子。如下所引。二者前后分流五部。谓于二十部中五部盛行。于此亦有二说。一者依部执论十八部论等出之。如大乘玄所释五部。依十八部论数之是也。彼教迹义曰。佛在世时自说十二部经。佛灭度后委付迦叶。十弟子之中最大有四大声闻。所谓迦叶目连须菩提舍利弗。何独付迦叶不付余人者。舍利弗目连早已灭度。须菩提者为性懦。迦叶为性强决。故付迦叶。迦叶灭度付阿难。阿难付末田地。末田地付舍那婆斯。舍那婆斯付优婆掘多。如是隔世五师至一百余年分为二部。一者摩诃僧祇部。此言大众部。二者多羯罗部。此云上座部。从大众部分为九部。一名大众部。二名一说部。三名出世部。四名窟居部。五名多闻部。六名施设论部。七名枝提部。八名阿婆罗部。九名郁他罗部。三百年中。上座部自诤论事分为十一部。一名萨婆多部。二名雪山部。三名犊子部。四名达摩郁多部。五名跋陀耶尼部。六名三弥底部。七名六城部。八名弥沙塞部。九名昙无德部。十名迦叶唯部。十一名修多罗论部。又十八部中五部盛行。五部者。一萨婆多部。二昙无德部。三僧祇部。四弥沙塞部。五迦叶唯部。五部之中萨婆多部盛行。准此可知。二者古三藏传。如南山戒疏曰。如古三藏流传云。五部初分二百年后。何者是耶。萨婆多中分出四部。迦叶遗分出二部。弥沙塞中分出一部。四百年后。僧祇部中分出六部。唯昙无德部始终不分。元照释曰。三藏传者出首师疏前明二百年于三部中分十二部。后明四百年僧祇始分共为十八部。论云。五部者通举全数也。望后僧祇故曰初分。已上本末共十八部。此中无婆粗。仍以僧祇在五部数。故使古师以僧祇当婆粗（已上）此三藏所传五部与大乘玄五部同。但十八部分相彼此各别。故为二说。玄就十八部论所说。其中取当世盛行以为五部。非古三藏所传十八部耳（已上）总于取五部有三种说。一者今玄所说依师资传。二者大集经所说五部。三者大乘玄五部。此恐据古三藏说。而就十八部论数之欤。
    玄。又大集经等者。大集经第二十七曰。我涅槃后。我诸弟子受持如来十二部经。书写读诵。颠倒解义。颠倒宣说。以颠倒说故覆隐法藏。以覆法故名昙摩□多（此云法正。亦法密部也。经言隐覆。即密义也。或名法藏。藏亦密义。四分律也。凡解法先因后果。此就化仪说相明显。故倒解之。如四谛法。苦初道后。覆彼常途因先果后义也）而复读诵书写外典受有三世及以内外。破坏外道。善解论义。说一切性悉得受戒。凡所问难悉能答对。是故名为萨婆帝婆（受者执也。此部执有三世实体。一切性者。三性心中悉得戒也。然异道所计诛恶人畜。道路女人陵皆无罪。此部难言。但杀得罪。何简善恶。戒是出离之因。要身器净。非一切性悉得受故也）说无有我及以受者。转诸烦恼。犹若死尸。是故名为迦叶毗（此名重空观。即解脱律也。此有戒本。宾去。数论外道执有实我。受用尘境名为受者。转诸烦恼者舍也。海不宿尸。故为喻也）不作地想水火风想虚空识想。是故名为弥沙塞（而此六界并说为空。故云不作想也弥沙塞者。此云不著有无观。即五分律也）皆说有我不说空相。犹如小儿。是故名为婆蹉富啰（婆蹉者此翻为犊。富多罗者此翻为子。言富啰者略也。正是犊子部也。此部计我非是即蕴亦不离蕴而有实我梵云婆罗必栗托^6□那。此云愚异生。旧译为小儿凡夫。准此应言犹如异生。以其异生此有实我。指之为喻。经言小儿。意取愚义也）广博遍览五部经书。是故名为摩诃僧祇。善男子。五部虽各别异。而皆不妨诸佛法界及大涅槃（已上经文）问。列六部名。何因劝五。古来多释。今且一解。僧祇既能遍揽。明知不别执宗。是故据宗但唯五部。故南山戒疏曰。大集经云。乃至广博遍览五部经典是故名曰摩诃僧祇。此云大众。此有其律。问。古师多谓。僧祇本律即婆粗富罗所执。今如何分。答。非取茍分。大集明异。若合婆粗。文不应云遍览五部。问。二部五部同是后分。如何经赞唯在五部。答。二部是本。义通五见不虑后疑。五部支生。各坏异相多起诤竞。恐不传持。故偏牒五不妨法界。
    问。如上所列。五部在初。僧祇应后。以遍览故。今解云。僧祇实先。灭后便有。以广博故通含五意。故是总也。如上经说。元照释曰。僧祇中不偏一见。摄机斯足。故云广博。悬观五计集法无遗。故云遍览。又云。既云广博。显是根本。通含总摄故是遍览（已上）南山解释如此。又怀素开宗记曰。大集经二十八具有人法名字。乃至问。经中既云遍览五部。未知僧祇为总为别。古师解云。僧祇是总。故云遍览五部。加前婆蹉富啰。即离分中自有五部。劝中但劝离分五部。总部不虑生疑。故不举劝。今解通僧祇总为五部。前婆蹉富啰者。傍更出犊子部名。然非正部摄。尔者如何遍览五部。答。此部僧众慧解虚通。知余所行亦契真理。故修己部兼行余四。以此故云遍览五部。所以知者。如前经云。久后流传。若是若非。唯余五部。亦可只是离中本部。余是末部。摄末从本。故云遍览五部。亦可离中只总余别。摄别从总。故云遍览五部（已上）集经五部异解如此。若依怀素说者。与大乘玄辨古三藏相传五部同焉。

里书云

　　中论疏记第四（末）云。述义云。一萨婆多部行十诵律。二弥沙塞部行五分律。三昙无德部行四分律。四迦叶维亦行五分律。五波粗富罗部行大众律（文）
四论玄第十云。所言同世五师者。相传释之。一萨婆多部。二弥沙塞部。三昙无德部。四迦叶维部。五婆粗富罗部也。优婆掘多于八十诵中简繁存略。留十诵律。有六十一卷。名为萨婆多。此云一切有。亦言三世有相。亦言一切言说也。弥沙塞此云颠倒释义。前解果后说因。亦名广解。广解篇聚也。所说三藏律部名为五分。有三十五卷也。昙无德此云隐覆法相。亦云法镜。招提云。此是古老诸师反未知出何典告也。所出律名四分。有四十卷也。迦叶维此云普逮。亦名轮烦恼。亦名普广。亦云解众生空。所说律名。相传云亦名五分。不知几卷也。婆粗富罗此云依。大集经言着犊子。旧相传云。翻为众首。所说律名摩诃僧祇也。摩诃者如般若义中说也。但僧祇此云众。亦言和合。亦名说也。所说律名大众律。有三十卷也（文）（已上里书）
    玄。所以有五部复有二十部不同者乃至取其当世盛行故但说五部。等者。开宗记曰。问。准斯经论所明有二十部。如何余文言有五部。答。若约离分有二十部。望其又后流行但有五部。余悬记文据此义说故。前舍利弗问经云。如是众部久后流传。若是若非唯余五部。抄批曰。上来虽有二十部不同。据论久后流传唯有五部。此方传译唯四部焉。准此可知。

里书云

　　玄云。所言五百部（文）仙光中论疏记第一云。萨婆多部内有五百部。则北天竺罽宾国集五百罗汉。共胁尊者造大毗婆沙是也（文）（已上里书）
    玄。故智度论呵迦旃延弟子云三藏无此说等者。彼论第四曰。声闻法中摩诃迦旃延尼子弟子辈说（乃至）摩诃衍人言。是迦旃延尼子弟子辈是生死人。不读不诵摩诃衍经。非大菩萨。不知诸法宾相。自以利根智慧。于佛法中作论议。诸结使智定根等。于中作义。尚处处有失。何况欲作菩萨论议（乃至）汝言。初阿僧祇劫中不知当作佛不作佛。二阿僧祇劫中知当作佛。不自称说。三大阿僧祇劫中知得作佛。能为人说。佛何处说是语。何经中有是语。若声闻法三藏中说。若摩诃衍中说。迦旃延尼子弟子辈言。虽佛口三藏中不说。义理应尔。阿毗昙毗婆沙菩萨品中如是说。
    今取意略引。言盖是等者。论云。旃延尼子弟子辈言。虽佛口三藏中不说。义理应尔。阿毗昙毗婆沙菩萨品中如是说是也（文）
    玄。二者别论别破大小迷。别申大小教名为别论者。先大小相对明别论。次言如摄大乘论等者。复约大乘内简通别。谓通释大乘名为通论。别释大乘中一部名为别论也。次言如成实论等者。复约小乘内简通别。就中有二。初三藏相对明通别。次言就三藏中等者。复约一藏中简通别耳。言如摄大乘论地持论等者。摄大乘论无著菩萨造。有三代译。有天亲释论无性释论。开元录曰。摄大乘论三卷。无著菩萨造。陈天竺三藏真谛译。第二译。摄大乘论二卷。无著菩萨造。元魏天竺三藏佛陀扇多译。第一译。摄大乘论本三卷。无著菩萨造。大唐三藏玄奘译。第三译。右三本论同本异译。摄大乘论释十五卷亦云释论。或十二卷。天亲释真谛译。第一译。摄大乘论释十卷。世亲释。隋天竺三藏达摩笈多译。第二译。摄大乘论释十卷。世亲释。玄奘译。第三译。右三译论。同本异译。摄大乘论释十卷。无性菩萨释。玄^7□译。单本。右与前三论本同释异。地持论是弥勒菩萨说。与瑜伽菩萨地同本异译。开元录曰。菩萨地持经十卷。或名地持论。或八卷。北凉天竺三藏昙无谶于姑臧译。右一经初有归敬颂。出瑜伽论地本分中菩萨地。昔高齐昭玄统沙门法上答高句丽问云。地持是阿僧佉比丘从弥勒受得。阿僧佉者即无著菩萨是也。又按梁沙门僧祐地持记云。菩萨地经八卷有二十七品。分为三段。第一段十八品。第二段四品。第三段五品。文中不出有异名。而今此本或题云菩萨戒经。或题云菩萨地经。今检寻经末亦有多名。文云名为菩萨地。名为菩萨藏摩得勒伽。名摩诃衍摄。名不坏显。亦名无障碍清净智根本。祐云不出异名者不然。又检群录。昙无谶所译别存菩萨戒经。或云菩萨地经者误也。
    言十地论智度论等者。开元录曰。十地经论十二卷。或十五卷。元魏天竺三藏菩提留支等译。单本。右天亲菩萨造。释十地经。即华严十地品是也。大智度论一百卷。或一百一十。或七十一。姚秦三藏鸠摩罗什译。右龙树菩萨造。释摩诃般若波罗蜜经。什法师云。若具足翻应有千卷。秦人识弱故略之。十分存一。
    如成实论等通申三藏谓小乘通论等者。法花玄论第一曰。小乘论者有二焉。一通释三藏。谓八干度婆沙成论等。二别释一教。如胁比丘造四阿含论。以别释四阿含教也。十八部婆沙别解十八部律。如善见之流也。舍利弗毗昙别释佛九分毗昙藏也。具解通别二论。可讲小乘经矣。仙光略述第二曰。小乘论者至小乘经矣者。次明小乘部类。言干度者。佛灭度后三百余年。迦旃延子依佛阿毗昙造八犍度论。有三十卷。前秦时罽宾三藏沙门僧伽提婆。此云众天之所译也。梵语犍度。此云聚。亦云身。八者。一离。二使。三智。四业。五大。六根。七定。八见。今依玄^7□新译言发智论。有二十卷。列其名者。一界。二根。三世。四业。五随眠。六贤圣。七智。八定。如彼广说。言婆沙者。佛灭度后五百余年。有五百阿罗汉。于罽宾国共相问答而造论。名毗婆沙。释八犍度。北凉时西域沙门浮陀跋摩此云觉铠。译阿毗昙毗婆沙论。为六十卷。毗婆沙此云广说。若依玄奘新译成二百卷。为大毗婆沙论。言成论者。佛灭度后八百余年。诃梨跋摩此云师子铠。是中天竺僧佉之徒。后回心已事萨婆多部鸠摩罗他。受学八犍度论。兼习大小。折有相之言。申无相之旨。于疏勒国造此论。一部有二百二品僧祇为傍三藏为正。傍采众经遍考诸论。中理者寻录。不当者舍之。什公所译有二十卷也。四阿含论未至此土。胁比丘者是北天竺犍驮罗国人。梵语波栗湿缚。此云胁尊者。为梵志师也。年垂八十。舍家染衣。城中少年更诮之。○愚夫朽老一何浅智。夫出家者有二业焉。一即习定。二乃诵经。而今衰耄无所进取。滥迹清流。徒知饱食。时胁尊者闻诸讥谤。因谢时人而自誓曰。我若不通三藏理。不断三界欲。不得六神通。不具八解脱。终不以胁而至于席。自尔之后经行宴坐。住立思惟。昼即研习理教。夜乃静虑神。绵历三岁。学通三藏。断三界欲。得三明智。时人敬仰因号胁尊者焉（已上）
    言善见毗婆沙者。开元录曰。善见律毗婆沙十八卷。或云毗婆沙律。亦直云善见律。萧齐外国沙门僧伽跋陀罗译。经音义曰。毗婆沙此译云广解。或言广说。亦云种种说。或言分分说。同一义也。
    言智度论等者。准上所引法花玄论说。八十须言十八。恐是写倒欤。略述释曰。十八部婆沙等者。小乘诸部各有三藏。末代论师为解释故各造婆沙。今通举耳。此处只举律毗婆沙。今善见等各解自部毗奈耶义。今除上座大众根本二部。但引支末十八部也。言善见者。齐时西域沙门僧伽跋陀罗。此云众贤。译善见律毗婆沙。为十八卷。舍利弗造论名法藏论。即时呼为舍利弗毗昙。有二十卷。后秦时罽宾沙门昙摩耶舍。此云法禅之所译也。若依玄奘新译名集异门足论。为二十卷。言九分者。十二部中小乘九部。谓除记别自说方广。其余九部是小乘教。方便品云。我此九部法。随顺众生说。入大乘为本。其舍利弗毗昙释佛九部经也。准此可悉。

里书云

　　四分律行事钞资持记（元照）云。善见论者五百罗汉造。释四分律。初牒释淫戒缘起已。将入戒本即变为宗论（文）（已上里书）
    玄。如明应说不应说今昔开会等者。谓于昔日三乘以为应说。一乘为不应说。于今日则一乘以为应说。还三乘为不应。如一乘化子不得。昔不应说。三乘化子得。即昔应说也。又如一乘化子得。即今应说。终不以小乘济度于众生等。是今日不应说也。

里书云

　　就四谛教为宗事。
　　胜鬘义记上云。佛法有三。一教。二义。三是行。教浅。义次。行为最胜。声闻软根从教为名。声者是教。□教生解。故名声闻缘觉次胜。从义立目。缘者是义。于缘得解。名为缘觉。菩萨最上。就行为名。以修自利利他道故。名道众生（文）
　　开会事
　　华玄第四云。开三显一者。开昔三是方便。显今一是真实（文）次上释云。问。会有几种。答。自有融会称会自有会归称会。若会归称会。如向所明也。融会称会者。既说三归一竟。即疑云。三若归一。何故说三。是故释言。昔以方便故说三。今以如实故说一。此是融会今昔三一之义。亦名会也（文）（已上里书）
    玄。而龙树开大品为二道。前明波若道。等者。游意曰。波若六十六品辨于实慧。无尽品已去二十四品明方便慧（初从序品毕至嘱累品六十六品也）

里书云

　　此之二道即是法身父母事。
　　名玄云。智度菩萨母。方便以为父（文）同略述云。菩萨法身由三慧生（文）
玄云般若既照空即能鉴有事。
　　大品疏第三云。二乘在实不能度众生。菩萨在实慧能度众生。只用毕竟空慧度众生。何故尔。二慧不二。二境亦不二。故色境即空空即色境不二。智二不二实。常修万行度众生。只修万行是实相。实相不乖度众生。若二乘不能实慧度众生。则空有二。便是取舍生灭观。菩萨空有不二故。是无取舍。无生灭观也（文）仁王经上卷二谛品云。大王。菩萨摩诃萨于第一义中常照二谛化众生（文）同疏中卷云。言菩萨于第一义中常照二谛化众生者。于中道实谛中常照空有二谛化众生。○旧云。第一义不说是俗何言（文）意云。于不二体上而起二用。故其无碍。无碍故空智照有。有智照空云耳（已上里书）
　　中论事
　　四论玄第十成坏义云。今中观论具存彼音。应云田地阿那罗优婆提舍。田地亦云地。翻为中。阿那罗此云观。论如上论。故名中观论也（文）言如上说者。次上释云。优婆提舍翻为论（文）（已上里书）
    玄。如中论申二谛还以二谛为宗者。谓以八不申如来二谛教故。中论疏曰。以众圣托二慧而生二慧。由二谛而发二谛。因八不而正。即知八不为众教之宗归。群圣之源本。
    玄。故智度论云譬如金为体等者。中论疏曰。智度论云。譬如金为巧物。离金无巧物。离巧物无金。而有金巧二义。金喻般若。巧喻沤和。故知唯一正观。义分权实。又曰。故用金为体。金上诸巧皆名方便。

里书云

　　非凡圣行事
　　中论疏记云。如维摩经中卷文殊问疾品。维摩诘言。若住不调伏心是愚人法。若住调伏心是声闻法。在生死不为污行。住于涅槃不永灭度是菩萨行。非凡夫行非贤圣行是菩萨行。疏主明云。若住不调伏心下明非调不调者。谓若能调不调两舍。心无所依。得正观者。始是调心法也。肇法师注曰。不调之称出自愚人。调伏之名出自声闻。大乘行者本无名相。欲言不调则同愚人。欲言调伏则同声闻。二者俱离乃应菩萨处中之行也。在于生死下注曰。欲言在生死生死不能污。欲言住涅槃而不复灭度。是以处中道而行者。非在生死非住涅槃也。罗什注曰。凡夫行者有三种。善不善无动行。无动行者。色无色界行也。上二界寿命劫数长久。外道以为有常不动义也。佛亦因世所名而名之。故云非凡夫行也。行三脱而不证。故云非贤圣行也。疏主云。凡圣两忘也（文）
　　智度论序云等事
　　睿法师作大智度论序云。夫万有本于生生而生生（卍论序有者字）不生。变化肇于物始而物始者无始。然则无生无始物之性也。生始不动于性而万有陈于外。悔吝生于内者其唯邪思乎。正觉有以见邪思之自起。故阿含为之作。知滞有之由惑。故般若为之鉴。然鉴本希夷津涯浩汗。理超文表趣绝思境。以言求之则乖其深。以智测之则失其旨。二乘所以颠沛于三藏。新学所以曝鳃龙门者。岂不然乎（文）（已上里书）
    玄。具如二智中说者。大乘玄二智义曰。问。波若照诸法实相。沤和照实相诸法。即波若不照诸法。沤和不照实相。将非限局圣心失无碍妙用。答。般若为沤和之体。沤和是波若之用。体鉴实相。用照诸法。故开此二门。即智无不圆。照无不尽。若同照实相并鉴诸法。即二境不分。两慧相滥。问。旧说亦然。与今何异。答。般若体非不能照诸法。但用既照不烦般若照耳。若用既照诸法而体复照者。即一境二照亦应二境一智生。是故二慧不并照也。旧义般若不能照诸法。沤和不能照实相。虽复并观。智用恒别。即是格局圣心。封执二见。

里书云

　　自利利他俱利事
　　二谛章上卷云。言自利利他共利者。了世谛第一义谛发生方便实智名自利。了第一义谛世谛发生实方便智名利他。具了真俗二谛具生二智名共利也（文）
闻毕竟空如刀伤心事
　　中论疏记惠影师云。般若虽言其无而不伤其有。但以缘集假聚故名有。说为非无。无性故说为无。名为假有。不解此义故如刀伤心也（文）
　　方广道人事
　　二谛章上云。方广不识二谛者。未知此人何学。彼若小乘学。则推画起邪见（文）又云。若大乘学则闻大乘说起邪见。闻大乘说毕竟空。不知何因缘故空。若都毕竟空。云何分别有罪福报应等。若有罪福则不应空。推画空便起邪见（文）中论疏记云。此是方广部中所执道人。此人虽学大乘而失大乘旨。执之太过。执言一切法无问假实。生之与法皆常无。如菟角无也（文）述义中云。此一说部。所言似大所以为名。依四阿含作如是说（文）（已上里书）
    玄。一者璎珞经佛母品明二谛不生不灭等者。璎珞经下曰。佛子。二谛义者。不一亦不二。不常亦不断。不来亦不去。不生亦不灭。而二相即圣智无二。无二故是诸佛菩萨智母。皎法师释曰。如是二谛相即不离。所以二智随境无二。是故无二之二谛境能为无二之二智母。以之故言无二。故是诸佛菩萨智母。
    玄。关内昙影中论序云等者。疏记曰。有人言。关内者。长安之东方有关。从此关至长安。诸师皆名关旧。今谓不尔。从长安京于西北角。有玉门金城二关。指此中间云关内也。今举伪秦长安昙影旧说。

里书云

　　关内事
　　中论疏记第一（本）云。关内者。有人传云。四畿之内名为关内也。长安也。即京都也。长安之东方有关也。从此关至长安诸师名关旧。即睿师影师等也。今案。唐图云。从昆仑山流出一河名为黄河。此河以东有金城关。此关东北有五凉郡。彼有于一处名姑臧。一处名西凉州。今也三藏始至姑臧。睿师等于彼处受学业。彼之姑臧是关之内。故彼师等名为关内也（云云）言关中言关内。即一义也（已上里书）
　　即二谛是中道事
　　中论疏第二云。然离二谛无别中道。即因缘二谛名为中道。离二慧无别正观。即因缘二慧名为正观。故以二谛中道发生二慧正观。以得二慧正观。寂灭断常诸边。故有佛菩萨。所以二慧名为法身父母（文）
　　但得不二义事
　　意云。中道者是不二义也。俗谛非实有实无。故不二也。真谛非假有假无。故不二也。体中非真俗。故不二也。故以中道为宗。但得不二义失其二义也。又一义云。八不虽具三种中。以不二体中为本。故云不二也。大乘玄论迹义云。若是中论。以二谛所显中实当名（文）
名玄略述第三（本）云。旨归者不二中道也（文）玉篇云。支耳反。美味也意也（已上里书）
    玄。答此有两义一者欲示佛法是中道故等者。二谛义私记曰。问。佛何故不增减而必说二谛耶。答。嘉祥中论玄云。有二义。一欲示佛法是中道故。等欲显佛法渐深。问。二义意何耶。答。初义意云。有世谛故不断。有真谛故不常。是故佛法中道。后意云。先说世谛因果浅法。后说非因果甚深法也。准之可知。
    玄。又佛法渐深先说世谛因果教化等者。上明四义已。今是第五义也。初一句总标。次言先说世谛乃至成就得道智者。正明佛法渐深相。次言说第一义乃至则生断见者。显二谛不具足并前后不次之过。言是故具明二谛也者。总结五义也。

里书云

　　成就得道智事
　　成实论第十三立假名品云。若成就得道智慧乃可为说实法。如佛念言。罗□罗比丘今能成就得道智慧。当为说实法。譬如^6□熟坏之则易。生则难破。如是以世谛智令心调柔。然后当以第一义智坏（文）道藏疏可考之。意得道智慧可成就者为说空也（先既以世谛调伏。故易得意也）（已上里书）
    玄。论云大分深义所谓空也等者。十二门疏曰。大分深义所谓空也下。第五结所解旨归。前虽解摩诃衍义。然摩诃衍有无量义。未知正释何义。是故今出所解旨归。故有此一章来也。就文为四。一标空体。二明空用。三结解释。四明解释之方。所言大分者。上以六义释大乘。然此论但解于大不释于小。今就大乘中更复简之。所言大者即上摩诃衍也。所言分者。大乘具含万德。而用正观为乘主。正观由实相而生。则实相为本。正观及万行为末。末即是有。本即是空。故大乘具含空有。今但释空之一分。问。约二谛是何谛耶。答。二谛者。大乘具含真俗。故为二分。今明空即是第一义也。深义者。前虽释一分。或可为末世钝根释浅近之分。是故次明深义。于深义中有无量门。未知释何深义。是故次云所谓空也。智度论释深奥品云。深奥者空是义。无生灭是其义。问。是何等空耶。答。一解云。是空三昧空。得此空观故令诸法空。又解云。是外所缘法空。故名空三昧。前解是智空。后释是境空。论主皆破之。离此二边说于中道。谓诸法因缘生。无有一定法故为空。何以故。因缘生法无自性。无自性故即毕竟空。毕竟空从本以来空非佛作。亦非余人作。诸佛为可度众生。说是毕竟空。是空相是一切法实体。故名为深。详论此意。非境非智。不观不缘。不因不果。百是不能是。百非不能非。非但是是不能是。非是亦不是。非但非非不能非。是非亦不能非。总而言之。横绝万法。竖超四句。故名甚深也。问。既得以空为第一义。第一义是甚深者。有是世谛。世谛应是浅耶。答。义正尔也。故中论四谛品云。世谛者。一切诸法本性空。而世间谓有。于世人是实。故名谛。则知以凡夫所见有是浅。圣人所知空为深也。若通达是义者。上释空体。今第二辨空用。若能解悟此空则生般若。般若生则导万行运出生死。故云通达。大乘六度皆备此不二二。故分境智为二。故说实相为所通达。般若为能通达。然实未曾能所亦非境智。问。通达大乘与具足六度何异。答。大乘据果。六度为因。以通达于空因果皆备。又通达大乘为总。具足六度为别。是故我今但解释空。第三结解释。有此利益。须但释之。解释空者下。第四明解释之方。

里书云

　　大分深义事
　　十二门论疏上卷云。论云大分深义。所谓空也。此空是实相之异名。般若之别称（文）又云。此论但明空义。云何释大乘耶。答此论明乘本。乘本若成乘义则立。言乘本者。所谓诸法实相。契斯实相则发生般若（文）准此等释若以合门言之。以真谛为实相。若以开门言之。以第三谛为实相（文）
宝窟上（末）云。大分深义所谓空也。若通达是义则通达大乘。具足六波罗蜜无所障碍。大分深义所谓空也。所谓乘性。通达是义谓通达大乘。即是乘得。具足六波罗蜜即是乘随也（文）惠达法师肇论序云。夫大分深义厥号本无。故建言宗旨。标乎实相（文）花玄第四云。摄大乘论有三。谓乘因乘缘乘得。乘因者谓真如佛性第一义空为乘因。乘缘谓万行。乘得即佛果（文）私云。准此等释。言大分深义者。真如实相欤。如胜鬘经所说一实谛也。所诠以一实智照一实谛。言以境智为宗欤。涅槃疏第十一云。若今一实谛者。则非二乘所得。非菩萨所得。但是佛所得也。今经明谛既尔。智复若为。解云。智亦然。一实谛对如实智。一实谛但佛所得非二乘菩萨所得。如实智亦然。但佛所得非二乘与菩萨所得。即会大智论云。如实智但是佛智也（文）（已上里书）
    玄。最后邪见品云瞿昙大圣主等者。疏释曰。瞿昙大圣主下第二。推功于佛。所以推功者。自上已来横破万法。竖穷四句。物谓盖龙树自作非佛诚言。便于此论不生信受。是故今推功归佛。明上来之破皆是佛说非是我也。若不生信不信佛。乃至偈分为二。一者称叹。二者致敬。称叹为二。初叹人。两句叹法。瞿昙者此云泥土。即是性也。有二因缘。一者释迦先祖为王。厌世出家。事瞿昙仙人。时人呼师为大瞿昙。以资为小瞿昙。即从师姓也。次小瞿昙被害以后。大瞿昙以土和其血。分为两分。遂各生男女。自是已来有瞿昙姓称也。问。何故不云释迦而称瞿昙。答。瞿昙是本姓故也（长行）略说五见及六十二见者。此偏举外道见耳。

里书云

　　稽首礼事。百论疏上卷云。礼有三种。一者下礼。所谓揖也。二者中礼。四支着地。顶不载足也。三者上礼。一身之中头尊足卑。今以己之尊礼彼卑。盖是敬情之至。故是上礼（文）今云稽首礼者。是上礼也。
　　破内外事
　　中论序云。百论治外以闲邪。斯文杜内以流滞。大智释论之渊博。十二门观之精诣。寻斯四者。真若日月入怀无不朗然鉴彻矣（文）（已上里书）
    玄。破尘品中等者。彼破尘品曰。外曰。色应现见信经故（修妒路）汝经言色名四大及四大造。造色分中色入所摄。是现见。汝云何言无现见色。内曰。四大非眼见。云何生现见（修妒路）地坚相。水湿相。火热相。风动相。是四大非眼见者。此所造应非现见。疏释曰。外曰色应现见信经故者（乃至）上破外道。今破内人（乃至）然提婆妙通内典。精解外经。故前引彼文以征其说。故云微尘非现见。外道洞知外典亦具揽内经。故今用内经以征提婆。若提婆遂信佛经则不应破色现见。若破色现见则自破内经。前已破外。今复破内。定是破法人也。问。外但应引内经。何故云信经也。答。然内外立义有异有同。彼谓内外两经明色是可见此义大同。是故可信。故云信经故。汝经言色名四大及四大造者（乃至）依毗昙正明从大造色。总有十一种色。谓五根五尘及以无作。就十一中。十种但是所造。触尘有二。坚湿暖动是于能造。饥渴涩滑轻重冷七触是于所造（乃至）今通牒十一种色义。故云色名四大及四大造。此出佛经。非毗昙偏用。俱舍论评数论义云。应用四大造色。破经部人尘成大义。造色分中色入所摄是现见者。能造四大但不可见。所造之中具有二种。若是色入此则可见。余并不可见。内曰。四大非现见。云何生现见。正破四大造色。问。论主云何对外而破内耶。答。此论正破外迷。傍洗内执。是故破内。又此论即是申佛随世俗说四大造尘。而因缘之造实无所造。内外但闻造名。不达其义。所以然者。佛明因缘造无所造。即是二谛故。所言皆实。诸小乘人但知造。不知无所造。既不知造无所造。亦不达无所造而造。故不达二谛。则是破于佛法。论主今示其造无所造。因世谛悟第一义。故有今破也。乃至破意者。将因征果也。能造大因是不可见。所造之色云何可见。如大论云。五指中无师子。共合不生师子。四大中无可见色。共合云何生可见色。

里书云

　　义章十二入义云。如毗昙说。谓坚湿暖动轻重涩滑冷饥渴等。坚是地大。湿是水大。暖是火大。动是风大。此四能造。后七所造。后七所造虽复四大所造。于中亦有增微。如杂心说。火风增故轻。地水增故重。地风增故涩。水火增故滑。水风增故冷。风增故饥。火增故渴（文）（已上里书）
    玄。如立虚空常遍乃至立涅槃身智俱无。等者。百论破常品。破外道五种常法。谓时方虚空微尘涅槃是也。今举虚空涅槃略余三。故言乃至焉。故破常品疏云。此论始末破外道七种常义。初破神常。次破大有常。今此品破五种常。谓时方虚空微尘涅槃。但前虽破二种常。为成破神义及一异义。非正破常。今此品中正破五常。又云。问。外道辨常与佛法何异。答。佛法有大小乘。总有五常。小乘有三无为。即是三常。大乘长有真谛及以佛果故名五常。此品论者二同三异。谓虚空涅槃。内外大小同明是常。时方微尘但是外道所计之常。内说此三并是无常。问。此品破何等常。答。正破外道五种常法。傍破内人五种常义。此则收破二句不同。外道五常但破不收。内道五常有收有破。破能迷之情收所惑之教。就外道五常复有亦收亦破。望涅槃经盗牛之譬。外道偷得常名。不达常义。破其常义。收取常名。就破收中更二句。虚空涅槃亦破亦取。时微尘唯破不收也。问。若破涅槃常。佛经何故说涅槃耶。答。佛为对治生死故说是常。又非常无常。叹美为常。为欲引物。又涅槃有体有用。体非常无常。用具常无常。禀教人不识此义。故执于常堕在常见也（已上）所言立虚空常遍与外道同者。百论破常品曰。外曰。定有虚空法。常亦遍亦无分。一切处一切时信有故（修妒路）世人信一切处有虚空是故遍。信过去未来现在一切时有虚空是故常。疏释曰。就偈本为二。第一标章门。二释章门。标章门为三。一明虚空是有。简异成实。又简异计无虚空家。常者第二标常章门。简异毗昙有为虚空。所言遍者第三标遍章门。简异余不遍常。又简异计虚空是不遍者。无分明空体是一不可分为多分。简异计有多虚空者也。一切处下。第二解释三门。一切处逐近释遍及无分义。一切时释前常义。信有故释初定有虚空法。中论疏曰。佛真法身犹如虚空。若将常遍释虚空。明是外道虚空。虚空喻法身即是外道法身。问。毗昙成实所谈虚空如何。答百论疏曰。但释空体不同。一毗昙人云。有有为虚空无为虚空。成外世界及内身。有为虚空即是色法。二无为虚空如天汉等空。问。数人何故立虚空是有为。答。婆沙云。有去来故能容有故。当知是有。问。有为空与无为空何异。答。有为空是色故。二十一色中空是一色。无为空非色。有为空可见。无为空不可见（乃至）次成实论人明虚空一向是无法。三外道立空即如今文所说。中论疏（五）曰。毗昙明虚空有二。一者有为虚空。如众生身内及井穴门向等空。二无为虚空。鸟飞所不及处是也。成论明虚空是无法但是无为。所言立涅槃身智俱无与外道同者。百论破常品曰。外曰。有涅槃是若无（修妒路）若缚可缚方便三事无处是名涅槃。疏释曰。外曰。有涅槃是若无。第四立断无为涅槃。即是立无余也。外曰。有于身智故名为患。若灰身灭智此则无患。肇师立小乘涅槃义云。大患莫若于有身。故灭身以归无劳勤莫前于有智。故绝智以沦虚。中论疏曰释涅槃不同。外道七师。小乘二说。方等四计。外道七师者。一执涅槃与无烦恼不异。二计涅槃是无烦恼因。三立涅槃是无烦恼果。四明毕竟无处名为涅槃。此等如百论破常品说。次檀提婆罗门计于此身即是涅槃不须更灭。盖是明欲界为涅槃也。次阿罗罗计无想以为涅槃。此计色界为涅槃也。郁头蓝弗计非想为涅槃。此计无色界为涅槃也。此三外道以三有为涅槃。合前为七种也。小乘二师者。一毗昙。计无为为涅槃。是常是善本自有之。在烦恼外。后断烦恼。起得得之属于行者。二成实。明涅槃但是无法。非三性摄。从善因得义说为善。大乘四种。一者明涅槃体是世谛法。所以然者。陶练小智终成大觉。累无不寂。德无不圆。故涅槃名为有法。第二释云。以空为涅槃即是实相。实相名第一义谛。三释云。涅槃非真非俗。世谛是粗有。真谛为妙无涅槃异彼粗有。亦不同妙无。故出二谛外。四释云。四句内并非至极。超出四句方是涅槃。
    玄。如破因中无果品说外道立于三相前后相生等者。如百论破因中无果品具说。繁故不引。譬喻部三刹那立三相。故言前后。萨婆多以有为必相扶共起故言一时。而毗昙师二说。一云。体同时用前后。二云。体用俱同时。但当生用时生用即强。余相用弱耳。又僧祇成实等不展辞相生义。今萨婆多是展转相生义。故云展转一时生。谓体相俱从他生故。中论疏曰。数人云。八相相扶共起则展转相生。又云。问。三相为一时为前后。答。譬喻部云。前生次住后灭。故三相前后。成实论文云。三有为法皆在现在。毗昙云。体即同时。用有前后。如三相与法必俱。法在未来。相亦未来。法起现在相亦现在。法谢过去相亦同谢。故有为法必与相俱。故言体即同时。而生用之时未有住用。住用之时生用已废。故用前后也。又云。萨婆多云。离法体外别有三相。故法体通三聚。而三相但是非色非心属行阴摄。成实僧祇等云。离法体外无别有相。即法起为生。法停为住。法谢称灭也。准此可知。
    玄。故肇法师云邪辨逼真殆乱正道者。此语出百论序。序疏曰。邪辨逼真者二义。一逼斥真道。二逼似之逼。故下文云。殆乱正法。如精石乱于白玉好□似黄金。故外道立三宝。内教亦然。外道立二十五谛六七谛十六谛。内法亦然也。
    玄。如虫食木偶得成字者。涅槃经第二哀叹品云。如虫食木有成字者。此虫不知是字非字。智人见之终不唱言是虫解字。亦不惊怪（文）涅槃疏第三云。师解云。虫何意食木。为欲觅食故。所以偶作此字。今外道说常亦尔。偶为觅食故。欺诳诈称张诳众生。故说此常。如虫食木偶成字也。虫食木成字。而虫不知是字非字。外道为觅食故说常。亦不识是常非常（文）

里书云

　　方言义私记云。冥慧与内同者。佛亦说常乐我净故也。外道以邪心横计常乐我净。是但破而不取。彼论常乐我净。冥智与外道相对。是取而不破（云云）（已上里书）

三论玄义检幽集第六

　　永享四年六月四日书写之毕。拟讲延海。
　　文明七年九月下旬比从师法印聪海相传毕。安乐坊顺宪。

三论玄义检幽集第七

　　　　
　　　　　
　　　　　
　　　　　

    玄。十二门名为言教者。问。以十二门论名言教意如何。答就论名。中论以显正为名。十二门以言教为名。故十二门疏同异门云。此论与中论同显正道。俱息戏论。至理不殊。就其文义略明十异。一者名有理教之异。二宗有二谛境智不同。三中论双申大小。十二门但显大乘。此三玄义内以具论之（七异略之）此则指三论玄云玄义具论。第一名有理教之异者。相当今显正言教之释也。问。十二门论云何言教为名。答。十二门疏曰。论名有三。一者十二。二者门。三者论。问。何故不多不少。但明十二。答。虽八万法藏略摄但有十二部经。今通释十二部经。故论亦十二。次释门。论为经门者。谓论申于经。以禀教生迷邪言覆教。破除邪言佛教申明。故论为经门。问。一切论悉是经门以不。答。有所得大小诸论。非但不能通经。翻为翳障。故非经门。四依所作无所得论。能通佛经。乃名为门耳。问。诸大乘论皆是经门。何此论偏受门名。答。诸大乘论悉明中道。而中论受名。今亦然也。问。为用理为门。以教为门。答。具含二义。问。十二称门。为是理门为是教门。答。有人言。用理为门。今谓不然。后文云。当以十二门入于空义。理无十二。云何名十二门。今所释者。以教为门凡有二义。一者教有十二。名十二门。二者因教入理。故教为理门。问。教具几义能为理门。答。略明三义。一者破除迷倒。谓遮闭众非。二能显于正理。则开通无滞。三发生观解。此之三义由事言教。是故称门。又云。教称为门亦具三义。一者无碍之教。当体虚通故名为门。二教能通理。教为理门。三因教发观。则境为智门（取意略抄）

里书云

　　禅那院云。言一一论各具三义者。四论一一具三义。故约义云三论。非约部云也。既举四论立三论称故知尔。第二第三第四意者。但以三义部类周尽。故取三论取三论即足。第五义云同是大乘通论。简智论。义虽足。望余起信等义犹未足。要以第八相成。第六义简小乘。或通简大中分别法相诸论。第七义者亦简小乘成实等论。或亦通简大乘。故牒论也。第八义者为简马鸣论等。今欲纲维大法匡正像末故也（云云）意云。问含多义也。既有四论。何故称三论。又有马鸣论天亲论。何故不为宗乎。又有成论八犍度等论。何故不为宗也。今答此问。故有八义也（已上里书）
    玄。四者一切经论凡有三种一但偈论等者。十二门疏曰。问。此论长行谁之所作。答。中论长行青目所作。百论长行天亲所制。有人言。十二门论偈是龙树所造。长行还青目所注。而偈又有青目所引。○又释。偈及长行皆龙树自作。略引三证。○今明此事难知。若必有明证。云长行是后人所作者。聊不违之。准之可知。
    玄。百论通破障世出世一切邪等者。百论疏曰。问。舍罪福为何等人。答。为始行人即依福舍罪。为久行人即依空舍福。此二人摄一切人尽。故为二人明二教也（乃至）又佛法有二。一世间教。二出世间法。若明五戒招人十善感天故诫恶劝善。此世间教也。若明法尚应舍。何况非法。故依彼三空舍于二善得三乘圣道。谓出世间教也。今明舍罪谓世间教。次明舍福辨出世间教。故建篇明两舍。即总摄五乘。良以外道邪言障五乘教。故遍破邪言。遍申佛教。又佛法有二。一小乘教。二大乘法。舍恶修善。弃生死而取涅槃。谓小乘教也。无恶可舍。无善可取。涅槃非寂静。生死非杂乱。谓大乘教也。故明此两舍即摄大小乘。以外道双障世出世教故。论双破双申。准此可知。

里书云

　　方等宗本事。肇论宗本义云。本无实相。法性性空。缘会一义（文）元康师疏云。宗本义。宗祖。本者根本。肇法师以本无实相等是诸经论之宗本。今明此义故云宗本义也（文）肇论序云（惠达）夫大分深义。厥号本无。故建言宗旨标实相。○虽以性空拟本无。无本可称。故语本绝言。非心行处（取意）肇师梵网经序云。夫宗本湛然。理不可易。是以穷妙悟洪于宗源之境。万行起于深信之宅（文）以此等释思之。以中道不思议之理名方等宗本。名玄略述第一（本）云。不二之道当为诸用作宗本故。所以言体（文）（已上里书）
    玄。是以论明始自三归终竟二谛者。百论疏曰。言十品者。一舍罪福。二破神。三破一。四破异。五破情。六破尘。七破因中有果。八破因中无果。九破常。十破空。问。斯论十品何因缘故初舍罪福。答。九十六术但知起罪感彼三涂未悟着福回流六趣。今欲示其出要之津。是故建篇明舍罪福。舍罪福则义无不圆。但外道不受三空。而立有神我。故第二破神。神义不立。举法来救。但一异为万化大宗。宜前破洗。故有破一破异二品。一异理隐容可应无。情尘显现必当是有。仍复破之。故有情尘二品。外云。若无情尘即坏因果。因果不坏即情尘不无。故次破因中有果无果二品。自上已来并破无常。五种常法犹未除之。故须破常。常与无常皆是有法。有法被破即堕于空。故次破空也。准此可悉。问。须言始自舍罪福终竟破空。何今言始自三归竟二谛耶。答。于舍罪福品。初唱顶礼佛足。乃至是皆邪见之偈。将欲显正破邪。故敬赞三宝请威灵加护。发起论端为缘起分。又于第十破空品中开为二段。一破外道断灭空。第二申二谛中道结论旨归。今细举初后。故自三归竟二谛也。
    玄。故论文前明略解大乘等者。十二门论最初云。说曰。今当略解摩诃衍义。问曰。解摩诃衍有何义利。答曰。摩诃衍者是十方三世诸佛甚深法藏。为大功德利根者说。末世众生薄福钝根。虽寻经文不能通达。我愍此等欲令开悟。又欲光阐如来无上大法。是故略解摩诃衍义。准此可悉。
    玄。又百论从浅至深者。初品依福舍罪。依空舍福。破神一品明众生空。破一已后竟于破常辨诸法空。破空一品明空病亦空。于破法七品。前六品破无常法。破常一品破常法。于破常法中。前破四种常者明世间常。第五破涅槃常者明出世常。如此从浅至深须见破空品疏。彼以十义明诸品次第浅深耳。
    玄。四论用假不同门等者。论迹义曰。第五明用假不同。假乃众多。略明四种。一因缘。二随缘。三就缘。四对缘。若辨甚深因缘义即是因缘假。随缘所宜而说即是随缘假。就缘检责即是就缘假。若一一须对破。如对常说无常等。即是对缘假也。就四缘中则有偏圆圆偏义。若如因缘随就对及随缘。故说因缘。对缘如此四缘未曾相离即是圆义也。若逐时各用不同即是偏义。
    问。四假。佛与菩萨为当尽具。为当不尔。答。差别无差别义。二不二义。佛菩萨皆具四假。若无差别差别。不二二义。有具不具。佛当化主。所以具足四假。菩萨助申教旨。唯有两假。所谓就缘对。缘。菩萨虽具二假。而用复有强弱。百论则就缘为弱。对缘是强。中论对缘为弱。就缘义强。何故尔。中论初云。诸论师种种说生相。就其责觅生相不得。故言不生。种种说灭相。责灭者不得。故言不灭。即是就缘假义。百论借一对破异等。即是对缘假义也。准此可悉。

里书云

　　四假本说事。二谛章下卷云。大师约四悉檀明四假义。四假者。因缘假对缘假就缘假随缘假。彼尚不识四悉檀。岂解四假（文）中论疏记云。问四悉檀配四假云何述义云。世界悉檀即就缘假。各各为人即随缘假。对治悉檀即对缘假。其第一义即因缘假（文）同述义上云。兴皇师四假义中云。三悉檀言可破故皆迷。第一义悉檀内具二谛。二谛名第一者。世谛离性生。真谛离假生故（文）四论玄第十一。四悉檀义云。问。三论朗师立四假义释经论意。何者。一就缘假者解不同。一云。外人计有生有灭等相。今论主就生灭责觅生灭相。不得令其不立。名为就缘假二云。就缘假。以凡圣相去辽远。为欲化故同彼。就是同义。将欲化前缘。且先同前缘。如四摄同利。故法花经譬喻品云。舍珍御服着垢腻衣得近穷子。又如王宫生。一化始终随入六道同之。为就缘假也。二随缘假者既同前缘之说。今欲化之。故随根姓种种方便为其说。应闻有得悟即为说有。应闻空得悟即为说空。应非有非无悟即为说非有非无。应闻三乘法即为说。如三十三身化也。三对缘假者对破也。前缘执有。将空对破。执无亦尔。此是药病对敌相破也四因缘假者。是佛正因缘说。明一切法并赖因缘。如有不自有因空故有。亦是有不自有因不有故有。如人不自人因法故人等。但教言有所住。住则碍而不通。今因缘教言无所住。虚通无碍。故此第四名相成假则是大经如来随自意说自在之也。此四假义若了教之者不须四假。未得悟之者用之也（文）又云。又三论师四悉檀与四假结会。彼云。世界悉檀即是就缘假。各各为人悉檀即是随缘假。对治悉檀即是对缘假。第一义悉檀即是因缘假。通称假者用法云师语。不自为义也（文）（已上里书）
    玄。次明四论对缘不同门等者。论迹义曰。第八明所破之缘有对不对。提婆面拆外道。所以对缘。龙树潜怀着笔。是故不对外人。问。何故一对一不对。有释云。龙树妙思深远。峰辨难当。外人无敢与敌故不对外人。提婆所明一时面拆外人。所以相对也。然此释极不可解。若言龙树妙思深远无敢与对者。提婆亦尔。便应不对。又且若言龙树妙思深远。外人不能与对者。佛与外道相对便应智浅耶。如来智深而与外道相对。故知不以龙树智深故不对也。今不用此释。问。若不尔。何得二人有对不对。答。此亦何定。自有须面拆方破外道。自有须潜怀着笔。用此破邪。问。只当如此。复有余义。答。复有深致。何者明龙树出世之时。是正化之末。像法之初。众生虽复寻教失旨。而佛法尚兴。邪徒由翳。明成大道众生甚多。偏学小心其事盖少。龙树既兴。望风悬揖。止须着笔邪徒自丧。无敢对面与共击扬。是故龙树不对也。提婆出世是八百余年。去圣既远。邪傥盛兴。正化讹替。故序云。邪辨逼真。殆乱正道。金石一贯。得失莫分。菩萨虽兴犹生拒抗。自非对面拆挫辞屈言下。邪心转炽无肯改迷。故提婆面对群邪。所以二人有对不对。其意尔也（已上）
    所言提婆菩萨震论鼓于王庭等者。百论疏曰。问。提婆何时有此归敬耶。答。提婆初在王庭击于论鼓。八方论士一时云集。故先登高座立于三宝。谓一切诸圣中佛圣最第一。一切诸法中佛法最第一。一切诸众中佛僧最第一。若能屈我言斩首相谢。破邪已后还于闲林。撰以为论。有此归敬也。准此可知。具如别传。

里书云

　　提婆事。梵云伽那提婆。秦云小一目天。又云阿梨耶提婆。唐言圣天也。
玄云。次别明三论所破之缘利钝不同门（文）大乘玄论迹义云。然百论所破缘根性有三种（文）又云。若上根人则与中论所破缘得悟者齐。中下之徒校一阶也（文）中论疏第一云。境智是因缘之义。既称境智是则非智。既称智境是则非境。非境非智。泯然无际。前虽开境智竟无所开。后虽合境智亦未曾合。若游此玄门则戏论斯寂。故龙树致敬（文）
　　此论立名有广略事。中论疏述义上云。就此论题有略有广。略者中论。广者中观论。略有二义。一者举中论则兼悟观。悟者则是观故。二者每品品存观字。故不更举也。广亦二义。一具足理智教故。二者有闻说中得悟。有闻说观得悟。此利根人。二者有闻说中不悟。而闻说观方悟。此钝根人也（文）
　　问答拆征事。大乘玄论迹义云。今明尽言为论。此义难。今须问。若是影公则道问答拆征。所以为论。若是睿师则道以论为称者。尽其言也。个则两语石乖。二言鑯反。答。乃是各据其美。非谓相违。影师就始为言。睿公约终为语。何故尔。良由问答故得尽言。言何因得尽。良由问答。是故二语相成。两言相顺。影公就始为言。睿师约终为语也（文）元康师肇论疏上卷云。问答拆征所以称论者。论本拆理。四科拆理故名为论耳（文）（已上里书）
    玄。次第门问此三字有何次第耶等者。论迹义曰。然中观论三字无定。亦言中观论。亦言论中观。亦言论中观。若中观论约论者为名。若观中论就观解为目。若论中观约论功为称。所以然者。若为是约论者为名。中则通于理教。即是教中理中。禀二谛教发生二智。教转名境。中境发生观智。是初表中境。次表观智。中观既兴。论名得起。中境发生观智。用此观智能研详往复。是故名论。故言中观论。若为是就观解为目。用此观智能观中正之境。用此观智研核是非。故言观中论。若为是约论功为称。明论何所论。论只论于中观。若是他论则论于偏解。若是今论则论于中观。故言论中观也。此释不无有意。但非一家正意（文）
行说之称事。中论疏记云。硕法师云。方便实慧即是如说而行。实方便慧即是如行而说。如说而行即此二智。如行而说即是二谛。故如说而行。行则行我所说。如行而说。说则说己所行。故所行如所说。所说如所行。是故行说不二。谛智平等（文）大乘玄论迹义云。中发观即是方便实慧。辨流神口即是实方便慧。方便实慧即是如说而行实方便慧即是如行而说。如说而行即是二智。如行而说即是二谛。故如说而行行则行我所说。如行而说。则说己所行。故所行如所说。所说如所行。是故行说不二。谛智平等（文）
    玄。中是义相观者。中道此言教所诠之义。复此诸法真实之相。故为义相。今此义相之上观故云义相观也。

里书云

　　三字皆观事。中论疏记第一云。言义相观者。观既有其名。必应有义。如真俗是名。非真俗是义。又真俗是名。真以真实为义。俗以浮虚为义。言心行观者。心如此行也。言名字观者。知一切法但名字不内不外非住不住。故悟名字即解脱。故云皆观也（文）已上硕法师三论游意释也。名玄略述第二云。义相观者。不二之理有深所以。故为义相。心行观者。但正是心行非是色行故。名字观者。若色声有诠辨不二观义。故为名字观。名者诠辨义也（文）
　　心行事。中论疏第七云。言行者凡有四种。一修习名行。则万行善法是也。二造作名行。通善恶三性。三无常起作称行。通因果三聚三性等。四行缘名行。但是心用（文）
　　三种般若事。大品疏第一云问三种波若文出何处。解云。说智及智处皆名为波若。若智处即是实相境观照如大经云。因因者如十二因缘所生观智。此则是观照波若。文字可明也。又只说智及智处名波若。文具得证三波若。说即是能说文字波若。智即是观照波若。智处即是实相波若也（文）义章三种波若义云。三种波若出大智论。言波若者是外国语。此翻名慧。于法观达目之为慧。慧义不同。一门说三。三名是何。一文字波若。二观照波若。三实相波若。此三种中。观照一种是波若体。文字实相是波若法。法体合说故有三种。言文字者。所谓波若波罗蜜经。此非波若能诠波若。故名波若。如涅槃经。诠涅槃故说为涅槃。此亦如是。又此文字能生波若亦名波若。如食生命。说食为命。言观照者。慧心鉴达名为观照。即此观照体是波若。名观照波若。如眼是目名为眼目。于中具辨开合不定。总唯一智。或分为二。二有多门。一约境分二。谓世谛智第一义智。言实相者。是前观照所知境界诸法体实名之为实。实之体状目之为相。何者是乎。开合不定。总为一实。或分为二。如地持说。一事法性。世谛实也。二实法性。真谛实也等（文）又云。此诸法中。通而论之皆是实相。于中别分唯第一义名实相耳。此之实相体非波若。能生波若故名波若（文）
　　中发观事。大乘玄第五论迹义云。然一家释。中发于观。观发于中。今明非是用中境发观智用观智照中境。但此正观能体悟中实。中实即是正观（文）（已上里书）
    玄。缘尽观观尽缘者。中论疏第三曰。智度论云。缘是一边。观是一边。因是一边。果是一边。乃至中偏虚实并是二边。第一义悉檀非缘非观。非因非果。乃至非虚非实。故论云一切言语道断心行处灭。疏记释曰准彼论。今言缘者所缘。即外六尘。观者能观。即内六情。因者菩萨六度。果者佛菩提。中者非有非无。偏者有无。虚者空也。实者真实。准此可知。
    玄。如涅槃经云十二因缘等者。涅槃经二十七曰。善男子。是观十二因缘智慧。即是阿耨多罗三藐三菩提种子。以是义故。十二因缘名为佛性。善男子。譬如胡菰名为热病。何以故。能为热病。作因缘故。十二因缘亦复如是。

里书云

　　境智俱无生灭事。论迹义云。若是有得小乘观。则境无生灭。智有生灭。断烦恼故即是灭。修智慧故即是生。烦恼则本有今无智慧则本无今有。是则境智殊生灭异。若是无得大乘观不尔。境智无二。境无生灭。智亦无生灭。烦恼本自不生。今亦不灭。智慧本自不灭。今亦不生。是境智不二有无平等也。故言我观如来前际不来后际不去中亦不住。如此观者名为正观。异斯观者名为邪观也（文）
观字事。净影观经疏云。系念思察说以为观（文）嘉祥疏云。胡云阿那罗。此云观。观是观见。亦是观行。亦是观察（文）大乘玄论迹义云。观是了达义。亦是履照义。然寻此论要意。即是检校为义。观察为义。检校断常。观察虚妄。今何处文是。品品皆检校断常。章章并观察虚妄。只八不即是其相（文）十二门论疏上卷云。明观义。所言观者正观也。是照达之名。略有三义。一者检有所得邪因缘不可得故名观因缘。此是所破义也。二者照达假名正因缘故名观因缘。此明所申义。三观因缘无自性即是实故名观。前二义即是实慧方便。后一是方便实慧。故所观即二谛。能观名二智（文）义章止观舍义云。伺求之观。观数为体。照法之观。慧数为体也（文）
　　缘尽于观等事。大乘玄论迹义云。然观是了达义。亦称履照义。明照即俱照邪正。观则俱观得失。○今明。得失相若为。如论始求五阴十二入十八界等故是有是生灭。此即为失。今就其责。有者不有。生灭者是不生灭。此即为得。邪正亦尔。本因失故得。既破失得亦去。无失亦无得。邪正亦尔。此即是缘尽于观等（文）名玄略述第二（本）云。缘无不尽等者五义。一者迷心名缘。悟心名观。此就一人。二者所化人名缘。能化人名观。此就二人。三者众生迷惑之心名缘。即心所受之教名观。此就教门。何者。病去药亦不留。如此论之。四者缘尽于观故曰缘无不尽。何者。迷缘悟时即能化观尽故。所化众生而尽于观。观尽于缘故曰观无不净。何者。所化缘悟而迷尽时。即能化之观无。既无能化何有所化。五者缘发于观故曰缘无不尽。谓所化缘之悟依能化观而生。观发于缘故曰观无不净。谓能化观依所化缘而起。五义之中取舍任情（文）
　　缘起观等事。四论玄中假义云。问。缘发于观。观发于缘。缘尽于观。观尽于缘。此是何言耶。答。缘有二种。若能所之缘此是境智。明境智相秤因缘相发义也。若颠倒之缘。此缘亦发菩萨正观。然此两种缘发义虽同。而有疏密之殊。前是密论相发。后是疏辨相发也（文）四论玄第一初章中假义云。佛性非因非果。非因而因。因有二。一境界因。二缘因。非果而果。果二种。一果三菩提。二果果则大涅槃。今不论二果。但明二因。一境界因则二谛。二缘因则二智（文）（已上里书）
    玄。次明别释三字门等者。释名有合释有离释。今三字离释之。故云别释三字。但下文释中字。不释观与论二字。论迹义具三字皆释之。彼曰。然此中观论三名。有时合解。有时离释（乃至）今前合释。次明离解。前合释其相若为。中观论非是用中境表观智。欲明境智异。今明以中释观。此是何物观。此是中观。此观是中名为中观。体中实发生正观。只以正观能净断常。是故名论。所以名中观论。次明离解。不分自别（先释中。次释观。后释论。具如彼云）准此可悉。
    总论释义凡有四种等者。今三字并一切名字皆用四种释。故云总论也。谓依名释义（亦随名释）理教释义（亦显道释）互相释义（亦因缘释）无方释义是也。问。于一切名设四种释由绪传来云何。答。二谛章中卷曰。前来明立名意。今次释名。然虽无名而名。是故今释名也（乃至）师云。于无名相中强名相说。既无名强说名者。为令因名悟无名。说名不令众生住名中。若说名令众生住名中。此还是众生。非谓是佛。今明。无名强说名。令众生因名悟无名。然须知此名即无名。只名无名。无名而名。既知无名名。即知名无名。此即除故不造新也。若是从来人。则造新不毕故。何者。本有身心之病。今闻佛说真俗。复作真俗解。有真可真。有俗容俗。有名异无名无名异名。即有所得义。有所得者名曰声闻。是魔眷属。像法决疑经云是十方三世佛怨。佛藏经云刀轮杀一切。有得之人罪过于此。花严云譬如饿鬼等（云云）所以大论云有生死来无能治此病也。今摄山兴皇出世拆破此病。说名令众生悟名无名。不住名亦不住无名。师何因得如此解。学龙树提婆两论主。两论主何因得此解。学诸佛也。问曰。经中有立有破。何得言皆破耶。解云。经中若立若破皆为破病。何者。经中若说一色一香皆为显道。若不显道不可破病。既若立若破皆为显道。故破立皆为破病也。经既然。故论主学经。师学论主。大小乘人有新故两病。故有两论主出世破之。提婆破故病。龙树破新病。论主既然。大师亦尔。破此新旧等病。故作如此说也。然道义大意如此。必须得如此意。非为立名道义。乃道义。为息名也。将欲息名故前须释名。释名凡有四句。一者一名一义。二者一名无量义。三者一义一名。四者一义无量名。名不出此二种。义莫过斯之二条。言一名一义者。一名即一俗名一真名。一义者。俗浮虚义。真贞实义从来得此一句。今明是四句中一句也。次一名无量义者。若为一名无量义耶。解云。一是无量一。一岂不是无量。此则无量一。一无量。故经云。一中解无量。无量中解一。展转生非实。智者无所畏也。问曰。若为一名有无量义耶。解云。且就四义解之。一随名释。二就因缘释。三显道释。四无方释（略之）言一义一名者。以正道为一义。真俗为一名。然正道未曾名。为一道故立乎一名。亦立一名为显乎一道。何者。既为一道立一名。一名岂不显一道。故言一义一名也。一义无量名者。还以一道为一义。无量名者。为显一道立无量名。立无量名为显一道。既为一道立无量名。无量名岂不显乎一道。故言一义无量名也。问。若为无量名耶。解云。名无量。略出四种。谓世谛俗谛真谛第一义谛。问。唯有此四名不。解云。名无量。世谛俗谛有谛凡谛真谛第一义谛空谛圣谛。故花严四谛品云。此娑婆世界有四十亿百千那由他四谛名。况十方世界名号。斯则有众数名不可具举。若具举。竹帛所不能载（已上）
    二谛义私记曰。问。先云一名一义者。一真之名。一俗之名。名为一名也。今疑真与俗既是二名。何称一名耶。答。一个真名。一个俗名。故为一名。问。若尔一义无量名亦应名一义一名耶。何者。俗谛真谛世谛第一义谛凡谛圣谛有谛无谛。如是等名亦是一个。俗谛一个真谛等名故。答。不例也。何者。此一一名下各有一义。故名为一名一义也。彼于一正道法上有众多名。故称一义无量名也。义实既异。何得相例耶。问。俗谛真谛世谛第一义谛圣谛凡谛等名虽是无量名。而各各一名下各有一义。故名一名一义。一义无量名亦虽无量名。而各各一名故亦应名一义一名。若许尔者。但应有初三句。而应无第四句。答。对所表道一而能表名众多。故称无量名也。一名一义是一能表之名下有一所表之义。故立一名一义。不可例同一义无量名。
    玄。依名释义者者。今玄就中作释。二谛章约二谛作释。彼中答曰。随名释者。如俗以浮虚为义。又俗以风俗为义。然此具出内外。故律有国土毗尼。随国土处所风俗不同也。礼记云。君子行礼不求变俗。故俗风俗为义也。从来唯得前释。无有后解也。问。此两释何异。解云。俗以浮虚为义。此即望真释。明圣人所知真实。凡夫所知浮虚对真释俗也。若是风俗释俗。则当俗释俗。只处所风俗不同。故名为俗。此无所望也。大乘玄论迹义曰。若为是依名释义。如俗是浮虚为义。真是真实为义。故涅槃经云。苦者迫迮相。集者生相。灭者尽相。道者通相也。四论玄二谛义曰。安字释者。真以实为义。即有之无。体无虚伪。故称为真谛。第一义。理极莫过谓之第一。旨趣实尔故称义。俗者以虚为义。有非性实赖众缘成无自。故俗称世者。以有隔别名相不同故曰世也。
    玄。中以实为义中以正为义者。论迹义曰。然释中有三种。一者对偏。二者对邪。三者实义。释中只就此中字则复有三义。虽复三义不妨一意。虽复一意三义不失。所以然者。只由偏故所以邪。邪故所以不正。不正故所以不中。不中故所以不实。不实故所以是虚。今不偏故所以不邪。不邪故所以正。正故所以中。中故所以实。实故所以不虚。虽复三义不妨一意。虽复一意三义不失也。问。偏与邪若为异。无差别论。偏故所以邪。邪故所以偏。有差别论。中论则对偏说中。百论对邪故说中。何故尔。偏是偏。错禀佛教生错解。所以名偏。是故中论对偏说中。邪是自树外道横生获。不禀佛教。是故名邪。所以百论对邪说中。过此二阶。所以名实。何故尔。对偏说中。偏去中亦尽。对邪说中。破邪中亦除。不偏不中不邪不正。过此二阶。所以名实也。即是实义释中了（乃至）今问。中者言实。那得有三。答。中尚不可一。中复那可三。为缘故亦可一。为缘故亦可三。然虽有三只是一义。举例如十方诸如来。同共一法身。一心一智慧。力无畏亦然。虽复十方诸佛亦同共一法身也（已上）准此可悉。
    玄。如涅槃释本有今无偈者。彼经第十五卷曰。迦叶菩萨白佛言。世尊。如来先于娑罗双树间。为纯陀说偈。本有今无。本无今有。三世有法。无有是处。世尊是义云何。唯愿如来更为大众广分别说（云云）具广释如经文并疏十二卷耳。经文有八番解释。皆指各别法。云本有今无。又（十二卷）指如来云三世有法无有是处。非总说一切法也。四论玄佛性义曰。大经偈说本有今无本无今有三世有法无有是处。释偈者。本有者本有无量烦恼。今无者今无大涅槃。言本无者本无烦恼。今有者今有大涅槃。是则若说烦恼为无。则说涅槃为有。若说烦恼为有。则说涅槃为无。然此有无本非有无。故言三世有法无有是处。则本始是方便说无故。涅槃疏第十二曰。迦叶白如来言于娑罗双树下。第二明无所得。山中诸法师请止观师讲涅槃。师直取第十五卷唱此中文商略无所得意。明是涅槃正意也。以其无所得故即能无所不得。为纯陀说偈者。涅槃一部此偈四过出。今即二过出。今出与前何异者。前出为答迦叶问。释纯陀疑意如前。今第二过出。此为释得无得。若有所得即在三世故无四为碍。无所得者乃有四无碍也。今迦叶牒此偈来。即广释佛无所得义。明佛非三世所摄。佛若为三世所摄即是有所得。就偈有二。上半明有所得。下半明无所得。上明有三世义。下明无三世义。言本有者本有烦恼。言今无者今无涅槃。此本此今并据昔为语。只昔本有烦恼。当昔之今即无涅槃也。此不言昔时有烦恼今时无烦恼。故言本有今无也。次文亦然。本则无波若。今还是当昔之今有于烦恼也。此就众生迷故为论。下明如来不为三世所摄。故言三世有法无有是处。若其迷者成三世故是有所得。无四无碍。如来悟故非三世故。是无所得。有四无碍也。
    玄。我昔本无中道实义等者。彼经次文曰。善男子。谛听谛听。今当为汝重敷演之。言本有者。我昔本有无量烦恼。以烦恼故现在无有大般涅槃。言本无者无般若波罗蜜。以般若波罗蜜故现在具有诸烦恼。若有沙门婆罗门天魔梵人。说言如来去来现在有烦恼者。无有是处（乃至）复次善男子。言本有者。我昔本有一切法中取着之心。以是事故现在无有毕竟空定。言本无者。我本无有中道实义。以无中道真实义故。于一切法则有着心。若有沙门婆罗门天魔梵人。说言如来去来现在说一切法是有相。无有是处（云云）疏释曰。善男子谛听。第四广释复有二。第一正八对广释一偈意。第二横约一切法释此一偈意。今有八对广释一偈意也。今是初对。前释上半。上半两句。今释初句。我昔本有烦恼。则是释本有义。以烦恼故即是释今无义。既言现在无大涅槃者。此验是昔日现在时名为今耳。言本无下释第二句。若有沙门下释下半。明如来非是三世所摄。若沙门等说言如来去来者无是处也（乃至）第六中云。本无中道实义。一家用睿法师语释中。以实为义。即今文可证中以实为实义也。
    玄。睿师中论序云以中为名等者。中论序疏曰。以中为名者照其实也。照有二义。一照训显。立此中名显理实也。二盖是以譬显名。非灯无由照了于物。非中名无由显于理实。故云照也。以论为称者。尽其言也。尽者盖是畅尽无余之名。如小乘有所得论。破邪未穷。论正不足。盖是有余之说。故不名为尽。与此相违称为尽也。盖是论理既穷。其言亦尽。故言尽言。不云无言称尽。

里书云

　　四论玄中假义云。问。中以何为义。答。中以实为义。亦言。中以正为义。以正释中。以实释中也。问。如斯释出何典语耶。答。略出三证。并以理明之。何者。一者关中。二者论文。三者引证也。关中者。睿法师序中论意云。以中为名。照其实也。此是以实释中。中是实义也。问。照其实者似释观义耶。答。照是显义。显其实录也。又肇法师作涅槃论云。如正观论中说故以正释中。中是正义也。论文者。论观法品云。诸法实相云何入。答云。息我我所诸见故得入实相。实相是中故以实观中。中是实义也。又大论至难处。指云如正观论中说也。引证者。大经云。无相之相乃名实相。如是无相亦名第一义空亦名中道也。以理明之者。中是中实。故以实为义也（文）
　　四论玄第四梦觉义云。第二释名。亦有三种势明之。一者当时释名。梦是不了义。亦是迷滥失理为义。觉者了为义。亦是悟实得理为义。二者开发释名。梦是觉为义。觉是梦为义。三者表理释名。梦是不梦为义。觉是不觉为义也（文）（已上里书）
    玄。花严云正法性远离等者。彼经第三十五普贤菩萨所说偈文也。所引全同。述义曰。四句为趣。以非四句名为非趣。而正道绝四句与非四句。故云远离等。故疏主释曰。夫正法性非有非无。非亦有亦无。非非有非非无。故云远离一切趣。

里书云

　　正法性远离事。四论玄佛性义云。正法者正因佛性也（取意略抄）花严经第三十五卷性起品云。正法性远离一切语言道。一切趣非趣。皆悉寂灭相。一切诸如来。境界亦如是。远离语言道。不可为譬喻（文）（已上里书）
    玄。肇公物不迁论云等者。元康师曰。庄子云。凡有貌像声色者皆物也。迁徙也。人谓物皆迁徙变易无常。今明物本不迁。当世各有言。虽变常义仍合道。故云物不迁论也。
    言观方知彼去等者。述义曰诸法本不生不灭故无去来。又推假实为即为离。从来无当。毕竟空寂复无去来。观方知彼去者。就俗谛言既至既去。不至方者。就真谛言不去不至。何以故。去义至义不同立故。私曰。如先有人有城邑。得有所趣者。法去者去处皆相因待知去。故云观方知彼去也。去即毕竟寂灭故云去者不至方也。

里书云

　　中论疏第四云。如人静坐直是人耳。正动一足便名去者。因此之动称为去法。亦名去业。将步之前名为未去。足动所经名为已去。取其现动名为去。余步形此名为异去。余足之所履称为去处。然则众缘和合虚受其名。谛察之无一可得（文）仙光记云。余步形此者。当之足动名为正去。取去已去等而名余去（文）（已上里书）
    玄。理教释义者中以不中为义等者。二谛章（中卷）曰。第三就显道释义者。明俗是不俗义。真是不真义。真俗不真俗义。真俗不真俗即名义。不真俗真俗即义名。真俗不真俗教理。不真俗真俗理教。斯则名义理教中假横竖也。何处作如此说也解云。即如花严所明。一切有无法了达非有无。以达有不有故不有为有义。达无不无故不无为无义。亦如了达明无明二不二。既达二即不二故不二为二义。了达真俗不真俗故不真俗为真俗义也。问。何故明不真俗为真俗义耶。解云前明因缘横义动。今真俗不真俗竖义拔横义动竖义拔。故一家从来明假伏中断义。言假伏者。真是俗义。俗是真义。伏彼自性也。既知因缘真即知真不真。知因缘俗即知俗不俗。悟真俗不真俗自性永断。为是义故前横伏今竖断也。
    论迹义曰。二者竖论表理。如俗表不俗。不俗是俗家之所以。故俗以不俗为义。如真表不真。不真是真家之所以。故真以不真为义。故金鼓经云。知有非有本性清净。故花严经云。若知有非有则能见如来。故因教识理悟佛法身也。准此可悉。彼大乘玄因缘释名为横论显发。显道释称言竖论表理。四论玄二谛义曰。竖论表理者。真是不真为义。俗是不俗为义。故居士经云。五受阴洞达空是苦义。诸法毕竟不生不灭是无常义。此即以非苦释苦。不无常明无常也。大经圣行品云。知苦非苦苦圣谛。知集非集。集圣谛等。故言竖论表理。
    二谛私记曰。问。第二门据相即义言。俗以真为义等。第三门亦约相即义言。俗以不俗为义。此二何异耶。答。第二相即横约用门。真与俗相即。第三门相即竖据体用。真俗与不真俗相即。相即言虽同。所望各异。问。但约用而相即。通体用而相即。所望各异。尔云何二门必用相即义耶。答。相即是不二异名。若约因缘门者。俗即真。真即俗。真俗不二故。俗以真为义。真以俗为义。若约显道门者。真即不真。俗即不俗。真俗即不真俗。理教中假不二。故真以不真为义。俗以不俗为义。真俗以不真俗为义也。又云。问。第三门显道释义。若言俗以不俗为义。真以不真为义。真俗以不真俗为义者。亦得言教以理为义假以中为义等不。答。正得言尔也。所以章云。真俗不真俗是名义。不真俗真俗是义名。不真俗真俗是理教。真俗不真俗是教理。斯即名义理教中假横竖也（已上）
    问。若尔名与教是能诠。义与理即所诠。又假是不自义。中即离边。既能所异。不自离边别。何得言教以理为义假以中为义等耶。答。若名与义教与理异者。不得名以义为义教以理为义。中假横竖亦尔。而今名即义教即理。假即中横即竖。故名名为名。以义为义等耳。

里书云

　　理教释义事。大乘玄教迹义云。二者竖论表理。如俗表不俗。不俗是俗家之所以。故俗以不俗为义。如真表不真。不真是真家之所以。故真以不真为义（文）准此思。以教表理。故云理教释义也（已上里书）
    玄。所言互相释义者等者。二谛章曰。第二就因缘释义者。明俗真义真俗义。何者。俗非真则不俗。真非俗则不真。非真则不俗。俗不碍真。非俗则不真。真不碍俗。俗不碍真。俗以真为义。真不碍俗真以俗为义也。今就何物义释耶。解云。对有碍有得就无碍无得释。若言俗浮虚义真真实义。此是凡夫二乘有得解义。今明菩萨无得无碍义。故明俗是真义真是俗义也。他家无此义。他俗定俗。真定真。三假定俗不得真。四忘定真不得俗。真俗有碍声闻解义。今明真是俗义俗是真义。真俗无碍菩萨解义也。问。何故作如此说耶。解云。对彼自性明今因缘。因缘动彼自性执故。经云。前以定动。后以智拔。今前明因缘动彼性执。后当拔之也。○彼明浮虚定俗义。真实定真义为是。故今动摇已明俗是真义真是俗义也。问。若为俗是真义真是俗义。空是色义色是空义耶。解云。大品经中自释彼经云色即空空即色。真即俗俗即真。既云真即俗。真岂非俗义。又中论云因缘所生法我说即是空。因缘生法即是有。有既是空。真岂非俗义。○又义是名之所以。真是俗之所以。故真为俗义。经云。欲令众生深识第一义谛。是故如来演说世谛。既说世谛令识第一义谛者。则俗为真名真为俗义也。俗谛既然。真亦尔也。论迹义曰。若为是横论显发。如俗以何为义。俗以真为义。真以何为义真以俗为义。故经云。欲令深识世谛故说第一。欲令深识第一故说世谛。今问个自是欲令深识世谛故说第一。何谓真以俗为义。个自是欲令深识第一故说世谛。何谓俗以真为义耶。今明何故说世谛。只为欲令识第一。岂不是真以俗为义。俗是真家之所以故。真以俗为义。何故说第一。只为欲令识世谛。岂不是俗以真为义。真是俗家之所以故。俗以真为义也。准此可悉。四论玄同横论显发。彼释同论迹义。故略不引。
    二谛私记曰。问。第二因缘释义门。为但约相即义名真以俗为义。俗以真为义耶。若复约理教义。得言俗以真为义等耶。答。亦有此义。所以章文引大经云说世谛者令识第一义之文。而释俗以真为义等义也。问。何以说俗令识真。而言俗以真为义等耶。答。义者所以之义也。说俗识真故真是俗之所以。故真为俗义。问。何言真为俗所以俗为真所以耶。答言真是俗之所以者。为令识真故。所以真是说俗之所以。又说真之所以者。为令识俗故。所以俗是说真之所以。是故云真是俗义俗是真义。问。章文云。俗为真名。真为俗义（已上）此意云。俗为能诠名教。真为所诠义理也。今何言义名所以耶。答。义之言可通二。谓所以与所诠义理也。章上下句各示一义耳。言如经云说世谛令识第一义谛等者。私记曰。又大经第十七梵行品云。欲令深识世谛故说第一义。欲令深识第一义故说世谛。依此文立因缘释义（已上）此则如四论玄义说。引之而检经说。无深识世谛等文。准深识第一义等文释之而已。即涅槃十七曰。一切世谛若于如来即第一义谛。何以故。诸佛世尊为第一义故说于世谛。又令众生得第一义谛。若使众生不得如是第一义者。诸佛终不宣说世谛。准此可知。

里书云

　　互相释义事。论迹义云。若为是横论显发。如俗以何为义。俗以真为义。真以何为义。真以俗为义（文）准此释互指为义。故云互相释义也（已上里书）
    玄四无方释义者中以色为义等者。二谛章曰。第四节无方释义者。明俗以一切法为义。人是俗义。柱是俗义。生死是俗义。涅槃是俗义。无方无碍故。一切法皆是俗义也。问。何故明一切诸法皆是俗义耶。解云。从前第三义生前第三义。云俗不俗义真不真义。真俗悟不真俗。此则悟无碍道。既悟无碍道故有无碍用。以得无碍用故。所以以一切法为俗义也。前则是从用入道。今则从道出用也。问。若为得一切法并是俗义用耶。且引例通。汝家有别待通待义。长短真俗因果待即别待。长待不长俗待不俗。此即通待义。所以俗待不俗为通待者。明除俗之外一切皆不俗。故云通待也。一切法是不俗。不俗待俗。不俗既是俗义。故一切即俗义也。又泛简待义。从来云长短待因果待瓶衣二果不得待。今明瓶衣二果相待也。问。高下相倾有无相生可得待。瓶衣二果云何待耶。反问。汝是非得待不。是瓶待非瓶不。彼云。是非得待。瓶待非瓶也。若尔衣是非瓶。非瓶既待瓶。衣即待瓶也。衣既待瓶则瓶衣因缘。衣是瓶义。瓶是衣义。衣既是瓶义。一切物皆是瓶义也。又明。一切法是俗义者。就如义显之。色如。一切法如。色如即一切法如。一切法即色。举譬如破僧佉大有与瓶一义。为有瓶不异有即瓶。有与万法不异。万法亦即瓶。今亦尔。如与俗不异。俗即如。如与一切法不异。一切法即俗。何以故。体如故也。花严何意云一念无量劫无量劫一念耶。体道故如此。何者。一念即是道。无量劫亦是道。故无量劫即一念。何以故。无碍道故。体无碍道故得无碍用。一念无量劫。无量劫一念。无量劫一念非一念。一念无量劫非无量劫。非一念非无量劫。而一念无量劫。此中横竖无碍具足。故经云。一中解无量无量中解一也（已上）
    二谛私记曰。第四无方释义。前第三门即悟无碍道故。今于此第四门示起无方用。所以云真以一切法为义。俗以一切法为义也。问。言无碍道又言无方用者。是何等义耶。答。非真非俗不二之理是无碍道。不二之理通融而无彼此隔碍。故名无碍也。不二之理虚通故名道。证此无碍道故所起之用无有定方。故称无方用也。问。言无碍道无方用者可尔。何言证无碍道而起无方用故俗以一切法为义耶。答。既证无碍体故。所起之用亦无碍。用亦无碍故。一法即一切法。一切法即一法。是故俗以一切法为义。真亦以一切法为义也。问。何故体无碍道。而所起用一即一切一切即一耶。答。非真非俗中道之理非一非一切。中道之理非一非一切。而于一缘成一。于一切缘成一切。于一缘成一。是一切之成一。于一切缘成一切。是一之成一切。一切成一是一即一切。一成一切是一切即一。所以一俗即以一切法为义。一真即以一切法为义（已上）

里书云

　　大品疏第一云。四者无方释。大以空为义。大以有为义。乃至以瓶衣等为义。然此语大通漫。今问。大以一切万法瓶衣为义。此法都有相关义作此释。而都不相关故作此释。解云。此亦相关故。花严云。一中解无量。无量中解一也。问。相品云。一切法只是一法。一法只是一切法。何故尔。一切法只是一如。只一如为一切法。故是相关得相待相类也（文）花严经第五四谛品云。文殊师利菩萨偈云。一中解无量。无量中解一。展转生非实。智者无所畏（文）四论玄第五。十地义云。若无方假论之。无柱不是者。故一微尘中有无量法。故一毛孔中有三千大千世界也。故花严经云。一中解无量。无量中解一。如是展转生非真实。智者无所畏（文）四论玄第九。二智义云。一从无量生。无量从一生。故言展转生。一为无量故一非实。无量为一故无量非实。一无量非无量。无量一则非一。是则非一非无量。智者解了故无所畏也（文）又云。地摄两论等。一是真如一也。无量者二义。一理起性万用无量。二于真如上起妄用也。论师云。一是真谛。无量是世谛。非一故也。今明不一不多。而一而多。故一为多。多为一也（文）（已上里书）
    问。四种释次第云何。答。二谛章曰。然此四义次第不得前后。何者。第一就世俗以释义。俗浮虚义。风俗义。且随情释也。第二渐深明俗真义真俗义也。第三从真俗入不真俗。从用入道。第四悟道竟从道起用次第相生也。就真俗释第四义。例一切因果人法等皆尔也（已上）
    二谛私记曰。问。何故有如是次第耶。答。初门示自性义。次门示因缘义。而伏自性执。第三门断前门所伏执而令悟无碍道。第四门示既证无碍道故起无方用。所以有如是次第也。问。何故初门名为自性。次门称因缘等耶。答。初门云俗定是浮虚义。真定之真实义。所以是自性义。次门明真是俗义。俗是真义时。即前俗是定俗。真是真实执所伏。所以云第二门明因缘义也。既知因缘真俗故悟真不真俗不俗。永断前所伏之执而证非真非俗中道理。所以云第三门永断所伏执而证无碍道也。既证无碍道故有无方用。故一法即一切法。一切法即一法。所以俗一法以一切法为义。真一法亦以一切法为义。所以云第四门从无碍道起无方用也（已上）
    问。章既释四义次第。不得前后。而何处云解释次第不同耶。答。其不同何问。今玄列次第如文。论迹义略有三种。一者横论显发。二者竖论表理。三者依名释义。此即因缘显道依名之次第也。此等皆违章次第焉。章列依名因缘显道无方。终结云然此四义次第不得前后等。次第不同大旨如此。有何意耶。答。古来义云。依义次第列之者皆须如章。今玄并论迹等非依义次第列。此若依义次第不可与章异。一义如此。若又会者。或有从因缘用入道机。或有从依名直入道机。又依名此世间法。后三此出世法。故列依名于前。又有依名同出世法。而体道上用义。故置依名于后。列次不同。皆非无所以。如此思准。二谛义曰。若如他释。俗以浮虚为义。真以真固为名。世是隔别为义。第一莫过为义。此是随名释义。非是以义释名。若尔可谓世间诸法者有字无义。今明俗以不俗为义。真以不真为义。若具足论之。应以非俗非不俗遣四句为俗义。但今对他浮虚是俗义。今明不俗为义。是名出世法者。有字有义。世间出世次第准此可知。

里书云

　　大品疏第一云。一者依名释。二者竖释。三者横释。四者无方释（取意）与今玄次第同也（已上里书）
    玄。所言一中者一道清净更无二道者。八不义初引华严经曰。文殊法常尔。一切无畏人。一道出生死。更无异趣也。二谛义及重牒八不曰。名为圆中。大乘正法一切皆实故也。故疏第二曰。具足真俗非真俗。义乃圆正。述义曰。言一道者。一切圣人所游之路更无异趣。故名一道。亦名一乘。无万有差别义为一。所履为道。道以能通为义。虽能灭除一切烦恼。出烦恼外而不离诸烦恼。无所不遍故称能通。言清净者离诸见义。谓了悟诸见解脱无二无别本来寂静。以如此义故为不二。

里书云

　　四论玄第一初章中假义云。问。若一切众生共行一道故无二者。经那云三乘各道耶。答。道未曾是三。但随缘说三耳。如大经云。观中道者有三种。下智观者得声闻菩提。中智观者得缘觉菩提。上智观者得佛无上菩提。此是同观一中道。而得悟自有浅深。菩提未曾是多种。亦如十地。正道未曾十。但约三义说十地阶差不同（文）（已上里书）
    玄。所言二中者等者。文义要曰。此二中者。又是体中用中为二也。此料简意者。约二谛门分体用时者。真谛为体。俗谛为用。即一假一中之废立故。
    玄。所言四中者谓对偏中等者。中论序疏曰。但中有三。一者对断常之偏明中。此是对偏中。二者尽偏中立于中名。欲尽于偏病故名尽偏中。又一意。只为偏病尽得有于中也。问。尽偏对偏及绝待。此三何异。答。玄意已明。今重略叙。对偏中者。此约所诠之理对破偏病。故名为中。尽偏中者。盖是洗净断常故。强名为中。虽尽于偏而有于中。如经云。众生起见凡有二种。一断二常。无常无断乃名中道。绝待中者。凡有二种。一者如涅槃云。有小涅槃有大涅槃。小涅槃者待苦说乐。大涅槃者绝此苦乐乃名大乐。此之绝待犹是待义。二者此绝待涅槃不可说其苦乐。不知何以美之。强名为乐乃称大乐。方是绝待乐也。中义亦尔。须深见此意。
    问。独空与绝待中何异。答。人多不体独空之旨。但依智度论文。十八空是对有明空。称相待空。非空非有无所因待。称为独空。今谓。盖是一种方言。寻独空意不然。以本来毕竟无所有唯有实相法性。故称为独。正宗尔也。摄大乘论云真如独故。亦同此意问。何故此独作空名说耶。答。以毕竟无一切患累有法故称为空。又大集云。不可说故无相貌故。名为空也。法花经云终归于空。义亦如是。

里书云

　　涅槃经第二十五师子吼品云。善男子。众生起见凡有二种。一者常见。二者断见。如是二见不名中道。无常无断乃名中道（文）（已上里书）
    玄。故此论云若无有始终等者。中论第二卷破本际品。问曰。无本际经说众生往来生死本际不可得。是中说有众生有生死。以何因缘故而作是说。答曰。大圣之所说。本际不可得。生死无有始。亦复无有终。佛所言说无不是实。说生死无始。何以故。生死初后不可得。是故言无始无终。汝谓若无初后应有中者是亦不然。何以故。若无有始终。中当云何有。是故于此中先后共亦无。因中后故有初。因初中故有后。若无初无后。云何有中。生死中无初中后。是故说先后共不可得。疏释曰。品开为二。前问次答。初引经。次问论主。○是中说有众生有生死。第二外人引佛经难论主。经说有众生者有人也。有生死者有法也。以何因缘而作是说者。疑经有众生有生死何故无本际。答曰为二。初破无生死本际。第二末后两偈例破无一切法本际。初为二。一破无生死始终中间。是故于此中下。第二破无生死。就初又二。前偈明无始终。次半偈辨无中间。上半明无始。下半辨无终。此则是申佛经明无始。以破外人计生死有始。即是破本际义。第二半偈破中间易知。即是破中义。本对偏病。是故有中。若无二边。何中可得。如是生死涅槃真之与妄。义皆例然。准此可知。
    问。中实中与中假中相对辨时。以今四中云何可配属耶。答。前三中约中实内明之。第四成假中即当中假之中。如就成假中分别单复疏密等。皆此意也。问。其中实义与中假义相对辨相何。答。中论疏第二问云。八不是无畏之中心。方等要观。文既重出。岂非繁哉。答此问云。二周明八不者。极有深致。今略述六牒。其第一义云。初牒八不明中实义。次牒八不明中假义。初明中实者。一切大小内外有所得人心之所行。皆是生灭断常一异来出。障中道正观故。命初宜洗之。以求其生灭不得故云不生不灭。乃至来出亦然。所以此为中实者。计有如此生灭断常。悉是虚妄。实无此颠倒。横谓生灭断常。故名为实。以横谓有此生灭断常。故是偏邪。无如此生灭断常。故名为中。所以初牒八不明中实义。次重牒八不明中假者。既破洗有所得生灭断常毕竟无遗。始得辨假名因缘二谛。此假名因缘二谛能通不二中道。是故中假义具足。记释曰。所以名此为中实者等者。睿师序云。以中为名。照其实也。硕法师游意云。中是实为义。正为义也。今此处文虚实相对。中偏相对。○计有如此生灭等者。约外人名为虚。实无此颠倒等者。约论主名为实也。以横谓有此生灭等者。约外人为偏邪。无如此生灭断常等者。约论主名为中也。今检有疏云。若能了知此等八计。毕竟都无。名之为实。名之为中。若言有八者即为虚为偏。无此等计强名为实为中。何但八计。凡有所计。一切皆无名之为实。谓横洗二十七条。竖净五句。毕竟清净强名为中。
    次重牒八不等者。硕法师游竟云。若是中实中即假前中。若是中假中即是转假明中。假有无非有无也。即是假后中。此即中实义与中假中相对而言。有疏云。言中假者。既破如此等计。便谓无二谛故。次明中假义。无汝所计性有无。有如来假名因缘有无。洗彼性有无尽。显如来假有假无。还令悟识中道如佛无异。故四依出世。当知是大乘二启阎浮（已上）问。以今四中约四重阶分别之者。其相云何。答。前三中约第一阶中实。委明三种。第四成假中。此第四阶体中也。第二第三阶用中。此假之上不自离边二义。合为成假之假也。问。以今此四中约假前中与假后中相对明之者。其相云何。答。前三中假前中。第四成假中此假后中也。问。假前中假后中者其相云何。答。疏六条中第二义云。二者前牒八不。即是假前中义。未辨于假前破此性生灭有无不可得。故言非有非无称中道。次重牒八不。得辨而有而无。而有而无即是假说有无。名中后假。假有无岂是有无。故假有无非有无。名为中道。谓假后中。故再牒八不义乃圆备。又初牒八不。是破无不圆。后重牒。八不中无不备。

里书云

　　绝待中成假中事。私云。绝待中与成假中者。一体义分也。谓绝有无用入体时。谓绝待中也。谓从复假入复中也。亦名因缘表中也。从体出假名成假中也。谓从复中出复假也。如非有无假说有无也。犹能能可寻之。四论玄第一中假义云。兴皇大师辨中假亦无量。但要者或开三种中。有时开四种中也。假亦然也。三种者。一者对偏中。二尽偏中。三者绝待中。四种者。三如前。第四明成假中也。对偏中者。如内学禀佛二谛教。则空有成断常二见迷辟于中。如百论三外道中。亦如开善二谛义明三种等。有所得家中故。论主说不生不灭中道。对破彼偏执则为说正中义故。对偏明中也。尽偏中者。尽净于偏。名之为尽净中也。何者。明唯直辨中。对偏而已。复须洗除此偏尽净乃得名中。故言尽偏明中也。绝待中者。亦名实相中也。不从对偏为名。亦不从尽净为目。言语道断心行处灭。四句五句所不可得。强秤叹立中名。以显正法实相义也。又中本对偏。偏病既去。中亦不留。非偏非中。不知何以美之。强名为中。故名为绝待中也。问。若绝中名为中。亦应绝待名为待耶。答。待不待绝不绝是一例。绝中无复中。名为绝中。绝待无复待。名为绝待也。成假中亦名接断中也。成假中者。绝本对不绝。不绝是假。所以第四明成假中也。明中道实非有非无。因此非有非无得起有无。以中成假故名成假中也。佛于无名相中假名相说。说有无为显非有非无。非有非无是中。因此中起假也。接断中者。中偏既去谓绝断。作解沈空。故接起假名中。故名接断中也。此即治病中也。又藏公云。论主破外道。外道心无所安。成断见求○觅法。论主将佛二谛接断。亦得接断二谛。是百论意也。中论直诤佛二谛回生灭心。向无所得心故不别二谛来接。故不名接断。若生灭心去。无所得心接不无此义也。问。接断中之中。是能接为中。是所接为中耶。答。外人既被破心无所安。泛没在空。佛正教有无二谛能接之。二谛为中亦得。又实相之中没在。从所没中为中亦得。正意强名中也。问。四中之中有浅深不。答。正法中望对偏中与尽偏之中。并尽与对者一正法。望二中为开二中者。即无浅深也。若对断常偏。假名立为中名对偏中。即此中能尽净偏故名尽偏中。偏既去。中亦不留。非偏非中强名为中者。此中即深。前二中浅也。接断中亦浅。又亦病非病也。成假中者有二义。若正法体中能立有无二谛假。故名成假中者。此中即深。若假名为中者即浅也。初相中者能所俱寂。即是正法中。若心既泛没即病中也。假亦有三四种。一者对性假。二者尽性假。三者因缘假。四三如前。第四表理假。亦得云接断假。第三是二谛摄也（已上里书）
    玄。就成假中有单复疏密横竖等义者。二谛义曰。问曰。非有非无而有而无。为疏假。为是密假。答曰。此是疏假。何故尔。以其两来就有无二法辨故。是疏假。若辨密假非有非不有而有而不有。以其就一法明义。是即两法为疏。一法故密。今何故辨此疏密。疏密者。为明经中两种百非两种对治。若言苦乐无我等。此是疏对治。若言实不实众生非众生安非安等密对治。若言如来涅槃非有非无。此是疏百非。若言非因非不因非果非不果。此是密义辨非。此明假有疏密。又云。第二就二谛明中道。此中有三意。第一单义论单复。第二复义论单复。第三就二谛论单复。就初有两。初正明单复。后明互相出入。今先正论单复中假义。偏说一假有不说无。是单假偏说一假无不说有。亦是单假。偏说一非有。即是单中。非无亦尔。双说假有假无。是复假。双说非有非无。是复中。○第二就复义论单复亦有二。初正明单复。二明出入。初正明单复中假。假有是俗谛。假无是真谛。此是单假。非有非无是中道。此是单中。假有假无为二。是俗谛。非有非无不二为真谛。此是复假。非二非不二是中道。此是复中。正言非二尽有无。非不二尽非有非无。所以复中。○第三阶就二谛论单复有两。一正明单复。二出入。一者俗谛明单复二者真谛明单复。假有是俗谛。假无是真谛。是单假。复者。假有假不有是俗谛复假。假无假不无真谛复假。非有为中道。此是俗谛单中。以非无为中道。此是真谛单中。非有非不有。此是俗谛复中。非无非不无。此是真谛复中。准此可知。

里书云

　　四论玄第一中假义云。所言疏密者。由中假而生也。但须知此起意。何意作此疏密之义者。栖霞寺大朗法师。止观诠法师。兴皇朗法师。三代四论师中。疏密横竖双只单复义宗起也。摄山栖霞寺大朗法师云。长安融法师注维摩中云。什法师云。若不识横竖疏密双只单复义者。终是不解大乘经论意。故止观法师云。大经云。鬼非鬼非非鬼等。如大品经相行品云。行亦不受。不行亦不受。行不行亦不受。非行非不行亦不受。不受亦不受等（文）又云。明由空故有由有故空。此语为疏。若空不空若有不有。此语为密。此则渐进之义也。问。何空有为疏。不有有不空空为密耶。答。空有两法相由。由空故说有。因有故说空。此则为疏。若不有有不无无。只于一法上更起。故为密也（文）（已上里书）
    玄。外道说中者僧佉人言等者。百论破空品曰。无说法大经无故（修妒路）汝破有破无破有无。今堕非有非无。是非有非无不可说。何以故。有无相不可得故。是名无说法。是无说法卫世师经僧佉经尼干子法等大经中皆无。故不可信。内曰。有第四（修妒路）汝大经中亦有无说法。如卫世师经声不名大不名小。僧佉经泥团非瓶非非瓶。尼干法光非明非闇。如是诸经有第四无说法。汝云何言无。疏下卷释曰。外曰。无说法大经无故。自上已来就内难内。此之一番以外难内。难意有二。初牒内。八品破有明非有。空品破空明非空。非空不可说空。非有不可说有。名无说。问。实相四句不可说。云何言非有非无不可说。答。诸外道等多滞空有二边。今欲破其二边。故明非空非有。而意在舍于二。是不存两非。令悟入实相也。大经无故者。引外难内。三种大经此是旧义。无有此法故不可信。内曰有第四。然答外此问多有形势。若涅槃经德王品中明闻不闻义。谓外道大经无有此法。唯方等有之。是故名为昔所不闻而今得闻。而今此中引彼经有第四者。以诸外道着于有无不信非有非无。今欲令舍于有无信非有无故。还引彼经明有此法。汝若不信非有非无。非但不信于内亦不信外。如中论及大品欲令小乘人信诸法空故。还引小乘中明法空以化小乘。三者又欲耻诸外道明痴如小儿。非但不识于内亦自迷于外。内外无识痴无所知。四者论主欲除第四明非好法是愚痴论耳。如是粗法汝上有之。云何不信。五者欲显外道偷得佛法非有非无安置己典。提婆今还夺取。故彼经有于第四。犹是佛说。又外道设有此法。如虫食木耳。然震旦玄儒但有有无二句。无非有无。天竺外道三外道。三大经文亦无之。今言有者直有不可说之言。非是有无不可说。若有此言便即自见。不应责论主也。三外道之外六十二见及十四难中。有第四两非之言。如非常非无常。此与论主非有无意异也。问。涅槃经言外道三种经无。提婆云何言外道有。答。如前释之。涅槃明无者。无有显了辨非有非无中道。论言其有者。如声不名大小等也。又涅槃明无据理实无。今言有者据盗得耳。又涅槃言无如虫不知字。今言有者偶得成字。注云。声非大小者。一解云。声及大小俱是求那。求那不自相依。皆依陀罗骠。故云声非大小也。又释。于聪者声不名小。重听人声不名大。又释。如钟比雷不名为大比磬不名为小。泥团非瓶非非瓶者。泥形异瓶形故言非瓶。更无别体故非非瓶。光非明非暗者。月光比日故非明。比星故非闇。又释。对炎为光。满室称明。而光异闇复殊于明也。
    论迹义曰。但释中有多师。何以尔。中者言忠。故中唯忠理。家家尽言忠理。解云。并谓忠文是故释中。其计非一。略而为论不出四家。一是外道解中。二是毗昙解中。三是成实解中。四是地论解中。此中道义后自当广出。今须略释外道解中。迦毗罗解中。即言泥团非瓶非非瓶。所以然者。不即泥团是瓶故言非瓶。不离泥团有瓶。故言非非瓶。亦是不即不离也。若是优楼迦解中。声非大非小。所以然者。如大钟大声小钟小声。至论此声实非大非小也。若勒沙婆解中。光非明非暗。所以然者。初生故所以不明。破暗故所以不暗也。今先破初家。汝不即泥团是瓶故为离。不离泥团有瓶故为即。只见是离是即。何处有非离非即耶。余两家同此破也。
    玄。毗昙人释中者有事有理等者。文义要曰。毗昙人释中者有事有理。事中者无漏大士不居边地也。理中者谓苦集之理不断不常也（私云。对边见也。正可在苦。有义思之。又新姿沙有中道文）

里书云

　　无漏大王不在边地事。花玄略述第四（末）云。然有三说。萨婆多唯依色界六地。谓根本四禅未至中间。又瞿沙说。依其七地。暖顶欲界及色界六地忍第一但依色界六地等（文）义章第九。八禅定义云。辨味净无漏等别。依如毗昙。禅有三种。一者净定。二无漏定。三者味定。依世俗道断除下结而得上静。名曰净定。即理定静名无漏定。言味定者义释有三。一通相具论。上二界中一切烦恼有着境义。悉名为味。定地法故说之为定。二简强异弱。诸烦恼中爱着境强。偏说为味。定义同前。又爱着境相似禅定。故说为味。三简体异界。上二界中一切烦恼相应定数是味定体。故杂心云。味则爱相应。次就禅地明味净等通局之义。于中具就未至中间八禅地说。净禅宽通遍一切地。无漏禅者。依如毗昙。前九地有。非想地无。故杂心云。无漏大王不居边地。欲界非想地心志微劣故无无漏。若依成实。非想虽无增观无漏非无顺旧游观无漏。故彼论说。入灭尽定时。必从非想无漏心入。余同毗昙。若依大乘。无漏遍在一切地中。云何得知非想亦有。如龙树说。云何菩萨非想处定与实相俱。是为菩萨非想处定与实相俱。明是无漏（文）
　　苦集理事。义章四谛义云。若依毗昙。苦集有二。一粗二细。○就粗以论。苦集及道一向别体。若据细辨。苦集同体。道谛不同。相状如何。一念有为从前集起义说为苦。即此有为能生于后义说为集。其犹世人望父为子望子为父。是故苦集一向同体。道是无漏。不同前二（文）（已上里书）
    玄。论文直言离有离无等。彼论有无品第二十三曰。离有离无名圣中道。
    玄。而论师云中道有三等者。中论疏第一曰。问。云何学佛教人三中不成。答。他云。实法灭故不常。假名相续故不断。不常不断名世谛中道。今谓。不常犹是断。不断犹是常。唯见断常。何中之有。又言。因中未有果事故言非有。有得果之理故言非无。非有非无为世谛中道。考而论之。非有犹是无。非无犹是有。亦无中矣。又云。真谛四绝故名为中。今请问之。为有四绝之理。为无此理耶。若有四绝之理则名为有。不得秤中。若无四绝之理则无真谛。亦非中矣。彼二谛合明中道者。谓非真非俗中为中道。是亦不然。非真犹是俗。非俗犹是真。还是二谛更无别中。以此推之三中不成。述义曰。他云实法灭故不常等者。成实义云。实法谓五阴。五阴是念念生灭故。前念后念名为实法灭故。不常者以有为法一念不住故。前念实法灭处。后念实法相续不断也。大义记假名实法义云。假名实法者。谓三种假名七实法也。三假名者。因成相续相待也。七实法者。五尘及心无作也。又云。真谛四绝故名为中者。名玄第六举成实义云。三假有为世谛。三假空为真谛。即三假而四忘故。有不自有。即四忘而常三假。故空不自空（已上）三假如前。四忘谓绝四句之名也。若有四绝之理等者。此作自语相违难。谓若有此四绝之理即名有句。汝何上绝四故名作有。○若无四绝之理等者。此作自教相违难。谓若无此四绝之理者。即智无所会。凡不可成圣。何汝宗云会真成圣故非无耶。彼二谛合明中道等者。硕法师云。如俗即真故非有真即俗故非无。所以二谛合明中道亦非有非无也。又道松师大乘中道义出开善义云。二谛者以不二中道为体。而无别非真非俗法为二谛体。直是真谛非有非无不非真俗二谛合明中道故。不用非真非俗中道为二谛体。而言中道为体者。以真谛是无名无相四忘之理故云中道。还是真谛。故彼序云。二谛者一真不二之理。而非非真俗二理为一中道故为二谛体也。有时云。非真非俗者互望为论。以俗是非真故云非真。以真是非俗故云非俗。非非真俗为非真非俗也。硕法师疏曰。即世所行亦云有三种中道。彼云。实法灭故不常。假名相续故不断。不常不断名为世谛中道。今谓不尔。不常犹是断。不断犹是常。何中之有也。又彼云。真谛四绝故非有。不妨会真成圣故非无。所以真谛中道。所言非有非无即不生不灭也。今谓不尔。汝真谛四句绝故是无。会真成圣故是有。只是有无。有中道。彼云。俗即真故非有。真即俗故非无。即非真非俗中道。今谓不尔。非真犹是俗。非俗犹是真。还是二谛更无别中。均正师十二卷章八不义曰。成实师解八不不同。一云。八不并是真谛。中道亦是真谛。二云。不生不灭是中道。即是真谛。不有不无中道。余六不是俗谛中道。准此等释可悉。
    玄。如摄大乘论师明非安立谛等者。二谛义大意门曰。问。何故作此四重二谛耶。答。对毗昙事理二谛明第一重空有二谛（乃至）四者大乘师复言。三性是俗。三无性性非安立谛为真谛故。今明。汝依他分别二真实不二是安立谛。非二非不二三无性非安立谛。皆是我俗谛。言忘虑绝方是真谛。文含多义。后文当释。后摄法门又云。九者约相待门明得失。问。此对治何人耶。答。为学摄论人不执三性存三无性理。三性者。依他分别真实。分别性者。即是六尘。为识所分别故言分别性（六尘由分别显现故是分别性。七识分中所取是五尘。能取是法尘摄故。与六尘为分别性亦不相违）依他性者。本识为种子所依。故名依地（本识中持诸种子生一切法。皆是因缘生。从其种子皆属本识。故言唯以本识为依他性。余非因缘生。但妄情所现法。并是分别性。以因缘生义边属阿梨耶故）真实性者。二无我真如。三无性者知尘无相。故言分别无相性。依他无生性者。知本识无生故言无生性。知无我理无性故真实无生性。三论云无性法亦无。他家不遣三无性。今论遣三无性。故言皆得相待也。
    净名玄第六曰。为学摄大乘及唯识论人不取三性。存三无性理。三性谓依他性分别性真实性。分别性者。即是六尘。以为识所分别名分别性。依他性者。心识依六尘及梨耶本识起为依他性。真实性者。即是涅槃。故名为三性。三无性者。知六尘无相可得名无相性。六尘无相故。六识无生名无生性。无相无生乃是真实性。但尘识虚妄既无真实性亦不遗。无性性故。用此以为妙极。今对此故。中论云无性法亦无一切法空故（已上）
    问。二谛章以本识为种子所依名依他性。净名玄心识依六尘及本识起为依他性。云何相违耶答应是学彼论者有异义也。又可谓因缘生法名依他性故。能生所生并是依他。然至极论。七识并是本识变异。皆属梨耶。故二谛章唯论本识。然净名玄文且论因缘所生法。其相显故。但明诸识种子所生耳。故二文亦不违也。

里书云

　　三性事。摄论第六云。若谈识体。从种子生。自属依他性（文）又云。一识从种子生。是依他（文）是二文以心识为依他性也。又摄论第二卷云。阿梨耶识是依他性。余一切法是分别性（文）此文分明以第八识为依他也。摄论第五云。于依他性中。以别道理成立为三性。○何者。别义说为依他。从熏习种子生系属他故（文）摄论第八云。若菩萨见名自性假说至别假说唯分别为体。得入分别无相性。若菩萨但见乱识无六种相。此乱识体不成故不可说。因缘不成故不可说有生死。此中分别既无。言说亦不可得。则入依他无性。若菩萨见此二义有无无所有则入三无性。非安立谛（文）同论第十一云。一切佛法以无所得为性。此是正说。由三无性不可定说有无故。虽以无得为性。亦有能得义。若离佛法不能得了别所对治惑。不能安立能对治道故（文）十二门论疏上云。因缘生是依他性前有自性则分别性也。言依他性者。果依于因故也（文）大乘止观下云。所言总明三性者。谓出障真如及佛净德悉名真实性。在障之真与染和合名阿梨耶识。此即是依他性。六识七识妄相分别悉名分别性（文）又云。更有一义。以明三性就心体平等名。真实性。心体为染净所系。依随染净二法名依他性。所现虚相果报名分别性。又复更有一义。就依他性中分别为三性。一者净分。谓在染之真即名真实性。二者不净分。谓染法习气种子及虚相果报。即是分别性。二性和合无二即是依他性也（文）（已上里书）
    玄。义本者以无住为体中等者。文义要引今文云。今正义以无住为体。此是合门。于无住中开出真俗为用中。即是开门。用分真俗故名开也。私曰。教以中为义。其义中以体中为本。故云义本等。又今正义故云义本欤。问。大乘玄论迹义曰。言悟入者。教辨真俗。缘悟不真不俗。教说因果。缘悟不因不果。其余例然。故因教悟理。悟理故了教。教是理门（已上）若尔以不真不俗不因不果为无住体中耶。答。论迹义次文曰。今问。山门所释中义若为。有人解。道非有非无为中。而有而无为假。今问汝。为当别有非有非无以为中。为当用破有无者非有非无以为中耶。若言别有非有非无。此义不可。何故然。本破有无故得非有非无。而今何处别得此非有非无以为中。是故不可。若言只用破有无者非有非无。即用此非有非无以为中义复不可。何故然。汝本破有者非有。破无者非无。有无既去。非有非无亦除。何得只用此非有非无以为中。今问汝。为当定用非有非无为中而有而无为假。为当不尔。彼言定用。今问。若尔非内非外为中。亦内亦外为假不。答亦然。今难。大经言非内非外亦内亦外故名中道。若尔非有非无亦有亦无故名中道。那得偏用非有非无为中而有而无为假。若尔应用非内非外为中亦内亦外为假也。又汝言非有非无为中。有无亦是中。汝若言而有而无是假。非有非无亦是假。何故尔。假是不自义。本因非有非无故说有无。有无既是假。非有非无何故非假。中本离断常。汝因有无故说非有非无。非有非无离断常既是中。而有而无亦离断常。何意非中耶。若言非有非无不得是假。有无亦不得是假。若言有无不得是中。非有非无不得是中。彼道。若尔有无非有非无并是中好不。今明。有是常见。无是断见。非有非无是愚痴论。那忽是中。彼道。若尔并是假好不。今明。汝执无异有执有异无。非有非无异有无。那得并是假。今问。汝既破他为非。今中相若为。答。师道只如此破中假即是中。何处别有中。但此意难。更须解释。个须识法身义。身无无在无所不在。法身无在。不在有不在无。不在亦有亦无。不在非有非无。乃至诸法中义亦尔。无所不在。法身亦在有亦在无。亦在亦有亦无。亦在非有非无。乃至色心诸法中义亦尔。故无非是中。故二夜经明。从得道夜至泥洹夜常说中道。既是说中道。二夜中间何容只说非有非无不说有无等。故知一切诸法无非是中。私云。言其不在只不在有得。有得故非中。言其在也在无得。无得故是中。难若不在有得。何谓无所不在。答。今言无所不在只在无得。有得是横。谓毕竟无所有故。那得为中一切皆在。论其在也一切皆在。语其不在一切皆不在也。问。汝既依二夜经明一切诸法无非中者。论初何故但用不生不灭为中。不取生灭为中。答。为对病故。缘多着生灭。只见生灭不见不生不灭。是故成偏。今对此生灭之偏故说不生不灭名为中也。准此可知。

里书云

　　开门合门事。所言合门者。万法皆以真如为体故。泯相归体时只是真如一门也。故云合门也。言无住者真如异名也。大乘玄二谛义云。波若正法无住。此三眼目异名也（文）宝藏论云。夫本际者即一切众生无碍涅槃之性也。何谓。忽有如是妄心及种种颠倒者。但为一念迷也。又此一念者从一而起。又此一者从不思议起。不思议者即无所起也。故经云。道始生一。谓无为。一生二。二谓妄心。以知一故即方为二（文）意云。一即真谛。二即俗谛也。故从不思议体中而起二谛用也。名玄略述第一（末）云。问。二谛有几种耶。答。虽有多种略明二种。谓于非有非无开有无为开门二谛。合有无为俗谛。中道第一义谛为真谛言合门二谛。问。就此二种二谛理教云何。答。就开门者。二谛为教中道为理。就合门者。俗谛为教真谛为理。问。依何经证有无为教。非有无为理耶。答。花严经云。若有若无皆是世谛。故说非第一义。又大经云。粗言及耎语皆归第一义。问。何以知二谛之教有言。答。本业经云。世谛有法不空。真谛空法不有。以有成无。以无成有。又大经言。欲度诸世间故。种种示现差别相等（文）四论玄第九二智义云。一家云。虽言权实。即是开波若。二谛且然。开一实故（文）
　　无住事。什公维摩注云。法无自性缘感而起。当其未起莫知所寄。莫知所寄故无所住。无所住。故则非有无。非有无而为有无之本。无住则穷其原更无所出。故曰无本。无本而为物之本。故言立一切法也（文）今准此注文以非有非无为体中。为众生强说有无为二谛用中也。或以妄心散动为不住义。此义不当此处也。大乘玄二谛义云。净名经云。从无住本立一切法。无住即无本。故云若能若所皆以无住为本。大品云。波若犹如大地出生万物。波若正法无住。此三眼目之异名。若就用中辨二谛反覆得立名。俗为真立名。世为第一立名。如言由世故第一。俗亦如此（文）私云。无住者实相也。昙睿中论疏出（已上里书）
    玄。又中假师云非有非无为中等者。中假师者着中假之人也。淡海记曰。善钟寺融法师长干寺辨法师等也。述义曰。禅众融。长干辨。俱是诠法师学士。而作中假解。两来为假。两去为中。故兴皇大师以为中假师。亦破云。两来不成假。两去不成中也。均正玄义曰。非有非无即两去即是断。而有而无两来只是常。此是断常二见。何谓中假也。故一家旧云。两去不名中。两来亦不成假也。

里书云

　　中假师事中论疏二云。师云。中假师罪重。永不见佛。所以作此呵者。本为对性故说假令其回悟耳。而遂舍性存假谓决定。为是心有所依故永不见佛。宜须破之（文）又云。问。师何故立于中假。复以何义破中假耶答。上已释竟。今当重说。对由来性义是故立假治学教偏病。所以明中令舍偏。不着中性去不留假。即须知偏舍无所舍性去无所去。昔山中学士名惠静法师。云感去论主去。此去无所去。而遂舍偏着中除性立假。以此安心即毕竟不见佛。所以然者。佛心无所依。汝心有所寄。乃与佛隔。何由见佛。为此义故复须破之。又须破中假者。人未学三论。已怀数论之解。今听三论又作解以安于心既同安于心即俱是有所得。与旧何异。又过甚他人。所以然者。昔既得数论旧解。今复得三论新智。即更加一见。师云。此是足载耳。可谓学弥广倒弥多。而经论意在息心达本源。故号为沙门。息之又息之以至于无息矣。所言不破性假者。体道之人达此性假本来是道。不须破之。既欲破之。岂非破于道耶。最须深见此意。而今言破者。为其不知所立性假本来是道故。用道为非道。今还令悟非道为道。故云破耳。实不破也。二者又须知性即是假。凡夫颠倒谓假成性。诸佛观之性常是假。故云一切世谛若于如来常是第一义谛。三者体道之人知此色未曾假性。假性出自两缘。亦如一色未曾真俗。真俗出自二缘。四者寻教之流须识诸佛菩萨内得无碍之观外有无方之辨。说假为性说性为假。说假性假为非性假非性假为性假。若守片言便丧圆意。非学三论者矣（已上里书）

三论玄义检幽集第七（终）

　　右玄抄七卷备检如此矣。夫以自昔推古御宇。惠观始传宗教。吾朝所崇八宗而已厥中三论一宗隐没在眼焉。爰则龙树传乎雪山寻乎海中之深教。再复将隐乎龙宫之涛。彼什公访乎西天弘乎东土之相承。永以将绝乎阎浮之域。鸣呼余则哀弱继绝之思切。故不顾疏拙集今抄矣。专捧备于法乐。护法冥众莫忘本誓。
于时弘安三年腊月日谨记。龙树门人中观。
　　里书者小松谷教誉（寂心上人）所注付也即彼自笔也（云云）
　　自永享四年（壬子）卯月中旬之比至同六月二十一日首尾六十日余日一部七卷书写之功讫此间或被逼病气或被障公事懈怠日多也仍虑外经数日毕抑予龄已余五旬宛如董花待日影红叶向疾风然间自用不几为照后昆也抑愿十方三世诸佛菩萨垂哀愍生生感应道交世世利益无怠矣。拟讲延海春秋（五十四）
　　文明七年九月下旬比从师法印聪海相传之。安乐坊顺宪。_

