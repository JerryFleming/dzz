No. 2610 选择传弘决疑抄


　　　　　　
　　　　　　
　　　　　　

凡例

    一。选择集决疑钞旧本别行。今始会之。往古和汉诸师每着笺释必各别行。而后世之人割会之。盖以时移人劣苦于对阅故也。今亦效之。虽然但于本文熟读则庶几能见一编大旨。茍偏喜割会者。恐失文之脉络。学者知之。
    一。集文顶格书之。钞低一字。表尊重祖训不敢混滥也。
    一。记主所传选择集本无他序及选号为正。冏师直牒依之也。但钞裹书中释他序者。盖将建历印本所载且加注解也耳。非所承之本亦有此序。会本将彼平氏序安于凡例之前。亦以此故也。良荣师不察。混释他序及撰号者。今所不取也。
    一。平氏序文诸本不同。文有增减。而于义无违。今则依见行印本所载。
    一。此钞记主亟历删补。故文有具略。分卷不同。今依再治本即为五卷。虽亦割会本集。而不敢增卷册也。
    一。此钞有翻刻数本。有古书数本。今以见行刻本对校于古书。乃知非唯多传写之误。更有后人妄所添削。今□寻讨古本。依义删定。且补所阙。
    一。对校此钞及传通记俱释一种疏文之处。字句有所全同。有所不同。其不同者盖有二由。一或钞之与记具略相让故然。此处可全仍旧文。不可裁长补短强令混同也。二或传写讹谬故然。今以异本钞记相照依义正之。其同者亦有二由。一或俱释要义。不可不同。二或钞记数本互有写误。然先辈刻钞记者。盖依记之文卒改钞中字。又依钞之文卒易记中字。此只强欲令钞记文字悉同。而不能分晓义之邪正。故辄削其正文却使同写误之文也。今□寻讨古本。依义正之。
    一。钞中所引藏中经论皆依宋本及高丽本也。今以紫柏册本较之。非无所违。盖册本颇有写误。不可执彼为正妄改所引。今依义定文或存或改。请见古藏本人为正之。
    一。钞中多引藏外诸书。今以见行钞本对校于诸书印本。其文或有同者。或有稍异者。更详其同者。亦钞有异本而末必悉同。或有异本文正而诸印不正者。因疑。先辈刻此钞者。一以诸印为正。妄改钞所引。而不察诸印非无写误。而钞文还有正也。今□寻讨古本依义正之。又其异者。若有所误依诸印正之。或诸印不正而钞文正者存而不改焉。盖以记主所览是古而正。今世诸印颇有写误故也。请见古本诸书者为正之。
    一。此钞对校诸本。或其义全同而文字颇有增减者。今□依记主文体正之。    　
　　一。钞中文字有倒置者俗语难通者一二矣。亦是傅写错误。今依古本依义正之。    　　
　　一。钞中每引文竟例云已上。今若前后有所滥仍存之。其不可滥者粗除之以为会本一体。
    一。或古本钞有引证文处印本脱之。而刻本直牒亦引其文也。更校书本直牒。或无其文者也。又或有直牒所牒钞文只合印钞而违古本者。更校直牒异本。还有违印钞而合古本也。因疑。昔刻直牒者校之不悉而妄为改易也。尝对阅直牒诸本弗翅文字矛盾亦有其义随转者。皆是后人所妄加。且传写讹谬耳。非具择法眼依义定文之人。恐有诬罔冏师也。唯俟达者参校得精核者。方决其所疑耳。是知不可依印行直牒妄改钞文也。
    一。上来虽谓对校异本依义定文。而私心不敢自专。故举其删补文人尚可论者。各附之卷后。更俟后贤决其邪正也。其余正误虽不少。而于义无违。人不可疑者不遑悉举。后贤临文对阅知之。若有所误赐以教正。余深望焉。

选择传弘决疑抄
第0段 选择传弘决疑钞卷第一（并序）

              沙门良忠述

　　　　　　
　　　　　　
　　　　　　

    夫宗圆通者称佛之行废。遗方域者往生之义乖。雄猛世尊乘时利见。马鸣大士契道宣闻。尚设西方寄诸群品。况时属浇季人稀知机。领会之宾千无一二。至如未谐扪象各陈乳色。言无心有。何关真空。古先梵皇怜斯倒惑。导以净土之一门。济以念佛之一行。方今正杂俱生兮选劝正行。助正兼行兮适尚称名。盖是法藏比丘于一子地。五劫尽思。十念萌因故也。加之三辈虽异专念弥陀。一念虽微普得大利。法灭雾晴而得度既实。佛光云卷而照益不空。三心既备无行不获。专修相续毕命为期。依之潮音偏赞蹉跎暮华色特秀。浓艳时佛使庆喜弘名号。人持大善信觉辞。十方如来贻金言于六字。孤独教主付玉章于三明。真宗之幽远不可得而称者欤。昔善导大师降生震旦。高耀皓月。诞敷玄风。咨覆篑于道绰。决绝维于圣僧。袪愆蕴义。织经纬而缀文。改古作今。□器朴而斲垩。寔知觉王劝化之缃帙迷徒诱引之遗范也。然智证入唐之时。圣教将来之际。超彼辽海渺漫之浪。传此净机纯熟之州以降。时运未臻经三百岁。爰源空上人诞应和国。志学攀登睿峰。二九隐居黑谷。自尔永离名利便赴菩提。於戏五千三百之恢弘也。卷舒积年。南三北七之著闻也。钻仰累日。智行稍阑数感灵相。清风朗月何比天机。虽诵三藏以和尚为师宗。虽谙一代以西方为归趣。终以自制念佛集授之于辨阿上人。上人敬承如水传器。深相器异誓以传灯。始则游玉泉而修三观之舟楫。后则诣吉水而作九品之栋梁。弟子忝禀先师面会之芳谈。虽守上人口决之素意。乘戒不急。心行难调最后断种之叹。造次颠沛未休。谈话之次宾客劝云。若不染翰叵纳心府。且示一隅。早叩三端。此公特授精灵归心正法。家虽继脂兵车之迹。身犹访舣法船之路。因而有请焉。予羊心易迷。鸠眼难变。庸才之身深惭此请。非文非义。是拙是愚。然而聿顺来命慭以书之。号曰选择传弘决疑钞。传者传于先师也。弘者弘于遗弟也。决疑者假立宾主粗解疑关。钞者抽乎众文题之笔点。是故总言传弘决疑钞也。庶几百世万代克赴易行。别火界矣屈西刹焉。时也建长六年仲秋上旬。如添露点渐作草篇云尔。
    选择本愿念佛集。问。此之题额其意如何。答。传云。于斯题中且有三义。终成一意。一者念佛。二者本愿念佛。三者选择本愿念佛也。初言念佛者。万行随一念佛也。是当诸师所立念佛之义。未分别正杂助正故。次言本愿念佛者。于万行中分别正杂。于正行中细判助正。其正业者称名念佛。顺弥陀本愿故。故止杂行专行念佛。是当今家所立念佛之义后言选择本愿念佛者。于本愿义之上更加选择一义。此是祖师上人依大阿弥陀经而始立此义也。所谓其本愿者。自二百一十亿诸佛愿行之中所选择之本愿也。终成一意者。然今此集中非备存三义。三义相成唯为一义。谓念佛非直念佛。则是本愿念佛也。本愿念佛亦非直本愿念佛。则是选择本愿念佛也。凡念佛者或观或称或总或别。俱是念佛。今恐此滥故言本愿念佛也耳。私谓。大师本愿祖师选择。辞异义同（云云）
    问。本愿念佛出在经文。诸师岂不知本愿之义耶。答。本愿之文虽出经说。而见别故解义非一。谓诸师于念佛诸行中不分明判愿非愿差。故所立念佛万行随一也。绰感二师念佛胜故别立一行。余行劣故总判万行。今家独验本愿诚文。选以念佛立正定业。如是诸师种种异解。岂非见别有立不立。如二教论云。诸经论中往往有斯义虽然文随执见隐。义逐机根现而已。譬如天·鬼见别。人鸟明闇。问。文中备有八种选择。题下选择可通八义然今何存本愿一义耶。答。作者所传。何强致疑。既云选择本愿。岂可通余义耶。但至难者余七种义本愿为源。举本摄末耳。
    南无阿弥陀佛（往生之业念佛为先）问。始置此字有何要耶。答。传云。是显题下念佛及以文中所劝念佛俱是口称。此乃简异观念表知口称。令易见也。问。题后文前置此等字。有其例耶。答。鸾师赞阿弥陀佛偈如今亦云南无阿弥陀佛。萨遮尼干子经文首亦云归命大智海大毗卢遮那佛。正法念经亦云归命一切诸佛菩萨。其例非一。问。念佛为先对何后耶。答。言为先者非云前后。往生行中念佛最要。故云为先。如彼往生要集中云念佛为本。故广本云念佛为本。

第一圣道净土二门篇

    道绰禅师立圣道净土二门而舍圣道正归净土之文。问。此集一部有十六篇。各有生起乎。答。可有生起。且第一门是此宗教相也。而诸宗各先知能诠教相门户。然后修行所诠出离要路。是故判教半满浅深。源起自大圣金言也。谓三照五味之喻。两字八藏之说是也。逮至灭后分别弥盛。印度小乘二十部大乘性相且千也。震旦南三北七义成百家。日本八宗九宗振古传来。皆判教旨为先。今集亦复如是。初第一篇是判教之大网。后十五篇即起行之网目。十五篇中初之一篇是观经疏文。次四篇者无量寿经文。次六篇中。除四修外自余五段是观经文。后四篇弥陀经文也。此等次第虽是大任经文前后。而一一篇目非无生起。谓置第二篇者。若知教相可知行相。故次二门明二行也。若知正业可知其由。故明本愿。若知本愿可知众机通行。故明三辈。若知其机可知其利。故明利益。若知行利可知行时。故明止住百岁。若知遐代益可知摄取益。故明光明不舍。若知佛三缘可知行者安心。故明三心。若知安心可知作业。故明四修。若知修行可知感果。故明化赞。若知化赞可知释迦所赞。故明其赞叹。若知佛赞可知付属流通。故明其付属。定散两门中特付属佛名。佛名则是多善根故。故次彼付属明此多善。若知多善可知证诚不虚。故明其证。若知诸佛证诚可知诸佛护念。故明其护念义。若知护念可知殷勤付属。故明其付属也。问。篇目次第宜任经文前后。此外何恣存其生起。答。虽依文次而有其由。故第二篇立二行。第九篇立四修。生起分明。自余诸篇岂无生起。或复大依引文前后。非必一一可有生起。问。礼赞中具明三心五念四修。以为专修之安心起行作业。又法事赞云。三心五念毕命为期。正助四修则刹那无间（已上）而今何除五念唯引三心四修。答。第二篇明五种正行。此与五念开合虽异而行相同。故让彼文不重引欤。问。后十五篇皆导师释。何唯第一段独依道绰义。答。圣道净土名目分明在安乐集。故就明文而引之耳。导师释中虽有义分而无名目。故不引之。问。此集终云道绰不发三昧故不依之。然今何引用之。答。道绰是善导之师。何言一向不用之。若有少分师资相违且用导师。何全非之。问。二门得名其义如何。答。传云。从凡至圣名为圣道。从秽至净称曰净土。俱名门者出入义也。谓出火宅入涅槃故。问。圣净二门人师义立。难易二道是正论文。故鸾大师就此二道以判教相。况如斯立教约化道始终而所决判也。是故集云。大圣三车招慰且羊鹿之运。权息未达佛诃邪执障无上菩提。纵后回向仍名迂回。若径攀大车亦是一途（私云。此举一代所说难行道也）只恐现居退位。崄径遥长。自德未立难可升进（私云。此明易行道教兴之由也）次借难易二道之喻。在五浊世而求不退。是譬难行道。以信佛因缘往生净土入大乘正定聚。是譬易行道也。既是一代始终佛教大道。故以此文可为篇目。况复今所引二门者。彼集立于十二大门。第三大门有四番中第三亦有五番中。其第五文段也。难易二道彼第三门一悉所判之法文也。若尔圣净土二门重重末科。何舍本取末为一宗教相。何况鸾师亦存此旨。师资一同。何不以此为一宗教相乎。答。传云。难易二道亦为一宗教相。是以下释亦引彼文。但所以二门为篇目者。圣道净土名言亲体。义相犹显故。私谓。圣道净土之名诸宗共许不可拒诤。难易之言渐教虽许顿教难定。故以自他共许名言为今篇目。难易二道本论文幽。谓彼易行但言不退不云往生。是故诸师或属往生。或属别益。其义至下当辨。问。二门同显佛性。何舍一门取一门乎。答。取舍者用否意也。谓用此之时取此舍彼。用彼之时取彼舍此。今任集意对末法机。舍圣道门取净土门也。故集下云。愿生净土。随寿长短一形即至位阶不退与此修道一万劫齐功。诸佛子等何不思量不舍难求易也。
    文中有二。一明二门出离。二其圣道下望末法机。斥圣道劝净土。
    初中有二。
    先问。次答。
    安乐集上云问曰一切众生皆有佛性远劫以来应值多佛何因至今仍自轮回生死不出火宅。问。此问何意。答。一切众生内有佛性外遇诸佛。内外因缘彼此和合。应当作佛。何至于今久在生死。故致此问也。皆有佛性者涅槃经云。一切众生悉有佛性。如来常住无有变易。又云。凡有心者皆当作佛。应值多佛者。一切众生虽具佛性。若不值佛者不可显此理。而众生无始流转三道。诸佛无始示现八相。虽入身佛教希有。何不值佛闻法也。若值佛闻法者。云何不显佛性久久流转三界六道。大悲满足之如来难化能化之诸佛。番番出世。继踵唱觉吾等障重未预开化。难问之意深惭愧耳。轮回生死者。此别指分段生死也。文云轮回亦云火宅故。言火宅者如法华云。三界无安。犹如火宅。众苦充满甚可怖畏。
    答曰依大乘圣教良由不得二种胜法以排生死是以不出火宅。答曰依大乘圣教等者。问。此答意者为许一切众生中有不值佛者。若云许者。生死无始。轮回已久。而于其中谁无见佛闻法之缘。若不许者。众生无数种类非一。何妨亦有不值佛者。文云。不得二种胜法。既云不得。测知应许不值佛者。答。案此答意。既许应值多佛之问。不反诘故。理极成故。谓生死无始故。众生虽多一一皆在厌苦之心。佛性内熏。佛出外多。故知众生皆应值佛。但于值佛有结缘众。有当机众。今约无当机现益者以为不得。总而论之。一切众生皆应值佛。故妙乐云。众生无始恒居三道。于中谁无一毫种类。又大师云。即自思念。我身无际已来共他同时发愿。断恶行菩萨道。他尽不惜身命。行道进位。因圆果熟。证圣者踰于大地微尘。然我等凡夫乃至今日虚然流浪。烦恼恶障转转增多福慧微微。若对重昏之临明镜也。忽思忖斯事。不胜心惊悲叹者哉（已上）我等昔日发心修行。虽其恒沙宿善妙因。愚惜身命虚受辛苦。得脱无期职而斯由。问。何置能别言云依大乘乎。答。传云。立二门者偏大乘意。小乘不明净土。故今为立二门别云大乘也。有云。小乘不论佛性。今显佛性之二门故别云大乘也。问。良由已下十二字。文点如何。答。传云。自死字如次至排不由也。排拂也。有云。自法字如次至得不由也。排开也。训异意一也。
    二正望末法斥圣道劝净土中有三。一斥。二劝。三寄无圣道现证以劝净土。初中二。一道理。二文证。
    何者为二一谓圣道二谓往生净土其圣道一种今时难证一由去大圣遥远二由理深解微道理中有二由。一斥时。去圣遥远是也。谓释迦去世已经一千五百余岁。大小圣人皆从灭没。谁人示津。是故难证。二斥机。理深解微是也。谓人法二空其理甚深。见浊增机其解微劣。何辄得悟。是故难证。如十地经论云。难证有四种。一微难证。非闻慧境界故。二难见难证。非思慧境界故。三离念难证。非世间修慧境界故。此乃示现三界心心数法分别世间修道智非境界故。四非心地难证。非报生善得修道智境界故。此示现心境界者是心地。是谁境界。实智境界。何非余境。以出世间无漏法非世间有漏智境界故（略钞）其圣道门今时难证者。据此等义也。凡佛法修行必量时机。若违时机即失法利。故安乐集引正法念经云。行者一心求道时。常当观察时方便。若不得时无方便。是名为失。不名利。何者如攒湿木以求火火不可得。非时故。若折干薪以觅水水不可得。无智故。一由去大圣遥远者。问。去圣遥远二门是同。如何偏为圣道难证之所以乎。答。圣道难行故末法弥难证。净土易行故末法犹易往。是故灭后遥远之旨二门虽同。而依时分难证之义其失专在圣道一门也。问。上世未必贤。末代未必愚。至如夫获白玉于青山得玄珠于赤水。成王岂可不胜于文武乎。遂使隋朝智者破梁光宅。唐代遍学斥陈真谛。乃至其例不可外求。摄论渡于汉土已来百有余年。世人皆依别时意文废西方行。其后善导怀感出世撰疏制论。破之会之。念佛兴行于今强盛也。何依时分强论堪不。答。于如来灭后有正像末三时。谓有教行证名正法。有教行无证名像法。有教无行证名末法。末法之中无证明矣。但约三时大分明义。若约大机其证非无而今就多分机宜简末世时也。但世之理乱人之贤愚。虽暂兴行终是陵迟。况出世之理无漏之道。日日衰减触目皆是也。二由理深解微者。
    问。圣道理深者。即以净土为属浅近。若尔念佛即是终穷之极谈他力之妙术也。是佛法中最胜功德。何为浅近。答。证理之道二空为先。若依此义圣道甚深。若据济凡净土为深。谓佛愿难思济凡异他。何言浅近。传云。此有一往再往二义。言一往者。念佛浅行而普摄万机。故劝念佛。言再往者。念佛深行故普化一切。五逆谤法乘佛愿故皆得往生。化其极恶唯佛境界。故玄义云。佛密意弘深教门难晓。三贤十圣弗测所窥。故知此法果分极理。例如般若二空之理以为第四藏。总持之灭重罪以为第五藏也。
    是故大集月藏经云我末法时中亿亿众生起行修道未有一人得者。二文证中。我末法时中亿亿众生等者。问。起行修道未有一人得者之义。何不亘净土耶。又彼经无此文。答。此取意文。谓月藏分第九云。于我灭度后五百年中。诸比丘众犹于我法解脱坚固。后五百年我之正法禅定三昧得住坚固。后五百年于我法中。读诵多闻得住坚固。后五百年于我法中。多造塔寺得住坚固。后五百年于我法中。□诤言议白法隐没损减坚（固已上五）五百中戒定慧学在于前三。然证圣道不出三学。末法无证其义明焉。净土出离既通法灭百岁之时。何云未有一人得者。故次引净土经证当今利益也。又日藏分第六（护持品）云何者名为末法世时。谓读诵人无不依于波罗提木叉道中行。若不坐禅则不能得于三摩提。乃至不得第四之果。乃至不得寂灭三昧。是则名为末法世时。
    当今末法现是五浊恶世。当今末法等者。指经云我末法即释当今末法。若约此意可属上文。又为显净土门能化末法机。即标当今末法。若约此意可属下文。斯乃释尊遥鉴未来而记圣道之难证。道绰曲考时代而劝净土之易往也。若正判文释上经文。问。法华云。于末法中欲说是经等。唯识义引善见论云。末法之中有怀子法师。国王闻此法师言证圣果。又引律云。末法之中有佛弟子。尔时国王遇一比丘发心受戒证果。比丘亦证圣果。准此等说。末法中有圣道利益。岂非与今文相违乎。
    答。今约多分。更不遮于末法之中少分亦有圣道利益也。当今末法者。于佛灭后明正像末即有多说。一云。正法五百年。像法一千年。依月藏分等。二云。正法千年。像法五百年。依悲华经。三云。正像各千年。末法一万年。如大悲经（群疑论三引之）四云。正像各五百年。如大乘三聚忏悔经等。具如玄记。今以此三时配此土时代即有七说。且出两说一法上师等依周异记云。佛当周第五主穆王满五十一年壬申入灭。若依此说。从彼壬申至道绰入灭唐太宗贞观十九年乙巳。凡历一千五百九十四年。然绰公时年八十四迁化计入末法十一年绰公诞生。二费长房依鲁春秋云。佛当周第二十主匡王班四年壬子入灭。若依此说。从彼壬子至贞观十九年。凡历一千一百九十三年。若依此说。道绰在世犹在像法也。而今天竺圣教中。依月藏经等云正法五百年。震旦书籍中依周异记云壬申入灭说。道绰在世正当末法也。
    唯有净土一门可通入路是故大经云若有众生纵令一生造恶临命终时十念相续称我名字若不生者不取正觉二劝净土中初唯有等者。标净土易入。次是故下直引文证。所以略道理者。所引文证之中兼有其道理。本愿化恶人故。谓今时众生三学无分无圣道证。净土不尔。虽无三学乘佛力故犹得出离。如迦才云。若自知有定慧分者。即于此方修道求无上菩提。若自知无定慧分者。则须修净土行就净土中求无上菩提。大经云者。正虽引第十八本愿。而兼观经下品生意。两经十念同本愿故。斯乃约造恶机显念佛力用也。
    三又复下寄无现证劝净土中二。初明圣道出离当时无人。次是以下正明对造恶机苦励往生。
    又复一切众生都不自量若据大乘真如实相第一义空曾未措心若论小乘修入见谛修道乃至那含罗汉断五下除五上无问道俗未有其分纵有人天果报皆为五戒十善能招此报然持得者甚希若论起恶造罪何异暴风駃雨。
　　初文中若据大乘等者。圣道门中有大小乘。其中大乘以证真如实相妙理而为所期。然其理甚深措心犹难。况证悟易。真如实相第一义空者。众生净心也。即上所言佛性异名也。大乘止观云。此心即是自性清净心。又名真如。亦名佛性。复名法身。又称如来藏亦号法界。复名法性。若论小乘修入见谛等者。谓小乘出离经三道四果出三界六道也。言三道者。见道（前三果向修道前三果后三向）无学道（第四果）言四果者须陀洹果（断见惑离恶趣）斯陀含果（断欲六品思来生欲界）阿那含果（尽欲下三品思不还生欲界）阿罗汉果（断上界七十二品思。生证有余死入无余）而今文三道中略无学道。四果中略前二果。故云乃至也。言那含断五下者。阿那含果断益欲界之惑。故名断五下。五下分结者。一身见。二戒禁取见。三疑。四欲贪。五嗔恚也。俱舍二十一云。何缘此五名顺下分（问也）此五顺益下分界故。谓唯欲界得下分名。此五于彼能为顺益。由后二种不能超欲界。设有能超由前三还下。如守狱率防逻人故（答也）言罗汉除五上者。阿罗汉果断上界惑。此名除五上。五上分结者一色贪。二无色贪。三掉举。四慢。五无明也又论云。如是五种若未断时。能令有情不超上界。顺益上界故名顺上分结。无问道俗未有其分者。大小乘证亲见今时。若道若俗无其人也。纵有人天等者。
    问。人天果报非是出要。今何举之置大小圣道之后释其难得之相乎。答。人天果报虽非出离。而举有漏善果犹难。况显无漏胜道不易也。五戒十善浮囊易破。六欲四州果报难受。当来之报非恶者何。何故毁戒。五浊极增。起恶恒盛。譬如雨脚。造罪猛利。譬如暴风。以是因缘故毁破戒品也。又曾未措心者。解不堪大乘。未有其分者。解不堪小乘。持得者甚希者。解不堪人天。若论已下解今机当体。
    是以诸佛大慈劝归净土纵使一形造恶但能系意专精常能念佛一切诸障自然消除定得往生何不思量都无去心也。次是以下正劝往生中。纵使一形造恶等者。问。既是一形造罪凡夫。如何专精但能系意常能念佛乎。答。凡夫之人由贪嗔以造罪由净心而念佛。念佛造罪虽互间杂。而由意乐随犯随忏。佛愿力故罪障自灭终感佛迎也。
    问。秽土人天犹以善生。净土妙处造恶何生。依之韦提夫人已恐有余愆障不得往。善导大师劝制舍诸恶我亦如是。设虽念佛数起罪恶何得往生。答。上品下生犹许其人善心数退恶法数起。况于中下六品人乎。但至止恶道理者。二门同存此旨矣。然圣道门自除惑障显实理故。其障难晴。随教教谈。或送三生六十之时劫。若积四生百劫之行业。然今教意本自起恶造罪凡夫。虽知诸恶莫作之理。而数忘数退。深可惭愧。就如是机弥凭他力本愿就如是机弥信自身罪恶。常能念佛期临终暮。现其人前誓愿不虚。必坐华台速生净土也。问。今文同上所引纵令一生造恶之文。然彼文即云临命终时十念相续则约临终。今文即云常能念佛。常言所显定是平生。前后相违其义何会。答。彼文即引第十八愿。若尔彼文不何必局临终十念。乃至言中上尽一形无阙平生念佛同收。释家探愿意。约平生行者释常能念佛也。问。谁知今释唯明平生。恐回心已后宣常能念佛。又回心已前云一形造恶。答。凡夫之习善恶二心交杂不定。前念作恶后念念佛。前念念佛后念作恶。而就道理恐恶励善。熏习熟利成往业时。恶业渐渐微薄。念佛渐渐增长。一虚一实之道理。终灭恶业生净土也。但起于罪无过之思。纵令念佛不可往生。是邪见故。故祖师云。信十恶五逆尚得往生。而不犯小罪。恶人犹生。况善人哉（云云）
    私料简中大分为二。一初至疑端分别诸教立宗不同。二诸宗立教下正释净土宗二门教相。初中有二。一引余宗教相。二今此下标今宗教相。
    私云窃计夫立教多少随宗不同。且如有相宗立三时教而判一代圣教。所谓有空中是也。如无相宗立二藏教以判一代圣教。所谓菩萨藏声闻藏是也。如华严宗立五教而摄一切佛教。所谓小乘教始教终教顿教圆教是也。如法华宗立四教五味以摄一切佛教。四教者所谓藏通别圆是也。五味者所谓乳酪生熟醍醐是也。如真言宗立二教而摄一切。所谓显教密教是也。一引余宗教相中。有相宗立三时教者以法相宗名有相宗。谈空识非无故。三时教者。解深密经中胜义生菩萨领解释迦说法明于三时。一有教（亦名人空法有教。此摄诸部小乘教）。二空教（亦名人法皆空教。此摄诸部般若教）。三中道教（亦名非有非空教。此摄深密·华严·法华等经也）。无相宗立二藏教者。以三论宗名无相宗谈胜义皆空故。二藏在文。即大小二乘异名也。又嘉祥立三法轮。一根本法轮（华严）二枝末法轮（阿含等）三摄末归本法轮（法华）华严宗立五教者。一小乘教。谓诸部小乘经论。二大乘始教。谓深密等经瑜伽等论。三大乘终教。谓般若经等·起信·宝性论等。四大乘顿教。谓大乘经中顿悟法门。五大乘圆教。此中有二。一别教。二同教。山王院诸家教相集云。东大寺律师云。别教摄华严本会。同教摄华严末会并法华也。先师明王院云。华严·法华各明二教。但华严多明别教少明同教。法华多说同教少说别教（云云）法华宗立四教五味者。四教化法五味化仪也。所谓藏·通等是所说法之深深差别也。乳味等是说四教之五时仪式也。言五味者。一华严如乳味（兼别圆二）二阿含如酪味（但三藏）三方等如生苏味（对藏·通别·圆）四般若如熟苏味（带通·别·圆）五法华如醍醐味（纯圆）又涅槃如醍醐味（具说四教）真言宗立二教者。诸家教相集云。慈觉大师依龙猛释论立二种教。一显示教。总摄一切显教法门。二秘密教。总摄一切秘密教法。又演义钞立显密二教。彼书者大兴善寺源清阿阇梨面授善无畏三藏造。彼阿阇梨者慈觉大师师也（已上）
    二标今宗教相中。初标二门。次问答宗名今此净土宗者。若依道纬禅师意立二门而摄一切。所谓圣道门净土门是也。问曰夫立宗名本在华严天台等八宗九宗未闻于净土之家。立其宗名然今号净土宗有何证据也。答曰净土宗名其证非一元晓游心安乐道。云净土宗意本为凡夫兼为圣人又慈恩西方要决云。依此一宗。又迦才净土论云此之一宗窃为要路其证如此不足疑端。问中八宗等者。本朝所弘限八九宗。是故今弘净土宗时愚人致此难。故举而会之。震旦诸宗不限八九。南三北七判教非一。所谓虎丘山笈法师立三教。一顿教（华严）二渐教（此亦有三。一有相教。十二年前明三藏见有得道。二无相教。十二年后至法华明见空得道。三双林常住教。明众生佛性阐提作佛）三不定教（胜鬘·金光明楞伽·鸯崛经）宗爱法师立三教。一顿教（华严）二渐教（四时）三不定教（如前）渐教四时者。一有相教（阿含。十二年前明见有得道也）二无相教（十二年后方等般若）三同归教（法华）四常住教（涅槃）定林柔次二师及道场观法师立三教。一顿教（华严）二渐教（五时）三不定教（胜鬘经等）渐教五时者。一有相教（如前）二无相教（如前）三褒贬抑扬教（净名·思益等诸方等）四同归教（如前）五常住教（如前）已前三师是南三义也。又南北通用三教。一顿教（华严）二渐教（此亦有二。一有相教。十二年半字教。二无相教。般若乃至常住）三不定教（胜鬘·金光明等）北地师立五时。一人天教（提谓经等）二无相教（净名·般若合立）三·四·五（同南方）菩提流支三藏立二教。一半字教（十二年前。是小乘教）二满字教（十二年后是大乘教）又约众生根性有异而立一时教也。佛驮三藏学士光统立四宗。一因缘宗（毗昙六因四缘）二假名宗（成实三假）三诳相宗（大品大论不真宗通教）四常住宗（涅槃·华严等常佛佛性本有湛然真实宗通宗）护身法师开五宗。前四宗如上。五法界宗（华严）耆阇法师开六宗。前四宗如上。五真宗（法华万善同归）六圆宗（大集经染净俱融性海圆普）北地师明二种大乘教。一有相大乘（华严·璎珞·大品等）二无相大乘（楞伽·思益等）北地师非四宗·五宗·六宗二教半满等教而立一音教也（天台玄第十意）又诸家教相同异集中标二十五家之教相。二正明二门教相中二。一初至诸论是也辨二门相（此释本文一谓圣道二谓往生净土文也）二凡此集下偏劝净土（此释本文其圣道已下也）初中亦二。一明圣道。二明净土。圣道中二。一辨大小乘。二凡此下辨大意。
    但诸宗立教非今正意且就净土宗略明二门者一者圣道门二者净土门初圣道门者就此有二一者大乘二者小乘就大乘中虽有显密权实等不同今此集意唯存显大及以权大故当历劫迂回之行准是思之应存密大及以实大然则今真言佛心天台华严三论法相地论摄论此等八家之意正在此也应知次小乘者总是小乘经律论之中所明声闻缘觉断惑证理入圣得果之道也准上思之亦可摄俱舍成实诸部律宗而已。初文中一者大乘二者小乘者。问。问则言皆有佛性。答则申依大乘圣教。故知二门唯局大乘。何举小乘乎。答。今按集意。此土入圣总名圣道。他力往生则名净土。何圣道中不摄小乘。况圣道名岂隔小乘。故下文云若论小乘。但皆有佛性者。佛教之中虽有小乘终归大乘。是故无违。依大乘者。为立二门偏言大乘。非嫌小乘。谓大乘胜故明净土。小乘劣故不明净土。今此集意唯存显大及以权大者。彼集中非判显密权实之旨。且据真言天台意辨彼集说。谓真言谈显教三劫成佛密教即身成佛。故菩提心论云。唯真言法中即身成佛。故是说三摩地法。于诸教中阙而不书。即身成佛义云。诸教同云三劫成佛。唯真言法中即身成佛（已上）又天台判三权历劫修行一实速疾顿证。故彼宗云历劫之说在别通藏。即成之谈元出圆教。真言以显属长。天台以权属长其义明矣。此乃祖师本两宗学者故。以本宗教相释彼集所说耳。问何以得知。彼圣道门唯存显大权大不存（密大）实大。凡立二门摄一代时。何除密实不属圣道乎。又彼若除之。何故下言准之应存而追摄入哉。答。唯存显大权大等者非谓彼集不摄实密。且以不拒难证之语历劫之教。为难证本先举之耳。准知显权。彼集意亦应存实密今时难证。故以拒难证语实密。而更言准之应存也。斯乃难证之义显权偏强。故先举之。实密虽是非历劫教。同圣道门故次举之。只是教之长短异故各别举之。全非私摄。但唯存者难证之义显权强故。相从强边且置唯言也。问。实大密大俱谈顿极同明顿证。实是即身成佛之教。宁属今时难证之门。答。教谈速疾机有堪不。当机速证。结缘经劫。而今时机三学绝心十恶盛身。辄证理者无有是处。至如裹珠送尘劫。忘父迷（贫）里者。盖是机失非关教难。今难证义亦复如是。言迂回者即有二义。一者从小入大名为迂回。如常所明。二者历劫之义不必从小入大之义。望于直道以送劫义皆名迂回。如无量义经说。不知菩提大直道故。行于险迳多留难故（乃至）于诸众生大利益故。行大直道无留难故。问。真言教法隋时未来。道绰所立圣道门中。何摄唐代翻传真言乎。答。弘教人师验法浅深分别教相。设虽未译何不摄旨。如隋天台立于四教而收众典。故以后代所译大日教王。维蠲广修决方等部摄。慈觉·智证判一大圆教。今亦如是。二门名目该括大恢。何缘不笼密教之旨。祖师得理以属圣道。于义何失。准上思之者。准上以真言等八家摄大乘圣道。今亦举小乘三宗摄小乘圣道也。故广本云准大思之。问。凡律宗者广通大小戒律。智首南山立之。彼等师皆大乘学者。故立圆教盛谈大乘。故诸家教相云。律宗恐以大小二乘戒本并诸律法门而为所依耳（已上）何属小乘。答。四分十诵为律宗本。故从其本且属小乘。不遮梵网等大戒亦通于律宗也。
    凡此圣道门大意者不论大乘及以小乘于此娑婆世界之中修四乘道得四乘果也。四乘者三乘之外加佛乘也。二辨大意中。修四乘道得四乘果者。若依三论及法相者立三乘教。佛与菩萨合为菩萨。因果别故。三车宗故。若依真言天台华严立四乘故。佛及菩萨各有因果。谓权因果各为菩萨。若实因果俱名为佛。如天台云三教佛果属菩萨界。圆教菩萨即属佛界。是祖师本宗天台故。处处释义多顺彼宗也（已上释本文一谓圣道讫）次往生净土门者就此有二一者正明往生净土之教二者傍明往生净土之教初正明往生净土之教者谓三经一论是也三经者一无量寿经二观无量寿经三阿弥陀经也一论者天亲往生论是也或指此三经号净土三部经也问曰三部经名亦有其例乎答曰三部经名其例非一一者法华三部谓无量义经法华经普贤观经是也二者大日三部谓大日经金刚顶经苏悉地经是也三者镇护国家三部谓法华经仁王经金光明经是也四者弥勒三部谓上生经下生经成佛经是也今者唯是弥陀三部故名净土三部经也弥陀三部者是净土正依经也次傍明往生净土之教者华严法华随求尊胜等明诸往生净土之行之诸经是也又起信论宝性论十住毗婆沙论摄大乘论等明诸往生净土之行诸论是也。二次往生下明净土中二。一明正依经。二明傍法经。直辨往生故名为正依。因明往生故名为傍依。傍依经论中明往生者。华严经云。又放光明名见佛。彼光觉悟命终者。念佛三昧心见佛。命终之后生佛前（云云）又云。愿我临欲命终时。尽除一切诸障碍。面见彼佛阿弥陀。即得往生安乐刹。法华云。若有女人闻是经典如说修行。于此命终即往安乐世界阿弥陀佛所。生莲华中宝座之上。随求陀罗尼经云。净土因行不退转。决定往生上上品。生生值遇卢遮那佛。世世授受不忘念。尊胜陀罗尼经云。每日二十一遍诵之。往生阿弥陀佛国。起信论云。若人专念西方极乐世界阿弥陀佛。所修善根回向愿求生彼世界即得往生。宝性论云。依此诸功德。愿于命终时得见弥陀佛无边功德身。我及余信者既见彼佛已。愿得离垢眼证无上菩提。十住毗婆沙论文如下所引。摄论云。众宝界如觉德业我说句义。所生善因此愿悉见弥陀。由得净眼成正觉（已上释本文二谓往生净土讫）
    二凡此集下偏劝净土中四。一标本文意。二此宗下引例。三净土宗下正劝归净土门。四问曰下因明宗相承。
    凡此集中立圣道净土二门意者为令舍圣道入净土门也就此有二由二由去大圣遥远二由理深解微此宗之中立二门者非独道绰昙鸾天台迦才慈恩等诸师皆有此意且昙鸾法师往生论注云谨案龙树菩萨十住毗婆沙云菩萨求阿毗跋致有二种道一者难行道二者易行道。二引例中难易二道者。论第四阿惟越致相品云。菩萨有二种。一惟越致。二阿惟越致。阿惟越致相者。等心于众生不嫉他利养。乃至失身命不说法师过。信乐深妙法。不贪于恭敬。具足此五法是阿惟越致（乃至广说）具足此五法者如上所说。于阿耨菩提不退不懈废。是名阿惟越致。与此相违名惟越致此有二种。或败坏者。或渐渐转进。败坏者。若无有志干好乐下劣法。深著名利养。其心不端直。□护于他家。不信乐空法。但贵诸言说。是名败坏相。志干者。若有人能修集善法除灭恶法。于此事中有力名为志干。虽复身若天王光如日月。若不能修集善法除灭恶法者名为无志干也。虽复身色丑陋形如饿鬼。能修善除恶乃名有志干耳。下劣法者。除佛乘已下余乘。比于佛乘小劣不如。故名为下。其余恶事亦名为下。二乘所得于佛为下耳。但出世间入无余涅槃。故不名为恶。是故若人远离佛乘信乐二乘。是为乐下法。复次下名恶事。所谓五欲。又断常等六十二见外道论议。一切世间增长生死。是为下法。深著名利者。于布施财利供养称赞事中。深心系念。善为方便。不得清净法味故贪乐此事。心不端直者。其性谄曲喜行欺诳。□护于他家者。是人随所入家。见有余人得利养恭敬赞叹即生嫉□。忧愁不悦。心不清净。计我深故贪着利养。生嫉□心。嫌恨檀越。不信乐空法者。诸佛三种说空法门。所谓三解脱门。于此空法不信不乐。不以为贵。心不通达故。但贵诸言说者。但乐言辞不能如说修行。但有口说不能信解诸法得其趣味。是名败坏相。渐渐转进者。渐渐精进后得阿惟越致。今可解说。菩萨不得我。亦不得众生。不分别说法。亦不得菩提。不以相见佛。以此五功德得名大菩萨。成阿惟越致。乃至广说（已上略钞）上来诸文十信惟越致菩萨有退者名败坏。具足不得我等五法。则入初住不退转位。下易行品名难行道。故易行品初问起曰。是阿惟越致菩萨初事如先说。至阿惟越致地者行诸难行。久乃可得。或堕声闻辟支佛地。若尔者是大衰患。如助道法中说。若堕声闻地及辟支佛地。是名菩萨死。则失一切利。若堕于地狱不生如是畏。若堕二乘地则为大怖畏。堕于地狱中毕竟得至佛。若堕二乘地毕竟遮佛道。是故若诸佛所说有易行疾得至阿惟越致地方便者。愿为说之。答曰。如汝所说是儜弱怯劣无有大心。非是大人志干之言也。何以故。若人发愿欲求阿耨菩提未得阿惟越致。于此中间不惜身命。昼夜精进如救头燃。如助道中说。菩萨未得至阿惟越致地应常勤精进。犹如救头燃荷负于重担为求菩提故常应勤精进不生懈怠心。行大乘者佛如是说。发愿求佛道重于举三千大千世界。汝言阿惟越致地是法甚难久乃可得。若有易行道疾得至阿惟越致地者。是乃怯弱下劣之言。非是大人志干之说。汝若心欲闻此方便。今当说之。佛法有无量门。如世间之道有难有易。陆道步行则苦。水道乘船则乐。菩萨道亦如是。或有勤行精进。或有以信方便易行疾至阿惟越致者（已上略钞）此下偏释易行相中。先举善德等十方十佛云。如是诸世尊今现在十方。若人疾欲至不退地者。应以恭敬心执持称名号若菩萨欲于此身得至阿惟越致地成阿耨菩提者。应当念是十方佛称其名号。次下问曰。但闻是十佛名号执持在心。便得不退阿耨菩提。为更有余佛余菩萨名得至阿惟越致耶。答曰。阿弥陀等佛及诸大菩萨称名一心念亦得不退转。更有阿弥陀等诸佛。亦应恭敬礼拜称其名号。今当具说（已上）此下举无量寿佛世自在王佛等一百余诸佛云。是诸佛世尊现在十方清净世界。皆称名忆念。阿弥陀佛本愿如是。若人念我称名自归。即入必定是阿耨菩提。次以三十二行偈广赞弥陀德。次列毗婆尸等七佛。次举德胜等十一佛。次总举三世诸佛。次举善意等一百四十余菩萨名号为易行道。问。彼论中举善德等一百三十三佛及善意等一百四十余菩萨名号。以称其名皆属易行道。人师何限弥陀以为易行耶。答。彼弥陀章委于余章。是故鸾师舍总从别偏就弥陀判易行也。诸教所赞多在弥陀故。深重誓愿摄众生故。故天台道绰等同约弥陀明易行相间。彼论易行唯云不退不云往生。云何。答。解易行品相总有三义。一云。准要集意。彼论易行皆是此土得于不退。故诸行胜劣下问往生业中念佛为最胜。于余业中亦为最胜耶。而答初言余行法中此亦最胜。下引观佛经六譬及十住论二道。云阿弥陀等佛及诸大菩萨称名一心念亦得不退转。明易行者悉于此土直证不退。问。弥陀章云。若人种善根疑即华不开等。又云。若人命终时得生彼国者即具无量德。是故我归命（已上）此约往生。又云。阿弥陀佛本愿如是。若人念我称名自归即入必定得阿耨菩提（已上）此指第十八愿则应往生。依之鸾师·天台·迦才等师引弥陀章以证往生。若尔何属此土不退。答。于弥陀章正明此土不退。兼明彼土不退。有两意故。诸人师等或约此土。或约往生。各据一义互不相违。问。以信方便唯称佛名。云何直得至不退位。答。诸佛愿行利益难思。何称念力不得必定。例如凡夫以佛愿故入于报土。故十住论第三释愿品云。一切去来今佛威神力功德智慧无量深法等无差别。但随诸佛本愿因缘。或有寿命无量。或有见者即得必定。闻名者亦得必定。女人见者即成男子身。若闻名者亦转女身。或有闻名者即得往生。或有无量光明众生遇者离诸障盖。或以光明即入必定。或以光明灭一切苦恼（已上）准此故知。以本愿故称名之人直得不退。二云。余佛章是此土不退。弥陀章即净土不退。所以知者鸾·绰等师只引一章判往生义故。若存此义。阿弥陀佛本愿如是者指第十八愿。论言念我称名者全似称名往生愿故。三云。弥陀余佛是皆悉往生。垢障凡夫以信方便仅称佛名。云何于此土得阿鞞跋致。故上举十佛章竟。问更有余佛菩萨名得至不退。而以偈答阿弥陀等佛及诸大菩萨称名一心念亦得不退转。既以余佛同于弥陀。弥陀若往生者余佛岂不尔哉。不可言一种易行分有圣道净十二门故。
    问。十佛章偈云。若人疾欲至不退转地者。应以恭敬心执持称名号。次长行云。若菩萨欲于此身得至阿惟越致地成阿耨菩提者。应当念是十方诸佛称其名号（已上）既言此身。可非往生也。答。言此身者指称名身。言不退者指净土果。于其中间何无见佛往生之义。只是文略。此则对前难行彰以此身修净土行速得往生终成菩提也。如上辈云欲于今世见无量寿佛。
    问。若言往生得不退者。要集之文云何会耶。答（云云）问。如弥陀易行依本愿力。余佛易行亦依本愿。答。十佛章偈云。过去无数劫有佛。号海德。是诸现在佛皆从彼发愿。寿命无有量光明照无极。国土甚清净。闻名定作佛（已上）故知十佛愿同弥陀。次上长行云。其佛本愿力故。若有他方众生。于先佛所种诸善根。是佛但以光明触身即得无生法忍。若善男子善女人。闻是佛名能信受者即得不退阿耨菩提。余九佛事皆亦如是（已上）十佛依愿。余佛难知。问。若皆依愿者。论总举三世诸佛。诸佛因愿种种差别。何同有称名不退愿。又若无愿者怯弱凡夫不依本愿何得不退。答。虽举三世舍异从同咸属易行。
    难行道者谓于五浊之世于无佛时求阿毗跋致为难。此难乃有多途。粗言五三以示义意。一者外道相善乱菩萨法。二者声闻自利障大慈悲。三者无顾恶人破他胜德。四者颠倒善果能坏梵行。五者唯是自力无他力持如斯等事触目皆是。譬如陆路步行则苦易行道者。谓但以信佛因缘愿生净土。乘佛愿力便得往生彼清净土佛力住持即入大乘正定之聚。正定即是阿毗跋致。譬如水路乘船则乐（已上）此中难行道者即是圣道门也易行道者即是净土门也。难行易行圣道净土其言虽异其意是同。天台迦才同之应知。五浊之世于无佛时者。问。论文不云灭后。释家何言无佛。答。难行之义灭后强故。探于论意约无佛时出五种难也。故注十疑论云。五义是智者大师探彼论意。略述难行之事（已上）粗言五三者。只是少分也。弘决云。略三五字。慧心决云。少少也。今亦可尔。五种难相者。注十疑意云。前四种难非凡斥小。第五一难即斥自力大乘行。先师云。五种难中。前四是别。后一是总。谓唯自力无他力故。外道相善乱菩萨法。乃至唯自力故。颠倒善果能坏梵行也。外道相善者。注云。其相似善而实非善。以邪乱正。先师云。佛法虽有四门皆以无相为所期。外道虽有四见同以有相为所执。故云相善也。声闻自利者。二乘专趣自调自度之行。全无大慈大悲之愿。此人令众赴孤调道也。无顾等者。注云。浊世恶人见修道者不能成人之美。反宣破毁之言。颠倒善果者。注云。人天之果非无漏善。暂乐还苦。名为颠倒。梵行净行也（已上）自力他力者。自三学力名为自力。佛本愿力名为他力也。问。圣道修行亦请佛加。净土欣求行自三业。而偏名意如何。答。圣道行人先行三学。为成此行而请加力。故属自力。净土行人先信佛力。为顺佛愿而行念佛。故属他力也。自强他弱。他强自弱。思之可知。水陆二道譬意自显也。乘佛愿力者。即指第十八念佛往生愿。谓若依难行以至住位名为不退。若依净土以处不退名为正定。二种所至浅深虽异不退义同。故论俱称阿鞞跋致。是故怀感·迦才·义寂·憬兴等师。始入净土名正定聚。若依此义。下言佛力住持者。还述乘佛愿力文耳。或复乘佛愿力者指第十八愿。佛力住持者指必至定聚愿。难行道即是圣道门者。圣道与难行虽有少参差而其意大同。谓圣道门泛通大小终至圣位。难行道者偏局大乘只至不退。是为少异。言大同者同是自力。俱此土行皆期涅槃。今约大同。故云意同也。天台迦才同之者。天台十疑全同注文。迦才者净土论下云。若自知有定慧分者。则于斯方修道求无上菩提。若自知无定慧分者。则须修净土行就净土中求无上菩提。故智度论云。行者求阿鞞跋致有二种道。一者难行道。二者易行道。如水陆两路。此方修道则难。犹如陆路。生净土修道则易。犹如水路也（已上）
    又西方要决云仰惟释迦启运弘益有缘教阐随方□沾法润亲逢圣化道悟三乘福薄因□劝归净土作此业者专念弥陀。一切善根回生彼国弥陀本愿誓度娑婆。上尽现生一形下至临终十念俱能决定皆得往生又同后序云夫以生居像季去圣斯遥道预三乘无方契悟人天两位躁动不安智博情弘能堪久处若也识痴行浅恐溺幽涂必须远迹娑婆栖心净域（已上）此中三乘者即是圣道门意也。净土者即是净土门意也。三乘净土圣道净土其名虽异其意亦同。释迦启运者。感应时运今方开发。故云启运。福薄因□者。定慧宿善不深厚者不堪圣道。皆漏圣化。若不乘他力出离期何时。故世尊慈悲劝归净土耳。
    净土宗学者先须知此旨设虽先学圣道门人。若于净土门有其志者须弃圣道归于净土。例如彼昙鸾法师舍四论讲说一向归净土。道绰禅师阁涅槃广业偏弘西方行上古贤哲犹以如此。末代愚鲁宁不遵之哉。三净土宗下劝归净土中。昙鸾法师者续高僧传七（义解编）云。释昙鸾未详其氏。雁门人。家近五台山。神迹灵怪逸于民听。时未志学。便往寻焉。备觌遗踪心神欢悦便即出家。内外经籍具陶文理。而于四论生佛性弥所穷研。读大集经因而注解。文言过半便感气疾。权停笔功周行医疗。行至汾州秦陵故墟。入城东门。上望青霄忽见天门开。六欲阶位上下重复历然齐□。由斯疾愈欲继前作。顾而言曰。命惟危脆不定其常。本草诸经具明正治。长年神仙往往间出。心愿所指修习斯法。果克既已方崇佛教。为承江南陶隐居。大通中达梁朝。帝请讲佛性义。帝极叹。明旦引入大极殿。降阶礼接（乃至）鸾寻致书通问。陶答曰。去月耳闻音声。兹辰眼受文字。将由顶礼。岁积故使真应来仪。及届山所接对欣然。便以仙方十卷用酬远意（乃至）即辞还魏境。逢中国三藏菩提留支启曰。佛法中颇有长生不死法胜此土仙经者乎。留支唾地曰。是何言欤。非相比也。此方何处有长生不死法。纵得长年少时不死终更轮回三有耳。即以观经授之曰。此大仙方也。依之修行当得解脱生死也。鸾寻顶受所赍仙方□火烧之。自行化他流靡弘广。魏主重之号为神鸾焉。下敕令住并州大岩寺。晚移住汾州北山石壁玄中寺。时往介山之阴。聚徒蒸业。今号鸾公岩是也。以魏兴和四年因疾卒于平遥山寺。春秋六十有七。终日旛华幢盖高映院宇。香气蓬勃音声繁闹。预登寺者□同瞩之。以事上闻。敕乃葬于汾西秦陵文谷。建塔立碑。对病识缘。名满魏都。又撰礼净土十二偈续龙树偈后。又撰安乐集两卷等（已上略钞）安乐集云。昙鸾法师常修净土。世俗君子呵曰。十方佛国皆为净土。独意注西。岂非偏见生也。法师对曰。吾既凡夫智慧浅短。未入地位念力须均。如似置草引牛恒须系心槽枥。岂得纵放全无所归。虽复难者纷纷而法师独决。是以一切道俗但与法师一面相遇者。若未生正信劝令生信。若已生信心者皆劝归净土。是故法师临命终时。寺傍左右道俗皆见旛华映院。尽闻异香。音乐迎接遂往生（已上略钞）净土论云。鸾师并州汶水人。魏末高齐之初犹在。神智高远三国知闻。洞晓众经独步人外。梁国天子萧王恒向北礼昙鸾菩萨。注解天亲往生论。裁成两卷。撰集无量寿经奉赞七言偈百九十五行□问答一卷。流行于世（已上）言四论者。谓百论·中论·十二门论·智度论。是名四论也。法师是三论宗。故云尔也。道绰禅师者。师并州晋阳人也。前高德大鸾法师三世已下悬孙弟子也。十四出家。宗师经诰。大涅槃部偏所弘传。讲二十四遍。晚事瓒禅师修涉空理。禀服神味弥积岁时。承昔鸾师净土诸业。则甄简权实。搜酌经论。会之通衢。布以成化。石壁玄中寺即齐时昙鸾法师之所立也。中有鸾碑。具陈嘉瑞。每常叹咏昙鸾法师智德高远。自云。相去千里。悬殊尚舍讲说修净土业已见往生。况小子所知所解足为多将此为德从大业五年已来。即舍讲说修净土行。一向专念阿弥陀佛。贞观已来为开悟有缘。恒讲无量寿观将二百遍。晋阳大原汶水三县道俗七岁已上普解念弥陀佛。上精进者用小豆为数。念弥陀佛得八十石或九十石。中精进者五十石。下精进者三十石二十五石。教诸有缘不向西方涕唾便利。不背西方坐卧。撰安乐集两卷见行于世。语善导曰。道绰恐不往生。愿师入定为佛得否。善导入定见佛百余尺（云云）贞观三年四月八日。鸾于空中告。汝净土业成。余报未尽耳。贞观十九年岁次乙巳四月二十四日。悉与道俗取别。至二十七日。于玄忠寺寿终。时有白云从西方来。变为三道白光。于自坊中彻照通过。时年八十有四（自续高僧传·净土论·瑞应传中取意略钞）。问。大师岂不立舍圣道修净土之义乎。答。尔也。所劝是多。如玄义云随缘者即皆蒙解脱。然众生障重取悟之者难明等。般舟赞云。若待娑婆证法忍。六道恒沙劫未期（云云）验此贪嗔火烧苦。不如八弥陀界等。又瑞应传云。善导云。修余行业迂僻难成。唯此观门定超生死。戒珠传云。释道譓问善导云。吾禅定力即身离三界否。导曰。圣去世时淹久。禅定易浊无漏难显。虽安心于禅门辄可出牢狱。复问。何行易成。答曰。西方极乐行致像末时甚可易成。释迦教云。无量寿国易行易修。而人不能修行往生。
    问曰圣道家诸宗各有师资相承谓如天台宗者慧文南岳天台章安智威慧威玄朗湛然次第相承如真言宗者大日如来金刚萨埵龙猛龙智金智不空次第相承自余诸宗亦各有相承血脉而今所言净土宗有师资相承血脉谱乎。答曰如圣道家血脉净土宗亦有血脉但于净土一宗诸家不同所谓卢山慧远法师慈愍三藏道绰善导等是也。今且依道绰善导之一家论师相承血脉者此亦有两说一者菩提流支三藏慧宠法师道场法师昙鸾法师大海禅师法上法师（已上出安乐集）二者菩提流支三藏昙鸾法师道绰禅师善导禅师怀感法师少康法师（已上出唐宋两传）四问曰下明相承中。自余宗诸者。五论相承者。文殊·马鸣·龙树·提婆·清辨·罗什·知净·吉藏等也。法相相承者。弥勒·阿僧伽（此言无著）世亲·护法·戒贤·玄奘·基师·慧沼等也。今依道绰等者。问。何说为正。答。邪正难定。但先师云。唐宋两传似宜。问。道绰所传不可不会。答。私谓。慧宠·道场·昙鸾三师皆师三藏。然而法门相传之时前后相付欤。今引二例以为其证。一云。准佛性论。如彼天竺迦叶·阿难·末田地迦三人。同见释尊而付法藏三代相承。二云。日本睿山修禅·寂光·慈觉三师。皆禀传教而座主补任三师前后。今复如此也。

第0段 选择传弘决疑钞卷第一（终）

第0段 选择传弘决疑钞卷第二

　            沙门良忠述

　　　　　　
　　　　　　
　　　　　　

第二舍杂行归正行篇

    善导和尚立正杂二行而舍杂行归正行之文。
    问。舍杂行者。为其杂行不生净土乎。答。传云。正杂二行同得住生。虽得同生而杂行弱正行强也。今望下机恐难生故且舍不行。对堪能机非不生也。故所引文同举正杂。杂若不生何举二行。
    文分为二。一标列。二正释。初中先标。次列观经疏第四云就行立信者然行有二种一者正行二者杂行。标中就行立信者。此有三义。一云。总通正杂二行以立往生信心。故初文云然行有二种。此就二行而立信也。今此集云往生行有二种。一正行二杂行。既云往生行有二种。得生之信何局正行。但至分别正杂助正及得失者。立信之上探经本意。约随自机判其得失。不必广劝随他之机。今此集云舍杂行归正行之文亦此意也。此乃观经所说上六品行即是杂行。十三定善及下三品即是正行。今顺经文立二行信也。二云。今文意者通释五种正行立信。不释杂行立信之相。五正行下皆云一心故。亦不判失故。三云。就行立信者。唯就口称正定一行以立决定往生信心。所谓文首标正杂者。为舍杂行取正行也。是故更判得失以令取舍。次正行五种一一皆就亲近等义。虽云一心唯助正业以为其要。更分别助正二业者。为傍于助业选正业也。是故今文意者余四正行非本愿行。故判属助业。唯口称一行独顺佛愿。故万行中唯以念佛为正业也。当文之意不出此义。故引此文以为舍杂行之证也。况正杂二行即专杂二修。而杂修文举十三失不言立信。今之杂行亦以可然。总虽二行同立信心得往生益。而今唯就念佛劝信。余行信相置而不论也。今云。凡信有三重。一者正杂二行。同得生故广信往益。二者五种正行。有其得故信亲近益。三者正定念佛。唯信本愿决定业益。信心通三前后无爽。次然行下列二行。
    二正释中三。一释正行。二除此下略释杂行。三若修下判二行得失。初中亦三。一总释名正行由。二一心下别释五种正行。三又就下分别助正二业。
    言正行者专依往生经行行者是名正行何者是也。初释由中。专依往生经等者。上六品行虽亦是依往生经说。有□远等五种失故。非经正意不名专依。五种正行有亲近等五种德故专经正意。故名专依。又云。上六品行唯举行名未明行相。故非专依往生经也。
    一心专读诵此观经弥陀经无量寿经等一心专注思想观察忆念彼国二报庄严若礼即一心专礼彼佛若口称即一心专称彼佛若赞叹供养即一心专赞叹供养是名为正。次别释五种正行中。文中虽无一二之言。一心之下五义分明。一心专读诵者示读诵行。一心之言广通理事定散起行安心。理一心者心性平等无有差别。指此一理名为一心。华严经云。三界唯一心。心外无别法。事一心中有定散异。定一心者三昧相应都息余缘名为一心。玄义分云。想心都息。缘虑并亡。散一心者虽行散善随分摄心。以等持分名为一心。论注云。心心相续无他想间杂。定散一心并属起行。安心一心发三心已。心中思定出离要道不假余法名为一心。故论注下释三信已云。是故论主建言我一心。又下文云汝一心正念直来。所云一心即三心也。又玄义云。一心信乐求愿往生。此指诚心名为一心。故知安心亦名一心。五种正行皆云一心。应是安心。专读诵等是起行故。况譬说一心既是安心也。法说一心亦可安心。言读诵者对文为读。谙持为诵。读诵行者大经下云。闻是经法欢喜信乐。受持读诵。如说修行。问。读诵正行与上上品读诵大乘同异如何。答。有宽狭异。谓上上行广通诸经。读诵正行唯局三经。问。若尔上上备有正杂二行。云何上六品行偏属杂行。答。从多分故。一心专注等者示观察行。观察之行依十三观。不能具出。问。观念法门唯明观佛不论余观。答。十三观中观佛为宗。故约本意专明观佛。然虽明观佛还观十三观。故彼文云。但依观经十三观安心必得不疑。一心专礼者示礼拜行。礼拜之行依往生论。一心专称者示称名行。称名之行广出三经及以诸部。一心专赞叹等者示赞叹行。赞叹行者大经上云。若有众生闻其光明威神功德。日夜称说至心不断。随意所愿得生其国。又净土论及龙树论以偈广赞。言供养者大经下云。悬缯燃灯。散华烧香。以此回向愿生彼国。又般舟经中明四事供。
    又就此正中复有二种一者一心专念弥陀名号行住坐卧不问时节久近念念不舍者是名正定之业顺彼佛愿故若依礼诵等即名为助业。又就下分别助正中。一者一心等者。总明常念之相。行住坐卧等者。别释常念之相。谓人威仪虽多不出行住坐卧。各于其中皆有久近。行久近者咫尺往来以之为近。千里远行名之曰久。余住坐卧例行可知。若久若近不忘名号。是名念念不舍者也。问。一食之间尚有间断。如何一期念念相续。答。此释行者用心意乐。我等未出三界火宅。今值本愿大善名号。实是多生之大庆也。岂不弃众事常念名号哉。居诸如矢迫我短寿。今生空过出离何时。着脱之思旦暮何忘。凡夫行者虽住此思。而野马难系。贪嗔杂起。随犯随忏之故实。岂非凡夫之修行。谓其止恶则许念时日。谓其修善亦劝一十万。谁言初心实无间隔。只是行者用意也已。是名正定等者。广本云。称名念佛是彼佛本愿行也。故修之者乘彼佛愿必得往生。由愿不虚故。以念佛为正定之业。本愿之义至下应辨。但正定者法藏菩萨于二百一十亿诸佛誓愿海中。选定念佛往生之愿故云定也。选择之义亦应候下。依斯等意故以念佛名为正定之业者也。读诵等行即非本愿选择之行。故名为助。念佛亦是正中之正。礼诵等是正中之助。助正虽异同在弥陀。故为正也。然而非无胜劣之义（已上）信知。彼佛愿中唯明念佛。大愿业力引接众生。百即百生无一失故。抑昔祖师上人时年四十三。承安五年始归此文唯修念佛。此文意云。往生业虽多大分为二种。一者正行。二者杂行。□阿弥陀佛以为杂行。亲阿弥陀佛以为正行。其义易解。然后五正行中唯以称名一行名正定业。其由难辨。其理易迷。是故疏主正怜迷徒以示津云。顺彼佛愿故。其彼佛愿者。即大经说四十八愿。唯以念佛一行誓为往生行因。爰上人得此文如闇得证。如渡得船。即舍本业一向念佛。所谓念佛即是生因本愿之行。余行非本愿行故也。是时求于往生之人如云而来如市而集。上人训以念佛一行。门人并信此劝年尚。所谓大原座主·安居院·白川·先师·长乐寺·西山·竹谷等也。又后禅林寺·毗沙门堂（上人灭后同归此义）莲华谷云。诸行非本愿。妙香院云。诸行非本愿。十九来迎。二十果遂。此等之人同祖师意。许虽诸行非本愿行而得往生也。问。今见当文即有三重。一者杂行。二者助业。三者正业也。然读诵等四种正行犹成助业为功。故知。若离念佛不成往业。何况杂行。今何通许正杂往生。答。夫机缘非一业因是多。性习不同执法各异。是故经文随他之前广说定散。随自之日唯明念佛。其一一行皆生净土经释分明。何劳苦诤。但其杂行有机犹生。况四正行。四种一一各别行时不得助名。各各得生。即上文中皆云一心同得正名。即其义也。而今文中分助正者。专约随自机立正定业故。不遮杂行亦得往生。故下文云虽可回向得生。又私释词云往生行虽多大分为二一正行二杂行。本末尽词。余流何疑。即名为助业者。问。四种助业云何能助念佛正业。答。若念佛者心念口称常能勇猛唯修念佛。不必兼助。若有行人其性懒惰数怠念佛。则于其时修助励正。所谓读诵三经之时。经文专赞念佛功能。是故读诵劝心令行念佛。又观察时心缘相好。其相光明遍照十方念佛众生摄取不舍乘此观力除懈怠心进行念佛。又礼拜时若礼弥陀瞻仰尊颜。始自乌瑟终至金台。莫非弥陀愿力所成。倩思愿趣唯摄念佛。庄严佛身偏为众生。速生净土奉事彼佛。得生秘术专在名号。须救头燃一心称念。我宿何罪今懈称名。如此思时。助发其心能行念佛。赞叹供养助成之义。准上可知。又助正之义随机不定。或有正业难成辨者更修助业大事方成（云云）
    二略释杂行。
    除此正助二行已外自余诸善悉名杂行。
    三判二行得失。
    若修前正助二行心常亲近忆念不断名为无间也若行后杂行即心常间断虽可回向得生众名□杂之行也。私料简下分明释之。
    私料简中为四。一明行相。二判得失。三引同余师。四引礼赞曲示得失。判行相中。先释正行。次释杂行。
    私云就此文有二意一明往生行相二判二行得失初明往生行相者依善导和尚意往生之行。虽多大分为二。一正行二杂行。初正行者就此有开合二义。初开为五种后合为二种。初开为五种者。一读诵正行。二观察正行。三礼拜正行。四称名正行。五赞叹供养正行也。第一读诵正行者专读诵观经等也。即文云。一心专读诵此观经弥陀经无量寿经等是也。第二观察正行者专观察彼国依正二报也。即文云。一心专注思想观察忆念彼国二报庄严是也。第三礼拜正行者。专礼弥陀也。即文云若礼即一心专礼彼佛是也。第四称名正行者专称弥陀名号也。即文云若口称即一心专称彼佛是也第五赞叹供养正行者专赞叹供养弥陀也。即文云若赞叹供养即一心专赞叹供养。是名为正是也若开赞叹与供养而为二者可名六种正行也。今依合义故五种次合为二种者。一者正业二者助业。初正业者以上五种之中第四称名为正定之业。即文云一心专念弥陀名号行住坐卧不问时节久近念念不舍者是名正定之业顺彼佛愿故是也。次助业者除第四口称之外以读诵等四种而为助业。即文云若依礼诵等即名为助业是也。问曰何故五种之中独以称名念佛为正定业乎。答曰顺彼佛愿故意云称名念佛是彼佛本愿行也。故修之者乘彼佛愿必得往生也。其本愿义至下可知次杂行者即文云除此正助二行已外自余诸善悉名杂行是也。意云杂行无量不遑具述也但今且翻对五种正行以明五种杂行也。一读诵杂行。二观察杂行。三礼拜杂行。四称名杂行。五赞叹供养杂行也。第一读诵杂行者。除上观经等往生净土经已外。于大小乘显密诸经受持读诵。悉名读诵杂行。第二观察杂行者。除上极乐依正已外。大小显密事理观行皆悉名观察杂行第三礼拜杂行者。除上礼拜弥陀已外。于一切诸余佛菩萨等及诸世天等礼拜恭敬。悉名礼拜杂行。第四称名杂行者。除上称弥陀名号已外称自余一切佛菩萨等及诸世天等名号悉名称名杂行。第五赞叹供养杂行者。除上弥陀佛已外于一切诸余佛菩萨等及诸世天等赞叹供养悉名赞叹供养杂行。此外亦有布施持戒等无量之行皆可摄尽杂行之言。初正行中先开为五行。次合为二业。开中亦有开合。谓合为五种。开为六种。所以开者。赞叹局口业。供养通三业。通局广略其体别故。所以合者。供时必赞。赞时必供。行法之常。是故合之。
    次判二行得失者若修前正助二行心常亲近忆念不断名为无间也。若行后杂行即心常间断虽可回向得生众名□杂之行即其文也。案此文意就正杂二行有五番相对。一亲□对。二近远对。三有间无间对。四不回向回向对。五纯杂对也。第一亲□对者先亲者修正助二行者于阿弥陀佛甚为亲昵故。疏上文云众生起行口常称佛佛即闻之身常礼敬佛佛即见之心常念佛佛即知之众生忆念佛者佛亦忆念众生。彼此三业不相舍离故名亲缘也。次□者杂行也。众生口不称佛佛即不闻之身不礼佛佛即不见之心不念佛佛即不知之众生不忆念佛者佛不忆念众生。彼此三业常相舍离故名□行也。第二近远对者先近者修正助二行者于阿弥陀佛甚为邻近故疏上文云众生愿见佛佛即应念现在目前故名近缘也次远者杂行也。众生不愿见佛佛即不应念不现目前故名远也。但亲近义虽似是一善导之意分而为二其旨见于疏文故。今所引释也第三无间有间对者先无间者修正助二行者于弥陀佛忆念不间断故云名为无间是也。次有间者修杂行者于阿弥陀佛忆念常间断故。云心常间断是也第四不回向回向对者修正助二行者纵令不用别回向自然成往生业故疏上文云今此观经中十声称佛即有十愿十行具足云何具足言南无者即是归命亦是发愿回之义言阿弥陀佛者即是其行以斯义故必得往生（已上）次回向者修杂行者必用回向之时成往生之因若不用回向之时不成往生之因故云虽可回向得生是也第五纯杂对者先纯者修正助二行者是纯极乐之行也次杂者是非纯极乐之行通于人天及以三乘亦通于十方净土故云杂也然者西方行者须舍杂行专修正行也。二判得失中有五番相对。如文。
    问。得中既阙不回向纯之二义也。失中亦无远之一义。何成五番。答。天必对地。阳必对阴。阴岂无阳。地岂无天。物皆如此。今之五番例此可知。失中既出回向。翻此宁无不回向。失中既出杂行。翻此何无纯行乎。又得中既出近弥陀之行。翻此何无远弥陀之行乎。故疏上文云。众生起行等者。问。所言亲者对杂行故通正助行。而彼亲缘约本愿故唯局称名。宽狭既异。何引而同。答。宽狭虽异亲义齐故且引释成。况以四行为助业时。助业皆带本愿亲近。故彼此文无相违过也。亲近似一等者。如言亲近知识等者。亲之与近其义相似。又亲有近训。故言似一也。若委论义别。又非无别训。故分为二也。谓亲者亲昵志同。近者邻近门同。故知。娑婆极乐径路虽遥。众生及佛彼此三业不相离故。故名为亲。众生愿见佛佛应念即现如影随形。是名为近。故观经云。无量寿佛化身无数。与观世音大势至常来。至此行人之所（大师此文属称名益）又有文云。极乐教主弥陀尊。随顺念佛诸众生。每日千返来住处。踊跃欢喜无譬喻。净土所有诸菩萨。大慈大悲哀愍我。日日来至劝往生。是故顶礼诸菩萨（已上）亲近二缘至下委释。杂行有间者。问。设虽杂行若相续者应云无间。设虽正行若懈怠者应云有间。如何。答。今言有间者非机之勤怠。只是行体在弥陀者系心无间。在余法者缘佛有间也。正行不用回向者。问。设虽正行不用回向何得往生。答。谁言正行全无回向。若修正行极乐事故。就其行体即有回向。若修杂行是余业故。若无别回向得果不一也。故今文云。修杂行者必用回向时成往生因。若不用时不成往业即其义也。问。准所引文唯称名具不回向德。何无助业不回向义。答。称名正行是正业故。愿行之义亦分明故。且约念佛而判之耳。四种正行非无此义。行因皆在弥陀净土而不杂故也。问。心无归命口唱南无。此亦为有愿而得往生乎。答。不然。意若阙者身口焉成。问。执师子国第一往生。岂非无心而得生乎。答。思业感果佛教所定。本愿既云至心信乐欲生我国。此名南无也。故知。心中归命弥陀口唱南无则顺本愿。若无归命何言至心。彼弥陀鱼与其老翁。俱是弥陀引愚众生耳。第二已下皆知善巧信梦见莲。是实凡夫心行具足。何言无愿。大权化现非凡所测。无谋汲引唯圣能应耳。纯杂对者。正助二行偏极乐行不通余事。故名为纯杂行不尔非纯极乐乐之行广感人天等果。故名言杂。总而言之修杂行者其去行违所求所归。故成一一失。修正行者其去行顺所求所归。故成一一德。谓西方行人以极乐为所求。以弥陀为所归。行弥陀事相顺所归及所求故成亲近等德也。又西方行人虽以极乐为所求。以弥陀为所归。若其去行依余业者相违所归及所求。故成□远等失也。
    问曰。此纯杂义于经论中有其证据乎答曰于大小乘经律论之中立纯杂二门其例非一大乘即于八藏之中而立杂藏当知七藏是纯一藏是杂小乘即于四含之中而立杂含当知三含是纯一含是杂律即立二十犍度以明戒行其中前十九是纯后一是杂犍度也论则立八犍度明诸法性相前七犍度是纯后一是杂犍度也贤圣集中唐宋两传立十科法明高僧行德其中前九是纯后一是杂科也乃至大乘义章有五聚法门前四聚是纯后一是杂聚也亦非啻显教密教之中有纯杂法谓山家佛法血脉谱云一胎藏界曼茶罗血脉谱一首二金刚界曼茶罗血脉谱一首三杂曼茶罗血脉谱一首前二首是纯后一首是杂纯杂之例虽多今略举小分而已当知纯杂之义随法不定因兹今善导和尚意且于净土行论纯杂也亦此纯杂名不局内典外典之中其例甚多恐繁不出矣。大乘八藏者。广本云。安然和尚教时义中引菩萨处胎经云一胎化藏。二中阴藏。三摩诃衍方等藏。四戒律藏。五十住藏。六杂藏。七金刚藏。八佛藏也。四阿含者。一增一阿含。二长阿含。三中阿含。四杂阿含也。律二十犍度者。一受戒犍度。二说戒犍度。三安居犍度。四自恣犍度。五皮革犍度。六衣犍度。七药犍度。八迦絺那衣犍度。九鸠睒弥犍度。十瞻婆犍度。十一诃责犍度。十二人犍度。十三覆藏犍度。十四遮犍度。十五破僧犍度。十六灭诤犍度。十七尼犍度。十八法犍度。十九房舍犍度。二十杂犍度。八犍度者。一业。二使。三智。四定。五根。六大。七见。八杂。又法宝标目云。阿毗昙八犍度论三十卷。阿毗昙者此云无比法。犍度者此云聚。即法聚也。此论三十卷分为八犍度。八部法类不同故。一杂。二结使。三智。四行。五四大。六二十二根。七定。八见。小乘经量部五藏者。广本云。一修多罗藏。二毗尼藏。三阿毗昙藏。四杂藏。五□藏也。唐宋两传十科者。一译经。二义解。三习禅。四明律。五护法。六感通。七遗身。八读诵。九兴福。十杂科也。大乘义章五聚者。一教聚。二义聚。三染聚。四净聚。五杂聚也。外典之中其例甚多者（云云）问。今纯杂者全各别法。所引纯杂或是位别非必别法。若尔何成其例证乎。答。是且举纯杂词。非必正例也。
    但于往生行而分二行不限善导一师若依道绰禅师意者往生之行虽多束而为二一谓念佛往生二谓万行往生若依怀感禅师意往生之行虽多来而为二一谓念佛住生二谓诸行往生（慧心同之）如是三师各立二行摄往生行甚得其旨自余诸师不然行者应思之。三引余师中。如是三师各立二行者。安乐集下云。依观经及余诸部。所修万行但能回愿莫不皆生。然念佛一门将为要路。群疑论五云。又修诸行往生西方。虽有圣言经文说少。念佛得往生其教极多。慧心全同感师所立。合为一义。而加大师言三师也。又广本先出绰义已释云。念佛是正万行是杂。次引感师已释云念佛如前诸行是杂。如是三师言异意一。各立二行摄往生行。甚得其旨。最可归依。余师不然。行者思择（已上）言异者大师正和杂行·绰公念佛万行·感师念佛诸行也。
    往生礼赞云若能如上念念相续毕命为期者十即十生百即百生。
    四引礼赞中。专杂二修者。专修即正行。杂修即杂行也。问。若言专杂二修即是正杂二行者。疏中既立正杂二行分别得失已竟。今至行仪卷。偏就正行中委判专杂也。谓正行中无三心等。具十三失嫌名杂修。有三心等具十三德赞名专修。更不可言杂行即杂修正行即专修。故往生要集下云。问。若凡下辈亦得往生。云何近代于彼国土求者千万得无一二。答。绰和尚云。信心不深若存若亡故。信心不一不决定故。信心不相续余念间故。此三不相应者不能往生。若具三心不往生者无有是处。导和尚云。若能如上念念相续毕命为期者。十即十生。百即百生。若欲舍专修杂业者。百时希得一二。千时希得三五（已上）广本中引此文竟云。又绰禅师三信三不亦是专杂二修之义。答中二文为成一意。师资雷同无差而已（已上）既以彼师三信三不同二修义而彼文者唯就正行论信不信。明知。专杂亦正行中所建立也。答。看礼赞文正行即专修。杂行即杂修也。即文云若欲舍专修杂业者。所言欲者行乐欲。所谓乐欲舍专修杂也。若如所解。有何行者乐欲舍心行具足专修行心行不具杂修。故知。若欲舍专修杂业者。是别解行者欲舍正行修杂行也。上文云。不杂余礼。又云不杂余业。又云不以余业来间。指此等行云杂业也。加之观念门云余杂业行者。疏四云。不同杂散之业。全与今同。又今文云百时希得一二等。若以心行不具足者名杂修者。设虽少分何许往生。故祖师观经释云。修杂行往生者。百中一二。千中三五（已上）今文云解行不同专杂有异。是则依所解别论专杂异。更所不言于一行中依心行具不具差别有专杂异。又云二行得失如前已辨。计知。专杂只是行之得失而不关机之善恶也。准斯等解释。二修即二行。是以择瑛小经疏云。善导和尚立有专杂二修。杂修者。谓散漫修诸善业回向庄严也。专修者。谓身须专礼阿弥陀佛不礼余佛。口须专称阿弥陀佛不弥余号不诵余经□。意须专想阿弥陀佛不修余观。若专修者。十即十生。百即百生。若杂修者。百中或得一两人生。千中或得三五人生（已生）此师依今家判专杂二修即正杂二行也。何致谬解枝本相违。加之今集亦引二修同于二行。何居愚诮贤乎。但至广本引要集者。彼要集意并举师资各别解释。会通得生净土者少。谓据道绰三不信故往生者少。若据善导修杂行故往生者少。三信正行得往生义亦可准知。非两师说同故引合也。而广本中令雷同者。三信与专修心行虽异定生惟同。三不与杂修心行虽异不生是等。故令雷同耳。非言其体一。所以知者。要集问意只问近代欣求行者生不生故。答亦顺间而答生不生之义耳。非辨专杂二修与三信三不之同异也。留心思之。问。犹以不明。若言二修即二行者。上足感师引今二修合胎经执心牢固与执心不牢固也。明此师意偏属机失。答。不然。正行易行而无失故至心易成即合执心牢固。杂行难行而多失故至心难成合执心不牢固。是则为嫌杂劝正强判得失也。总而言之。杂行之中有其二种。一至心行。谓生报土。希得一二之类是也。二不至心亦有二类。一生懈慢二留生死。此二类俱不届极乐。以依此义故判万不一生。是述本文千中无一之意。略不至心言者让本文也。若消希得一二之文。杂修亦可言生极乐。故一论始终盛申诸行往生之义。具如下引。若能如上等者。慧心云。言如上者指上三心五念四修。祖师云。念念相续毕命为期者。别指无间长时二修也。问。如上言内备有四修。何故重举二修。答。再言者志之郑重也。谓六时救头燃。十念待毕命。是要中之要。故别标而已。如彼敬礼如是如理师文如是之言虽广指佛三德。益物胜故别标恩德言如理师。此例非一。
    何以故无外杂缘得正念与佛本愿得相应故不违教故随顺佛语故。无外杂缘等者。翻下失则得亦十三。而举其四且出胜耳。第一无外杂缘等者。正行之外是名为外。杂谓杂行。外即杂故名为外杂。所言缘者。谓行教人处之四缘。言行缘者杂行名缘。失正念缘故。言教缘者劝杂行教。言人缘者修杂行人。言处缘者修杂行处。前一杂行即缘。后三杂行之缘。今正行中无有失正念之四缘。故云无外杂缘得正念故也。或杂缘者造像起塔供佛檀施等诸事善奔波之缘也。故乐天云。作福畏奔波。即其义也。
    问。若有行人正杂并修。为得为失。答。斯犹属失。阙于无间无余两修。犹有乱动之失故也。有人为求往生。正唱弥陀如来名号。兼诵决定往生真言。是人雨夜独行。自高桥落。中岩绝入。良久苏生云。我正落时思之最后欲修往生行。即心中思念。可诵真言。可唱佛名。心有犹预。二行未决。中石而绝。平生之时若专一行岂不行之。今度若死徒归黄泉（云云）寔有现证哉。第二与佛本愿相应者。无量寿经四十八愿中。唯明专念名号得生。故行念佛即是相应彼佛本愿也。第三不违教故者。释迦一代多赞念佛。故行念佛亦复不违释迦佛教也。第四随顺佛语者。弥陀经中六方诸佛各出舌相证诚念佛往生不虚。故行念佛即是随顺诸佛实语也。
    若欲舍专修杂业者百时希得一二千时希得五三何以故乃由杂缘乱动失正念故与佛本愿不相应故与教相违故不顺佛语故系念不相续故忆想间断故回愿不殷重真实故贪嗔诸见烦恼来间断故无有惭愧忏悔心故又不相续念报彼佛恩故心生轻慢虽作业行常与名利相应故人我自覆不亲近同行善知识故乐近杂缘自障障他往生正行故。若欲舍专修杂业者等者。杂修之失即有十三。前之四失翻得可知。第五系念不相续者。若修正行行弥陀故。系念净境念念相续。今修杂行行余法故。其念不系极乐境界故云系念不相续也。第六忆想间断者。若修正行行弥陀故。留想净境忆想不断。今修杂行行余法故。其想间断不想极乐故云忆想间断也。问。五六何异。答。言系念者专制余缘住心净境。言忆想者一住境已。念念起行相续不忘。取净境相。此乃于一行中初名系念。后名忆想。如经说言。汝当系念谛观彼国。又云。系念一处想于西方。又系念者欣求之心。言忆想者起行之心。第七回愿不殷重者。若修正行行体自亲弥陀事故。心行专一回向发愿亦殷重也。今修杂行行体自□非极乐故。业果参差。回向发愿亦不真实。例如随愿往生经云十方净土实无差别。令诸众生专心有在。第八烦恼来间者。若修正行贪嗔诸见不来间断。今修杂行烦恼来间。问。贪嗔等起不起不必依行正杂。若有善心者设虽行余业烦恼可微薄。若无道心者亦虽行念佛。惑岂不来间。答。会有二义。一云。依观佛经六譬之意。念佛不为烦恼所染。是故二人虽同起惑。染与不染岂无得失。二云。今言贪嗔者即烦恼浊也。言诸见者是见浊也。俱舍云。烦恼浊损在家善。见浊损出家善（已上）在家善者。造像写经供佛檀施等见也。而末世俗人贪着财宝不行斯等事善。出家善者。四谛十六行相观法等也。而恶世比丘邪见盛起观心不当正理。今乃验诸杂行不出事理二善。将住理观诸见竞起。欲修事善贪嗔由生。至念佛者不须财宝贪嗔不故起。不用观法诸见无故发。故乐天云。予年七十二不复事吟哦。看经费眼力。作福畏奔波。何以度心眼。一声阿弥陀。行也阿弥陀。坐也阿弥陀。纵饶忙似钻不废阿弥陀。日暮而途远。吾生已蹉跎。普劝法界众。同念阿弥陀。达人可冷笑。多却阿弥陀。达人作恁么。不达又如何。日暮清净心但念阿弥陀。第九无有惭愧者。修杂行时烦恼虽起。行中起惑微细难辨。不知其过无忏悔心。此乃钩锁上失有此失也。又若修正行常修惭愧。故安乐集云。一念既尔。况修常念即恒忏悔人。般舟赞云。念念称名常忏悔。今修杂行即不知是。又恶取空者无忏悔心。此过起自缘理心故且属行失也。先师云。十三失者容有说也。非谓一一杂行必具十三失也（云云）第十不相续念报佛恩者。若修正行时机相应利益遍故。正顺佛意名真报恩。故经说云。自信教人信。难中转更难。大悲传普化。真成报佛恩（已上）教益异他。报恩有在。譬如文王代好文之子令喜父心也。今修杂行非教益普。故不名真报佛恩也。第十一心生轻慢名利相应者。若修正行信知自身罪恶凡夫。偏凭佛故不生轻慢。远离名利。今修杂行。或念身有戒定慧学。或起贵己等佛见故。若生慢举。若起名利。问。正行者何都无名利。答。正行行人起名利者即是机失不关行失。第十二人我自覆等者。若修正行知自机故不生贡高亲近知识。今修杂行念有三学。心怀高慢不求知识也。第十三乐近杂缘等者。若修正行离杂缘故不障正行。今修杂行近杂缘故妨碍正行。若正行者离俗务故不障往生行。若杂行者乐近世缘。故障往生行也。
    何以故余比日自见闻诸方道俗解行不同专杂有异但使专意作者十即十生修杂不至心者千中无一此二行得失如前已辨仰愿一切往生人等善自思量已能今身愿生彼国者行住坐卧必须励心克己昼夜莫废毕命为期上在一形似如少苦前念命终后念即生彼国长时永劫常受无为法乐乃至成佛不经生死岂非快哉应知私云见此文弥须舍杂修专岂舍百即百生专修正行而坚执千中无一杂修杂行乎行者能思量之。何以故余比日等者。上已释专杂得失讫为出现证更作此问。谓今师在世求净土者中。见近闻远解行非一。若读华严者即行法界。若解涅槃者即行佛性。诸余解行亦复如是。若解净教者即专修正行。依此异故二修有殊。而于其中专修皆生杂修难生。依此现证判其得失也。杂修不至心者千中无一者。问。上文既于杂修许于一二三五之往生也。今云无一。非相违乎。答。如此与夺释义法也。所谓上文广举堪不堪机。故与云三五。此文即约于多分机。故夺云无一。此乃余行不堪者多故。为使人不行余法而作夺释也。既云不至心。如何成相违。问。不至心之者正行亦不生。何以此义偏属难失。答。余行难成故信心亦难起。是故不至心即成行失也。念佛易行故信心亦易起。故行念佛时多分至心也。不遮亦有念佛者中少分不具至心。只是约多分机耳。问。上六品明诸行往生。此文何故强嫌杂行。答。上六品约随他之机。今此文约随自之机。故不相违。问。有云。群疑论云。杂修之者为执心不牢固之人。故生懈慢国也（已上）爰知。杂行之者唯生懈慢不生报土。然诸经说生极乐者。以生懈慢名极乐也。同一处故。此义如何。答。杂行之机自有二类。一谓至心即生报土。如观经上六品是也。说具三心故。三辈皆有至心文故。异译经中说中辈云至诚忠信故（此经三辈不说念佛）二不至心。谓生懈慢群疑论六云。又菩萨处胎经说。众生作西方业多分不得生于西方生于懈慢国中者。此非是专修西方之业至心发愿之人。以行业不专发愿不至不当本愿。故不来迎。佛若来迎即是西方净土业成。岂容佛迎而生懈慢国也（已上）今案此文。极乐懈慢不同非一。一至心不至心（如上）二来迎不来迎。谓经上六品皆有来迎。懈慢无来迎。如上所引。三二土远近。谓小经云过十万亿。胎经云西方去此阎浮提十二亿那由他有懈慢界。故十因云。亦于道中且有化城。谓懈慢国。四二土名别。谓极乐懈慢得名既别。何言一处。凡案道理。若为懈慢名化土摄极乐内。若尔唯报之义便可破坏。若为懈慢名报土。摄极乐内。若尔还成杂行即生报土。进退有难。义何得成。上在一形似如少苦等者。初（心未）练修行是苦。后心熏习不惮苦劳。故云似如。一劫之中所饮母乳多于四大海水。一劫之中所积身骨如似毗富罗山。如是远劫已来徒受生死大苦。至于今日犹作凡夫之身。一生空暮再会何日。岂不抛万事而救头燃乎。故慧心云。我等未曾修道故。徒经无边劫。今若不勤修未来亦可然。如是无量生死之中得人身甚难。纵得人身具诸根亦难。纵具诸根遇佛教亦难。纵遇佛教生信心亦难。而今适具此等缘。当知应离苦海往生净土只在今生。而我等头戴霜雪。心染俗尘。一生虽尽希望不尽。遂辞白日下独入黄泉底之时。堕多百踰缮那烔然猛火中。虽呼天扣地更有何益乎。愿诸行者疾生厌离心。速随出要路。莫入宝山空手而归。又云。行人不能恒时勇进。或心蒙昧。或心退屈。尔时应寄种种胜事劝励自心。或以三途苦果比净土功德应作是念。我已恶道经多劫。无利勤苦尚能超。修行少行得菩提大利不应生退屈。或缘往生净土众生应作是念。十方世界诸有情念念往生安乐国。彼既丈夫。我亦尔。不应自轻生退屈（已上）无量寿经云。虽一世勤苦须臾之间。后生无量寿佛国快乐无极。长与道德合明。永拔生死根本无复贪恚愚痴苦恼之患。欲寿一劫百劫千万忆劫。自在随意皆可得之。无为自然次于泥洹之道。

第三念佛往生本愿篇

    弥陀如来不以余行为往生本愿唯以念佛为往生本愿之文。此篇意者明弥陀佛四十八愿不以余定散行为生因本愿。唯以称名念佛为生因本愿也。问。若言余行非本愿者违理背文。言违理者。菩萨发愿皆自平等慈悲而起。然诸众生乐欲不同。执行各异。何故法藏不以诸行亦为往生本愿。但以念佛为生因愿。若愿一行则忘众机。以此义故生因之愿广通定散念佛诸行。言背文者。第十九愿云修诸功德。第二十愿云植诸德本。杂想观经云然彼如来宿愿力故有忆想者必得成就。疏云直是弥陀愿重致使想者皆成。般舟赞云。或想或观除罪障。皆是弥陀本愿力。玄义云。逢遇小缘授其小戒回愿往生。以佛愿力即得生也。又云。正由托佛愿致使五乘齐入。此等经释岂非余行亦为本愿乎。加之观念法门释摄生缘。引第十八·十九·二十之三个愿。明知。三愿皆生因愿。答。诸佛果德虽是平等。而因行时各依意乐局分发愿千差万别。故名别愿。谓如药师·弥陀等愿。各愿一途。若言唯愿念佛一行不愿诸行即不平等者药师无往生愿。弥陀无除病愿。岂言是不平等愿乎。况今集言法藏比丘被催平等慈悲。普为摄于一切唯以称名念佛一行为其本愿。是则各别发愿之上立平等理也。加之念佛·诸行相对具有胜劣难易二义。舍劣取胜。舍难取易。愿意最巧。摄万机义何不成立。问。此义似巧犹未极成。所以然者。谁言但立诸行往生愿而不立念佛往生本愿。摄机遍故。先愿念佛。又对机意乐更可愿余行。若如此者即能相应平等慈悲。摄机弥遍。此义如何。答。不愿余行即有二由。一云。佛若并愿念佛·诸行。人见愿文难取一行。例如彼随愿经云娑婆世界人多贪浊信正者少习邪者多。不信正法。不能专一。心乱无志十方净土实无差别。令诸众生专心有在。是故赞叹彼国土耳。诸往生者悉随彼愿无不获果（已上）彼约所求。今约去行。其义虽异嫌于心乱劝于专一其意惟同。是故法藏但愿念佛不愿余行有何妨耶。二云。四十八愿皆是选择。其中发第十八愿时。唯选取念佛选舍余行毕。何亦一类愿中取已舍行还立本愿。故疏四云。一心专念弥陀名号。行住坐卧不问时节久近。念念不舍者是名正定之业。顺彼佛愿故。又云。然望佛愿意者唯劝正念称名。往生义疾不同杂散之业。又云。望佛本愿意在众生一向专称弥陀佛名。法事赞云。弘誓多门四十八。偏标念佛最为亲（已上）此等解释明示四十八愿之中生因之愿唯局念佛也。但至十九·二十愿者全非生因。第十九者是来迎愿。第二十者是果遂愿。故彼文中或言现前或言果遂不云若不生者。不可儡同第十八愿正誓生因。修诸功德者来迎所由。举修善相。植诸德本者果遂所由。举其宿善。十九愿意者来迎引接以为愿体。而举诸善为显所迎修善之人。故修善言为来迎由出来而已。二十愿意者宿善果遂以为愿体。而举众善为显所果遂者善本。故德本言。为果遂由出来而已。故植诸德本者语其本善。不果遂者者明遂往生。即以过现·现未二门可述愿意。过现门者。过去世中植众德本。现在世中至心回向。第三生时方得往生。现未门者。现在世中植众德本。未来世中至心回向。第三生时方得往生。三生往生就胜为言。亦可有通四生已后。德本有浅深。至心有迟速故也。又一义云。本愿利益可限三生。例如普贤行者极大迟者不出三生。又如华严三生成道。况二个愿若皆诸行生因本愿。岂不招繁重之失耶。先师云。诸佛大悲当机顿化。结缘远护。结缘之后如影随形。生生世世大悲覆护。由护念力故。促无穷生死。不久出生死即入净土也。譬如吞钩之鱼在水不久。第二十愿即此意也。御庙·大谷·莲华谷·前后安居院·毗沙门堂·妙香院。皆同立非顺次往生愿次宿愿（云云）力故及或想或观等者。此有二义。一云。由总愿力故令成行。看观念法门。由三念愿力成见佛三昧。彼文云。言三力者即如般舟经云。一者以大誓愿力加念。故得见佛。二者以三昧定力加念。故得见佛。三者以本功德力加念。故得见佛已下见佛缘中例同此义。故名见佛三昧增上缘。又云。琉璃地下一切宝幢地上众宝室内庄严等。专心注意亦同上夫人得见（乃至）何以故。乃由弥陀佛三昧力外加故得见佛。故名见佛净土三昧增上缘。又云。如观音势至普杂等观（乃至）亦是弥陀三力外加。故得见佛（已上）明知。见佛见土必由三力。三力之中大誓愿力唯是诸佛通总之愿也。所以知者。本经云。欲见何方佛即得见。何以故。持佛力·三昧力·本功德力。用是三事故得见。又观念门引月灯经云。念佛相好及德行（乃至）能见千亿诸如来。亦遇无量恒沙佛。又引文殊般若云。诸佛同体大悲。念力加备令见（已上）既通诸佛。岂非总愿。问。观成见佛遂生净土。生净土者必托别愿。若言得生托别愿者。见佛亦可由别愿力。答。见佛由总愿。见佛缘中广引诸佛通总三力不引别愿故。得生由别愿。至摄生缘正引弥陀四十八愿述得生义故。例如群疑论云。说佛地经时佛在他受用净土。诸声闻等见彼净土闻佛地经。此由如来不思议力。彼是一时化缘令暂得见。今此是不可思议本愿力令亦得生。此有何过也（已上）爰知。得生难故必托别愿强缘。见佛易故。或由神力。或由总愿。有何妨哉。二云。由摄凡夫本愿力故亦令成行。非是亲托生因本愿。此乃凡心狭小。圣境宽广。假使注想凝观恐行难成。而弥陀尊本发摄凡夫深重誓愿能加被故。致使想者皆成就也。定观既尔。余散亦然。故群疑论明地前五乘由本愿力生报土竟云。如观经第九观云。阿弥陀佛真色身高六十万亿那由他恒沙由旬八万四千相好。唯得他受用身佛。非是地前所能观见。下文言然彼如来宿愿力故有忆想者必得成就。故知。乘宿愿力观见受用之身。亦乘宿愿之力生受用土（已上）经虽似限定善观成。释广证成五乘往生。明知。经言宿愿力者指摄机愿。非是生因。若彼宿愿即生因愿。六八愿中何是声闻生因愿乎。何是菩萨生因愿乎。若言指第二十愿者。观念法门定判摄取凡夫本愿。何况四十八愿愿愿其意不同。摄五乘之本愿各不混乱。何独第二十愿杂摄凡圣。又玄义二文·般舟赞等皆述由乘摄凡夫愿凡夫生相。是非言如念佛行体即生因愿。祖师传云。若人问诸行皆本愿行乎。应答而言。不尔。若人问诸行往生之时皆乘本愿乎。应答而言。唯然。故处处释述乘愿边非明行体也。观念法门引二十愿者是约过现门。同上二愿顺次摄生故。故所引文中阙植诸德本之文也。问。若言不说若不生者故非生因愿者。何故庄严经愿诸行下置无不得生之言。且宝积经有若不生者之言。明知。果遂即得生义也。又言诸行皆由本愿力故成净土业亦生净土者。万行皆应生因本愿。何唯以念佛独名本愿行。答。庄严·宝积二经不分直生·果遂·只约得生边言无不得生。亦言若不生者。翻译不正。不足为难。凡弥陀本愿异译虽多。诸师悉皆用康僧铠以为指南。非啻本愿数满与观经·智论合。亦指灼直生·果遂更差别念佛诸行。何以余译难此译乎。例如法华记云正妙二本同一焚文乍可信罗什而侵法护。次诸行亦由本愿力生净土者。只是所牵于摄机本愿耳。非乘选行生因之愿。是故业行难成往生不易。不如念佛行体即本愿故十即十生百即百生。和尚判以为正定之业。感师赞以立生胜之名。是生因愿唯限念佛不通余行故也。莫谓愿力随分相加令成净业故余行亦是生因本愿。凡生净土总有三类。一断证机。自净其心。能生净土二诸行机。乘摄机愿成业往生。三念佛机。乘生因愿业成往生。斯三品如次是机上中下。初机自证二空妙理以感真智所变净土。故不假他佛本愿胜缘。次机进未断人法二执。退未乘生因本愿。彼佛即有摄凡夫愿垂加念故。被摄彼愿即得往生。后机最劣。若不乘于生因本愿。行业往生俱难成就。必由念佛方得往生也。故知。诸余之行虽乘本愿非本愿行。何处解释明诸行亦是本愿行。但至所难文者。只明乘摄机愿。不关行体。
    问。纵令有摄凡愿。佛若不愿生因。凡夫劣善何生报土。答。所难意趣暗以难测。若欲难所修善根者。一切功德真善妙有尚达佛果。况生净土有何所妨。故经说云。三世诸佛净业正因。群疑论云。有所得心通于三性。善·不善业咸能感报。今三福等悉是善业。经言。是三世诸佛善业正因。既是善业。宁容不感净土之报（已上）若欲难能修凡夫者。彼佛既有摄凡夫愿五乘俱摄。故玄义难垢障凡夫云何得入。而答正由托佛愿五乘齐入。群疑论难地前凡夫云何得入。而答由托如来本愿胜力。此等皆明由摄凡夫愿凡夫生相也。
    无量寿经上云设我得佛十方众生至心信乐欲生我国乃至十念若不生者不取正觉。设我得佛十方众生等者。此愿生因。谓三心具足称名念佛若不成生因者。誓愿不成佛也。祖师观经释云。至心者至诚心也。信乐者深心也。欲生我国者回向发愿心也（已上）乃至十念者正愿行体。即称南无阿弥陀佛也。仰看愿文泪浮双眼。万劫希闻。今始奉值。诣彼宝刹今几晓夕。
    观念法门引上文云若我成佛十方众生愿生我国称我名字下至十声乘我愿力若不生者不取正觉往生礼赞同引上文云若我成佛十方众生称我名号下至十声若不生者不取正觉彼佛今现存世成佛当知本誓重愿不虚众生称念必得往生。问。何故观念门略至心信乐。礼赞引文三心都无。答。让经略之。无别由欤。又愿生我国言自含三心义。彼佛已下文总有三心义。又称我名号等二句有愿行具足之义三心自笼。故让下文省略之也。又乃至十念文有观称异义。故简异观念别云十声也。至心信乐文不可有异义。故略不引之。问誓·愿意何。答。憬兴云。泛言愿者即悕求义。设我得佛等。又言誓者即邀制义。不取正觉是也。诸愿若不满终不成佛故。假使愿不满而得成者。誓终不取故。诸余诸愿皆有此二。应如理思。大贤古迹下云（述不生自要戒）虽发大愿若不要心。串习之恶难可弃之。倾贝酌海。润羽洒林。获珠感帝之至。莫不由于誓愿。是故制立要契之戒。
    私云一切诸佛各有总别二种之愿总者四弘誓愿是也别者如释迦五百大愿药师十二上愿等是也今此四十八愿者是弥陀别愿也问曰弥陀如来于何时何佛所而发此愿乎答曰寿经云佛告阿难乃往过去久远无量不可思议无央数劫锭光如来兴出于世教化度脱无量众生皆令得道乃取灭度次有如来名曰光远（乃至）次名处世如此诸佛（五十三佛也）皆悉已过尔时次有佛名世自在王如来时有国土闻佛说法心怀悦豫寻发无上正真道意弃国捐王行作沙门号曰法藏高才勇哲与世超异诣世自在王如来所（乃至）于是世自在王佛即为广说二百一十亿诸佛刹土天人之善恶国土之□妙应其心愿悉现与之时彼比丘闻佛所说严净国土皆悉□见超发无上殊胜之愿其静志无所著一切世间无能及者具足五劫思惟摄取庄严佛国清净之行阿难白佛彼佛国土寿量几何佛言其佛寿命四十二劫时法藏比丘摄取二百一十亿诸佛妙土清净之行（已上）又大阿弥陀经云其佛即选择二百一十亿佛国土中诸天人民之善恶国土之好丑为选择心中所欲愿楼夷亘罗佛（此云世自在王佛）说经毕昙摩迦（此云法藏）便一其心即得天眼彻视悉自见二百一十亿诸佛国土中诸天人民之善恶国土之好丑即选择心中所愿便结得是二十四愿经（平等觉经亦复同之）天人善恶国土□妙者。净影云。天人善恶泛说一切诸土之因。国土粗妙泛宣一切诸土之果。粗犹□也。说恶说□令其舍远。说善说妙使其修习。憬兴同之。义寂云。即为广说二百一十亿诸佛刹土者。应其器量广说诸刹。此即通说受用·变化·及净·秽土。以秽土中有天人别。净土之中有□妙异。□即变化。妙即受用（已上）具足五劫等者。问。为发愿时。为修行时。答。发愿时节。所以知者。经云具足五劫思惟摄取庄严佛国清净之行。又次下云我已摄取庄严佛土清净之行。案此等意。指愿名行谓彼菩萨五劫之间摄取诸佛净土行已。诣彼佛前述已摄取净土之行。而佛听许令说所行。时彼比丘重白佛言。唯愿听察。如我所愿当具说之。即说四十八大誓愿。故知。清净之行者即是发愿。此乃因位。若愿若行。一切所作说名为行。非行愿别论意而已。例如十度行中有愿波罗蜜也。又净影云。言所行者彰彼如来本昔所修无量行愿（已上）此师分一经文以为三门。一是所行。二是所成。三是所摄。所谓所行者指因位愿行。其例非一。不可述尽。义寂法师述今义意大合经说。故彼记云。经具足五劫思惟摄取至其佛寿命四十二劫。述曰。此即思惟成就其愿。又云。经时法藏比丘至我已摄取庄严净土清净之行。述曰。此下第四如所思惟对佛宣愿。又云。经比丘白佛至当具说之。述曰。此下第三对佛正宣。于中先请听察。后正宣愿。此即请也（已上）加之悲华经说念王见宝藏佛所现诸佛国土已云。圣王白佛言。我今还城。于间静处专心思惟当作誓愿。如我所见国土相貌离五浊恶。愿求清净庄严世界。大庄严经云。即时会中头面礼足辞佛而退。往一静处。独坐思惟。修习功德。庄严佛刹。发大誓愿。经于五劫（已上）但净影·法位·憬兴等师判修行时。恐不顺经。
    此中选择者即是取舍义也谓于二百一十亿诸佛净土之中舍人天之恶而取人天之善舍国土之丑而取国土之好也大阿弥陀经选择义如是双卷经意亦有选择义谓云摄取二百一十亿诸佛妙土清净之行是也选择与摄取其言虽异其意是同然则舍不清净行而取清净之行也上天人之善恶国土之□妙其义亦然准是应知。谓于二百一十亿诸佛净土中等者。有师虽立唯净土义。义寂·憬兴及今集意判通净秽。是故应言诸佛刹土。而今文唯言净土中。取净为要故。若不尔者执笔者谬耳。问。所现净土为通报化。答。准义寂释即通报化。如上已引。问。夫人所见光台诸土既无秽土。法藏菩萨何见净秽。答。兴云。机欲既异圣应非一（已上）机欲异者。彼先厌秽愿生净土。是故释迦唯现净土。此请他愿欲为自誓。是故饶王广现净秽也。舍不清净行取清净行者。以秽土行名不清净。以净土行名为清净。问。今所引之五个愿中。前四种愿舍秽取净其义揭焉。第十八愿舍于万行偏取念佛可非舍不清净行。何。答。准大品等净土行。多舍秽取净。约此大旨言舍不清净。取清净行。不遮亦于净土行中意乐不同故。或舍难取易。舍劣取胜。是故法藏比丘选舍诸行选取念佛。一一诸愿随应例知。问。四十八愿名选择愿证据如何。答。此有二证。一大阿弥陀经（如集所引）二智度论云。观十方清净世界而自庄严其国如阿弥陀佛。先世时作法藏比丘。佛将导遍至十方示清净国。令选择净妙之国。以自庄严其国（已上）前是祖师勘文。后即先师所勘也。先师云。然师入灭之后。弟子自勘得此文。上人料简符合龙树圣意。弥信所解之深。以致渴仰之诚耳。又选择念佛行不局弥陀一佛。亦诸佛同选择。菩萨念佛三昧经云。斯念佛三昧过去诸佛之选择也（乃至）一切诸佛之财宝也（乃至）一切诸佛之舍利也。一切诸佛之体性也（已上）是先师勘文也。
    夫约四十八愿一往各论选择摄取之义者第一无三恶趣愿者于所□见之二百一十亿土中或有有三恶趣之国土或有无三恶趣之国土即选舍其有三恶趣□恶国土选取其无三恶趣善妙国土故云选择也第二不更恶趣愿者。于彼诸佛土中或有虽国中无三恶道其国人天寿终之后从其国去复更三恶趣之土或有不更恶道之土即选舍其更恶道□恶国土选取其不更恶道善妙国土故云选择也。第一无三恶趣愿者。一切秽土必有恶趣。今愿即愿我净土无地狱饿鬼畜生众生趣约所趣。除善染·外器·中有。故云无三恶趣。净影云自国无苦愿。亦与今同。第二不更恶趣愿者。释意可见。净影名不向他国受苦愿。与今大同。但今集云国中无三恶道。是约坏劫恶趣坏时彼师意趣暗以难测。若约虽自国有恶趣而依别业生他恶趣。发愿由致容与今异。若存自国虽无恶趣生他恶趣义。则应与今同。其约坏劫时菩萨发此愿者。俱舍论云。诸有地狱定受业者。业力引置他方狱中。由此准知傍生·鬼趣（已上）若坏劫时一切有情法尔得定生上界天。最可哀者定受业者。独更恶趣也。依之法藏比丘普舍秽恶境时。见坏劫时定受业者堕他方恶道。发起大悲心即立此愿也。问。此义不然。所以者何。经云。广说二百一十亿诸佛刹土天人之善恶国土之□妙。应其心愿悉现与之（已上）既云诸佛刹土。然四劫中唯有住劫诸佛出现。余三劫中全无佛出。法藏比丘何缘不见坏劫行相。而发不更恶趣之愿。答。圣应随机现土亦广。但言佛土者此约多分。或约住劫虽言佛土意通成坏。住劫犹有无佛之时。更有何意唯现佛时不通无佛。法藏大悲普厌苦境。何见彼类不发此愿。故悲华第二说念王愿缘云。宝藏佛即入三昧。其三昧名见种种庄严。入三昧已作神足变化。放大光明。以三昧力故现十方世界。一一方面各千佛刹微尘数等诸佛世界种种庄严。或有世界。佛已涅槃。或有世界。佛始涅槃。或有世界。其中菩萨始坐道场。菩提树下降伏魔怨。或有世界。佛始成道。便转法轮。或有世界。佛久成道方转法轮或有世界。纯诸菩萨遍满其国。无有声闻缘觉之名。或有世界。佛说声闻辟支佛乘。或有世界。无佛菩萨声闻缘觉。或有世界。五浊弊恶。或有世界。清净微妙无诸浊恶。或有世界。卑陋不净。或有世界。严净妙好。或有世界。寿命无量。或有世界。寿命短促。或有世界。在大火灾。或有世界。有大水灾。或有世界。有大风灾。或有世界。劫始欲成。或有世界。成就已竟。有如是等无量世界。微妙光明悉皆遍照令得显现。尔时大众悉见如是等无量清净诸佛世界乃至时转轮王白佛言。以何业故取清净世界。以何业故取不清净世界。佛告圣王。诸菩萨等以愿力故取清净土。以愿力故求五浊恶。圣王白佛言。我今还城。于间静处专心思惟。当作誓愿。如我所见国土相貌离五浊恶。愿求清净庄严世界已上宝藏既通现成住坏。饶王何局现有佛国。故问非也。
    第三悉皆金色愿者于彼诸佛土中或有一土之中有黄白二类人天之国土或有纯黄金色之国土即选舍黄白二类□恶国土选取黄金一色善妙国土故云选择也第四无有好丑愿者于彼诸佛土中或有人天形色好丑不同之国土或有形色一类无有好丑之国土即选舍好丑不同□恶国土选取无有好丑善妙国土故云选择也乃至第十八念佛往生愿者于彼诸佛土中或有以布施为往生行之土或有以持戒为往生行之土或有以忍辱为往生行之土或有以精进为往生行之土或有以禅定为往生行之土或有以般若（信第一义等是）为往生行之土或有以菩提心为往生行之土或有以六念为往生行之土或有以持经为往生行之土或有以持□为往生行之土或有以起立塔像饭食沙门及以孝养父母奉事师长等种种之行各为往生行之国土等或有专称其国佛名为往生行之土如此以一行配一佛土者且是一往之义也再往论之其义不定或有一佛土中以多行为往生行之土或有多佛土中以一行通为往生行之土如是往生之行种种不同不可具述也即今选舍前布施持戒乃至孝养父母等诸行而选取粗恶专称佛号故云选择也且约五愿略论选择其义如是自余诸愿准是应知问曰普约诸愿选舍而选取善妙其理可然何故第十八愿选舍一切诸行唯偏选取念佛一行为往生本愿乎答曰圣意难测不能辄解虽然今试以二义解之一者胜劣义二者难易义初胜劣者念佛是胜余行是劣所以者何名号者是万德之所归也然则弥陀一佛所有四智三身十力四无畏等一切内证功德相好光明说法利生等一切外用功德皆悉摄在阿弥陀佛名号之中故名号功德最为胜也余行不然各守一隅是以为劣也譬如世间屋舍名字之中摄栋椽柱等一切家具而栋梁等一一名字中不能摄一切以是应知然则佛名号功德胜余一切功德故舍劣取胜以为本愿欤次难易义者念佛易修诸行难修是故往生礼赞云问曰何故不令作观直遣专称名字者有何意也答曰乃由众生障重境细心□识扬神飞观难成就也是以大圣悲怜直勤专称名字正由称名易故相续即生（已上）又往生要集问曰一切善业各有利益各得往生何故唯劝念佛一门答曰今劝念佛非是遮余种种妙行只是男女贵贱不简行住坐卧不论时处诸缘修之不难乃至临终愿求往生得其便宜不如念佛（已上）故知念佛易故通于一切诸行难故不通诸机然则为令一切众生平等往生舍难取易以为本愿欤若夫以造像起塔而为本愿则贫穷困乏之类定绝往生望然富贵者少贫贱者甚多若以智慧高才而为本愿则愚钝下智者定绝往生望然智慧者少愚痴者甚多若以多闻多见而为本愿则少闻少见辈定绝往生望然多闻者少少闻者甚多若以持戒持律而为本愿则破戒无戒人定绝往生望然持戒者少破戒者甚多自余诸行准是应知当知以上诸行等而为本愿则得往生者少不往生者甚多然则弥陀如来法藏比丘之昔被催平等慈悲为普摄于一切不以造像起塔等诸行为往生本愿唯以称名念佛一行为其本愿也故法照禅师五会法事赞云彼佛因中立弘誓闻名念我总迎来不简贫穷将富贵不简下智与高才不简多闻持净戒不简破戒罪根深但使回心多念佛能令瓦砾变成金（已上）问曰一切菩萨虽立其愿或有已成就亦有未成就未审法藏菩萨四十八愿为已成就将为未成就也答曰法藏誓愿一一成就何者极乐界中既无三恶趣当知是则成就无三恶趣之愿也。何以得知即愿成就文云亦无地狱饿鬼畜生诸难之趣是也又彼国人天寿终之后无更三恶趣当知是则成就不更恶趣之愿也何以得知即愿成就文云又彼菩萨乃至成佛不更恶趣是也又极乐人天无有一人不具三十二相当知是则成就具三十二相愿也何以得知即愿成就文云生彼国者皆悉具足三十二相是也如是初自无三恶趣愿终至得三法忍愿一一誓愿皆悉成就第十八念佛往生愿岂独不成就乎然则念佛之人皆当往生何以得知即念佛往生愿成就文云诸有众生闻其名号信心欢喜乃至一念至心回向愿生彼国即得往生住不退转是也凡四十八愿庄严净土华池宝阁无非愿力何于其中独可疑惑念佛往生愿乎加之一一愿终云若不尔者不取正觉而阿弥陀佛成佛已来于今十劫成佛之誓既以成就当知一一之愿不可虚设故善导云彼佛今现在世成佛当知本誓重愿不虚众生称念必得往生（已上）问曰一切菩萨虽立其愿等者。此问意者一切菩萨皆发别愿。而于其中或有已唱正觉愿成就者。或有犹居因位愿未成者。今法藏愿为成就否也。又经中问言法藏菩萨为已成佛等。此经则直问正觉而显果位利益。今释则直问愿成而显本愿利益。问辞趣异义意互通。先师常语云。上人每对为已成佛等文数有感泪之气。道心显色随喜至深（云云）故今探经意致此问欤。次答意者金口诚言以为证诚。立四十八愿皆成就义。令信念佛往生之不虚也。有云。感兴二师依华严等。俱判一切菩萨一一虽发无量别愿。由缘熟不熟有愿成不成之义。今准此义以问四十八愿成就未成就义也。次答如上（云云）今云。不尔。何必依彼二师疑成不乎。
    问曰经云十念释云十声念声之义如何答曰念声是一何以得知观经下品下生云令声不绝具足十念称南无阿弥陀佛称佛名故于念念中除八十亿劫生死之罪今依此文声即是念念即是声其意明矣加之大集日藏经云大念见大佛小念见小佛感师释云大念者大声念佛小念者小声念佛故知念即是唱也。念声是一者。问。念之与声色心各别。何云同耶。答。念即是声集文分明。如彼诵经方云念经。及云散心诵法华念法华文字等。又六祖坛经下云。世人终日口念本体不识自性。由如诵食。口但说空万劫不得见性（乃至）口念心不行如幻如电。口念心行即心口相应等。通赞云。念佛有三。一心念。心中系念。二轻声念。自耳闻故。三高声念。有十种功德（乃至）应作四句分别。一心念口不念。二口念心不念。三心口俱念。四心口俱不念。此岂非念有唱训也。一云。念通观称。本愿十念是称念也。为显此义简略观念云念声一同。再往论之。念是等起意。念声则所发语声。色心体异能所义别。不可言念直尔声也。问。若尔何故广本云唱训耶。答。为强遮观以义言训也。大念见大佛等者。日藏经云。于寂静处庄严道场。正念结跏。或行或坐。念佛身相。无使乱心。更莫他缘念其余事。或一日夜或七日夜不作余业。至心念佛乃至见佛。小念见小。大念见大。乃至无量念者见佛色身无量无边。彼佛身形三十二相。于一一相亦念亦观皆令明了（乃至）若复有人如是乐者。能如上习念佛三昧一日一夜。口能诵持一切佛法（已上）群疑论释曰。大念者大声称佛也。小念者小声称佛也。斯即圣教。有何惑哉。现见即今诸修学者。唯须励声念佛三昧易成。小声称佛遂多驰散。此乃学者所知。非外人之晓矣。子若不信。请试学为。无得不修但生疑惑矣。
    问曰经云乃至释云下至其意如何答曰乃至与下至其意是一经云乃至者从多向少之言也多者上尽一形也少者下至十声一声等也释云下至者下者对上之言也下者下至十声一声等也上者上尽一形也上下相对之文其例惟多宿命通愿云设我得佛国中人天不识宿命下至不知百千亿那由他诸劫事者不取正觉如是五神通及以光明寿命等愿中一一置下至之言是则从多至少以下对上之义也例上八种之愿今此愿乃至者即是下至也是故今善导所引释下至之言其意不相违。问。宿命等愿中所言下至者。是自少之多。余愿亦复尔。何同十八从多至少之义。答。不尔。彼亦从多至少。所谓那由他者即是无数。谓举数量显非数量。此愿意云。无数劫事若能悉知为上名多。若不悉知为下名少。斯乃从多向少之义。余七种愿准之可知。故知。七愿下至亦同第十八愿乃至而已。问。第十三愿至那由他不取正觉。此那由他正是所超。何云无数。若是无数则为文言不顺余愿。答。此亦无数。言无量之劫数中间。若佛寿命有所至者不成正觉。谓那他无数更不可有所至。以之即亦为上名多。若有所至即可有限为下名少。若尔何云文言不顺。故九种愿下至·乃至。从多向少其意一同耳。
    但善导与诸师其意不同诸师之释别云十念往生愿善导独总云念佛往生愿诸师别云十念往生愿者其意即不周也所以然者上舍一形下舍一念故也善导总言念佛往生愿者其意即周也所以然者上取一形下取一念故也。诸师别云十念往生愿等者。怀感等意。又智光·慈慧等诸师同言十念。是故云别。和尚处处判云一形十念一念皆是本愿。是故云总（云云）

第0段 选择传弘决疑钞卷第二（终）

第0段 选择传弘决疑钞卷第三

            沙门良忠述

　　　　　
　　　　　
　　　　　

第四三辈念佛往生篇

    三辈念佛往生之文。问。见所引文三辈一一皆有余行。故要集中念佛诸行两门之证同引此文。如何偏云念佛往生。答。是就观念法门云佛皆劝专念佛名之文。唯云念佛。至下问答委述三义。要集意当傍正义耳。问。犹以不明。皆劝专念之释文者非废余行而偏念佛云皆劝也。念佛行亘上中下辈应云皆劝。何云依此释文废菩提心等余行乎。答。经文既云一向专念。一向之言不兼余故。释之皆劝亦通不兼余行之义。故引为证。问。虽不废余此等行中念佛最要。为标要行可说一向。何必废余行之义乎。答。名号付属文云一向专称。是对定散言一向故。发余行义文相分明。何经与释一向之言有相违义。
    佛告阿难十方世界诸天人民其有至心愿生彼国凡有三辈其上辈者舍家弃欲而作沙门发菩提心一向专念无量寿佛修诸功德愿生彼国此等众生临寿终时无量寿佛与诸大众现其人前即随彼佛往生其国便于七宝华中自然化生住不退转智慧勇猛神通自在是故阿难其有众生欲于今世见无量寿佛应发无上菩提之心修行功德愿生彼国佛语阿难其中辈者十方世界诸天人民其有至心愿生彼国虽不能行作沙门大修功德当发无上菩提之心一向专念无量寿佛多少修善奉持斋戒起立塔像饭食沙门悬缯然灯散华烧香以此回向愿生彼国其人临终无量寿佛化现其身光明相好具如真佛与诸大众现其人前即随化佛往生其国住不退转功德智慧次如上辈者也佛告阿难其下辈者十方世界诸天人民其有至心欲生彼国假使不能作诸功德当发无上菩提心之一向专意乃至十念念无量寿佛愿生其国若闻深法欢喜信乐不生疑惑乃至一念念于彼佛以至诚心愿生其国此人临终梦见彼佛亦得往生功德智慧次如中辈者也。佛告等者。若准余篇应云无量寿经下云。无者略也。故建历二年开版折本有此言也。欲于今世见无量寿佛者。问。净土行者期于往生。何云欲今世见佛应发菩提心耶。答。上文既云临寿终时无量寿佛现其人前。下文结云欲于今世等。知今世见佛者持临终见佛。故净影云。是故已下结叹修习（已上）无量寿佛化现其身者。问。观经中辈不云化佛。二经何违。答。观经中辈亦应化佛。以比丘僧为眷属故。故般舟赞赞中品云终时化佛。又法位大经疏云。依观经其上中六品皆言弥陀佛自现不言真化。然下品中不言佛迎。此中明化身来迎。非是真身。观经既不言真化。以此文为正（已上）此人临终梦见彼佛者。问。佛有来迎愿本誓不虚矣。设虽下辈现见佛彼。答。梦觉虽异俱见佛迎何违本愿。谓虽彼佛应愿来迎。机根劣故不能现见。梦中见佛觉已即生。清净觉经云。其人寿命病欲终时。无量清净佛则令其人于卧睡梦中见无量寿佛国土。大阿弥陀经同之。净影云。就往生中明于梦中。梦见彼佛亦得往生（已上）问。观经下辈虽是恶机不言梦见。今经下辈发菩提心。何不现见。答。实如问端。梦见之后重可见佛。但今经为明三辈差别分别真·化·梦佛之异。摄机不尽。先意可知（云云）
    私问曰上辈文中念佛之外亦有舍家弃欲等余行中辈文中亦有起立塔像等余行下辈文中亦有菩提心等余行何故唯云念佛往生乎答曰善导和尚观念法门云又此经下卷初云佛说一切众生根性不同有上中下随其根性佛皆劝专念无量寿佛名其人命欲终时佛与圣众自来迎接尽得往生依此释意三辈俱云念佛往生也。亦有菩提心等余行者。问。下辈唯有菩提心行更无余善。何云等耶。
　　答。为显下辈容有余善。或可相从上二辈也。
    问曰此释未遮前难何弃余行唯云念佛乎答曰此有三意一为废诸行归于念佛而说诸行也二为助成念佛而说诸行也三约念佛诸行二门各为立三品而说诸行也一为废诸行归于念佛而说诸行者准云善导观经疏中上来虽说定散两门之益望佛本愿意在众生一向专称弥陀佛名之释意且解之者上辈之中虽说菩提心等余行望上本愿意唯在众生专称弥陀名而本愿中更无余行三辈俱依上本愿故云一向专念无量寿佛也一向者对二向三向等之言也例如彼五竺有三种寺一者一向大乘寺此寺之中无学小乘二者一向小乘寺此寺之中无学大乘三者大小兼行寺此寺之中大小兼学故云兼行寺当知大小两寺有一向之言兼行之寺无一向之言今此经中一向亦然若念佛外亦加余行即非一向若准寺者可云兼行既云一向不兼余明矣虽先说余行后云一向专念明知废诸行唯用念佛故云一向若不然者一向之言尤以叵消欤一为废诸行等者。就废立义三辈中有三重废立。先上辈文一向专念者。废上舍家发心之行。是一重也。次中辈文一向专念者。废当辈之发心斋戒塔像等行。是二重也。后下辈文一向专意者。废当辈之菩提心行。是三重也。若闻深法指上十念。信乐不疑是第二心。以至诚心即第一心。愿生其国是第三心。乃至一念方显本愿至极利益也。或若闻深法者是举别机也。上云乃至十念愿生其国。下云若闻深法乃至一念愿生其国。即说二机文相分明。故元晓师亦为二机。义相虽异分文同今。问。今看集文废立等外不立别机。深法之机摄何机耶。答。此机不闻一向之言。故不可关废立等机。今集且就一向之言立三义故。问。言废立者可对不堪机云一向专念。何必余行劣于念佛。答。此宗元意对极恶最下之机说极善最上之法。故知。余行不化下辈者余行之力劣于念佛故。念佛一法化上中下者。念佛之力胜于余行故。难势之趣未知宗意也。准云善导观经疏中者。云字应在中字之下。凡此集中有如是等文章者。恐是执笔者误耳。传闻。上人依月轮殿命被撰此集之时。以真观房为执笔任。依不堪笔故频固辞。而上人云。所请偏为验其要道。不欲试华笔。只记我所言（云云）缀文不正即此由耳。一向大乘寺等者。普通广释中云安然慧苑云。天竺国法一向大乘寺文殊为上座。一向小乘寺宾头卢为上座。大小兼行寺文殊与宾头卢共以为上座（已上）虽先说余行等者。问。上辈一向下云修诸功德。中辈一向下即广举多少修善等诸行。何云先说余行后云一向乎。答。上辈出家·三辈发心□皆在于一向之上。今约此文且云先说也。设又在下一向之言唯局念佛。宁不废立。
    问。废余行者不生净土故欤。答。不尔。废立义者舍于劣行取于胜行。谓余行不顺佛愿故废。念佛能顺佛愿故立。是非余行不生故废也。然或人以为。诸行不往生故废之。此义大背上人所判。若言余行不往生者。后之二义便为虚妄。执者会云。后之二义练磨之义全非实说。今云。此末学强言。三义俱不出于大师所判。云何是一而非二乎。如信空圣觉等师。皆面授口决门人。又智行兼备达土也。同禀承上人存余行生义。善导寺所传全以符合矣。谁谓新义耶。况复所引文其义分明哉。
    二为助成念佛说此诸行者此亦有二意一以同类善根助成念佛二心异类善根助成念佛初同类助成者善导和尚观经疏中举五种助行则成念佛一行是也具如上正杂二行之中说先就上辈而论正助者一向专念无量寿佛者是正行也亦是所助也舍家弃欲而作沙门发菩提心等者是助行也亦是能助也谓往生之业念佛为本故为一向修念佛舍家弃欲而作沙门又发菩提心等也就中出家发心等者且指初出及以初发念佛是长时不退之行宁容妨碍念佛也中辈之中亦有起立塔像悬缯然灯散华烧香等诸行是则助成念佛也其旨见于往生要集谓助念方法中方处供具等是也下辈之中亦有发心亦有念佛助正之义准前可知。二为助成念佛等者。念佛一行以为正业。为助此正业更修余行也。为使知念佛是正业。世尊别置一向之言。为显余行是助业故不云一向而已。出家云何助念佛。谓在家多缘务不遑念佛也。卜居于山林。暗迹于烟霞。无障念佛。是出家之助念佛也。塔像云何助念佛。谓俗家交嚣尘多阙数遍也。数诣道场拜瞻本尊有便念佛。是塔像之助念佛也。若不发心者不观自他受苦。是故倦于念佛。若发兼济心悲念自他之苦。所以念佛炽盛。是菩提心之助念佛也。但大师立同类助业。即观察弥陀等。慧心立异类助业。即方处供具等。今三辈余行当异类助业也。五种助行者。谓赞叹供养开为二行意也。先就上辈等者。应云次异类助业者先就上辈等。故或本有此牒文也。
    三约念佛诸行各为立三品而说诸行者先约念佛立三品者谓此三辈中通皆云一向专念无量寿佛是则约念佛门立其三品也故往生要集念佛证据门云双观经三辈之业虽有浅深然通皆云一向专念无量寿佛（感师同之）次约诸行门立三品者谓此三辈中通皆有菩提心等诸行是则约诸行立其三品也故往生要集诸行往生门云双观经三辈亦不出此（已上）凡如此三义虽有不同俱是所以为一向念佛也初义即是为废立而说谓诸行为废而说念佛为立而说次义即是为助正而说谓为助念佛之正业而说诸行之助业后义即是为傍正而说谓虽说念佛诸行二门以念佛而为正以诸行而为傍故云三辈通皆念佛也但此等三义殿最难知请诸学者取舍在念今若依善导以初为正耳。三约念佛诸行等者。明傍正义。所化众生性习不同。执法各异。是故如来随其性欲广说诸行及以念佛。其中念佛为经正意。故云一向。自余诸行非经正意。是故不置一向之言也。祖师大经释云。修往生业有三意。一但念佛。二助念佛。三但诸行也（已上）口传云。复有一义。佛备一音异解之德故。一向之听随机不同。维摩云。佛以一音演说法。众生随类各得解（已上）若余行机各随己业闻一向音。然结集者约佛本意。专念之上置一向言。实通诸行。故无机教相违之过。上来四义之中。前之二义各约一机。谓第一约唯正定业机。第二约助正兼行机。第三·第四通约二机。谓念佛·诸行其机别故。殿最者汉书音义云。上功曰最。下功曰殿。若依善导以初为正者。大师广判三福各生。是傍正义。又就念佛行者劝菩提心及斋戒等。是助正义。虽然弥陀本愿·释尊教意·诸佛证诚。正劝念佛。故和尚深探经元意。且废余行偏劝念佛。令末法机决定信知一行出离更无不足。是故废立为正而已。
    问曰三辈之业皆云念佛其义可然但观经九品与寿经三辈本是开合异也若尔者何寿经三辈之中皆云念佛至观经九品上中二品不说念佛而至下品始说念佛也答曰此有二义一如问端云双卷三辈观经九品开合异者以此应知九品之中皆可有念佛云何得知三辈之中皆有念佛九品之中何无念佛乎故往生要集云问念佛之行于九品中是何品摄答若如说行理当上上如是随其胜劣应分九品然经所说九品行业是示一端理实无量（已上）故知念佛亦可通九品二观经之意初广说定散之行普逗众机后废定散二善归念佛一行所谓汝好持是语等文是也其义如下具述故知九品之行唯在念佛矣。观经九品与寿经三辈开合异者。问。寂公大经述义记云。此中上·下辈摄彼上下各三品人义且可尔。以此中辈摄彼中三理定不然。此经说中辈。发菩提心生彼国时便住不退转。彼经中辈三不云发菩提心。生彼国时唯证小果。灵芝观经义疏云。大本三品皆标发菩提心。可对今经上三品耳。中下二品则非所对况彼因行与今全别。以寿经校方知不尔。今明。上三品即彼菩萨众也。中三品即彼声闻众也。下三品即彼人民众也。三辈九品摄尽彼方圣凡之众。又复三辈各分高下。如后具明（已上）此二师义义大顺经文。如何会通。答。兴师会云。中辈之内自有多类。二经各谈其一无违（已上）是故鸾师远师等皆同判三·九开合异也。因论生论。三辈之与边地胎生同异如何。答。略论中解三辈已云。又有一种往生安乐。不入三辈中。谓以疑惑心修诸功德。愿生安乐。不了佛智（乃至）然犹信罪福。修习善本愿生安乐国。七宝宫殿或百由旬或五百由旬等。元晓同之。寂公云。彼受胎生者在何品中。依旧两本皆说在于中下品中（乃至）问。观经说下辈三生。为是胎生否。答。非也。彼皆迎生佛前华中。非生边地宫殿中故兴师云。今即疑佛五智。中下·下上二生所摄。由此帛谦后之二辈皆言在城于五百年不得见佛闻法见圣。故若三辈若九品。皆无宽狭摄往生尽。又云。百由旬者即下辈疑佛所生之宫。五百由旬者即中辈疑智所止之宫（已上）问。二义中以何为正。答。传云。要集引二师义不判邪正。难敢定判也。答曰此有二义等者。问。或云。上六品行生净土者皆念佛力。若离念佛不得往生。是故今集以二义释念佛行通九品之由。此义如何。答。此义不然。先开合义中言故知念佛亦可通九品者。是约横义。非约竖文。凡论行因有竖有横。竖则寿经九品。品品各说别行是也。横则寿经三辈。一行互通三辈是也。其实二经各有横竖。若横若竖皆逗机缘。即所引要集文云然经所说九品行业且示一端理实无量。又下文云。凡九品配当是一往义五逆回心通于上上等。此等释文皆约横意。念佛诸行令通九品。若言约竖义念佛通上六品者。发心亦可通下六品。若云然者。遇大·遇小·遇恶定判。岂不相乱。莫以横释破竖说相。次废立义中言九品之行唯在念佛者。是约随自机。若约随他机。一一诸善各通九品各得往生也。

第五念佛利益篇

    念佛利益之文。言利益者。通现·后生得其利益。与弥陀经多善根同。观念门云。现生及舍报决定有大功德利益。礼赞云皆当得生彼者。约终约要耳。
    无量寿经下云佛语弥勒其有得闻彼佛名号欢喜踊跃乃至一念当知此人为得大利则是具足无上功德善导礼赞云其有得闻彼弥陀佛名号欢喜至一念皆当得生彼私问曰准上三辈文念佛之外举菩提心等功德何不叹彼等功德唯独赞念佛功德乎答曰圣意难测定有深意且依善导一意而谓之者原夫佛意正直虽欲唯说念佛之行而一往随机说菩提心等诸行分别三辈浅深不同然今于诸行者既舍而不叹置而不可论者也唯就念佛一行既选而赞叹思而容分别者也若约念佛分别三辈此有二意一随观念浅深而分别之二以念佛多少而分别之浅深者如上所引若如说行理当上上是也次多少者下辈文中既有十念乃至一念之数上中两辈准此随增观念法门云日别念一万遍佛亦须依时礼赞净土庄严事大须精进或得三万六万十万者皆是上品上生人当知三万已上是上品上生业三万已去是上品已下业既随念数多少分别品位是明矣今此言一念者是指上念佛愿成就之中所言一念与下辈之中所明一念也愿成就文中虽云一念未说功德大利又下辈文中虽云一念亦未说功德大利至此一念说为大利叹为无上当知是指上一念也此大利者是对小利之言也然则以菩提心等诸行而为小利以乃至一念而为大利也又无上功德者是对有上之言也以余行而为有上以念佛而为无上也既以一念为一无上当知以十念为十无上又以百念为百无上又以千念为千无上如是展转从少至多念佛恒沙无上功德复应恒沙如是应知然则诸愿求往生之人何废无上大利念佛强修有上小利余行乎。观念浅深者。问。三辈念佛为通观称。若言通者。寿经之意皆明本愿称名之行往往叹之。何限今文通劝观称。是故此集上引观经付属佛名。以同今经三辈念佛。若言不通者。今释云随观念浅深分别九品。故知。三辈念佛亦通观念。答。三辈念佛虽唯称名。而要集所言念佛者。广通观称故且云观念也。要集下云。寻常念相大分为四。一定业。谓坐禅入定观佛。二散业。谓行住坐卧散心念佛。三有相业。谓或观相好。或念名号。四无相业。谓虽称念佛欣求净土。而观身土即毕竟空如幻如梦。次下文云。问。念佛之行于九品中是何品摄。答。若如说行理当上上。随其胜劣应分九品（已上）所言念佛者。是指上所举四种念佛也。而取口称边以为今要也。言观念浅深者。言似局观具包观称。谓观指或观相好。念指或念名号也。然念浅深者。安心及起行各有强弱故。如寒冷流汗是上品念。名之为深。其余浅深随应可知。有云。今言观念者。称名之意业。非是相好观。慧心以称名之念亦有属观之意故（云云）念佛多少者。问。夫感果优劣可由心浅深。纵使累念数志浅者可下。纵使少念佛志深者可上。如何。答。形倾则影倾理数之常也。心重念亦多。何足为疑也。但由众生根性各异。非无心浅行多心深行少。重净心造及恒所作是定业故。而今由念多少而判其品位且约大旨耳。

第六末法万年特留念佛篇

    末法万年后余行悉灭特留念佛之文。问。止住百岁其时难测。何定未法万年后耶。答。绰·导基师俱约末法万年之后。兴师偏依法住记约增劫人寿七万岁时。感师具引二义不判是非。群疑论第三云。有释。经道灭尽依大悲经。正法千年·像法千年·末法万年·万年之后经道灭尽。特留此教更住百年。此刀兵劫时人多造恶。所执草木悉成刀剑互相杀害。嗔毒炽盛。人寿十岁。身长二肘。于此时中更不能修诸余甚深戒定慧学。唯能念佛厌此娑婆三灾五浊极苦恼乱处。愿生西方安乐世界。故佛知此时众生苦重能生厌离。故以慈悲特留此经。于诸经后止住百岁。在刀兵劫利益有情。又有释言。如尊者庆友说法住记言。此佛法力兵劫后人心厌恶咸起慈心不相杀害。共相怜愍如父如子。命渐增长至满百年。十六大阿罗汉三明六通具八解脱。善闲三藏十二部经。受佛付属。住持正法。利益众生不般涅槃。并余眷属大阿罗汉万余徒众。还以如来三藏教法流行于世。化导群生。造寺度僧。修戒定慧佛盛。至增劫人寿六万岁末七万岁初。诸阿罗汉总集如来所有舍利。共造宝塔。十六阿罗汉与诸眷属绕塔供养。散诸香华。瞻仰礼已俱升虚空作如是言。敬礼世尊释迦如来应正等觉。我受教□护持正法。及与天人作诸饶益。法藏已没。有缘已周。今辞灭度。说是语已。一时俱入无余涅槃。其舍利塔便陷入地。至金轮际方乃停住。其三藏教在舍利前先已灭没。经一百年唯此净法与舍利塔及诸阿罗汉一时灭没。尔时世尊释迦牟尼无上正法。于此三千大千世界永灭不现。从此无间此佛土中有七万俱胝独觉。一时出现。其人寿量八万岁时。独觉圣众复皆灭度。次后弥勒出现世间。还为众生说净土教。令无量众俐生净土。如是展转贤劫千佛及后诸佛。出兴于世皆说净土法劝生西方。乃至十方亦复如是。其阿弥陀佛寿命无量阿僧祇劫。未灭度来十方世界诸佛出现。对彼阿弥陀佛有缘众生。皆说净法劝生净土。故此经道灭尽特留此经百年。当此时也。问。无量寿经说。于未来世经道灭尽。我以慈悲哀愍。特留此经。止住百岁。然一切经教皆化物利益众生。读诵受持咸灭重罪。乘闻正法皆得离苦。何为余大乘经悉皆隐没。唯留此教止住百年。释曰。大圣世尊出兴于世一音说法。各随类解。闻法悟道众若尘沙。或得四道果。或获无生法忍。或离三恶道趣。或生人天净土。或益及一时。或遐沾远代。众生宿有闻法善根。逢佛真教受持读诵咸得利益。众生薄福感化缘绝。所有圣教皆隐龙宫。所有法衣不受染色。布萨·羯磨·说戒·受戒悉皆不成。甚深大乘真如实相平等妙理非彼所知故。先隐没不行于世。唯有念佛。易修易学。浅识凡愚犹修习拔济苦难。利益弘深。尚有此机堪行斯法。大圣悲愍留百年。以此经文准知。佛法渐灭。众生福薄。唯兹净教特益此时。故以法验时。诚是当根佛法。故观经数处皆言为未来世一切众生说是教法。请诸道俗寻此圣教验彼当根。无得信于人语不依佛语也（已上）
    无量寿经下卷云当来之世经道灭尽我以慈悲哀愍特留此经止住百岁其有众生值斯经者随意所愿皆可得度私问曰经唯云特留此经止住百岁全不云特留念佛止住百岁然今何云特留念佛哉答曰此经所诠全在念佛其旨见前不能再出善导怀
感慧心等意亦复如是然则此经止住者即念佛止住也所以然者此经虽有菩提心之言未说菩提心之行相又虽有持戒之言未说持戒之行相而说菩提心行相者广在菩提心经等彼经先灭菩提心之行何因修之又说持戒行相者广在大小戒律彼戒律先灭持戒之行何因修之自余诸行准之应知故导和尚往生礼赞释此文云万年三宝灭此经住百年尔时闻一念皆当得生彼又释此文略有四意一者圣道净土二教住灭前后二者十方西方二教住灭前后三者兜率西方二教住灭前后四者念佛诸行二行住灭前后也一圣道净土二教住灭前后者谓圣道门诸经先灭故云经道灭尽净土门此经特留故云止住百岁也当知圣道机缘浅薄净土机缘深厚也二十方西方二教住灭前后者谓十方净土往生诸教先灭故云经道灭尽西方净土往生此经特留故云止住百岁也当知十方净土机缘浅薄西方净土机缘深厚也三兜率西方二教住灭前后者谓上生心地等上生兜率诸教先灭故云经道灭尽往生西方此经特留故云止住百岁也当知兜率虽近缘浅极乐虽远缘深也四念佛诸行二行住灭前后者谓诸行往生诸教先灭故云经道灭尽念佛往生此经特留故云止住百岁也当知诸行往生机缘最浅念佛往生机缘甚深也加之诸行往生缘少念佛往生缘多又诸行往生近局末法万年之时念佛往生远沾法灭百岁之代也问曰既云我以慈悲哀愍特留此经止住百岁若尔者释尊以慈悲而留经教何经何教而不留也而何不留余经唯留此经乎答纵令留何经别指一经则亦不避此难但特留此经有其深意欤若依善导和尚意者此经之中已说弥陀如来念佛往生本愿释迦慈悲为留念佛殊留此经余经之中未说弥陀如来念佛往生本愿故释尊慈悲而不留之也凡四十八愿皆虽本愿殊以念佛为往生规故善导释云弘誓多门四十八偏标念佛最为亲人能念佛佛还念专心想佛佛知人（已上）故知四十八愿中既以念佛往生愿而为本愿中王也是以释迦慈悲特以此经止住百岁也例如彼观无量寿经中不付属定散之行唯独付属念佛之行是即顺彼佛愿故付属念佛一行也问曰百岁之间可留念佛其理可然此念佛行唯为被彼时机将为通于正像末法之机也答曰可广通于正像末法举后劝今其义应知。又释此文略有四意等者。问。四重法灭有何证据。答。其证不可外求。特留此经之文即是其证也。行者思择。问。思益经云。劫烧时江河先灭大海后竭。法灭时小教先灭大乘后灭（已上）故知。教浅先灭。理深后灭。若尔于大乘中。此经者即有相大乘。不可胜于无相大乘。何最后留。答。感师解释如前已引。又兴师云。大涅槃经广显佛性。圣教中深。遂圣人而先没。此经唯开净土令人求生。济凡中之要。故独留百年。机宜既异。没灭前后不可致怪。所愿皆得者。即留之利益也。法灭尽后闻尚获利往生净土。况亦今闻者矣（已上）又正就今宗而论。济凡教中此经第一。何为劣教。一代教中种类法门无过此教念佛往生。若有相教偏属非真。真言秘教岂可劣经（云云）小教先灭。大乘次灭。净土后灭。当知。此经终穷极说。诸佛大悲于重苦者。大悲本怀岂非此教。故灵芝云。准知一代弥陀教观皆是圆顿一佛乘法更无余途。慈云法师云。一历耳根即下大乘成佛种子。不闻不信岂非大失耶（已上）问。仁王经云。吾灭度后八十年·八百年·八千年中。无佛无法无僧。无信男信女时。此经三宝付属诸国王（已上）八千年者。恐应末法一万年过后八千年也。岂非最末特留此经。答。八千年者末法中末后八千年。非指万年外也。故真谛疏云。八十年者正法末后八十年。八百年者像法后八百年。八千年者末法万年后八千年（已上）既云末后八十年也。八百八千亦可末后。爰知。八十年是正法始衰。八百年像法亦衰。八千年末法将尽。故知。正·像·末中三宝衰微名为无也。

第七光明唯摄念佛行者篇

    弥陀光明不照余行者唯摄取念佛行者之文。问。摄取何义。答。摄谓摄护。取谓不舍。故观念法门云。摄护不舍。又大经说斯益云。其有众生遇此光者。三垢消灭身意柔软。欢喜踊跃善心生焉（已上）礼赞云。蒙光触者心不退（已上）又德大寺唯莲房参笼于云居寺。七日祈请摄取之义。满夜梦中本尊申手握行者腕。动唇出声云。摄取是也。然后诣莲华谷问梦虚实。僧都面有感泪气报云。定是实梦也（云云）传法院觉渊阿阇梨说法辞云。摄取之义出秘法中。所谓掌内握而不舍。是名摄取（云云）莲华谷感泪其意在此欤。
    观无量寿经云无量寿佛有八万四千相一一相各有八万四千随形好一一好复有八万四千光明一一光明遍照十方世界念佛众生摄取不舍。一一相各有八万四千随形好等者。要集云。一一相中各具七百五俱胝六百万光明。炽然赫奕。神德巍巍（已上）问。所谓八万四千光明。为是常光。为神通光。答。是常光也。本愿所成光明故也。第十二愿云。设我得佛。光明有能限量。下至不照百千亿那由他诸佛国者。不取正觉。既是本愿。何云神通。又同愿成就文云。无量寿佛威神光明。最尊第一。诸佛光明所不能及。若云神通。何佛不尔。故知。常光。略记云。常光一寻虽常非遍。别缘遍照虽遍非常。此佛光明即不如是。经无量劫遍照十方（已上）若有别缘感应亦可有神通光。如授记光等也。
    问。所言念佛为观为称。若言称者。所观照益可被观机。何观称益。若言观者。答中三义及所引文唯约称名。答。行者如实观光明时。彼佛光明唯摄称名不益观行。故观照摄称名行者。不观照摄观念行者。
    问。佛光遍照。何隔观行。况佛观者亲想相好。观最近佛。何云不摄。答。光之与名即是名义。名义具足有不舍益。是故唯益称名一行。所以知者。佛光即义。称即是名。彼佛本发此两愿故。名义不离。摄取不舍彼佛不愿光益观行。更有何义亦摄观机。但观近佛非是本愿。不摄有在故礼赞云。唯有念佛蒙光摄。当知本愿最为强。观念法门及般舟赞亦复同之。亦念佛有三缘。如下。
    问。若言不摄观者。何故礼赞云如观经云一一光明遍照十方世界。念佛众生摄取不舍。今既观经有如此不思议增上胜缘摄护行者。何不相续称观礼念愿往生也。答。文理如前。但彼文者此释助正兼行之旨。非独观独礼能蒙光益也。问。上六品中已有临终光明照触。岂非摄益。散善既尔。况定机耶。答。彼说临终佛光来照。非是现生护念摄取。此乃不舍光益局在念佛。别愿益故不通余行。来迎光明是总化仪。唯局迎时不通平生。
    同经疏云从无量寿佛下至摄取不舍已来正明观身别相光益有缘即有其五一明相多少二明好多少三明光多少四明光照远近五明光所及处偏蒙摄益问曰备修众行但能回向皆得往生何以佛光普照唯摄念佛者有何意也答曰此有三义一明亲缘众生起行口常称佛佛即闻之身常礼敬佛佛即见之心常念佛佛即知之众生忆念佛者佛亦忆念众生彼此三业不相舍离故名亲缘也二明近缘众生愿见佛佛即应念现在目前故名近缘也三明增上缘众生称念即除多劫罪命欲终时佛与圣众自来迎接诸邪业系无能碍者故名增上缘也。问曰备修众行等者。意云。诸行之人皆得往生。然佛光明周遍十方。何不照余行□。偏摄取念佛者。若云照者何惜摄益。平等慈悲似有偏颇。答曰等者。意云。念佛行者由佛愿故得蒙光益。信心不退。往业易成。如来亲近。身意柔软。灭多劫罪。魔不得便。临终正念决定往生。有如此等种种利益。皆因佛光摄取。光摄亦因本愿。是故今文明三缘义。礼赞直云本愿最强。本愿利益只是任运。非佛存偏颇隔余行人也。故祖师云。成佛之光明还照本时之誓愿也。初亲缘中口常称佛等者。明口称行具足三业。口称佛名号即念佛行体。故先举之。称名行者向西合掌即是身敬。亦心念佛即是心念。是故礼·念非别行也。群疑论云。今时念佛至心即意业善行也。称佛名号即语业善行也。合掌礼拜即身业善行也。由此三业善行能灭八十亿劫生死重罪（已上）此释下品十声称佛。身羸劣故不能礼敬。心失念故不能观察。故知。依劝才唱名字三业相应。今三业行亦复如是。唯就口称举三业故言忆念者。上三业行时时忆持常恒不失故云忆念。非是观念。若属观念总违光益唯局称名。别违下文增上缘释及引三经唯约称名。复违下结广显念佛三昧竟。彼此三业不相舍离者。彼谓弥陀。此谓行者。行者三业俱有。弥陀唯有意业。而言三业者相从众生也。非言弥陀具有三业。谓佛知见众生三业。由此知见佛亲行者。述记云。瞿波论师云。三业礼者欲显大师有天眼故以身业体。有天耳故以语业礼有他心故以意业礼（已上）但彼约礼。此约念佛。又彼知见已现三轮作利益事。此遥加念施不舍益。又近缘时非无见佛（云云）而今文意众生忆念弥陀不绝如犊子思母。弥陀还念众生不舍如鱼母念子。彼此亲故是名不离。法事赞亦释亲义云。人能念佛佛还念。与今意同。问。诸佛慈念众生善心。譬如父母顾盼众子无有恶爱。故涅槃十八云。诸佛世尊于诸众生不观种姓老少中年贫富时节日月星宿工巧下贱童仆婢使。唯观众生有善心者。若有善心则便慈念（已上）今何偏约念佛明还念相论亲□义。答。修诸行者非感应。而不名亲三业皆非弥陀佛事故。彼人心行则□弥陀。行人□佛佛亦不亲。若唱名号即就佛体三业皆在弥陀佛故。念念熏习最亲弥陀。行者亲佛佛亦还念。何以诸行将同念佛。况论本愿更非比校。何等善根竞其德乎。法事赞云。弘誓多门四十八。偏标念佛最为亲。盖此谓也。次近缘者。上亲缘是彼此心同。今近缘则一处来现。信知。十万亿刹径路虽远。彼此心同名之亲缘。千返影向摄护无倦不离行者名之近缘。问。言近缘者佛在目前。念佛行者未必见佛。何具近缘。答。佛来机前以为本意。但随机宜见·不见异。今举见机以释近缘。设虽不见而佛必来。若约冥边不见犹近。后增上缘者。念佛灭罪故。临命终见圣时。佛为增上缘。不为邪业之所障碍。必遂往生名增上缘。问。增上缘中圣众来迎与上近缘见佛何别。答。近缘见佛则是平生。此中来迎乃是临终。故不混乱。若约五缘。近缘者即护念·见佛二缘。增上缘者灭罪·摄生二缘。三缘皆约赠凡夫即是证生缘也。问。称佛名时除多劫罪。何至迎候亦有邪业。答。罪障盖多。不可顿灭。故称念时虽灭罪障。而见圣众能除残殃。故称赞经云。若一日夜或二或三或四或五或六或七。系念不乱。是善男子或善女人。临命终时。无量寿佛与其无量声闻弟子菩萨众俱。前后围绕来住其前。慈悲加祐令心不乱。既舍命已随佛众会。生无量寿极乐世界清净佛土（已上）既云慈悲加祐令心不乱。明知。圣现除其罪障。令心不乱。若言无障。其心何乱。故珍海决定往生集云。问。灭业障已方有佛来迎欤。答。不必尔。大悲芬陀利经云。彼欲终时。我与无数大众围绕而现其前。彼见我已令于我所得大欢喜除诸障碍。命终以后得生我国。意云。往生业障未尽之前佛先进来。岂不恃哉（已上）悲华经云。所有众生（乃至）临终之时。我当与大众围绕现其人前。其人见我即于我所得心欢喜。以见我故离诸障碍。即便舍身来生我界（大悲芬陀利经同之）又令但云邪业不云外魔等者。文言略耳。又灵芝观经疏云。四解魔说。或谓。修西方净业临终感相皆是魔者。斯由未披教典不乐修持。喜以邪言障他正信。为害不浅。故须辨之。且魔有四种。一五阴魔。二烦恼魔。三死魔。四天魔。上之三魔是汝身心。唯有天魔是外来耳。安得不畏己摩但疑外魔乎。况魔居欲天。乃是大权。退恶进善。有大功行方可动之。凡夫修道内心不正必遭魔扰。若心真实魔无能为。是知。魔自汝心。非他所致。如世妖冶媚惑于人。端心正色必不能近。纵情顾盻定遭所惑。今引众说以绝群疑。一云。大光明中决无魔事。犹如白昼奸盗难成。一云。此土观心反观本阴多发魔事。今观弥陀果德真实境界。故无魔事。一云。念佛之人皆为一切诸佛之所护念。既为佛护。安得有魔。一云。修净业人必发魔者。佛须指破。如般若楞严等。佛若不指则误众生堕于魔网。今净土诸经□不言魔。即知。此法无魔明矣。山阴庆文法师正信法门辨之甚详。今为具引彼。问曰。或人云。临终见佛菩萨放光持台。天乐异香来迎往生□是魔事。此说如何。答曰有依首楞严经修习三昧或发动阴魔。有依摩诃衍论修习三昧或发动外境（谓天魔也）有依止观论修习三昧或发动时魅。此等□是修禅定人约其自力。先有魔种被定击发。故现此事。傥能明识各用对治即能除遣。若作圣解皆被魔障（上明此方入道则发魔事）今约所修念佛三昧乃凭佛力。如近帝王无敢干犯。盖由阿弥陀佛有大慈悲力·大誓愿力·大智慧力·大三昧力·大威神力·大摧邪力·大降魔力·天眼远见力·天耳遥闻力·他心彻鉴力·光明遍照摄取众生力。有如是等不可思议功德之力。岂不能护持念佛之人至临终时令无障碍耶。若不为护持者。则慈悲力何在。若不能除魔障者。智慧力·三昧力·威神力·摧邪力·降魔力复何在耶。若不能鉴察被魔为障者。天眼远见力·天耳遥闻力·他心彻鉴力复何在耶。经云。阿弥陀佛相好光明遍照十方世界。念佛众生摄取不舍。若谓念佛临终被魔障者。光明遍照摄取众生力复何在耶。况念佛人临终感相出自众经皆是佛言。何得贬为魔境乎。今为决破邪疑。当生正信（已上彼文）又楞严云。禅定心中见卢舍那踞天光台千佛围绕等。此名心魂灵悟所染心光研明照诸世界。暂得如是非为圣证。资中疏云。若修念佛三昧斯境现前与修多罗合名为正相。若修余观设见佛形亦不为正。以心境不相应故。况观真如不取诸相。而有所著岂非魔耶。资中拣判极为精当。仍具引前诸说永除疑障（已上灵芝）问。此三缘义为局念佛。答。岂不前言。三缘唯约念佛一行。谓约称名释不舍故。本愿念佛是称名故。诸佛证诚亦称名故。此经亦专标名号故。知此三经元意唯在称念佛名。今之三缘何通余行。
    问。三缘之义云何不通观察等行。谓心想佛亲义最强。礼诵等行岂是□耶。观殊近佛。故经云但当忆想令心眼见。又云常来至此行人之所。岂非近缘。余礼诵等岂是远耶。第四卷中通五正行明亲近义故。今此集引今二缘以证五种正行亲近故。答。今三缘者依本愿故唯局念佛不通观等。谓由本愿故有亲缘义。有亲缘义故摄取不舍。亦由本愿故有近缘义。有近缘义故摄取不舍。亦由本愿故有增上缘义。有增上缘义故摄取不舍。故三缘义不通观等。若以观等望杂行时。亦有随分亲近之义。所望不同各得其名。疏亲近义即望杂行判其得失。今此集意亲近名通一往引释耳。
    自余众行虽名是善若比念佛者全非比校也是故诸经中处处广赞念佛功能如无量寿经四十八愿中。唯明专念弥陀名号得生又如弥陀经中一日七日专念弥陀名号得生又十方恒沙诸佛证诚不虚也又此经定散文中唯标专念名号得生此例非一也广显念佛三昧竟。自余众行等者。此明念佛与诸善即有光摄·不摄异故。校量二行胜劣悬隔也。问。十三定善·上六品行。定胜散劣理深事浅读诵六念大菩提心及戒行等诸佛所叹。何以此等妙行而云全非比校。答。定虽凝心理虽深微。大心大行心行虽胜。律仪孝道妙业虽贵。望佛本愿念佛独秀。故云非比。是故诸经等者。自下引证。言诸经者广指净土所依诸经。先引正依例知余经。故云非一。引大经中四十八愿等者。本愿·果成不相离故。总指于一经名四十八愿。本愿生因唯称名故。此经所诠专在名号。所谓第十八愿云。至心信乐欲生我国乃至十念。愿成就文云。闻其名号信心欢喜乃至一念。三辈文云。一向专念无量寿佛。流通文云。其有得闻彼佛名号。欢喜踊跃乃至一念。当知此人为得大利。则是具足无上功德（已上）引小经中专念弥陀等者。此经念佛之外更无余行可简。是故虽言专念名号不别云唯。引观经中唯标专念等者。定善文云念佛众生摄取不舍。散善文中下品三生品品皆有专念名号。劝持文若念佛者是人中芬陀利华。付属文云汝好持是语持是语者即是持无量寿佛名。如此释尊处处叹劝念佛一行殷勤郑重。余行不尔。为随他机虽说往生无恳切劝。佛意唯在称佛名号。以此义故简去余行乃至唯也。斯乃约随自机述废立意也耳。复有义。四十八愿中唯明等者。六八愿文虽有诸行来迎之言而非生因。本愿生因唯在念佛。以此义故简去余行。持取念佛方云唯也。观经亦尔。所谓虽说定散往生。而本愿生因唯在念佛。故简持云唯标名号。故下释云上来虽说定散两门之益。望佛本愿意在众生一向专称弥陀佛名（已上）广显念佛三昧者。此简异观佛分别两三昧。具如宗旨门及观念法门。
    观念法门云又如前身相等光一一遍照十方世界但有专念阿弥陀佛众生彼佛心光常照是人摄护不舍总不论照摄余杂业行者。彼佛心光者。佛心所起光明故名心光。论注称智慧光。与今同也。总不论照摄余杂业行者者。问。四种正行为蒙摄益。若言蒙摄。既非本愿。何有摄益。若言不摄。今文唯举杂业不论四种。故礼赞引摄取不舍文已。云何不相续称观礼念也。答。四种正行非本愿故更无摄益。故处处释唯限念佛。但今文者且举□远。不遮再论四种不摄。礼赞文举观念等行约为助业。非各别行时有摄益也。
    私问曰佛光明唯照念佛者不照余行者有何意乎答曰解有二义一者亲缘等三义如文二者本愿义谓余行非本愿故不照摄之念佛是本愿故照摄之故善导和尚六时礼赞云弥陀身色如金山相好光明照十方唯有念佛蒙光摄当知本愿最为强（已上）又所引文中言自余众善虽名是善若比念佛者全非比校也者意云是约净土门诸行而所比论也念佛是既二百一十亿中所选取妙行也诸行是既二百一十亿中所选舍□行也故云全非比校也又念佛是本愿行诸行非本愿故云全非比校也。
    不照余行者者。以无摄益而属不照。非遮色光遍照十方。故般舟赞云。相好弥多八万四。一一光明照十方。不为余缘光普照。唯觅念佛往生人。解有二义者。虽云二义非水火异。谓念佛即是本愿行故具三缘义也。

第八三心篇

    念佛行者必可具足三心之文。将解三心即有其二。一先解大意。二次释本文。初解大意亦二。一总明三心二别明三心。初总明者。以不伪心信佛本愿方欲往生。是名三心。若无欣求心虽知而不具。若有欣求心不学而自备。若有众生本无三病不治自安。闻说厌欣顿具三心。此人即是横具三心也。若有众生有虚假障即障往生。闻说一者至诚心除虚假障。有孤疑障亦障往生。闻说二者深心除狐疑障。有不回向障亦障往生。闻说三者回向发愿心除不回向障。未具三心者俟一二三说始具三心。此人即是竖具三心也。又有闻至诚心具后二心等种种差。不能广尽。学者思择。若横若竖具足三心行念佛者。百千皆生。万无一失也。问。经云。若有众生愿生彼国者。发三种心即便往生。此文意明愿往生人可具三心。然世人薄俗诤五欲事。不暇欣求。争具三心。出离无期职而斯由。唯愿慈哀示其径路。答。先师教云。大乘修行法中虽明六念·八念·十随念等。而如予所存者唯在念死·念佛二念（云云）依之欲具厌欣心者。常当于此二念系心不忘。渐渐熏习厌欣盖发。是重病者阿伽陀药也。纳于心腑以勿聊尔矣。先言念死者。智论二十二云。念死者有二种死。一者自死。二者他因缘死。是二种死行者常念。是身若他不杀必当自死。如是有为法中不应弹指顷生信不死心。是身一切时中皆有死不待老。不应恃是种种忧恼凶衰身生心望安稳不死。是心痴人所生。身中四大各各相害如人持毒蛇箧。云何智人以为安稳。若出气保当还入入息保出睡眠复得还觉。是皆难必。何以故。是身内外多怨故如说或有胎中死。若有生时死。或年壮时死。或老至时死。亦如□熟时种种因缘堕。当求免离此死恶之怨贼是贼难可信。舍时则安稳。假使大智人威德力无上。无前亦无后于今无脱者。亦无巧辞谢。无诸求得脱。亦无捍格处可以得免者。亦非持净戒精进可以脱。死贼无怜愍。来时无避处。是故行者不应于无常危脆命中而信望活。如佛为比丘说死想义。有一比丘偏袒白佛。我能修是死想。佛言。汝云何修。比丘言。我不望过七岁活。佛言。汝为放逸修死想。有比丘言。我不望过七月活。有比丘言。七日。有言。六五四三二一日活。佛言。汝等皆是放逸修死想。有言。从旦至食时。有言。一食顷佛言。汝等亦是放逸修死想。一比丘偏袒白佛。我于出气不望入。于入气不望出。佛言真是修死想。为不放逸比丘一切有为法念念生灭住时甚少。其犹如幻。欺诳无智。行者如是等种种因缘念死想（已上）大庄严论云。若人临终喘气□出。喉舌干燋不能下水言语不了。视瞻不端。筋脉断绝。刀风解形。支节舒缓。机关止废不能动转。举体酸痛如被针刺。命尽终时见大黑暗。如坠深岸。独逝旷野无有伴侣（已上）当知一切事皆可免。死一事不可遁。若常念必死之终者。宁不起厌悕之心哉。次言念佛者。华严云。又放光明名见佛。彼光觉悟终者。念佛三昧必见佛命终之后生佛前（已上）当知念佛寿终之者不见大黑闇。又不至黄泉。圣众诱引直诣净土。故安乐集云。此界众生寿尽命终。莫不皆乘善恶二业恒为司命狱率妄爱烦恼相与受生。乃从无数劫来未能免离。若能生信归向净土。策意专精。命欲终时阿弥陀佛与观音圣众光台迎接。行者欢喜随从。合掌乘台。须臾即到无不快乐。乃至成佛。又复一切众生造业不同。有其三种。谓上中下。莫不皆诣阎罗取判。若能信佛因缘愿生净土。所修行业普皆回向。命欲终时佛自来迎不干死王也（已上）当念过去久远已来流转三界。轮回六道具受一切身心大苦。莫不皆诣阎罗王所取其裁判。然今恶业如出积。亦罪障如海深。居诸早迁逼无常寿。生远日日。死近念念。今生若不厌一期空过者。再闻琰王之呵责今几回日月哉。重受恶趣之苦果。不知为旦为暮早厌火界速趣净土。若能发起欲生之愿。当知是人具足三心。顺次往生机熟时至也。问。依此念力设令具足前后二心。若有疑心宁具深心。答。尔也。今就自然具三心机且述大意耳。更不遮有重障之机具阙不同。若疑心增者常当念二种信相之文也。其文散在。当集一处而置座右也。
    次别明三心中。先至诚心者。即质直心也。此治虚假心。虚假心者即是谄曲诳他之心也。若具此心者万行徒施得脱无期。此乃忘出离之志住名利之思。所修行业并为名闻利养而作。不为往生极乐而行也。若心能解生死有失净土有得。一一所行悉为出离而行。不为名利而作。是时三业四仪之上成就往生净土之因。终焉之时必预佛迎也。大象阂□之失。瘦雁升天之得。进退之间将寄何哉。若不厌而云厌。琰王之责何为。若不欣而云欣。圣众之悲定增。但以众生根性不同。始终·多少虚实是异。若欲分别之得二种四句。一始终虚实四句二多少虚实四句。初言始终四句者。一始实终虚。谓初发心时有往生志。后退善心住诳他心。此只殖宿善。非顺次往生也。二始虚终实。谓初住名利。后生善心。此是回心住生人也。三始终俱实。谓一发心已后无有退转人也。此是决定往生之人。亦人中芬陀利华也。四始终俱虚。谓初后虚假无佛法润。既无现益亦无当益。可哀后生重归三途矣。次言多少四句者。一多虚少实。谓多诳心少直心也。譬如少汤入水。何足期往益乎。二多实少虚。谓虽发心而少分虚假也。若知失悔过自有出离欤。三多少俱实。谓四威仪不论内外。有往生心。是最上机也。四多少俱虚。谓假名佛法偏求名利。可谓佛法中旃陀罗也。
    次深心者。即深信心也。此治狐疑心。狐疑心者。于佛本愿即发有耶无耶疑虑之心不取决定信也。凡就信有忍许·澄净之二义也。言澄净者。所谓能令心澄净故。如水精珠能清浊水。言忍许者。谓于四谛三宝善恶业果等法忍许不疑也。若疑心者法水不留功德难成。一切修道莫先于信。故止观云。佛法如海。唯信能入。信为道源功德母。一切善法由之生。弘决云。孔丘之言尚信为首。况佛法深理无信宁入。故云兵食尚可去。信不可去。华严云。信为道元功德母等（已上）智度论云。吞钩之鱼虽在池中在水不久。行者亦尔。信深般若当知不久在生死中（已上）余法信心难具载之。今就净土分别信心有二种信。一信我身。谓无始来罪恶有力没溺已久。善根无力不足出要。深信是理专归他力。二信佛愿。谓佛本愿偏化此人。宁泥自力徒在火宅。此日月轮可令堕落。弥陀本誓不可改也。幸值此法。盖往彼土也。此有二种四句。一始终信疑四句。二多少信疑四句。初言始终四句者。一始信终疑。谓初发心时信佛本愿。后退信心住疑惑心。此只殖宿善。非顺次往生也。二始疑终信。谓初怀狐疑后生信心。此是回心往生人也。三始终俱信。谓一发心已后无有退转人。此是决定往生人。亦人中芬陀利华也。四始终俱疑。谓一期无信无佛法润。既无现益亦无当益。可怜后生重归三途矣。次言多少四句者。一多疑少信。谓多狐疑少信心也。少汤入水之喻。何足期往益乎。二多信少疑。谓多信心少狐疑也。若知失悔过亦有出离欤。三多少俱信。谓四威仪不论久近。有信佛心。是最上机也。四多少俱疑。谓未决了佛之本愿。常怀犹预无一分信。可谓宝山中无手人也。
    后回向发愿心者。回一切善根愿生净土心也。问。论开为二门。经合为一心。有何意耶。答。法门开合随宜不定。趣求同故。经合为一。直挟异故论开为二。是故要集释二门云。誓期所求。名之为愿。回所作业趣向于彼。谓之回向（已上）又回向发愿心治不回愿心。不回愿心者。或所牵于妄爱迷心染着生死。或被教于别解异学期现身证。或愿余净土不欣乐西方。故名不回向发愿心也。此亦有二种四句。一始终回不回四句。二多少回不回四句也。初言始终四句者。一始回终不回。二始不回终回。三始终俱回。四始终俱不回也。次言多少四句者。一多回少不回。二多不回少回。三多少俱回。四多少俱不回也。例前二心应知。
    二释本文亦三。一解经文。二解疏三心。三释礼赞三心。
    观无量寿经云若有众生愿生彼国者发三种心即便往生何等为三一者至诚心二者深心三者回向发愿心具三心者必生彼国。初解经文中。言即便往生者。若具三心必得往生。故云即便。所言即者不离之义。此语往生当果决定。非是即时。何等下即是如来自问自答。然此三心往生要术独秀诸文。所以者何。痴直之心速出生死。他力之信不问善恶。一世回愿入无漏境。济凡绝伦。岂非要益。唯佛自知。非凡所测。故疏云。非佛自问自征。无由得解。
    二解疏三心中二。先释。次结。释中有三。所谓三心也。
    第一至诚心文中有六。一经云一者至诚心者。先牒经文。二言至者真诚者实者。即释字训。三欲明下至心中作。约劝门释真实心。四不得下至亦皆真实。约诫门释虚假心。五又真实下至皆须真实。广约十重厌欣解至诚心。六故名至诚心者。结也。
    同经疏云经云一者至诚心至者真诚者实。二辨字训中。至者真等者。问。真实心分齐如何。答。先师云。住往生思起行不饰名真实心也。有人云。至诚者强盛也。即发一念真实之心名至诚心也（莲华谷等趣）有人云。先知其机可验其心。然净土机不堪圣道怯弱下机。只局涯分穷其心故名真实心。彼强盛义有嫌机咎。不甘心也（胜愿院义）私云。后义协先师传。彼强盛义若被上机。如龙得水。故有巨益。若对下机。似踏虎尾。还生怯退。问。或云。唯以正直名至诚心此义不足。当同夫人身心彻到厌秽欣净名至诚心。所以者何。无为之境不可轻尔即阶故。此义如何。答。唯局己分极不谄心即具诚心。机分定散心有强弱。胜劣浅深千差万别何必一同夫人心乎。总而言之。圣道机胜。净土机劣。别而言之。定机是强。散机是弱。于散机中犹有九品。九品差异亦是一往。其实无量。其一一机所具诚心何无差别。若浅若深若勤若怠。皆有远虑何有近忧不令他疑悔既是如来诫乎。
    欲明一切众生身口意业所修解行必须真实心中作。三约劝门释真实心中。欲明者。释迦说至诚心者。于三业起行之中必可用真实安心也。言解行者。解教曰解。正行曰行。行通三业。解局意业。谓先由经教解三业行。然后修行三业善也。
    不得外现贤善精进之相内怀虚假四约诫门释虚假相中四。一不得下至内怀虚假。正诫虚假。谓诫外相现贤善精进内心怀愚恶懈怠也。
    贪嗔邪伪奸诈百端恶性难侵事同蛇蝎虽起三业名为杂毒之善亦名虚假之行不名真实业也。二贪嗔下至不名真实业也。释虚假之由。何故起虚假心。由贪嗔邪伪心悕求名利故现虚假相也。大象出□为一尾所碍。行人出家为名利所缚。当知往生大怨无先于名利也。言难侵者。侵玉云。伤也。即断义也。言蛇蝎者。心曲譬蛇。害物譬蝎。虽起三业等者。问。上既云外现内怀者。身口似善。意业实恶。今云起三业。岂不相违耶。答。先师云。所言三业非实善业。心贪名利奸饰外相。令他表知有三业善。安心阙故名杂毒善。其实非善（云云）或虽起三业者。身口业行及能等起思且名三业。虽起三业阙善心故不成往业。意乐恶故名为杂毒。例如古迹引瑜伽论利益杀生文云。菩萨若见欲作重罪发心思惟。我若断彼恶众生命当堕地狱。如其不断彼罪业成当受大苦。我宁杀彼堕那落迦。终不令其受无间苦。如是于彼或以善心。或以无记心。知此事已。为当来故深生惭愧。以怜愍心而断彼命。由此因缘。于菩萨戒无所违犯生多功德。此阙烦恼故无所违犯意乐善故生多功德。同宗要云。问。既生功德何名性罪。答。意乐虽善方便恶故（已上）今之三业翻之可知。外仪虽善意乐恶故名为杂毒。非真实善。此例相协先师所传。又三业者。谓起行三业。以上文云身口意业所修解行。下文亦云真实心中意业行等故。又礼赞云。凡起三业必须真实全与今同。就此起行以释安心虚假相（有云。先师亦宣此义）又莲华谷云。因等起心是虚假故非往生因。刹那善心与业随转名三业善（云云）意云。安心虑假之人行身口业时。暂时发善心意业虽具。安心僻越故即归本心不成往业也。
    问。唯以虚假不实之心属杂毒善此义不明。文举贪嗔嫌急作行。故知。即以自力杂行名杂毒善。以归他力名真实心。何况正引弥陀因行而属真实。何约凡夫心论真·不真相乎。答。名利是出离之障。虚假是入道之怨。佛为除之教至诚心。安乐集云。一切众生皆由多虚少实无一正念。以是因缘地狱者多。解脱者少。譬如有人于自父母及以师僧外现孝顺内怀不孝。外现精进内怀不实。如是恶人报虽未至三途不远。无有正念不得解脱（已上）今文全同集意。末学岂存异义。上文既以内外不调即名虚假。下释何约自他二力以解真实。但举贪嗔者。依具贪嗔起虚假心故。虽然非谓一切贪嗔烦恼皆起虚假心也。如彼调达由贪嗔故造作五逆。非谓一切凡夫具贪嗔故皆造五逆。故知。凡夫虽具贪嗔。若实欲生皆具诚心。历缘对境之贪嗔谁具惑之人不起。水火二河之譬喻何修趣之者不进。又言急作者是纵许词。更非实义。又诸凡夫名利如江海。厌欣似涓露。若欣现世人必勇猛若欣后世人必懈怠。如何偏谓虚假之者不作苦励身心之行。次引因行者为励行者也。谓佛因真实果不纡曲。故愿生者必须真实相应所求。若心不实无由得生。但菩萨真实强。圣心坚固故。行者真实弱。凡心羸劣故。强弱虽异真实相顺。谓佛愿强故摄行者弱心以令生净土也。譬如天上日火性是强地下珠火性是弱。虽有强弱同火性故以珠对日火即出生。佛与众生强弱虽异真实可类。问。智度论中以六度菩萨烦恼所具之善名为杂毒。杂毒名同。其体岂别。答。虚假杂毒其义含容。集中既言多虚少实。不可外求证。今文亦言外现内怀。何劳诤同异。亦如彼释论钞解真如门。以微细想念皆属虚假也。故知。虚假之言各随义门其体有别。九品义云。依维摩经名之直心（已上）维摩经云。直心是菩萨净土。菩萨成佛时不谄众生来生其国。又云。直心是道场。无虚假故。首楞严经云。我教比丘直心道场。于四威仪一切行中尚无虚假。因地不直果招纡曲。若诸比丘心如直弦。一切真实入三摩提永无魔事。又云。十方如来同一道故出离生死皆以直心。心言直故如是。乃至终始地位中间永无诸委曲相。弘决四云。能修四安乐行一生得入六根。极太迟者不出三生。若为名闻利养即累劫不得。宝钥云。上下读文不慎其行。贵贱口是心行悉非。谚曰。擎孝经打母头。盖斯之谓也（已上）此是皆诫虚假之文也。如是等例广多无量。难具引之。
    若作如此安心起行者纵使苦励身心日夜十二时急走急作如灸头然者众名杂毒之善欲回此杂毒之行求生彼佛净土者此必不可也三若作下至必不可也。明虚假人虽励行业而往生不可。何故不可。即由不相应彼佛愿故也。
    何以故正由彼阿弥陀佛因中行菩萨行时乃至一念一刹那三业所修皆是真实心中作凡所施为趣求亦皆真实。四何以故下正明往生不可所由。谓阿弥陀佛因中一时一刹那顷无不真实。以真实心所成净土以不真实生其国者无有是处。施为趣求者。下化众生名为施为。上求菩提名为趣求。泛论本愿。以第十二·十三·十七·三十一·三十二五愿名为趣求。以自余四十三个愿名为施为（云云）
    又真实有二种一者自利真实二者利他真实五广约十重厌欣解至诚心中。真实有二种者。文中虽标二种真实。唯释自利令知利他。
    言自利真实者复有二种一者真实心中制舍自他诸恶及秽国等行住坐卧想同一切菩萨制舍诸恶我亦如是也二者真实心中勤修自他凡圣等善。释自利中有其十重。初之二重总明就止恶修善须真实心。言想同者。具缚行人制恶虽不及菩萨制。而起意乐想同彼类。既云想同。岂是全同。见贤思齐虽愚是贤。如弘决云。若恣结使失于今世后世善财妨于佛道。设使心起不令口起。设使口起不令身起。设使身起不令作大罪如凡夫人。此是得摄菩萨大人数中（已上）圣道既尔。何况净土。又十疑云。纵使妻房不能顿断。渐渐生厌（云云）
    真实心中口业赞叹彼阿弥陀佛及依正二报又真实心中口业毁厌三界六道等自他依正二报苦恶之事亦赞叹一切众生三业所为善若非善业者敬而远之亦不随喜也。三四二重别约口业厌欣以明真实。
    又真实心中身业合掌礼敬四事等供养彼阿弥陀佛及依正二报又真实心中身业轻慢厌舍此生死三界等自他依正二报。五六二重别约身业厌欣以明真实。谓树叶遮雨。何求垩室。粪扫防风。何饰绮纨。节量支命。何嗜滋味。如彼空也·增贺等类。
    又真实心中意业思想观察忆念彼阿弥陀佛及依正二报如现目前又真实心中意业轻贱厌舍此生死三界等自他依正二报。七八二重别约意业厌欣以明真实。或有三业共厌舍者。或有唯意业生厌离心。如彼净名居士等类。又大隐隐朝市。盖此谓也。
    不善三业必须真实心中舍又若起善三业者必须真实心中作。九十二重总就三业止恶修善以明真实也。
    不简内外明闇皆须真实。不简已下总结上意也。内外明闇者。内谓内心。外谓外相。若用日月灯烛光照名之为明翻之为闇。若虚假人明外是贤。闇内是愚。奸饰外见由内心曲也。若真实人内外·明闇无有差别。唯欣菩提不欣名利。故云不简也。
    故名至诚心。
    六故名至诚心者结也。

第0段 选择传弘决疑钞卷第三（终）

第0段 选择传弘决疑钞卷第四

              沙门良忠述

　　　　　　
　　　　　　
　　　　　　

    第二深心文中有三。一二者深心者。先牒经文。二言深心者下释深心体。三亦有二种下正解信相。解信相中自二。初信机。次信法。起尽可见。信法中二。从初至决定得生略依三经方信三佛。二又深信下广明就人就行立信。初就人立信中四。从初至真佛弟子重举三经意即劝立信相。二又一切行者下别就观经明信佛语。三又深心下问答释疑。四此名就人下结也。
    二者深心言深心者即是深信之心也。二解体中言深心者即是深信者。问。深心属信心有何文理乎。答。佛法大海信为能入。一切出离行行无不由信成。今欣净土。应具信心。是其理也文者。本愿云至心信乐欲生我国。言至心者。是至诚心。欲生我国。是回向心。文义大同。中间信乐岂非深心。信谓忍许。乐谓爱乐。爱是信功。故云信乐。但有宽狭。信缘四谛。爱缘灭道。今信净土亦是爱乐。如论文云爱乐佛法味。所言爱乐非染污爱。问。前后二心不置深名。何局第二名深心耶。答。疑心易起信心难成。谓别行人多破往生。为之失信疑怯心起便从轮回。是大失故别置深言诫其狐疑。凡深心者不为四重破所动乱破坏。以此分齐名为深心。前后二心不为破人所动乱者依信心功。故不云深。
    亦有二种一者决定深信自身现是罪恶生死凡夫旷劫已来常没常流转无有出离之缘。信机中。自身现是等者。问。信身罪恶有何要耶。答。诸教之中未有此信。唯在莹心性珠以显本理有耳。今则不尔。先信顾我机分无出离缘。次信佛愿难思以摄此机。是时往生之信指掌。圣僧之教证定之言深仰此说耳若无第一知机信者。第二信心犹难决定。所以者何。若人闻说才唱六字往生净土。将谓斯类匪直也人。或是相似三贤菩萨。或是宿习深厚众生。于罪恶者争乘本愿直生净土。心生怯弱容疑本愿。为除此疑怯思建立二种信心。谓本愿中十方众生即是今时善恶众生。顾其机则罪恶凡夫。仰其誓亦十念名号。机法相应宛如函盖。信知。决定往生指掌。不信不行即我等咎。犹在生死非佛咎也。抑众生无始恒居三道。于中谁无一毫种类。但以众生无始以来唯流妄我故。局己分于人天中随生纳福。今闻佛愿正化罪恶乃信往生。贫穷·富贵·下智·高才·持戒·破戒。皆乘弥陀大愿业力顺次得生高妙报土。难行·易行二道。圣道·净土二门。出离·生死将期何法。唯恨众生犹怀狐疑重受苦果。莫论彼佛摄与不摄。全由专心信与不信也。常没常流转者。言常没者局于三途。言流转者通于六道。若没若流。久在生死。故名为常。无有等者众生善根未托本愿报在三界不至净土。是故且云无有出离之缘。其实非无本善。故礼赞云善根薄少。盖其意也。胜愿院云。观念法门云佛三种愿力以为外缘。至诚等三心以为内因。彼约解义门。谓感果法必由因缘故。今约劝化门。谓若思自有内因者信佛心弱。故为偏归他力佛愿。信于自身全无因缘。唯凭他力欣求往生。住此念时信力强盛正托佛愿方得往生。即是此宗出离故实。是劝化门也。又彼观念门一往解义。今文再往真实解义所以然者一切净土不论报化皆属依他。况彼极乐判报土故。凡夫修善何得往生。凡夫所修不出遍计。遍计之心何成生因。故今云无缘真实解义门也。今云。无有等者释信心相。此信心为内因。佛三力为外缘。故两处释不相违也。
    二者决定深信彼阿弥陀佛四十八愿摄受众生无疑无虑乘彼愿力定得往生又决定深信释迦佛说此观经三福九品定散二善证赞彼佛依正二报使人欣慕又决定深信弥陀经中十方恒沙诸佛证劝一切凡夫决定得生。依三经信三佛中。决定深信等者。即依寿观弥陀三经如次方信弥陀·释迦·六方三佛。此三佛同劝凡夫往生故。谓五劫思惟偏于苦者。十六观门亦化常没。六方证诚专在名号。设虽十恶何隔引接。设虽一念何生疑心。
    又深心者仰愿一切行者等一心唯信佛语不顾身命决定依行佛遣舍者即舍佛遣行者即行佛遣去处即去是各随顺佛教随顺佛意是名随顺佛愿是名真佛弟子。重举三经中。不顾身命者。轻于身命名为不顾。此有二类。若其上机顿舍身命。如传中云。或投身高岭。或委命深泉。或自堕高枝。焚身供养者。略闻四远向百余人（已上）若其劣机不能顿舍。才生意乐。临命终时一向不顾身命财也。太贤云。后学菩萨于身命财全舍与之。初心菩萨不能当时施与而应发愿（已上）圣道尚尔。况净土乎。舍行去者三经所说大同小异。如大经中舍三毒五恶令行三善五戒。又舍诸行令行念佛。即三辈之中一向专念是也。如观经中舍九方净土偏令乐西方。又舍乱想及以小心破戒不孝□恶逆心。令行定善及以大乘持戒孝顺回心念佛。又舍定散令行念佛。即付属文云持无量寿佛名是也。弥陀经中舍少善根令行念佛。此乃随所化机宜致使有同异也。凡言去者令去火宅。三经全同。教意愿者。如次释迦说教·证诚佛意·弥陀佛愿。即是结前三经意也。即以此三随顺名真佛弟子也。
    又一切行者但能依此经深信行者必不误众生也何以故佛是满足大悲人故实语故除佛已还智行未满在其学地由有正习二障未除果愿未圆此等凡圣纵使测量诸佛教意未能决了虽有平章要须请佛证为定也若称佛意即印可言如是如是若不可佛意者即言汝等所说是义不如是不印者即同无记无利无益之语佛印可者即随顺佛之正教若佛所有言说即是正教正义正行正解正业正智若多若少众不问菩萨人天等定其是非也若佛所说即是了教菩萨等说尽名不了教也应知是故今时仰劝一切有缘往生人等唯可深信佛语专注奉行不可信用菩萨等不相应教以为疑碍抱惑自迷废失往生之大益也。别就观经信佛语中。正习二障者。正使障理感生死果。作侵害事如贼害人。佛慧明照大梦云觉矣。习气障事迷一切境。致覆障事如睡昧心。圣智一起朗然大悟焉。
    问答释疑中有二。一先明决信不动。
    又深心深信者决定建立自心顺教修行永除疑错不为一切别解别行异学异见异执之所退失倾动也。决信中。别解等者。学故生解。解故生见。见故生执。由此不许往生净土。但解等次非是生起。故下文云异见异学别解别行。别异二字言异意同。
    二正施问答释去疑情中有二。一问。此当圣道之学见。多是摄论家义耳。
    问曰凡夫智浅惑障处深若逢解行不同人多引经论来相妨难证云一切罪障凡夫不得往生者云何对治彼难成就信心决定直进不生怯退也。多引经论者。维摩·璎珞·仁王等经。地持·瑜伽·唯识等论。皆明初地三地菩萨始见报佛。不许凡夫亦生报土。
    二答。正是净土之信相即准观经本意也。具举四重破人而说决定信相。所以为四重者。别解别行流转凡夫。故为一重。三贤二乘人空自在。故为一重初地十地俱证法空。故为一重。化佛报佛悲智果圆。故为一重也。问。后三重破人说不生者。三贤人等实执此义耶。答。是假令释也。为遮他破更设假难以显信相。何依佛化成贤圣。人还谤佛语云虚妄乎。故文云。若实是菩萨者。众不违佛教也。
    答曰。若有人多引经论证云不生者行者即报云仁者虽将经论来证□不生如我意者决定不受汝破何以故然我亦不是不信彼诸经论尽皆仰信然佛说彼经时处别时别对机别利益别又说彼经时即非说观经弥陀经等时然佛说教备机时亦不同彼即通说人天菩萨之解行今说观经定散二善唯为韦提及佛灭后五浊五苦等一切凡夫证言得生为此因缘我今一心依此佛教决定奉行纵使汝等百千万亿□不生者唯增长成就我往生信心也决初重破中。时处机别者。如来教旨必待时处。机缘亦异设半满教。岂可得言华严专大而于佛法中都无小乘。又不可判阿含专小而于佛教中总无大乘也。今亦如是。彼则对断证之机。为令升进上位。且约自力门说凡夫不入报土。今则对常没之机。为令往生西方。正约他力门明凡夫能入报土。佛意如是。行者何诤。
    又行者更向说言仁者善听我今为汝更说决定信相纵使地前菩萨罗汉辟支等若一若多乃至遍满十方皆引经论证言不生者我亦未起一念疑心唯增长成就我清净信心何以故由佛语决定成就了义不为一切所破坏故。
    二重中。地前菩萨等者。起信论云。如二乘观智初发意菩萨等。觉于念异念无异相。以舍□分别执着相故名相似觉。
    又行者善听纵使初地已上十地已来若一若多乃至遍满十方异口同音皆云释迦佛指赞弥陀毁呰三界六道劝励众生专心念佛及修余善毕此一身后必定生彼国者此必虚妄不可依信也我虽闻此等所说亦不生一念疑心唯增长成就我决定上上信心何以故乃由佛语真实决了义故佛是实知实解实见实证非是疑惑心中语故又不为一切菩萨异见异解之所破坏若实是菩萨者众不违佛教也三重中。专心念佛及修余善者。即下文中称名正行此云念佛。自余诸行此云余善也。
    又置此事行者当知纵使化佛报佛若一若多乃至遍满十方各各辉光吐舌遍覆十方一一说言释迦所说相赞劝发一切凡夫专心念佛及修余善回愿得生彼净土者此是虚妄定无此事也我虽闻此等诸佛所说毕竟不起一念疑退之心畏不得生彼佛国也何以故一佛一切佛所有知见解行证悟果位大悲等同无少差别是故一佛所制即一切佛同制如似前佛制断杀生十恶等罪毕竟不犯不行者即名十善十行随顺六度之义若有后佛出世岂可改前十善令行十恶也以此道理推验明知诸佛言行不相违失纵令释迦指劝一切凡夫尽此一身专念专修舍命已后定生彼国者即十方佛悉皆同赞同劝同证何以故同体大悲故一佛所化即是一切佛化一切佛化即是一佛所化即弥陀经中说释迦赞叹极乐种种庄严又劝一切凡夫一日七日一心专念弥陀名号定得往生次下文云十方各有恒河沙等诸佛同赞释迦能于五浊恶时恶世界恶众生恶见恶烦恼恶邪无信盛时指赞弥陀名号劝励众生称念必得往生即其证也又十方佛等恐畏众生不信释迦一佛所说即共同心同时各出舌相遍覆三千世界说诚实言汝等众生皆应信是释迦所说所赞所证一切凡夫不问罪福多少时节久近但能上尽百年下至一日七日一心专念弥陀名号定得往生必无疑也是故一佛所说即一切佛同证诚其事也。四重中有二。一道理。二文证。言道理者。谓一佛一切佛道同之理也。释迦既说凡夫往生。诸佛何谤净土一门。即我虽闻下至一佛所化之文是也。凡三世诸佛大悲同体故。皆为怯弱之机偏劝易行之法。言文证者。谓即弥陀经之证诚也。即引二文。初能说教法之文。次所说念佛之文也。初道理中。前佛制断等者。此文既引止恶修善诸佛道同用况凡夫修念定生。当知诸佛法同释迦。皆说定散及以念佛定生净土。凡以恶业为出离因。亦以善根为地狱因无有是处。今亦如是。诸佛大悲劝归净土。若其虚妄无有是处。十恶破戒五逆谤法。临终回心刹那即生。最上顿教不敢狐疑。逆谤犹生。况其余乎。一念犹摄。况常念乎。十善顺六度者。恐以七支为第二度。以不悭贪为第一度。以不嗔恚为第三度。以不邪见为后三度欤。次文证中。恶时等者。此举五浊。但加恶世界而阙命浊。短命之因在见恼二浊。故摄见恼更不别举欤。恶世界者。总举娑婆秽恶国土也。罪福多少等者。虽引弥陀经而念佛同故。用观经意同于此经耳。上尽百年者。准释迦在世人寿百岁。即指一期言百年也。
    此名就人立信也。就人立信者。此有三义。如传通记（已上就人立信）
    次就行立信者然行有二种一者正行二者难行（云云如前二行之中所引恐繁不载见人得意）次就行立信之文者。此集抽出为第二篇。若欲见者续此续之。
    第三回向发愿心文中有四。一三者回向发愿心者。先牒经文。二言回向下总释第三心相。三又回向下广以深信守护得生心。四又言回向下略释还相回向心。
    三者回向发愿心。初牒经文中。回向发愿者。回一切善愿生净土即名回向发愿心矣。夫引当果以愿为最。故用发愿回向心也。
    言回向发愿心者过去及以今生身口意业所修世出世善根及随喜他一切凡圣身口意业所修世出世善根以此自他所修善根悉皆真实深信心中回向愿生彼国故名回向发愿心也。二总释第三心相中。过去今生等者。
    问。准华严经。聚集三世一切善根回向菩提。今文何除未来善根。答。过现善根造业决定。其相□着感果力强故。净土三经一论皆回已造善根故。由此文理故回过现善根也。彼经中说三世一念圆融道理故。为令未来善根生长故。集三世善回三菩提也。各据一义□不相违。世出世善根者。
    问。世间小善应住果报。云何言回生净土业耶。答。群疑论问云。若本期心生天受戒。垂至终日愿生西方。即将先所受戒无作功德招净土报。如何复能感阿僧祇之命根也。释行者本虽受戒愿生天中。后遇胜缘愿生净土。行虽劣弱以后愿强。资前戒品转增殊胜。与佛愿合寿命遐长。又文句四云。问。人天少善应住果报。云何言皆已成佛道。答。此应明三佛性义。大经言。复有佛性。善根人有阐提人无者。即是人天少善低头举手（乃至）昔方便未开。谓住果报。今开方便行。即是缘因佛性能趣菩提成显实之义也。记云。三佛性者。过去微善愿智所制咸趣菩提。火焰向空。理数咸灭。水流趣海。法尔无停。但由愿智未资便封果报。故待今开方是缘因。若据化意何待此开。茍顺凡情立以近称。今开近执法界本如。岂由凡情局彼流焰。关中虽立善不受报。而不明善体本融。但众生无始唯流妄我。凡所修习未尝不俱。不受报言为从谁立。若约已发心者。乃由愿行所引。何关善不受耶。未发心来随生纳福。此善岂制令不受耶。故知。不受之言善体无力。应知曾酬者其因已谢。未酬者毫善不亡。若曾发心如水寄海。酬局因者如□酬华。故今于彼未酬之因开其局情。及曾趣向权乘道者。以一实观一大弘愿体之导之（乃至）问。若尔何故本论云童子戏沙等谓发菩提心行菩萨行者。所作善根能证菩提。非诸凡夫及决定声闻未发心者之所能得。答。此乃从开说之。非语本善。故知。定性及现未发。纵有宿善如恒河沙。终无自成菩提之理。故云非其能得。若未开顷则往已成非。今若被开则宿作成已。故知。善体本妙随执者心。是故开心宿善咸遂。又云。若心□境妙但开其心。如以相心持法华经。若闻法华一句一偈等。若境□心妙境已随转。不须论开。若俱□者须心境俱开（已上）故知善体本妙。由回向为生因。况复托佛愿致使世善为往业也随喜他善者。问。随喜他善于自无功。何成往业。答。因果经云。若有贫穷人无财可布施。见他修施时而生随喜心。随喜之福报与施等无异（已上）有云。此等文自爱尤深。愿求往生之行者。虽不可有发愿已后空凭昔所修。或随喜他善偏以之备己行。而若其身不堪勤行。其心欣求往生之时。解释不假令。文理有实者。唯愿心切要。行业无不足者欤。以此自他所修善根等者。释前二心具足之上具回向心也。心若不真。心若有疑。回向必弱。发愿焉具。
    三广以深信守护得生心中。大分为五。一从初至大益也。先标以信资愿可治退心。二问曰下至多得益也。广施问答释去疑情。以防外邪异见之难。以立决定得生之想。三又白下至庆喜何极也。借二河白道之譬。劝凡夫往生之法。四又一切下至常作上想。更劝行者令作此想。五故名回向发愿心者。结也。
    又回向发愿愿生者必须决定真实心中回向愿作得生想此心深信由若金刚不为一切异见异学别解别行人等之所动乱破坏唯是决定一心投正直进不得闻彼人语即有进退心生怯弱回顾落道即失往生之大益也。一以信资愿中。此心深信由若金刚者。言此心者指第三心。言深信者是第二心。问。上文既解深信已竟。何重解之徙费言论。答。三心互资成往生益事是大要。重举有在。况对异学为坚其心更出信功耳。有云。上则闻机法信相虽起决定之信心。而将入第三心实作得生想时。今复一度起疑谓。为生为不生。故为除此疑重云此心深信等也。此乃上浅今深也耳。回顾落道者。闻群贼唤欲归东岸云回顾也。自从白道而落二河故云落道。
    问曰若有解行不同邪杂人等来相惑乱或说种种疑难□不得往生或云汝等众生旷劫已来及以今生身口意业于一切凡圣身上具造十恶五逆四重谤法阐提破戒破见等罪未能除尽然此等之罪系属三界恶道云何一生修福念佛即入彼无漏无生之国永得证悟不退位也。二问答中。问曰等者。问。今之问答与上深心问答有何差别。答。先辨文段大旨可知问答差别。谓深心者正信罪恶凡夫即往生机。回向心者以诸善根回向往生。故上问答即难凡夫难生而答众生易往。故文云一切罪障凡夫不得往生者云何对治等。今此问答即责一生修福叵入。而决有缘要行速生。故文云云何一生修福念佛即入无漏无生之国等。前约人机。后约行因。此乃弥陀别愿摄受凡夫（上问答意）顿教一乘一世成就（下问答意）其义可知问。虽闻别愿顿教道理而业道如秤。重者先牵。未知若有重罪障不往生。此义如何。答。圣教尽理。犹致疑碍是汝往生时未熟也。既十念灭逆。汝疑何罪耶。十因云。若疑宿业者何受难受之人身。又值难值之佛法。若有重罪人身尚难。何况佛法。若疑现业者。造五逆者具足十念灭罪得往。何况余罪。
    答曰诸佛教行数越尘沙禀识机缘随情非一譬如世间人眼可见可信者如明能破闇空能含有地能载养水能生润火能成坏如此等事悉名待对之法即目可见千差万别。明闇等者。待对譬中具有五对。各合法者。且下辈中一声对十恶。一念对破戒。十声对五逆。皆灭罪生善命终一念顿生净土。为显此义以举比类。其明闇一对显念佛法有灭罪力。空地水三对显念佛法有生善用。火成坏一对显念佛法□有灭罪生善两益也。余行待对例而可知。
    何况佛法不思议之力岂无种种益也随出一门者即出一烦恼门也随入一门者即入一解脱智慧门也为此随缘起行各求解脱汝何以乃将非有缘之要行障惑于我然我之所爱即是我有缘之行即非汝所求汝之所爱即是汝有缘之行亦非我所求是故各随所乐而修其行者必疾得解脱也。随出一门等者。八万四千法门门门不借余门。各出生死。皆得解脱。然邪人等偏信己行不信净教。故有此破也。
    行者当知若欲学解从凡至圣乃至佛果一切无碍皆得学也若欲学行者必藉有缘之法少用功劳多得益也。若欲学解等者。解义之时学一切教。修行之时必藉一行也。般舟赞云。佛教多门八万四。正为众生机不同。欲觅安身常住处。先求要行入真门。从凡至圣等者。佛教所说不出凡圣佛果。故云凡圣等也。若欲学行等者。问。灭后无智众生争知有缘要行。答。文云。我所爱即是我有缘行。汝所爱即是汝有缘行。
    又白一切往生人等今更为行者说一譬喻守护信心以防外邪异见之难何者是也譬如有人欲向西行百千之里忽然中路见有二河一是火河在南二是水河在北二河各阔百步各深无底南北无边正水火中间有一白道可阔四五寸许此道从东岸至西岸亦长百步其水波浪交过湿道其火焰亦来烧道水火相交常无休息此人既至空旷□处更无人物多有群贼恶兽见此人单独竞来欲杀此人怖死直走向西忽然见此大河即自念言此河南北不见边畔中间见一白道极是狭小二岸相去虽近何由可行今日定死不疑正欲到回群贼恶兽渐渐来逼正欲南北避走恶兽毒虫竞来向我正欲向西寻道而去复恐堕此水火二河当时惶怖不复可言即自思念我今回亦死住亦死去亦死一种不勉死者我宁寻此道向前而去既有此道必应可度作此念时东岸忽闻人劝声仁者但决定寻此道行必无死难若住即死又西岸上有人唤言汝一心正念直来我能护汝众不畏堕于水火之难此人既闻此遣彼唤即自正当身心决定寻道直进不生疑怯退心或行一分二分东岸群贼等唤言仁者回来此道崄恶不得过必死不疑我等众无恶心相向此人虽闻唤声亦不回顾一心直进念道而行须臾即到西岸永离诸难善友相见庆乐无已此是喻也。三借譬劝往生中。譬如有人等者。此譬喻者出涅槃经第二十三□大论等（云云）
    次合喻者。合譬喻中。有未合法。若合法者。欲向西行者譬愿生心。百千里者譬十万亿刹。忽然见二河者。若人不求出离时不知烦恼在身。若人求解脱时始觉惑障妨道。今求往生方知惑障。故云忽然。水火置南北者准五行方也。又贪起顺境故在右方。嗔起违境故在左方。右顺左违故也。各深无底者显贪嗔有九品。南北无边者譬贪嗔遍五部。东西百步者一期百年也。白道四五寸者正譬少愿心也。其波浪交过湿道等者。以成就贪即譬水体。以现起贪妨愿心譬波浪湿道。火焰烧道准之可知。二岸虽近者譬去此不远。到回等者圣道难行名为到回。余方净土号曰避走。向西可知。回住去者。回·去如前。所言住者合欣都率内院欤。汝一心正念等者举第十八愿意。所谓汝者十方众生。言一心者至心信乐欲生我国。言正念者乃至十念。言直来等者若不生者也。
    言东岸者即喻此娑婆之火宅也言西岸者即喻其极乐宝国也言群贼恶兽诈亲者即喻众生六根六识六尘五阴四大也言无人空□泽者即喻常随恶友不值真善知识也言水火二河者即喻众生贪爱如水嗔憎如火也言中间白道四五寸者即喻众生贪嗔烦恼中能生清净愿往生心也乃由贪嗔强故即喻如水火善心微故喻如白道贪嗔强故等者。问。流转还灭依善恶强弱。故释论云。诸染法有力。诸净法无力。背本下下转名为下转门。诸净法有力。诸染法无力。向源上上转名为上转门（已上）文理极成。云何许贪嗔强善心弱者犹得往生。答。圣道·净土二门虽同止恶修善。圣道门机能治力强。灭惑障故方得出离。净土门机虽善心劣。而住止恶修善正见。而用随犯随忏之时。佛愿加力令微少善以成出离大善。故乘佛愿即生净土。若不尔者本愿何要。师资决判其义灼然。但释论者偏述自力圣道门意。何以异门难异门乎。问。上文既嫌具贪嗔行而言不可。今许贪嗔强犹往生。一师所释何忽相违。答。上斥虚假意乐贪嗔。既阙安心故云不可。今举历缘对境贪嗔。安心不阙故有生利。所望不同故不相违。凡具决定往生心机其志虽可非如昔日。然检其实。净心一两余悉浊乱。犹如龙得小水以降大雨。因佛愿力速成大善而得往生。相传如此。然世人云。他力出离贪嗔无碍。此义令他即住邪见。或云。愿心微劣不得往生。此义令他即生怯退。此二义俱是不得上人相传之所致耳。
    又水波常湿道者即喻爱心常起能染污善心也又火焰常烧道者即喻嗔嫌之心能烧功德之法财也言人行道上直向西者即喻回诸行业直向西方也言东岸闻人声劝遣寻道直西进者即喻释迦已灭后人不见由有教法可寻即喻之如声也言或行一分二分群贼等唤回者即喻别解别行恶见人等妄说见解迭相惑乱及自造罪退失也嗔嫌烧功德者。只抑功德势力。非灭善体也。一分二分者譬一二年行。群贼唤回者即喻别解等者。问。群贼或合十八界等。或合别解恶见人等。相违如何。答。群贼有多类。故不成相违。自造罪退失者。若造大罪不忏悔者罪业所惑退往生心。愿诸行者重罪莫作。纵使有造速可谏悔。问。既许贪嗔。何罪退失。答。随忏贪嗔即喻水火。造罪不悔是为退失。
    言西岸上有人唤者即喻弥陀愿意也言须臾到西岸善友相见喜者即喻众生久沉生死旷劫沦回迷倒自缠无由解脱仰蒙定释迦发遣指向西方又藉弥陀悲心招唤今信顺二尊之意不顾水火二河念念无遗乘彼愿力之道舍命已后得生彼国与佛相见庆喜何极也。愿力之道者。传云。言白道者是行者愿。喻中白道既是行者之愿心也。故知。今文亦行者愿也。有云。和尚常释言愿力者是佛愿力。今亦可尔（云云）问。水火波浪常浸白道。何踏白道至西岸耶。答。众生心法既通三性。纵令起愿心亦数起贪嗔。贪嗔起时愿心成就。愿心起时贪嗔成就。贪嗔虽强由意乐故。随犯随忏常起愿心。由佛本愿住持力故临命终时。贪嗔虽具贪嗔不起。即离系缚方得往生也。问。白道之譬为三心总譬。为第三心别譬。答。传云。别譬第三心。标释结文无所诤故。问。既云信顺二尊。又信东岸劝及西岸招唤。岂非深心。又云一心直进。亦可诚心。如何。答。三心俱起不相离故释第三心前之二心自出来耳。
    又一切行者行住坐卧三业所修无问昼夜时节常作此解常作此想故名回向发愿心四劝行者中。常作此解等者。解谓胜解。印可为体。想谓思想。取像为义。所谓此者即指二河白道喻也。
    又言回向者生彼国已起大悲回入生死教化众生亦名回向也。四还相回向中。还起大悲等者。问。唯有往相回向无还相回向者亦可生净土耶。答。尔也。下三品文未说有利他之心。故礼赞但释往相回向不释还相故也。问。若尔何故今释还相。答。释二回向约教本意也。例如第一心标利他真实。
    三心既具无行不成愿行既成若不生者无有是处也又此三心亦通摄定善之义应知。次总结三心通万行中。三心既具等者。上来虽释上品上生三心之文。而理应通下八品善。是故结云无行不成。义亦通被十三定善。故云通摄定善之义。文在中间令通上下定散行也。然三心中前后二心。及深心中就人立信。诸行全同。但于就行立信众生宿习不同。执法异故。各就受法可立其信。
    问。就行立信者信正定之业。若尔此人何舍正业。信余行耶。答。今释就经本意立正定业。不遮有随他机亦信余法。例如于尔前教虽有兼但对带之失而非无得益。是故本文释三心中。往往举诸行以为往生业。所谓至诚心云一切众生身口意业所修解行。深心云决定深信释迦佛说此观经三福九品定散二善。证赞彼佛依正二报使人欣慕。就人立信云专心念佛及修余善。就行立信云行有二种一者正行二者杂行。既分明释余业往生。何看此文不立其信。又云回向得生。明文在兹。谁人怀疑。然或执者犹存三心局念佛义。回文就义。所立何要。验其义势为成余行不往生义。非但违上人所立。亦甚背和尚解释。恐是为谤法之因缘。推扑地狱诫其违过。阿鼻泥梨责其谤罪。故般舟赞云。种种方便教门非一。但为我等倒见凡夫。若能教修行者。则门门见佛得生净土（乃至）不得轻毁他有缘之教行赞自有缘之要法。即是自相破坏诸佛法眼。法眼既灭。菩提正道履足无由。净土之门何能得入。伤叹云。生盲信业走。随业堕深坑。纵此贪嗔火。自损损他人。长没无明海。遇木永无缘（已上）问。若言三心通余行者。何故礼赞释至诚心。三业起行偏约正行。又解深心。唯云称名。答。礼赞中局释正行所具三心。故唯约弥陀而已。
    三释礼赞三心中亦二。一略解三心相。二如观经下让疏广说。
    往生礼赞云问曰今欲劝人往生者未知若为安心起行作业定得往生彼国土也答曰必欲生彼国土者如观经说者具三心必得往生何等为三一者至诚心所谓身业礼拜彼佛口业赞叹称扬彼佛意业专念观察彼佛凡起三业必须真实故名至诚心二者深心即是真实信心信知自身是具足烦恼凡夫善根薄少流转三界不出火宅今信知弥陀本弘誓愿及称名号下至十声一声等定得往生乃至一念无有疑心故名深心三者回向发愿心所作一切善根悉皆回愿往生故名回向发愿心具此三心必得生也若少一心即不得生如观经具说应知。初中今信知弥陀本弘誓愿及称名号者。言本弘者约第十八愿。言称名者是约众生行。此乃□信本愿外缘·念佛内因也。
    问。疏云四十八愿摄受众生。今何唯云第十八愿。答。疏文谈教相。故通明诸行三心。广论四十八愿。礼赞解行仪。故局释念佛三心。略述第十八愿也。有云。言本弘者通四十八愿。言称名者限第十八愿也。乃至一念无有疑心者。所谓一念即疑心念。谓无有一念疑心也。问。后序文既云十声一声一念等。今亦上举十声一声下云一念。知称名念。答。文相不顺。谓隔定得往生之言而言乃至一念故也。若少一心等者。所言三心同时相应更不可有具阙不同。然前加行位随行者根机有具一具二。谓虚假增者阙至诚心。疑心增者亦阙信心。不回向增者亦阙回向心。约此义门而释具三少一等也。
    私云所引三心者是行者至要也所以者何经则云具三心者必生彼国明知具三必应得生释则云若少一心即不得生明知一少是更不可因兹欲生极乐之人可全具足三心也其中至诚心者是真实心也其相如彼文但外现贤善精进相内怀虚假者外者对内之辞也谓外相与内心不调之意即是外智内愚也贤者对愚之辞也谓外是贤内即愚也善者对恶之辞也谓外是善内即恶也精进者对懈怠之辞也谓外示精进相内即怀懈怠心也若夫翻外蓄内者只应备出要也内怀虚假等者内者对外之辞也谓内心与外相不调之意即是内虚外实也虚者对实之辞也谓内虚外实者也假者对真之辞也谓内假外真者也若夫翻内播外者亦可足出要也。外现等者。心住名利舍出离念。奸饰外见伪示贤相。令他表知有三业善。故云外现贤善。其实此人愚恶懈怠无有真实。故云内怀虚假。是故玄忠寺嫌外现孝顺内怀不孝。终南山诫未有戒定现戒定相。即此例也。今此集中曲述内外不调之相。其义可见。翻外蓄内者只应备出要者。问。所言贤善是不实行。何蓄内乎。答。只是借贤善言也耳。翻内播外者亦可足出要者。问。内心虚假何播外乎。答。隐德是出要。何不播外也如止观七云。且当安忍深修三昧。行成力着为化不晚。若被名誉罗□利养毛绳。眷属集树。妨蠹内侵。枝叶外尽者。当早推之。莫受莫着。惟若不去翻被黏系者。当缩德露玼扬狂隐实。密覆金贝莫令盗见。若遁迹不脱。当一举万里绝域他方。无相谙练快得学道。若名利眷属从外来破。忆此三术啮齿忍耐。虽千万请确乎难拔。让哉。隐哉。去哉（已上）或翻内播外等者。凡今释意教安心故。令外贤善蓄内以为出离之要。于外相者左之右之非所论也。故云播外。此未必被万机策励隐德相也（云云）
    次深心者谓深信之心当知生死之家以疑为所止涅槃之城以信为能入故今建立二种信心决定九品往生者也又此中言一切别解别行异学异见等者是指圣道门解行学见也其余即是净土门意在文可见明知善导之意亦不出此二门也回向发愿心之义不可俟别释行者应知此三心者总而言之通诸行法别而言之在往生行今举通摄别意即周矣行者能用心勿敢忽绪。总而言之通诸行法者。义推正直·信心·回向可通二门。其理必然。然则三心通圣道文往往是多。维摩·起信所明三心与今三心同异思之。又一义云。通诸行法者指定散行。在往生行者指念佛行。往生之言虽通诸行。题云念佛集次下云往生之业念佛为先。从本意故。是要行故。且指念佛云往生行也。问。定散九品所具三心有浅深乎。答。尔也。有理。有文故也。先理者。机有上下。心何一品。故受戒时就受者心立三品别。罗汉得下品戒。凡夫得上品戒等。凡善恶心各有九品。今此三心何无浅深。浅深虽异心体不别。故置一处令通九品。次文者。十因引占察经云。至心复有下中上三种差别。何等为三。一者一心。所谓系想不乱。心住了了。二者勇猛心。所谓专求不懈。不顾身命。三者深心。所谓与法相应。究竟不退。若人修习此忏悔法。乃至不得下至心者。终不能获清净善相（已上）以此文合本愿至心。又观念法门云。根性不同有上中下。群疑论云。念佛名号虽复不殊。由念佛心至诚差别故。令灭罪多少不同。下品上生罪业轻薄死无恶相。怖心不极虽至心念佛但能灭彼五十亿劫生死之罪。下品中生地狱猛火一时俱至。罪人忙怖念佛至诚。由心彻到灭除八十亿劫重罪（已上）文意可见。祖师云。随三心浅深有九品阶位（外记大夫入道五十日逆修说法词）又往生大要钞见三心可有浅深。问。三心具足人可有退义乎。答。多分不退。少分有退。言不退者。若有胜机发三心时。佛愿强索佛光常照。圣众镇护专拂退缘。一世之行时节亦短无遇退缘。是故不退。言有退者。此人软根虽发三心。若遇违缘自有退失。既是凡夫。何必不退。故今文云自造罪退。礼赞前序云。劝行四修法用策三心五念之行即得往生。然四修中有长时修。毕命为期。誓不中止。明知三心可退失。故以长时修而护三心五念之行。又临终要诀其义分明。又大经及异译中明中悔者。彼虽暂退义通永退。又本愿药师经中悔类净业先成。岂无三心故群疑论退义炳然。问。礼赞云蒙光触者心不退。云何会通。答。就不退机论多分德。若有劣机值缘退者非所遮也。祖师在世有其诤论。或人云三心不退。余人云退。上人之意亦存退义矣。问。三心有傍正乎。答。三心至要。何有傍正。但对机时应有傍正。谓约虚假增者诚心为正。余二为傍。若约疑心增者深心为正。若约不回向增者第三为正。又取要言之。深心为正以是信心决了凡夫为往生机。若具此心二心自具故。二心不尔。故论注及安乐集中唯立三信不释二心。信知。亦三心中深心为正。
    问。三心何等心所为体。答。后之二心其体分明。谓深心者大善地法中信心所。回向心者大地法中善欲心所。论注云。愿是欲乐义。又云。愿名欲乐往生（已上）若依婆沙入阿毗达磨正理等应云欣为体。第一心体古来未决。今私案云。大善地法中舍心所也。光法师释谄心所翻云。谄谓谄曲翻曲即为正直。正直是舍。故品类足论第三云。舍者身正直心正直也（已上）身正直者。五识相应舍也。心正直者。意识相应舍也。又引集异门足论十五云。问。此舍何所谓耶。答。心平等性心正直性心无警觉任运住性。又引入阿毗达磨论云。心平等性说名为舍。舍背非理及向理。故由此势力。令心于理及于非理无向无背。平等而住如持秤缕。又引正理论云。心平等性说名为舍（已上）又准唯识论。当不诳·不谄二种心所。彼无贪痴一分故。论云。云何为诳。为获利养。矫现有德。诡诈为性（已上）具如传通记。

第九四修法篇

    念佛行者可行用四修法之文。言四修者。俱舍论二十七云。一无余修。福德·智慧二种资粮修无遗故。二长时修。经三大劫阿僧企耶修无倦故三无间修。精勤·勇猛·刹那刹那修无废故。四尊重修。恭敬所学无所顾惜。修无慢故（已上）又摄大乘释论八云。论曰。由无量无数百千俱低大劫中依数数修习。释曰。此文显三慧具四种修。不可以譬类得知为无量。不可数知为无数。百亿为一俱低。非一俱低故言千。亦非一千故言百。非岁数故言劫。非小劫故言大。此即明长时修。数数修习即显无间·恭敬·无余三修（已上）此等论藏所明四修。虽为圣道修行相貌。而净教中其业亦要。故今师等随义转用。如礼赞云。菩萨已免生死。所作善法回求佛果即是自利。教化众生尽未来际即是利他。然今时众生悉为烦恼系缚。未免恶道生死等苦。随缘起行。一切善根具速回愿往生阿弥陀佛国。到彼国已更无所畏。如上四修自然任运。自利利他无不具足。
    善导往生礼赞云又劝行四修法何者为四一者恭敬修所谓恭敬拜彼佛及彼一切圣众等故名恭敬修毕命为期誓不中止即是长时修二者无余修所谓专称彼佛名专念专想专礼专赞彼佛及一切圣众等不杂余业故名无余修毕命为期誓不中止即是长时修三者无间修所谓相续恭敬礼拜称名赞叹忆念观察回向发愿心心相续不以余业来间故名无间修又不以贪嗔烦恼来间随犯随忏不令隔念隔时隔日常使清亦名无间修毕命为期誓不中止即是长时修毕命为期誓不中止者。论期佛果。故言无数。今期往生。故言毕命。但要决远果。故言乃至菩提终无退转也。问。净土顿教。或七日或一十念皆得往生。何云毕命。答。群疑论五云。念佛众生闻净土教有早有晚。发心之时有迟有速。或命有长短。故经说不同。若临终之日方逢善友教。发心念佛亦得往生（乃至）如其寿命遐长多日不夭。还教尽其寿命令称佛名。不可命促斯须令其长时念佛。不可寿终百岁只令一日称名。故三本经文俱劝念佛。各随一义教念有殊。彼此不妨。义无乖反。故观经对临终之者极少一念十念亦得往生阿弥陀经对经日死人能念佛亦生净土。无量寿经对长寿不死之者长修功德最多或长时长日修念。又此三别即三品修。上者说形。中者说日。下者说时。于九品中各有多种故。虽□往生咸无苦恼。华开悟道早晚不同。经说有殊由此意也（已上）要集云。问。若必毕命为期者。如何感和尚云长时短时多修少修皆得往生耶。答。业类非一故。二师俱无过。然毕命为期。勤修无怠令业决定。是为张本（已上）疏四云。上尽一形。下至一日一时等。或从一念十念至一时一日一形。大意者一发心已后誓毕此生无有退转。唯以净土为期（已上）安乐集云。问曰。无量寿大经云。十方众生至心信乐。欲生我国乃至十念。若不生者不取正觉。今有世人。闻此圣教。现在一形全不作意。拟临终时方欲修念。是事云何。答曰。此事不类。何者经云十念相续似若不难。然诸凡夫心如野马识剧猿猴。驰骋六尘何曾停息。各须宜发信心预自克念使积习成性善根坚固也。如佛告大王。人积善行死无恶念。如树先倾倒必随曲也。或刀风一至百苦凑身。若习先不在怀念何可辨（已上）群疑论五云。问曰。若念阿弥陀佛得生西方。要假多日多年生净土。亦须勤诚勉励长时称念佛名。如其临死至诚念佛亦生净土者。且人生百岁乐少忧多。别易会难。欢娱时促。但须驰骋五欲放纵六情。秉烛夜游。连宵聚兴。临终之日念佛一声即得往生永超众苦。何须长时苦行勤恳。四修不倦。三业靡空。同是得越娑婆。何劳长时苦行也。释曰。此有数意不可预闻净教弃而不修。待至终时方当念佛。一即汝欲愿生净佛国土。推欲避此苦恼生彼西方。不求无上菩提。不行菩萨之行。但欲纵情宝树恣意珍台。不愿早悟无生。就此垂终一念。若为志求佛果证三菩提。愍诸有情速证正觉。于此秽土恐退菩提。就彼净土方增修妙行。登不退位救苦众生。方欲无间长时具修万行。何为今闻净法不肯修行。更事憍奢广行放逸。垂临终日念佛生耶。若欲至求无上大果发菩提心。愿生净土。所恨流浪生死。无始沉沦。闻说西方净土教法。即须身毛皆坚犹如拔出。悲泣雨泪恨闻此法晚至今生。即须昼夜精勤一心匪懈。宁得闻佛净教更纵六情。系日连宵造十恶罪推至终日方念佛名。无惭愧言岂成道理。又若垂终念佛·长时称名。功德不殊悟道无别。可须任汝此言推至在后。如其念增念念增道功不唐捐。罪业转微福德渐胜。成其上辈速悟无生。利益不同。岂得唯修一念。且□衣妙服好□恶食。一种盖形□除饥渴。尔即去斯弊服着彼罗纨。不食秽□欲求美膳。况念佛多少功德不同。便即弃彼长修就斯促念。贪好衣食曾无此言。闻修净行舍长就短。是汝烦恼无惭愧言。魔语鬼语坏乱佛法。实无一念愿生之心。见他长时专诚苦行。故为斯语坏他净意。自损损他。深须觉察。又汝今时闻说净法。内无苦恼外具善缘。不肯修行。待终念佛。临终念佛虽亦得生。然此辈人万不一往。或善友邂逅。未必相逢。或众苦缠身不遑念佛。若偏风不语不得称名。或狂乱失心岂能注想。或忽逢水火不暇至诚。或辄遇□狼以此夭命。或逢值恶友坏尔信心。或饮酒过差惛眠致殒。或军阵□战奄尔命终。或□坠高岩难修正行。众多障难卒述难周。无得一向不修耽兹五欲。但言终日一念即生。宜应发精进心除懈怠想。励兹三业策彼六时。昼夜精勤学与时竞。一生净土永离盖缠。乃至菩提常无退转。利益弘广。宜须用心（已上）不杂余业者。无余修名唯修正行不杂杂行。故云不杂余业。故要决云。专求极乐礼念弥陀。但诸余业行不令杂起（已上）既对念佛行云诸余业行。故知。余业即是杂行。问。要集引两师无余修已云。宝积经说。乐于世业营于众务（已上）世业众务名诸余业。何言杂行。答。余业之言正在杂行。世业亦障专修行故显其意耳。况宝积经亦见造塔等事善云众务耶（云云）无间修者即有二义。一不间杂行。二不间烦恼。故名无间修。问。无余修中已嫌余业。何重嫌之。答。彼此余业虽同杂行。所望别故不成繁重。谓无余修为嫌杂起心令专修正行诫诸余业。如彼卢山嫌谢灵运有杂起心也。无间修下为嫌懈怠心令精勤修习诫诸余业。若杂余业正行间断成懈怠故也。随犯随忏者。心地观经云。或有一类凡夫僧。戒品不全生正见赞咏一乘微妙法。随犯随忏障销除。为诸众生成佛因。如是凡夫亦僧宝。如□金华虽萎悴犹胜一切诸妙华。正见比丘亦如是。四种轮王所不及（已上）不隔念者。前念犯后念忏。于中间无余念。是名不隔念也。若一时中犯罪。时忏不迄二时。是名不隔时也。不隔日义准时应知。
    问。何故念约二念成不隔义。时日不尔耶。答。念是短促。善恶异故。犯忏前后定应二念。时日延长。一时日中应有犯忏。故虽同名不隔念等其义异耳。或如念于两时两日应名无间。问。夫忏悔者悔已不作。而今世人自于罪体。虽有悔心。悔心弱故数犯罪业。宁是忏悔。答。如下根行者。虽造罪难止。而信因果。深恐恶业一心念佛亦是忏悔。但于罪业若起恶无碍之心者。虽悔不灭。若所逼于贪嗔而犯恶业之者。用忏悔时罪业可灭也。有圣教诚证莫起邪见矣。瑜伽论云。若欲断彼生起意乐发勤精进。烦恼炽盛蔽抑其心。起嗔盖等无所违犯。
    西方要决云但修四修以为正业一者长时修从初发心乃至菩提恒作净因终无退转二者恭敬修此复有五一敬有缘圣人谓行住坐卧不背西方涕唾便利不向西方也二敬有缘像教谓造西方弥陀像变不能广作但作一佛二菩萨亦得教者弥陀经等五色袋盛自读教他此之经像安置室中六时礼忏香华供养特生尊重三敬有缘善知识谓宣净土教者若千由旬十由旬已来□须敬重亲近供养别学之者总起敬心与己不同但知深敬也若生轻慢得罪无穷故须总敬即除行障四敬同缘伴谓同修业者自虽障重独业不成要藉良朋方能作行扶危救厄助力相资同伴善缘深相保重五敬三宝同体别相□合深敬不能具录为浅行者不果依修住持三三宝者与今浅识作大因缘今粗料简言佛宝者谓雕檀绣绮素质金容镂玉图缯磨石削土此之灵像特可尊承暂尔观形罪消增福若生少慢长恶善亡但想尊容当见真佛言法宝者三乘教旨法界所流名句所诠能生解缘故须珍仰以发慧基钞写尊经恒安净室箱箧盛贮□合严敬读诵之时身手清洁言僧宝者圣僧菩萨破戒之流等心起敬勿生慢想三者无间修谓常念佛作往生心于一切时心恒想巧譬若有人被他抄掠身为下贱备受艰辛忽思父母欲走归国行装未辨由在他乡日夜思惟苦不堪忍无时暂舍不念爷娘为计既成便归得达亲近父母纵任欢娱行者亦然往因烦恼坏乱善心福智珍财□皆散失久流生死制不自由恒与魔王而作仆使驱驰六道苦切身心今遇善缘忽闻弥陀慈父不违弘愿济拔群生日夜惊忙发心愿往所以精勤不倦当念佛恩报尽为期心恒计念四者无余修谓专求极乐礼念弥陀但诸余业行不令杂起所作之业日别须修念佛诵经不留余课耳。法界所流者。言法界者即是真如。梁摄论十释十真如中第三地所流真如云。于三地由胜流义。释曰。真如于一切法中最胜。由缘真如起无分别智。无分别智是真如所流。此智于诸智中最胜。因斯智流出无分别后得智所生大悲。此大悲于一切定中最胜。因此大悲如来欲安立正法救济众生说大乘十二部经。此法是大悲所流。
    私云四修之文可见恐繁而不解但前文中既云四修唯有三修若脱其文若有其意也更非脱文有其深意也何以得知四修者一长时修二殷重修三无余修四无间修也而以初长时只是通用后三修也谓殷重若退殷重之行即不可成无余若退无余之行即不可成无间若退无间之行即不可成为使成就此三修行皆以长时属于三修所令通修也故三修之下皆结云毕命为期誓不中止即是长时修是也例如彼精进通于余五度而已。

第十化佛赞叹篇

    弥陀化佛来迎不赞叹闻经之善唯赞叹念佛之行之文。问。一切往生必感化赞耶。若皆感者如下下品但见金莲何有赞叹。亦下中品虽说化佛不明赞叹。中品下生佛赞俱无。若不感者大悲迎接平等无偏。无佛赞者岂称悲愿。答。来迎必有。由本愿故。佛赞不定。由机别故。又既有来迎必应闻赞。文无者略也。问。上中·上下·中中余行亦有化赞。何云唯赞或叹念佛耶。答。非言化赞不通余行。今下上品闻经·称佛二行相□。而于其中依愿非愿之差。论赞不赞之异而已。
    观无量寿经云或有众生作众恶业虽不诽谤方等经典如此遇人多造众恶无有惭愧命欲终时遇善知识为赞大乘十二部经首题名字以闻如是诸经名故除却千劫极重恶业智者复教合掌叉手称南无阿弥陀佛称佛名故除五十亿劫生死之罪尔时彼佛即遣化佛化观世音化大势至至行者前赞言善男子汝称佛名故诸罪消灭我来迎汝。同经疏云所闻化赞但述称佛之功我来迎汝不论闻经之事然望佛愿意者唯劝正念称名往生义疾不同杂散之业如此经及诸部中处处广叹劝令称名将为要益也应知。多造众恶无有惭愧者。十恶轻罪名为众恶。言惭愧者耻自名惭。耻他名愧。又天见隐罪。耻天为惭。人见显罪。耻人为愧。又依自法力崇重贤善。羞耻过罪。对治无惭耻诸恶行。是为惭也。依世间力轻拒暴恶。羞耻过罪。对治无愧息诸恶业。是为愧也。与此相违名无惭愧。十二部经首题名字看。一者修多罗。或云修□路。或云苏怛缆。此则梵音随方不同。翻名亦多。且举一二。仁王经中翻云法本。如来言教诸法本故。如大般若翻云契经。契当深理贯诸法故。此有二种。一者总相。涅槃经云。始从如是终至奉行。皆修多罗（大小乘教悉为此部）二者别相。杂集论云。谓以长行缀缉略说所应说义（余十一部所不摄故）二者祇夜。此云重诵。新云应颂。或云。一由长行说义未尽故。二为后来应更颂故也。此有四五六七言等偈颂不同也。三者和伽罗那。或云婆伽那。或云毗伽罗那。此云授记。新云记□。斯有多种。五道三乘授记异故。然授记法佛现微□从其面门放五色光。遇斯光者。恶趣安乐。根阙具足。欲天厌乐。色天厌禅。光照十方遍作佛事。还绕七匝。从佛足下入记地狱相。膊入记畜生。髀入记鬼。脐入记人。胸入记天。口入记声闻。眉间入缘觉。顶入是授菩萨无上菩提记相。先现此相。然后阿难等诸弟子发问。如来尔时授记。或云。一记弟子死生因果故。二记菩萨当成佛事故。四者伽陀。此云不诵偈经。新云讽诵。谓孤起偈。一为易诵持故。二为乐偈者故。五者优陀那。此云无间自说。新直云自说。一为令知而请法故。二为令所化生殷重故。念佛慈悲为不请友。譬如婴儿不言饮乳母悲心重自衔乳汁。六者尼陀那。法华等经翻为因缘。谓诸佛语本因缘故。仁王等经翻为戒经。依犯因缘一一制故。亦云缘起。一因请方说。为重法故。二因事方说。知本末故。七者阿波陀那。此云譬喻。一为深智说似令解真故。二为浅识就彼取类诱令信故。八者伊帝目多伽。或云一目多伽。法华经等翻为本事。智度论中为如是语。此经则说弟子本事。如佛说偈。不寐夜长。疲极道长。愚生死长。莫知正道。如是等也然准涅槃第十四卷。此部四佛其号改易。鸠留秦佛名甘露鼓。拘那含佛号曰法镜。迦叶如来称分别空。释迦如来称本事经。或云。一说佛往昔事。二说弟子往事。九者阇陀伽。此翻本生。说佛本生种种事故。如昔为师子受猕猴寄。以爪攫□肉报鹫饥。又于疾病世变作苏摩虫。以肉遍布施疗诸有疾者。如是等类其事非一。或云本生经。谓说昔受身。一说如来。二说余者也。
    问。本事·本生有何差别。答。说昔作事名为本事。语昔受生以为本生。然九品义本事限弟子。本生在如来。圆觉疏通如来余者而成其义。十者毗佛略。此云方广。为诸菩萨速证菩提故。如来所说大乘教通名。其理无二。故名为方。一切包富。故名为广。涅槃经云。所谓大乘方等经典其义广大犹如虚空。是名毗佛略。或云。一广大利乐。二广陈正法。十一者阿浮陀达磨。此翻希法或未曾有。如佛示现希奇事时。众皆起未曾有想。因此为名。涅槃经云。如彼菩萨初出生时无人扶持则行七步。放大光明遍照十方。亦如猕猴手捧蜜器以献如来。如白项狗佛边听法。如魔波旬变为青牛行瓦钵间。令诸瓦钵互相振触无所伤损。如佛初生入天庙时令彼天像起下礼敬。如是等经名未曾有。或云。一德业殊异故。二法体希奇故。十二者优婆提舍。此云论义。涅槃经云。如佛世尊所说诸经若作议论分别广说辨其相貌。是名优婆提舍。或云。一以理深广故论。二以义不了故论（已上翻名释义多依九品义意。每十二部各具二义出圆觉疏）大师所判为此十二。一声·十二相对问答灭罪多少故也。白莲记云。十二部者通名大乘经典。或法华或光明或华严及今经首题等□得言经题。九品义云。首题名字者则修多罗乃至义。又释。首师名字者诸大乘经首题名也。如言华严妙法华等（乃至）此等经中具十二部。所诠之理极最胜故。一闻首题灭罪生善。能尽轮回速生极乐界。
    私云闻经之善是非本愿杂业故化佛不赞念佛之行是本愿正业故化佛赞叹加之闻经与念佛灭罪多少不同也观经疏云问曰何故闻经十二部但除罪千劫称佛一声即除罪五百万劫者何意也答曰造罪之人障重加以死苦来逼善人虽说多经□受之心浮散由心散故除罪稍轻又佛名是一即能摄散以住心复教令正念称名由心重故即能除罪多劫也。答曰造罪人等者。唯赞佛名即有三义。一心散摄。二闻称异。三愿有无。此经疏中于当文下释前二义。至化赞文解第三义。细寻可了。又九品义云。问曰。经是佛师。德岂劣乎。何故闻经唯灭千劫罪。称佛名除五十亿劫。答曰。前只闻名而不口称。故唯除千劫罪。今非唯闻名兼亦口称。故除多劫罪。非是佛与经功德有胜劣。又释。阿弥陀佛由昔因位大愿力故。令称名者灭多劫罪。十二部经三世常住非如彼佛有因果位。故不同也。又释。十二部经名散动心时闻。余心间杂故唯除千劫罪。阿弥陀佛名以最后心称。余心不隔故灭五十亿劫。是因心而致不同也。非境有胜劣矣（已上）私谓。此释妙符大师释义。但次第异。今之第一释即疏第二义。今之第二释即疏第三义。今之第三释即疏第一义也。此中愿力义留心而思之。
    问。若云佛名文言约故摄散住心者。诸佛名号及神□中即有少于六字之者。彼等念力恐胜今念。答。总而言之。言多心散。言少心摄理数必然。但称佛功优既有三义。设具一义余义若阙不足为优。故就简易行亦论愿有无。则无愿为劣。有愿为胜也。临终之时百苦溱身。大悲本愿仰而可信耳。

第十一约对杂善赞叹念佛篇

    约对杂善赞叹念佛之文观无量寿经云若念佛者当知此人是人中分陀利华观世音菩萨大势至菩萨为其胜友当坐道场生诸佛家。分陀利华者。法聪记云。此云白莲华。华中最胜妙色。显众色之本为世崇重若念佛众生为世所贵。故举此为喻（龙兴·知礼等师同云白莲）大日经疏十五云。分荼利迦华可有百叶许。叶叶相承。圆整可爱。最外叶极白。内色渐微黄。乃至最在内者与□色相近也。此华极香也。昔琉璃王害释女时。大迦叶于阿耨达池取此华。裹八功德水洒之诸女。身心得安乐。命终生天。因是投华于池。遂成种。至今犹有之。华太可爱。径一尺余。尤可爱也。此法华所引申者。是漫荼罗八叶者也（已上）
    问。若言白莲者。正观记云。涅槃云。水中华分陀利华第一（已上）而三十六经云水中华青莲华第一。智度论云陆地生华须摩那提第一。水中生华青莲华第一（已上）今依经论推解记文。分陀利华应是青莲。答。诸教相违不须和会。法华玄七云。睿师序云。未敷名屈摩罗。将落名迦摩罗。处中盛时名分陀利。远师云。分陀利迦是莲华开发时。然体逐时迁。名随名变。故有三名也。大经亦云人中莲华分陀利华。二名□题者应有通别之异。今取莲华是通分陀利是别称。道朗云。鲜白色。或翻为赤色。或翻为最香。如此皆是开盛之义。举分陀利则兼之矣。同八云。分陀利此翻莲华（已上）当坐道场生诸佛家者。道场有二。一应化道场。谓中印度摩诃陀国菩提树下金刚座上。是名道场。一切菩萨将登正觉。皆坐斯座上起金刚喻定也。二真实道场。谓机根熟不简时处。内证佛果。天上天下山林河海莫非道场。是以八岁龙女悟即身于海底之风。四果鹫子显得忍于耆崛之月。即其类也。又净影云。随化以论。菩提树下得道之处名为道场。处此得佛故名为坐。据实以论。义有通局。通则菩萨一切行德能生佛果。斯名道场。如维摩说。局则末后金刚三昧亲生佛德名为道场。依之得果义说为坐（已上）问。往生已后方成佛果。若尔应云生诸佛家当坐道场。答。大乘本意在期佛果。是故先明当坐道场。知所期已应求径路。是故次说生诸佛家。谓怯弱机不生净土。设经沙劫佛果难证。若生净土修行任运。无上佛果岂为赊耶。
    同经疏云从若念佛者下至生诸佛家已来正显念佛三昧功能超绝实非杂善得为比类即有其五一明专念弥佛名二明指赞能念之人三明若能相续念佛者此人甚为希有更无物可以方之故引分陀利为喻言分陀利者名人中好华亦名希有华亦名人中上上华亦名人中妙好华此华相传名蔡华是若念佛者即是人中好人人中妙好人人中上上人人中希有人人中最胜人也四明专念弥陀名者即观音势至常随影护亦如亲友知识也五明今生既蒙此益舍命即入诸佛之家即净土是也到彼长时闻法历事供养因圆果满道场之座岂赊。实非杂善等者。杂善者是杂行也。
    问。下文云上来虽说定散两门之益。望佛本愿意在众生一向专称弥陀佛名。今亦应云超绝定散。答。往生业有三重。一者念佛。二者四种正行。三者杂行。其中念佛最胜。杂行最劣。四种正行从容不定。且对最劣叹其胜行。再往论之。应云念佛超绝定散。复次经文初劝观佛。后叹念佛。是故今准上下文势且除定善。复次经流通中即有其三。一流通定善。二流通念佛三付属念佛。前二劝持。后一付属。于劝持中即有其二。一则流通十三定善。二则应劝九品诸行。虽然从胜唯劝念佛。杂行劣故不别流通。其实随机可劝九品。为显此意不论定善。唯对杂业叹念佛也。此华相传名蔡华者。言蔡华者即是莲华。但蔡华名振古未决。近有儒者勘得此义。谓论语公冶长篇注云。蔡国君之守。龟出蔡地。因以为名焉（云云）此文蔡者灵龟之号。史记龟策传云。龟千岁乃游莲华之上（云云）此文莲华者蔡所游之华。千岁龟即是灵龟故也。以史记文思今解释。言蔡华者即当莲华也。
    私问曰经云若念佛者当知此人等唯约念佛者而赞叹之释家有何意云实非杂善得为比类相对杂善独叹念佛乎答曰文中虽隐义意是明所以知者此经既说定散诸善并念佛行而于其中独标念佛喻分陀利非待杂善云何能显念佛功超余善诸行然则念佛者即是人中好人者是待恶而所美也言人中妙好人者是待□恶而所称也言人中上上人者是待下下而所赞也言人中希有人者是待常有而所叹也言人中最胜人者是待最劣而所褒也。
    好人者是待恶者。问。设对念佛杂善非恶。何言恶人。答。今好恶者即胜劣义。谓修杂行利益劣故是名恶。非谓恶业。余准知之。
    问曰既以念佛名上上者何故不说于上上品中至下下品而说念佛乎答曰岂前不云念佛之行广亘九品即前所引往生要集云随其胜劣应分九品是也加之下品下生是五逆重罪之人也而能除灭逆罪余行所不堪唯有念佛之力堪能灭于重罪故为极恶最下之人而说极善最上之法例如彼无明渊源之病非中道府藏之药即不能治今此五逆重病渊源亦此念佛灵药府藏非此药者何治此病。能除灭逆罪余行所不堪者。问。余行灭逆文证是多。答。非谓余行都无灭逆。今所论者五逆罪人临命终时起与果用。依十念功灭罪得生。以此为规。余行不尔。是则任经现文判此义也。故慧心云。极重恶人无他方便。唯称念佛得生极乐。全与今同无明渊源等者。无明迷本亦是沉隐为二惑本。譬如派流出自渊源。中道心体亦是深理为空假本。譬如皮肉起自腑藏。问。例证意何。答。空假二观但断二惑（见思尘沙）如定散二善但化善机。中道正观断无明惑。如念佛行独化恶人。
    故弘法大师二教论引六波罗蜜经云第三法宝者所谓过去无量诸佛所说正法及我今所说所谓八万四千诸妙法蕴乃至调伏纯熟有缘众生而令阿难陀诸大弟子一闻于耳皆悉忆持摄为五分一素呾缆二毗奈耶三阿毗达磨四般若波罗蜜多五陀罗尼门此五种藏教化有情随所应度而为说之若彼有情乐处山林常居间寂修静虑者而为彼说素呾缆藏若彼有情乐习威仪护持正法一味和合令得久住而为彼说毗奈耶藏若彼有情乐说正法分别性相循环研核究竟甚深而为彼说阿毗达磨藏若彼有情乐习大乘真实智慧离于我法执着分别而为彼说般若波罗蜜多藏若彼有情不能受持契经调伏对法般若或复有情造诸恶业四重八重五无间罪谤方等经一阐提等种种重罪使得销灭速疾解脱顿悟涅槃而为彼说诸陀罗尼藏经五法藏譬如乳酪生酥熟酥及妙醍醐契经如乳调伏如酪对法教者如彼本酥大乘般若犹如熟酥总持门者譬如醍醐醍醐之味乳酪酥中微妙第一能除诸病令诸有情身心安乐总持门者契经等中最为第一能除重罪令诸众生解脱生死速证涅槃安乐法身（已上）此中五无间罪者是五逆罪也即非醍醐妙药者五无间病甚为难疗念佛亦然往生教中念佛三昧是如总持亦如醍醐若非念佛三昧醍醐之药者五逆深重病甚为难治应知。六波罗蜜经五藏者。前三小乘。后二大乘。前四显教。后一密教。若彼有情不能受持等者。举无解机。或复有情造诸恶业等者。举无行机。故超悟疏云无解无行。四重八重等者。男立四重女立八重。四重者淫盗杀妄。八重者四重如前。五摩触。六八事（私云。律名句云。一捉手。二捉衣。三入屏处。四共立。五共语。六共行。七身相倚。八共期。）七覆尼。八随举苾刍（超悟疏文）言五逆者。或单五逆或复五逆。具出圣教。阐提等者。超悟疏云。不信因果名一阐提。不信大乘名谤方等（已上）念佛三昧如总持如醍醐者。真言·念佛虽同灭逆。若约机根非无差别。所谓真言化上根者。以菩提心论云若有上根上智之人不乐外道二乘法。有大度量勇锐无惑者宜趣佛乘故。念佛摄下机。以十住毗婆娑云为大人志干者说难行道法。为怯弱下劣人说易行道法故。二论同是龙树所造。仰访深意。难易分明。传闻。后禅林寺云。念佛出离易于真言（云云）意在于斯。抑此人者五相栋梁·三密金玉。南天之遗教·东寺之秘法。何法不传。何教不受。然而归选择集入净土门。且阁本业偏行念佛。彼所宣说不可不信。
    问曰若尔者下品上生是十恶轻罪之人何故说念佛乎答曰念佛三昧重罪尚灭何况轻罪哉余行不然或有灭轻而不灭重或有消一而不消二念佛不然轻重兼灭一切遍治譬如阿伽陀药遍治一切病故以念佛为王三昧凡九品配当是一往义五逆回心通于上上读诵妙行亦通下下十恶轻罪破戒次罪各通上下解第一义发菩提心亦通上下一法各有九品若约品即九九八十一品也加之迦才云众生起行既有千殊往生见土亦有万别也莫见一往文而起封执其中念佛是即胜行故引分陀利以为其喻譬意应知。念佛三昧重罪尚灭等者。智论云。问曰。如菩萨三昧种种无量。何以故赞是菩萨念佛三昧常现在前。答曰。是菩萨念佛故得入佛道中。以是故念佛三昧常现在前。复次念佛三昧能除种种烦恼及先世罪。余诸三昧有能除淫不能除嗔。有能除嗔不能除淫。有能除痴不能除淫恚。有能除三毒不能除先世罪。是念佛三昧能除种种烦恼种种罪（已上）五逆回心通于上上等者。若命延日积运心年阑者。设虽逆者可生上上。念数多故。今言通者非取十数。经置下品临终回心时短促故。又五逆十念直可生上上。心有强弱故。夫善之与恶苦乐在心。升之与沈净秽由佛。佛愿叵测。佛力绝思。是故五逆犹坐金刚台也。明破闇时。何闇留室。十念亦升上品莲也。风拂云时何云残天。则知。上上信心若起。上上佛刹何隔。故飞锡宝王论中云。问。一念十念往生净土。何者为正。对曰。但一念往生住不退地。此为正也（乃至）又大无量寿经明一念念佛皆得往生。观经十念良有以也。盖为遭疾尪羸力微心劣故。须十称弥陀以助其念。若心盛不昧一念生焉（已上）凡一一行各明九品者。无量寿经三辈之中各明念佛及菩提心。是其证也。此之二行既通三辈。余读诵等亦通九品。读诵妙行机有九品。经显上上隐余八品。解第一义机有九品。经显上中隐余八品。发菩提心机有九品。经显上下隐余八品。尽形持戒机有九品。经显中上隐余八品。一日持戒机有九品。经显中中隐余八品。世善往生机有九品。经显中下隐余八品。一声称佛机有九品。经显下上隐余八品。一念佛名机有九品。经显下中隐余八品。十声念佛机有九品。经显下下隐余八品。如斯每一品具有九品行。九品合论八十一品也。问。若余诸行通下品者。读诵等行化轻次重罪耶。答。今经意者唯明念佛济重罪者。故为极恶最下之机方说极善最上之法。以显念佛之功能也。若据此意上六品行生下品者。只是善人中其机最劣故生下三品也。非如念佛化重罪者。问。下三品行俱是念佛。非念多少何分九品。答。念佛浅深有二种义。一依心浅深。二依念多少。故今一声十念各通九品。依心浅深故也。问。中上·中中若以尽形一日为异。何故疏云然修戒时终身一年一月一日一时等耶。中上一品有一日戒。与中中品有何差别。答。经文且约尽形一日为两品异。释家亦准上上品时云一形一时也。若约同时而判品位。更依受戒用心缓急有两品别也。
    加之念佛行者观音势至如影与形暂不舍离余行不尔又念佛者舍命已后决定往生极乐世界余行不定凡流五种嘉誉蒙二尊影护此是现益也亦往生净土乃至成佛此是当益也又道绰禅师于念佛一行立始终两益安乐集云念佛众生摄取不舍寿尽必生此名始益言终益者依观音授记经云阿弥陀佛住世长久兆载永劫亦有灭度般涅槃时唯有观音势至住持安乐接引十方其佛灭度亦与住世时节等同然彼国众生一切无有□见佛者唯有一向专念阿弥陀佛往生者常见阿弥陀现在不灭此即是其终益也（已上）当知念佛有如此等现当二世始终两益应知。一切无有□见佛者。问。念佛余行俱行生者。得生已后念念增进证入上位。设虽余行何见入灭。答。经有诚言。唯可仰信。又念佛余行就初生者而论之也。谓佛灭后二大菩萨接引十方。二行机俱虽得往生。念佛众生尚见不灭。余行行者见入灭也。若余行机在世时生。增进上位故不见灭。故今文云。般涅槃时观音势至接引十方。唯有一向专念阿弥陀佛往生者。常见弥陀现在不灭（云云）斯乃就灭度后生机论之而已。恐是如来念佛劝化之巧言也。又恐绰公称名劝进之辞而已。又有一义。集上云。问曰。如来报身常住。云何观音授记经云阿弥陀佛入涅槃后观世音菩萨次补佛处也。答曰。此是报身示现隐没相。非实灭度也。彼经云阿弥陀佛入涅槃后复有深厚善根众生还见如故即其证也。又宝性论云。报身有五种相。说法及可见。诸业不休息及休息。隐没示现。不实体。即其证也（已上）所言休息隐没者。机进上位能化教主隐前劣身现后胜身。恐当前佛入灭后佛成之文。若尔纵至地上见隐没相有何妨哉。爰知。隐前劣身云弥陀入灭现后胜身云观音成道欤。问。若尔不见前劣身感见后胜身。还成余行得。何属其失哉。答。不然。为念佛人弥陀一佛数现胜身。地地施化。盍胜于见入灭之机。常见弥陀不见弥陀岂非得失。问。休息隐没者。一佛示现。亦非长劫。故心地观经云。为化地上诸菩萨一佛现于十种身（乃至）前佛入灭后佛成。不同化佛经劫现（已上）然授记经别佛相继三佛中间各经多劫。岂不相违。答。此事实难。但试会之。凡论此义有其四种。一者常住报身为一机缘虽现入灭。或不经时（心经）二者或经多劫（记经）三者一佛多身现灭成道（心经）四者别佛相继（记经）机宜不同圣应非一。圣应虽异皆约报身。但不同化佛经劫现者。若论化身过百三十劫。今乃得一见。一百八十劫空过无有佛。设贤劫中第九·第十·十五·二十等劫之中千佛虽现。自余劫中都无佛出。第九劫中四佛出世犹经六四二万一百等时。第十五劫九百余佛虽数出世。八相间隔必定多时。报身不然。或不经时。或经多时。经劫不定。故云不同。又虽为一机现灭经劫。犹为一类不息化者皆报身相。非如化身机缘薪尽永归灭度。又二佛中间更无法灭。不同化佛灭度之后必有法灭。又化身必具生天等相。报身不然。不同非一。次一佛现于十种身者。是常途说。别佛相继亦是一途。是以心经云。能化所化随地增。各随本缘为所属。或一菩萨多佛化。或多菩萨一佛化（已上）又集上云。今此无量寿国即是从真垂报国也。何以得知。依观音授记经云未来观音成佛替阿弥陀佛处。故知。是报也（已上）问。此文不明。观音补处既是化身仪式而非报身。何还引之为报身证。答。教时义云。见道以前大悲熏煮为因。为十地菩萨现他受用身。初地见佛坐百叶华。即可百大千界。且弥陀佛初地所见。二地所见佛坐千叶华。乃至十地所见转大。此他受用虽有父母。不先处天方下成佛。鼓音王经弥陀父名月上母名殊胜妙颜等。观音授记经说弥陀灭后观音七宝菩提树下成等正觉。胜弥陀国百千万亿。此佛灭后大势至成佛。十地机先熟故。化彼即身成佛。不说先住何处后来补处。即以此身就座成佛。是他受用身生因所生成佛之相（已上）以此解知。有生天相是化成道。即身成觉是报身相。一得此义即散朦昧。又慈恩佛土章中引观音补处文属他受用成道。又大阿弥陀经说三佛成道之仪。凡三经所说净土皆是本愿所成净土。异译大经何非报耶。问。若以记经入灭合前佛入灭后佛成之文者。弥以有疑。弥陀住世兆载永劫。设虽余行人而可进上地。若云进者速可感见观音成道。何二佛中间送多劫耶。答。集文既以记经入灭合隐没相。隐没者总判报佛化仪。故合心经泛说他受用之文而料简之。三佛相继之化仪者。妙符心经或一菩萨多佛化之文。但至时节长久难者。此义难通。恐是教门之权说欤。是故大阿弥陀经中虽说三佛相继之义。不说时节长远之旨。须依此文而会记经长远之说。例如法华虽说生灭度想之罗汉于彼土回心。而不说经劫。又涅槃经明五果回心经八六等。然天台会经劫说。云经存教道。被钝根者逼令现发。而判属于敦逼之言。今亦如是。长远之说且存教道为舍余行令修念佛设一途说。若论实义。三佛感见机缘顿熟。佛佛各各不待时。而成等正觉可应地地机缘而已。问。二佛中间何者说法。答。经云。彼佛灭后一切宝物浴池莲华众宝行树常演法音。与佛无异。问。二佛中间生彼土机预谁来迎。答。集云。唯有观音势至住持安乐接引十方。

第0段 选择传弘决疑钞卷第四（终）

第0段 选择传弘决疑钞卷第五

            沙门良忠述

　　　　　
　　　　　
　　　　　

第十二付属佛名篇

    释尊不付属定散诸行唯以念佛付属阿难之文。问。准法华等付属仪式。三摩付属是显勤殷志示未来流通。今化极恶。大悲穷极。尤可三摩。如何无耶。答。化仪随时。不可一准。设无三摩何必□相。大品前后嘱累。宝积会会付属。未言必有三摩仪式。亦此例也。又可三摩文无者略也。
    观无量寿经云佛告阿难汝好持是语持是语者即是持无量寿佛名。同经疏云从佛告阿难汝好持是语已下正明付属弥陀名号流通于遐代上来虽说定散两门之益望佛本愿意在众生一向专称弥陀佛名。正明付属者。诸师多云流通不言付属。但天台云结名付属与今同也。问。序分文云。阿难受持宣说佛语。地想观云。汝持佛语说是观地法。华座观云。汝等忆持广为大众分别解脱。流通分云行此三昧者。又云若念佛者。又云持无量寿佛名。流通已通观称。何云唯以念佛付属阿难。答。流通有二。一劝持流通。除付属外自余流通是也。二付属流通。持名文是也。劝持付属之名目者出自天台。先劝持者从迹门中至于本门神力品未。总相对机而暂虽劝受持流通非殷勤仪。然迹门者说未竟故无付属也。故释云。但有劝持无属累也（已上）次付属者本迹说竟三靡侧塞三变净土之菩萨顶。而说今以付属汝等。是示郑重之仪者也。今释同之。序正中有流通之文。而疏唯云劝持劝说不名付属。今至此文始名付属。宛如彼宗名目而已。
    私云案疏文有二行一定散二念佛。一定散二念佛者。问。下品念佛即是散善。何故定散外开立念佛耶。答。既云案疏文有二行。即指上来虽说等文也。今消此文故且为二行也。意云。先言上来虽说定散两门之益者。第一总明定散二善也。次言望佛本愿专称佛名者。第二别明念佛一行也。总中有别开其别行立为念佛。顺佛愿故。超绝行故。
    初言定散者又分为二一定善二散善初就定善有其十三一者日想观二者水想观三者地想观四者宝树观五者宝池观六者宝楼阁观七者华座观八者像想观九者阿弥陀佛观十者观音观十一者势至观十二者普往生观十三者杂想观具如经说纵令无余行或一或多随其所堪修十三观可得往生其旨见经莫敢疑虑。修十三观等者。经云。唯愿佛日教我观于清净业处。又云。唯愿世尊教我思惟。教我正受。定善若不生夫人何致请。故佛答言。汝今知不。阿弥陀佛去此不远。汝当系念谛观彼国净业成者。我今为汝广说众譬。定善若不生世尊何许说。又云。如来今者教韦提希及未来世一切众生观于西方极乐世界。以佛力故。当得见彼清净国土应时即得无生法忍。此明如来欲为夫人及未来等显观方便。入观住心凝神不舍。心境相应见境得忍也。未来凡夫不得定者。如来观发便成徒语。又地观文云。若观是地者除八十亿劫生死之罪。舍身他世必生净国。心得无疑。又楼观文云。若见此者除无量亿劫极重恶业命终之后必生彼国。又座观文云。此想成者灭除五万劫生死之罪。必定当生极乐世界。又势至观云。观此菩萨者不处胞胎。常游诸佛净妙国土指灼得生出此四观。又自余观中非无其义。谓树观已成具见宝林。宝树连晖。网廉空殿。华分千色□现他方。又心水渐静池观成时。正□池岸七宝映水。水色色色。兼闻华间树上扬波。波声声声。宝树瑶池宛在眼前。三昧定力盍资身后。何况像观真身及观音观。观观之中皆有观成。亦有灭罪。依报观尚生。况正报观乎。势至观既生。况弥陀观音。又杂想随观机想池水丈六。易境转心。岂无观成。问。现见当世无得定者。故知经说唯是方便。答。未来有正像末法。此界有中国边境。何局当时更难通说（云云）
    次就散善有二一者三福二者九品。散善有二等者。问。三福九品是开合异而非别行。何为二行。答。序分正宗二处别说。故分为二。非谓体别。□举二者为以三福合九品行。疏开为二亦此意也。
    初三福者经曰一者孝养父母奉事师长慈心不杀修十善业二者受持三归具足众戒不犯威仪三者发菩提心深信因果读诵大乘劝进行者（已上经文）孝养父母者就此有二一世间孝养二出世孝养也世间孝养者如孝经等说出世孝养者如律中生缘奉仕法奉事师长者就此又有二一世间师长二出世师长也世间师者教仁义礼智信等师也出世师者教圣道净土二门等师也纵令无余行以孝养奉事为往生业也。世间孝养者。孝经云（开宗明义尊）身体发肤受于父母。弗敢毁伤孝之始也。立身行道。扬名于后世。以显父母孝之终也。又云（士章）资于事父以事母。其爱同。资于事父以事君。其敬同。故母取其爱。而君取其敬。兼之者父也。故以孝事君则忠。同注云。孝者子妇之高行也。忠者臣下之高行也（已上）言事君尽命曰忠。事亲尽力曰孝也。事亲尽命则曰之不孝。所以毁父母之遗体也。又同注云。君子之道谦约自持。居上不骄。处下不乱。推敌能让。在众不争。故远于咎悔无凶祸之灾焉也。又云。父母生则事之以爱敬。死则事之以哀戚（已上）史记云。家贫亲老不择官而仕。负重涉远不择处而息（已上）论语云。父在观其志。父没观其行。三年无改于父之道可谓孝矣。出世孝养者。行事钞云（记云。二辨生缘奉敬二。初标章）二明生缘奉讯法（二随择七。初恩重难报）五分毕陵伽父母贫穷。以衣食供养。佛言。若人百年之中右肩担父左肩担母。于上大小便利。极世珍奇衣服供养。犹不能报须臾之恩。从今听比丘尽心供养父母。不者得重罪（二节量信毁）僧祇父母不信三宝者应少经理。若有信者得自恣与无乏。若父母贫贱将至寺中。若洗母者不得触。得自手与食。父者如沙弥法无异。一切皆得（三以法开悟）涅槃以佛法僧三事常住启悟父母乃至七世。皆令奉持。乃至自学教人即名护法者。得长寿等。毗尼母云。若父母贫苦先受三归五戒十善。然后施与。若不贫虽受戒不合与。四分阿难请授爱道戒中云。乳养长大有恩故。佛言。若闻三宝名字已是报恩。何况得净信等（四供养感报）杂宝藏慈童女长者家贫独养老母现世得报缘。鹦鹉孝养盲父母得成佛缘。增一云。孝顺供养父母功德与一生补处功德一等。文云。教二人作善不可得报恩。谓父母也（云云）是故比丘常当孝顺供养父母不失时节。当如是学（五供给老病）五百问云。父母盲病无人供给得乞食与半。自能纺绩与衣食犯罪。况为埋藏棺木等（六呼召异俗）僧祇比丘不得唤阿爷阿郎阿娘阿婆阿兄阿姊乃至姨姑等。不得唤本俗名。准应优婆塞优婆夷等。增一云。四姓入佛法同名为释迦种子。不得依俗姓。比丘当学。善见云。唤婢为大姊不得云婢。阿摩母也。尼者女也（七没后扶舁）若父母死自得舆尸。增一云。爱道无常佛自共罗云各扶床一角等。净饭王泥洹佛亦自舆之。山林坡峨踊没。比丘不须变服。依常为要（已上）资持记云。第二辨生缘中初引缘。佛下立制亲担父母者。即执劳奉事。珍奇衣报者。即供给所须。右父左母者。顺阴阳也。或可彼方偏尊母故（有云。西土以东为尊。左北右南。北是阴故。然人行所向不定。未必如此）须臾恩者。怀抱长养至于长大经涉多时。百年勤苦不报须臾。况多时乎。以道供俗本是污家唯许二亲。故云听也。得重罪者。违制吉罗业道重故（有云。逆兰详之）二中不信少经理者。逼令归正故。经理谓供给营干也。有信恣与者。必无虚费故。开将至寺者。无亲可归故。洗母不触者。不开亲故。父如沙弥者。养同小众故。唐僧传云。敬脱常担母一头经书一头。食时留母树下入村乞食。用以充继。又齐道纪亦以经书佛像老母扫□担荷而行。每谓人曰。经不云乎。扫僧地如阎浮不如佛地一掌许。亲供母者与地菩萨齐。人或助担者经曰。吾母也。非他之母。形骸之累□吾身也。有身必苦。何得以苦劳人。所以身为苦先。幸勿相助。此乃大度。岂比常途。虽教有小违而理归大顺。酬恩竭力今古无之。三中涅槃三宝一体。体无生灭。故皆常住。启开也。七世者北远疏云。无始皆开。何止七世。但随世俗且言七耳。即梵网云。六道众生皆是我父母。我生生无不从之受生是也。母论贫者先法后食。不贫但法。无所乏故。四分爱道求出家。如来不许阿难代请之词。爱道是佛姨母。佛生七日摩耶命终。姨母乳养长大。爱道在俗已证初果。故云况得净信。是知生育恩大。虽百年肩荷不报须臾。三宝一闻即酬重德。故唯佛法可报劬势。自外供须终名直养。四中彼经第一云。佛言。我于过去世时波罗奈国有长者子。名慈童女。父丧卖薪。日得两钱奉养老母。次得四钱八钱十六钱。后欲入海采宝。母即抱捉。子掣手绝母数根发。遂入海取宝还。发时有水陆二道。即从陆道去。乃见有城。绀□璃色。有四玉女。擎四如意珠。作乐来迎。四万岁中受大快乐（酬上二钱）次复前行见颇梨城。有八玉女。擎珠来迎。八万岁受乐（酬上四钱）复舍远去至白银城。十六玉女擎珠来迎。十六万岁受乐（酬上八钱）又复舍去至黄金城。有三十二玉女。擎珠来迎。三十二万岁受乐（酬十六钱）又复舍去遥见铁城。心生疑怪。遂入铁城有一人。头戴火轮。舍着童女头上（酬损母发）童女问狱卒言。我戴此轮何时可脱。答言。世间有人罪福如汝然后可代。又问。今狱中颇有受罪如我者否。答言。不可称计。闻已思惟。愿一切受苦者尽集我身。作是念已铁轮堕地。狱卒以铁叉打头命终生兜率天。时慈童女者即我身是。当知父母少作不善获大苦报。少作供养得无量福（童女是长者名。非女人也）鹦鹉彼云。过去雪山有一鹦鹉。父母都盲。时有田主。初种谷时愿言。与众生共食。鹦鹉子即常于田采取以供父母。田主按行苗稼。见诸虫鸟剪谷穗处。嗔恚便设网捕。鹦鹉子言。田主先有好心。何见网捕。且田者如母（常生长故）种子如父（相继续故）实语如子（可宝惜故）田主如王。拥护由己（得自在故）作是语已。田主欢喜问言。汝取此谷何为。答言。有盲父母。愿以奉之。佛言。鹦鹉者我身是。田主者舍利弗是。盲父母者净饭·摩耶是。增一两节。初校量功德。一生补处即等觉菩萨。准知孝养德惟降佛。菩萨戒云孝顺至道之法。儒书亦谓至德要道。则万善之总·百行之源。儒释皆然。释门尤切。常当思报。勿得背恩。文下次明恩大。文合作又。□增一故。谓虽以善导罔极难酬。故云不可报。或可教导余人可使报恩。父母有恩故不望报。是下结劝。五中论举盲病。余病例然。又但阙所须不必在病。自能纺绩者。特举微贱类余充足。不须施与。犯罪即吉。同污家故。准此斟量。六中僧祇令改俗。阿字入呼。准应即义准。文不出故。增一明易姓。彼云。四姓出家同称释氏。即谓比丘。非阙俗士。此明离俗已后不得依本族姓也。善见召婢既已出家则非所属。故加美饰。不复本名。阿摩尼即佛召姨母之号。然此二号乃是通召女流。僧祇所制即局本时亲属。故不同也。七中初听舆尸。引经显据。彼文云。爱道涅槃。佛与阿难·难陀·罗云举尸殓。时梵释四王欲代为之。佛皆不许。为报恩故。净饭亦然。坡音颇。峨音我。谓倾动也。次制变服。今时多着彩帛袈裟。乃以布衣为孝服。又云僧无服制但布少粗是。不闻智论云。如来着粗布伽梨传谬至今愚迷不改。又有白帽·素绦·蒲鞋·哭杖。仿同鄙俗。一任愚情□此明文早须悛革（已上）仁义礼智信者。总而言之号之孝行。开而言之名之五常亦名五德。五行大义云。五常者仁义礼智信也。行之终久恒不可阙。故名为常。以此常行能成其德。故云五德弘决引提谓经云。所持五戒者令成当来五体顺世五常五德之法。杀乖仁。盗乖义。淫乖礼。酒乖智。妄乖信。愍伤不杀曰仁。清察不盗曰义。防害不淫曰礼。持心禁酒曰智。非法不言曰信。此五不可造次而亏。不可须臾而废。孝养奉事等者。问。疏二云。世善轻微感报不具。既判感报不具。今何立世善往生之义乎。答。凡验经意为化定散机更说定散法。定散若不成何称定散机。若许其行成宁不成生因。且三福中世善最劣。为赞戒福且毁世福。虽同往生而有胜劣。是故彼文更无相违。故疏四云。或有一人。单行世福回亦得生。或有一人。单行戒福回亦得生。或有一人。单行行福回亦得生等。复九品中上六品行皆以余行各为生因。来迎佛赞唯局受法。若云余行不生者。恐乖二尊圣意。加之大师定判祖师口决行皆许定散往生之义。莫谓宗意不明诸行往生之义（下去准知）。
    慈心不杀修十善业者就此有二义一者初慈心不杀者是四无量心中初慈无量也即举初一摄后三也纵令无余行以四无量心为往生业也次修十善业者一不杀生二不偷盗三不邪淫四不妄语五不绮语六不恶口七不两舌八不贪九不嗔十不邪见也二者合慈心不杀修十善业二句而为一句谓初慈心不杀者此非四无量之中慈无量是指十善之初不杀故知正是十善一句也纵令无余行以十善业为往生业也。慈心不杀修十善业此有二义者。九品往生义云。不害物命名不杀。即是十善中第一戒善也（乃至）又释。慈心者是四无量心。举初显后。故悲喜舍具足。维摩经又说。四无量心是菩萨净土。菩萨成佛时成就慈悲喜舍众生来生其国（已上解上上品慈心不杀具诸戒行之文）今释写之。又訚师观经疏云。慈心不杀者缘一切众生欲与其乐。故名为慈。四无量中慈无量也。此心广大得无量福能生净土也（已上）四无量者。一慈。二悲。三喜。四舍。言无量者无量有情为所缘故。引无量福故。感无量果故。慈是与乐。谓云何当令诸有情类得如是乐。如是思惟入慈等至。悲是拔苦。谓云何当令诸有情类离如是苦。如是思惟入悲等至。喜是喜慰。谓诸有情类得乐离苦。岂不快哉。如是思惟入喜等至。舍是平等。谓诸有情平等平等无有怨亲。如是思惟入舍等至。此四无量不能令他实得乐等。善阿世耶其胜解想相应起愿。欲令彼得乐乃至舍。故虽实未得更非颠倒。故由此力能治贪等。谓慈治嗔。悲治害。喜治不欣慰。舍治欲贪嗔恚。此缘欲界一切有情不缘上界。能治缘彼嗔等障故。谓于欲界有怨亲中三聚有情能生嗔等。于中有舍亲等相便能伏除嗔等烦恼。是故此境唯欲有情。具如俱舍。不能广释。
    问。慈心不杀以属四无量心。其义不明。今说散善。彼定善故。答。准俱舍论四无量心依地异说不同故。论二十九云。第三但依初二静虑。喜受摄故。余定地无。所余三种通依六地。谓四静虑·未至·中间。或有欲令唯依五地。谓除未至是容豫德。已离欲者方能起故。或有欲令此四无量随其所应通依十地。谓欲·四根本·近分·中间。此意欲令定·不定地根本·加行皆无量摄（已上）第三义许通欲界故。九品义意依凭而已。
    受持三归者归依佛法僧也就此有二一者大乘三归二者小乘三归也具足众戒者此亦有二一者大乘戒二者小乘戒也不犯威仪者此亦有二一者大乘谓有八万二者小乘谓有三千。大乘三归者。为受三聚十重等戒。通归三种四种三宝。小乘三归者。新学名句中云。五种三归。一翻邪三归。二五戒三归。三八戒三归。四十戒三归。五具戒三归。大小乘戒者。五戒八戒。沙弥十戒。比丘二百五十戒。比丘尼五百戒。是名小乘戒。三聚净戒。十无尽戒。四十八轻戒等。是名大乘戒。八万及三千威仪者。
    发菩提心者诸师意不同也天台即有四教菩提心谓藏通别圆是也具如止观说真言即有三种菩提心谓行愿胜义三摩地是也具如菩提心论说华严亦有菩提心如彼菩提心义及游心安乐道等说三论法相各有菩提心具如彼宗章疏等说又有善导所释菩提心具如疏述发菩提心其言虽一各随其宗其义不同然则菩提心之一句广亘诸经遍该显密意气博远诠测冲邈诸行者莫执一遮万诸求往生之人各须发自宗菩提心纵令无余行以菩提心为往生业也。四教菩提心者。止观一云。推理发心者。法性自天而然。集不能染。苦不能恼。道不能通灭不能净。如云笼月不能妨害。却烦恼已乃见法性。经言。灭非真谛。因灭会真灭尚非真。三谛焉是。烦恼中无菩提。菩提中无烦恼。是名推生灭四谛上求佛道下化众生发菩提心。推无生四谛发心者。法性不异苦集。但迷苦集失法性。如水结为冰无别冰也。达苦集无苦集。即会法性。苦集尚是。何况道灭。经言。烦恼即是菩提。菩提即是烦恼。是名推无生四谛上求下化发菩提心。推无量者。夫法性者名为实相。尚非二乘境界。况复凡夫。出二边表别有净法。如佛藏经十喻（云云）是名推无量四谛上求下化发菩提心。推无作者。夫法性与一切法无二无别。凡法尚是。况二乘乎。离凡法更求实相。如避此空彼处求空。即凡法是实相。不须舍凡向圣。经言。生死即涅槃。一色一香皆是中道。是名推无作四谛上求下化发菩提心（已上）私谓。生灭者三藏。无生者通教。无量者别教。无作者圆教。四教之中各有四谛。四谛无常。故名生灭。四谛本空。故名无生。四谛通界内界外若干无量。故名无量。阴入皆如名苦谛。尘劳本道名集谛。边邪中正名道谛。生死即如名灭谛。四谛皆是实相不思议第一义。故名无作。各推生灭等四谛方发无上菩提心。是名推理发心。观相好神通法灭等。发菩提心亦有四教。文广不述。真言菩提心者。非谈义法。本法有制。何载其义。华严菩提心者。游心安乐道云。今依此文略辨其相。于中有二。先明正因。后明助缘。所言正因谓发无上菩提心也。即不愿世间富乐及与二乘菩提涅槃。一向志愿三身菩提名无上菩提之心。总标虽然于中有二。一者随事发心。二者顺理发心。言随事者烦恼无数。欲悉断之。善法无量。愿悉修之。众生无边。愿悉度之。于此三事决定期愿。初是如来断德正因。次是如来智德正因。第三心者恩德正因。三德合为无上菩提。即是三心总为无上菩提之因。因果虽异广长量齐等无所遗无不苞。故如经说言。发心·毕竟二不别。如是二心先心难。自未得度先度他。是故我礼初发心。此心果报虽是菩提而其华报在于净土。所以然者。菩提心量广大无边长远无限。故能感得广大无际依报净土·长远无量正报寿命。除菩提心无能当彼。故说此心为彼正因。是明随事发心相也。所言顺理发心者。理信解诸法皆如幻梦。非有非无离言绝虑。依此信解发广大心。虽不见在烦恼·善法。而不拨无可断可修。是故虽愿悉断悉修。而不违于无愿三昧。虽愿皆度无量有情。而不存有能度所度。故能随顺于空·无相。如经云。如来灭度无量众生实无众生得灭度者。乃至广说。故如是发心不可思议。是明顺理发心相也。随事发心有可退义。不定性人亦能得发。顺理发心即无退转。菩萨性人乃能得发。如是发心功德无边。设使诸佛穷劫演说彼诸功德犹不能尽。正因之相略说如是（已上）三论法相菩提心相不遑广述。
    深信因果者就此有二一者世间因果二者出世因果世间因果者即六道因果也如正法念经说出世因果者即四圣因果也如诸大小乘经说若以此因果二法遍摄诸经者诸家不同且依天台谓华严者说佛菩萨二种因果阿含者说声闻缘觉二乘因果方等诸经者说四乘因果也般若诸经者说通别圆因果法华者说佛因佛果涅槃者复说四乘因果也然则深信因果之言遍普该罗于一代矣诸求往生之人纵令无余行以深信因果为往生业也。世间因果者。有漏因果名为世间。破坏义故。流转义故。如正法念经说者。诸经论中虽亦宣说十二因缘流转行相。而彼经说五彩分布之譬。而广明五道流转之相。故别指耳。出世因果者。无漏因果名为出世。谓诸出离行名出世因。遂到所期名出世果。且依天台者。彼宗意声闻是三藏。支佛是通。菩萨是别。佛是圆也。是依涅槃四乘观智而立四教之意也。言四乘观智者。下智观·中智观·上智观。上上智观。如次藏通别圆本名也。华严说别圆。故云说佛菩萨因果。方等·般若·法华·涅槃。例之可知。问。阿含唯说藏教。何言说声闻缘觉因果耶。缘觉乘即通教。通教中智观故。如何。答。此四乘观具竖横二义。横则教教皆有四乘。竖则上教配属四乘。若约竖者实如所责。今约横义。故阿含中具说二乘也。问。若约横义者可云四乘。何言二乘耶。答。阿含经意正化二乘。傍为菩萨。今从此正意。故云二乘也。
    读诵大乘者分而为二一者读诵二者大乘读诵者即是五种法师之中举转读讽诵二师显受持等三师若约十种法行者即是举披读讽诵二种法行显书写供养等八种法行也大乘者简小乘之言也非别指一经通于一切诸大乘经谓一切者佛意广指一代所说诸大乘经而于一代所说有已结集经有未结集经又于已结集经或有隐龙宫不流布人间之经或有留天竺未来到汉地之经而今就翻译将来之经而论之者贞元入藏录中始自大般若经六百卷终于法常住经显密大乘经总六百三十七部二千八百八十三卷也皆须摄读诵大乘之一句愿西方行者各随其意乐或读诵法华以为往生业或读诵华严以为往生业或受持读诵遮那教王及以诸尊法等以为往生业或解说书写般若方等及以涅槃经等以为往生业是则净土宗观无量寿经意也问曰显密旨异何显中摄密乎答曰此非云摄显密之旨贞元入藏录中同编之尽入大乘经限故摄读诵大乘一句也问曰尔前经中何摄法华乎答曰今所言摄者非论权实偏圆等义读诵大乘之言普通前后大乘诸经前者观经已前诸大乘经是也后者王宫已后诸大乘经是也唯云大乘而无选权实然则正当华严方等般若法华涅槃等诸大乘经也劝进行者谓劝进定散诸善及念佛三昧等也。读诵大乘者。九品义云。对文名读。离文称诵。大者普遍广博之义。乘者即是运载之义。谓运一切蠢蠢群生证大觉果。故名大乘（已上）五种法师者。一受持。二读。三诵。四解脱。五书写也（出法华法师功德品）十种法行者。天王般若云。有十种法。一书写。二供养。三流通。四谛听。五自读。六忆持。七广说。八口诵。九思惟。十修行（已上）中边论云。释十种法行但限大乘（已上）已结集未结集等者。探玄记云。华严经有六本。一恒本（于一一毛端处念念中。以微尘数身尽未来际。常说无有休息。此非可结集。亦非下位所受持）。二大本（以须弥山聚笔。四大海水墨下书一品不可穷尽。如是品过尘数。诸大菩萨以陀罗尼力所受持也。已上二本非结集本）三上本（结集中之上本也。有三千大千世界微尘数颂四天下微尘数品）四中本（有四十九万八千八百偈一千二百品已上二本并秘在龙宫。非阎浮人之所受持。故此不传）五下本（有十万颂四十八品。天竺所传也）六略本（六十卷本是也。十万颂中前三万六千颂要略所出也。此土所传也）私谓。华严既尔。余经例知。又传闻。法华经西天梵本布一由旬城（云云）
    次九品者开前三福为九品业谓上品上生中言慈心不杀者即当上世福中第三句次具诸戒行者即当上戒福中第二句具足众戒次读诵大乘者即当上行福中第三句读诵大乘次修行六念者即上第三福中第三句之意也上品中生中言善解义趣等者即是上第三福中第二第三意也上品下生中言深信因果发道心等者即是上第三福第一第二意也中品上生中方受持五戒等者即上第二福中第二句意也中品中生中言或一日一夜受持八戒斋等者又同上第二福之意也中品下生中言孝养父母行世仁慈等者即上初福第一第二句意也下品上生者是十恶罪人也临终一念罪灭得生下品中生者是破戒罪人也临终闻佛依正功德罪灭得生下品下生者是五逆罪人也临终十念罪灭得生此之三品寻常之时唯造恶业虽不求往生临终之时始遇善知识即得往生若准上三福者第三福大乘意也定善散善大概如此文即云上来虽说定散两门之益是也。即上初福第一第二句意者。问。孝养·仁慈如次可合彼第一·第三句。何云第二句耶。答。敬上·慈下二教义别故。合四句为二句。以上二句为第一句。以下二句为第二句也。或可言第三句。言第二者恐缺一点欤。若准上三福者第三福大乘意者。问。且下品三生之念佛。疏中不合三福。今何合行福耶。答。疏中既以六念合行福大乘之意义。故知。念佛应合行福大乘意义也。但至疏中不合者但是文略。问。何故略之。答。准上六念可例知故。然今学者云。下三品念佛非三福摄亦非受法（云云）私谓。此义既违此集。何足云也。但彼执者云。疏文既以下三品三生念佛不合三福。亦不属第六门。此乃念佛通九品故。不可别为一品受法也。今谓。疏中不以念佛属第六门者。十一门次第杂乱故也。谓下三品至第九门遇善知识时。逆具前八门故不云第六门也。纵以罪恶属第五第六门。终至最后而行念佛。可偏属第九门。故亦不云第六门也。然执者但看略文忽起异解。违此集文嘲上人义。得失之间何是何非。疏既不云下品念佛非是受法。何况文前或云善恶二行。或云受苦乐二法。是岂非云三品念佛属第六门。明文在此。迷者可怜。又学者多附此集。而言念佛非定散摄。即此集中释定散已结云。定散二善大概如此。文即云上来虽说定散两门之益是也。次念佛者。专称弥陀佛名是也（已上）故知。念佛非定散摄（云云）此亦不尔。散善之文极至下辈。若存彼义胡正宗中不说本愿念佛之咎。若以三心而属念佛。亦有心行杂乱之咎。但至今释者且消上来虽说等文意也。彼文亦释经名号付属文。谓正宗中虽广说定散念佛。而至付属文唯局念佛者顺佛本愿故也。自总中而抽别也耳。非谓念佛离定散行。故群疑论云。或深或浅。通定通散。
    次念佛者专称弥陀佛名是也念佛义如常而今言正明付属弥陀名号流通于遐代者凡此经中既虽广说定散诸行即不令以定散付属阿难流通后世唯以念佛三昧一行即使付属阿难流通遐代也问曰何故以定散诸行而不付属流通乎若夫依业浅深嫌不付属三福业中有浅有深其浅业者孝养父母奉事师长也其深业者具足众戒发菩提心深信因果读诵大乘也须舍浅业付属深业若依观浅嫌不付属十三观中有浅有深其浅观者日想水想是也其深观者始自地观终于杂想观总十一观是也须舍浅观付属深观就中第九观是阿弥陀佛观也即是观佛三昧也须舍十二观付属观佛三昧也就中同疏玄义分中云此经观佛三昧为宗亦念佛三昧为宗既以二行为一经宗何废观佛三昧而付属念佛三昧哉答曰既云望佛本愿意在众生一向专称弥陀佛名定散诸行非本愿故不付属亦于其中观佛三昧虽殃胜行非佛本愿故不付属念佛三昧是佛本愿故付属言望佛本愿者指双卷经四十八愿中第十八愿也言一向专称者指同经三辈之中一向专念也本愿之义具如前辨问曰若尔者何故不直说本愿念佛行烦说非本愿定散诸善乎答曰本愿念佛行双卷经中委既说之故不重说耳又说散为显念佛超过余善若无定散何显念佛特秀例如法华秀三说上若无三说何显法华第一故今定散为废而说念佛三昧为立而说。答曰本愿念佛等者。答不直说本愿念佛。谓纯说本愿文在大经故。让彼不纯说也。又说定散等者。答观经说定散。谓定散众机乐欲异故。佛对其机且说定散。而今言为废而说者。对随自机显佛愿时。佛意亦自有废余意。故言为废。非谓如来直为废设定散说也。传闻。莲华谷始见此等文。心中思念。此集之趣颇似偏执。其夜上人入梦。所谓天王寺西门有许多病者疲卧道路。时有一僧。手执一钵。钵入漉汤灌病者口。问曰。此谁人乎。傍人答曰。法然上人。梦觉已后深生随喜。自解梦云。譬如病重不能食饭。唯好玄甫梨淮南橘。病弥克时亦嫌□子仅饮漉汤暂支性命。今至末劫法命迫喉。真言止观之梨难含。三论法相之橘苦口。唯有念佛是为良药。当知上人知时鉴机偏劝念佛（云云）
    但定散诸善皆以难测凡定善者夫依正之观悬镜而照临往生之愿指掌而速疾或一观之力能袪多劫之罪愆或具忆之功终得三昧之胜利然则求往生之人宜修行定观就中第九真身观是观佛三昧之法也行若成就者即见弥陀身见弥陀故得见诸佛见诸佛故现前授记此观利益最甚深也然今至观经流通分释迦如来告命阿难使付属流通往生要法嫌观佛法而不付属阿难而选念佛法即以付嘱阿难观佛三昧之法尚以不付属何况于日想水想等观乎然则十三定观皆是所不付属之行也然世人若乐观佛等不修念佛此非唯远乖弥陀本愿亦是近违释尊付属行者宜商量次散善中有大小持戒行世皆以为持戒行者是入真要也破戒之者不可往生又有菩提心行人皆以为菩提心是净土网要若无菩提心者即不可往生又有解第一义行此是理观也人亦以为理是佛源不可离理求佛土若无理观者不可往生又有读诵大乘行人皆以为读诵大乘经即可往生若无读诵行者不可往生就此有二一者持经二者持□持经者持般若法华等诸大乘经也持□者持随求尊胜光明阿弥陀等诸神□也凡散善十一人皆虽是贵而于其中此四个行当世之人殊所欲之行也以此等行殆抑念佛倩寻经意者不以此诸行付属流通唯以念佛一行即使付属流通后世应知释尊所以不付属诸行者即是非弥陀本愿故也亦所以付属念佛者即是弥陀本愿故也今又善导和尚所以废诸行归念佛者非啻为弥陀本愿之行亦是释尊付属之行也故知诸行非机失时念佛往生当机得时感应岂唐捐哉当知随他之前虽暂开定散门随自之后还闭定散门一开以后永不闭者唯是念佛一门弥陀本愿释尊付属意在此矣行者应知亦此中遐代者依双卷经意远指末法万年后之百岁之时也是则举遐摄迩也然则法灭之后犹以然也何况末法哉末法已然何况正法像法哉故知念佛往生道通正像末之三时及法灭百岁之时焉散善十一等者。指三福之十一句也。随他之前等者。述上来虽说定散两门之益等文意也。言开闭者。是说默义。谓始自序至劝持流通。逗随他机虽开说定散两门益。至付属时默而不说。故言还闭也。念佛一门者非啻上来说。亦付属时唯局此法。此则本愿行故。佛意在令一向称名。故言一开后永不闭也。随自随他言出于涅槃经。谓三乘法名随他意语。一乘法名随自意语。天台依彼经亦用其名目。今释随义转用而已。

第十三念佛多善根篇

    以念佛为多善根以杂善为少善根之文。多善根者。一念乃至十念等能得无上大利不可思议功德。故名为多。故群疑论七云。此念阿弥陀佛一声已上即是无量无边殊胜功德。故名多（已上）又灵芝云。问。四字名号凡下常闻。有何胜能超过众善。答。佛身非相。果德深高。不立嘉名莫彰妙体。十方三世皆有异名。况我弥陀以名摄物。是以耳闻口诵。无边圣德揽入识心永为佛种。顿除亿劫重罪获证无上菩提。信知非少善根。是多功德也。华严云。宁受地狱苦得闻诸佛名。不受无量乐而不闻佛名。乃至广说（已上）少善根者。余诸杂行功德少故名为少善。故释云。随缘杂善恐难生。灵芝云。如来欲明持名功胜。先贬余善为少善根。所谓布施持戒立寺造像礼诵坐禅忏念苦行一切福业。若无正信回向愿求。皆为少善非往生因。若依此经执持名号决定往生。即知。称名是多善根多福德也（已上）意云。余善正信难立。回愿亦不殷重。故多分不生云非往生因。非谓全不生。念佛正信易立。愿行亦能相续。故决定往生云多善根等。问。少善是杂行者杂行亦生彼土。何云不生耶。答。修杂人中有堪能机。至心生彼。故余经中盛说往生。今经为令不堪之机不行余善嫌云不生。是则大圣善巧暂逗物机设毁赞言。故释家得旨改不生文述恐难生。希有一二三五得生故也。恐者恐虑不生之文。难生者对易生之言。非谓全不生。难易相对其义可见。问。释之与经非可鉾楯。恐字恐虑余经生文。彼说生者。教门方便更非实义。独局念佛盛有证诚即其义也。既无证诚。知方便说。如云寿命延长难可量。实虽无量亦云难量。若言有量佛寿常住。何有尽期。又如云凡夫乱想恐难生。乱想之时虽全不生亦云难生。故今释杂善恐难生。以全不生应言难生。答。若存诸行不生义者。诸经明文皆悉破坏今家定判佥成虚说。况上六品来迎佛赞专在余善。若属虚说释迦弥陀成设妄言。若云妄言恐招谤法之过者欤。不可不慎。但证诚有无诸经不同。何无证诚之诸经典皆属妄语。独局证诚经得名实说哉。至所难文者寿命延长中量等者。实无量故虽云难量。随缘杂善恐难生者对其易生之难生故。希生言难有何妨耶。问。难生之义虽是两兼。今恐难生全可同经。何会得云希生为难。但任汝情忝会经文。答。难字若许有两兼义。则汝新义岂遁此难。唯约多分可会今文。经云难信之法。岂全不信念佛哉。今家亦云佛道人身难得。今已得。净土难闻。今已闻等。此皆希有名云难也。此例非一。凡三经所说今家定判盛明诸行往生之义。五番相对不立生不生对。十三失中不判有不生失。但至千中无一文者。既置不至心言。不足为难也。未见一处述不生义。何局今释定判杂行不生之义。况有今文势。改不生文释成难生。字有深意。校余处释验今文意。为许希得一二之义。故法事赞云。一切福业皆回向终时化佛自来迎。是赞弥陀经释明许诸行往生。何坚执不生耶。或凡夫乱想恐难生者。凡夫众生心多散乱。是名乱想。诸经盛说凡夫往生十方净土。恐虑此说。故置恐言。难生者对易生之言。谓为劝西方极乐易往。显示余方净土难生。劝向西方为别异耳。故云如来别指西方国。大经云易往而无人。礼赞云以佛愿力易得往生。今云一切佛土难生。难易相对其义分明。故群疑论云。且如观经等中劝生西方。一显凡夫。二明未来。三彰造罪。四有十方诸佛舒舌证诚。五有多本经文同证。依之修学无有疑滞。故此西方净土业易可依行。诸经既无前件等文。唯有一句两句劝生之处难可依行。何故舍广多文句而就少经文耶（已上）余方净土翻之可知。故同上文云。一有说无劝。二有劝机少。三劝文不具。
    阿弥陀经云不可以少善根福德因缘得生彼国舍利弗若有善男子善女人闻说阿弥陀佛执持名号若一日若二日若三日若四日若五若六日若七日一心不乱其人临命终时阿弥陀佛与诸圣众现在其前是人终时心不颠倒即得往生阿弥陀佛极乐国土。善导释此文云极乐无为涅槃界随缘杂善恐难生故使如来选要法教念弥陀专复七日七夜心无间长时起行倍皆然临终圣众持华现身心踊跃坐金莲坐时即得无生忍一念迎将至佛前法侣将衣竞来着证得不退入三贤。一日七日执持名号者。问。为临终念佛。为寻常别行。答。寻常别行。法事赞云。七日七夜心无间长时起行倍皆然。既对长时云七日也。知是别行。问。观念门云上尽百年。下至七日一日十声三声一声等。既对一形言下至等。是似判临终七日行。答。不尔。彼文所言七日等者亦是寻常别行。但言百年一声等者。因释别行广解长时短时念佛也。或弥陀经七日众佛虽是寻常别行意亦通于临终。故观念门释其义耳。又戒珠传云。道绰曰。须依小阿弥陀经七日相续无间念名号若满一百万遍必得往生。道生深信此言。七日念佛果得一百万遍。昼夜不暂睡卧。第七夜五更闻空中声言净业已立必得往生。却后九年我来迎汝。至期岁六十有五。身有微疾。而无恼气绝。临终向西方说一偈曰。西方圣众现来迎神。散心念佛功妙难测（已上）天台弥陀经义记云。心不颠倒即得往生。何以故。临终一念用心恳切即当得去。慧心略记云。问。一七日等为是寻常为是临终。答。由寻常所行得临终正念也。然义记云。临终一念用心恳切即当得去。此释临终正念之用。非言七日必近临终。禅林弥陀经要记云。七日行后设虽造罪。而此行法决定业故。是人终时心不颠倒。忏悔灭罪必得往生。或七日后不遇恶缘。是以大善威德力故。一切诸佛所护念故。此等诸师判寻常行也。又群疑论五云。阿弥陀经对经日死人能念佛亦生净土（已上）此释临终。一心不乱者。起行之时专注不散名为一心。故礼赞云。乃至七日一心称佛不乱。法事赞云。七日七夜心无间。通□云。一心不乱者。专注无散也。灵芝疏云。后一句（指一心不乱也）教系想。此一句经正明成业。先须敛念面向西方。合掌正身。遥想彼佛现坐道场依正庄严光明相好。自慨此身久沈苦海漂流生死孤露无依。譬如婴儿堕在坑阱叫呼父母急救危忙。一志依投恳求脱免。声声相续念念不移（已上）祖师小经释云。一心不乱者。念佛之时心不散乱。至诚至信专念佛名也（已上）此等之文约起行而释一心义。又通安心一心。上人云。本愿至心信乐欲生我国。观经三心小经一心皆三心也。或人问云。阿弥陀经所说一心当我等分云何得意。上人答曰。一代所说弥陀行相不出四十八愿之意。愿文既云至心信乐等。知一心者指三心也。已上二义俱祖师义。故知一心通二义也。教念弥陀专复专者。先师云。初之专者对正行于杂行而言专。后之专者对正业于助业而言专也。私谓。或可再言者表志之郑重。谓专念之劝佛意殷勤。故释家探教旨可再置专字矣。长时起行倍皆然者。是因七日行劝长时起行。谓尽形行念念倍增更莫退屈也。如观念法门云七日七夜及尽一生等。坐时即得无生忍等者。得处不退名无生忍。进入初住位不退云证得不退始入三贤故云入三贤也。
    私云不可以少善根福德因缘得生彼国者诸余杂行者难生彼国故云随缘杂善恐难生少善根者对多善根之言也然则杂善是少善根也念佛是多善根也故龙舒净土文云襄阳石刻阿弥陀经乃隋陈仁棱所书字昼清婉人多慕玩自一心不乱而下云专持名号以称名故诸罪消灭即是多善根福德因缘今世传本脱此二十一字（已上）非啻有多少义亦有大小义谓杂善是小善根也念佛是大善根也亦有胜劣义谓杂善是劣善根也念佛是胜善根也其义应知。襄阳石刻等者。龙舒成士大智律师俱引彼本以为规模。龙舒者王日休先生也。形在家心出家。志求出离作净土文（云云）隋陈仁棱者。灵芝云梁陈仁棱。梁隋相□。故非相违。今世传本脱此二十一字等者。问。何由知今世本脱之。答。灵芝疏云。若依此经执持名号决定往生。即知称名是多善根多福德也。昔作此解人尚迟疑。近得襄阳石碑经本。文理冥符始怀深信。彼云。善男子善女人。闻说阿弥陀佛。一心不乱专持名号。以称名故诸罪消灭。即是多善根福德因缘。彼石碑经本梁陈仁棱书。至今既经六百余载。窃疑。今本相传讹脱戒度闻持记云。彼云下正引文据。彼石下较经得失。梁陈乃南朝两国之名。朝散郎陈仁棱书碑在襄州龙兴寺。本朝殿撰季公讳支闻字季益。尝守官于彼。持此经归钱唐。疏主得之喜不自胜。遂复刊石立于灵芝大殿之后。续因兵火焚毁。悲夫。逆推梁陈去晋未远。可验得真。今本既经六百余载。中间传写讹脱可知（已上）非啻有多少义等者。梵言摩诃。是大多胜义也。今虽对竹牒之本。玄探符贝叶之文耳。又大一字具有大多胜三义。谓胜人称大人。是大有胜义也。形大称大人。直是大义也。多人称大众。是大有多义也（是注释意）

第十四六方诸佛唯证诚念佛篇

    六方恒沙诸佛不证诚余行唯证诚念佛之文。言证诚者。诚实也。证验也。所谓诸佛证明释迦所说念佛是诚实语也。问。何故此经独明舌相证诚。答。群疑论二云。今说阿弥陀经言。五逆十恶罪根众生唯能念佛皆生净土。虽佛弟子信向之者。亦生疑惑不信此言。现见今时四部众咸有正信尚疑念佛不即得生。故知。此经甚难生信。一切种智预知未来有此众生怀疑者众。故同舒舌相表法至真。劝物修学。又往生净土。解行已上三贤菩萨。或龙树等得生西方。极恶凡夫亦生正信。彼诸胜人福多罪少得生净土。有何可怪。五逆十恶凡夫一念十念至诚彻到乘佛本愿得生西方。十地三贤诸菩萨众亦信此事不起疑心。唯说下品下生五逆十恶如此愚人无恶不造。逢善知识教称佛名。具足十念即生净土。还是此辈十恶众生不信念佛得生净域。我等既是罪恶凡夫。无始已来是愆皆犯。念佛十声有何功德。令我重罪则得除灭往生西方极乐世界。此但是佛接引之言。或是远声作近声说。是第二阶法。或言别时之意。种种异解不信即生。斯谤极多信顺甚少。故此言教为信者希。诸佛同舒舌相。遍覆三千世界证法不谬决定得生。护念行人令生净土（已上）通□云。证小事即覆面门以至发际。今证大事。故至三千。今说因微果胜。恐众生疑。此乃抛苦恼之要门。证常乐之疾路。事既广大现瑞非轻。舒舌相而遍覆大千。证西方而受真快乐（已上）问。夫证诚者为令此众闻他佛证发起信心。而于本国说诚实言不足证诚。答。群疑论二云。现不虚诳之舌相发诚谛之真言。令诸众生□相听言除疑生信（已上）此会众既许见舌相闻言说。故成证诚义也。又通□云。问。灵山开塔要假召集分身。舍卫启筵何故不邀诸佛。答。召佛开其宝塔赴彼佛之愿心。证土启其信诚显此尊之悲意。但各居自国不至此方也（已上）又法事赞云。为其本国凡圣众赞叹释迦变现身。又云。十方诸佛如恒沙还舒舌相为娑婆。通□云。问。汝等者为是六方诸佛告语自国听徒。为当释迦劝诫祇园之众。答。观此经势而有二意。一他方诸佛告自国听众。二释迦转引彼佛意言证彼西方。令一会众生信敬也（已上）准此等释。舒舌相化通自他土。故不偏来耳。
    善导观念法门云又如弥陀经云六方各有恒河沙等诸佛皆舒舌遍覆三千世界说诚实言若佛在世若佛灭后一切造罪凡夫但回心念阿弥陀佛愿生净土上尽百年下至七日一日十声三声一声等命欲终时佛与圣众自来迎接即得往生如上六方等佛舒舌定为凡夫作证罪灭得生若不依此证得生者六方诸佛舒舌一出口已后终不还入口自然坏烂。一切造罪凡夫者。此经虽说善男善女。依观经意言造罪也。
    同往生礼赞引阿弥陀经云东方如恒河沙等诸佛南西北方及上下一一方如恒河沙等诸佛各于本国出其舌相遍覆三千大千世界说诚实言汝等众生皆应信是一切诸佛所护念经云何名护念若有众生称念阿弥陀佛若七日及一日下至十声乃至一声一念等必得往生证诚此事故名护念经一声一念者。念称相备名为一声。唯念无声名为一念。如次应配下上·下中两品受法。
    又云六方如来舒舌证专称名号至西方到彼华开闻妙法十地愿行自然彰同观经疏引阿弥陀经云又十方佛等恐畏众生不信释迦一佛所说即共同心同时各出舌相遍覆三千世界说诚实言汝等众生皆应信是释迦所说所赞所证一切凡夫不问罪福多少时节久近但能上尽百年下至一日七日一心专念弥陀名号定得往生必无疑也同法事赞云心心念佛莫生疑六方如来证不虚三业专心无杂乱百宝莲华应时见法照禅师净土五会法事赞云万行之中为急要迅速无过净土门不但本师金口说十方诸佛共传证私问曰何故六方诸佛证诚唯局念佛一行乎答曰若依善导意念佛是弥陀本愿故证诚之余行不尔故无之也问曰若依本愿证诚念佛者双卷观经等说念佛时何不证诚乎答曰解有二义一解云双卷观经等中虽说本愿念佛而兼明余行故不证诚此经一向纯说念佛故证诚之二解云彼双卷等中虽无证诚之言此经已有证诚例此思彼于彼等经中所说念佛亦应有证诚之义文在于此经义通于彼经故天台十疑论云又阿弥陀经大无量寿经鼓音声陀罗尼经等云释迦佛说此经时有十方世界各恒河沙诸佛舒其舌相遍覆三千世界证诚一切众生念阿弥陀佛乘佛大悲本愿力故决定得生极乐世界。天台十疑等者。上释云。文虽在此经义通于彼经。为成此义引十疑文。故知。大经·鼓音声经虽无证诚之文。彼二经意含证诚义也。问。谁知天台意于彼二经无证诚文。故大经下云。无量寿佛威神无极。十方世界无量无边不可思议诸佛如来莫不称叹鼓音声经云。十方恒沙诸佛皆具赞彼安乐等既有赞叹。岂非证诚。答。赞叹与证诚有宽狭异。赞叹是广。证诚是狭。何必须云赞即证诚。一义云。天台之意引证诚文也。但盛与不盛岂无与夺。

第十五六方诸佛护念篇

    六方诸佛护念念佛行者之文。言护念者。通□云。诸佛护持明记忆念也。即众行虽广难方念佛之功。诸福虽多争□持经之力。故使六方诸佛以神力而护持。沙界圣人乃一心而忆念。故云一切诸佛所护念经。灵芝云。护谓覆护。不使魔娆。念谓记念。不令退失。势至章云。十方如来怜念众生如母忆子。大论云。譬如鱼母若不念子即坏烂等。
    观念法门云又如弥陀经说若有男子女人七日七夜及尽一生一心专念阿弥陀佛愿往生者此人常得六方恒河沙等佛共来护念故名护念经意者亦不令诸恶鬼神得便亦无横病横死横有厄难一切灾障自然消散除不至心往生礼赞云若称佛往生者常为六方恒河沙等诸佛之所护念故名护念经今既有此增上誓愿可凭诸佛子等何不励意去也。恒沙等佛共来护念者。问。经不说诸佛来。答。既能护念。何不来现。如云阿弥陀佛观音势至常来至此行人之所也。横病横死者。药师经云。阿难问言。九横云何。救脱菩萨言。若诸有情得病虽轻。然无医药及看病者。设复遇医授以非药。实不应死而便横死。又信世间邪魔外道妖孽之师妄说祸福便生恐动。心不自正。卜问觅祸杀种种众生。解奏神明。呼诸魍魉请乞福祐。欲冀延年终不能得。愚痴迷惑信邪倒见遂令横死。入于地狱无有出期。是名初横。二者横被王法之所诛戮。三者畋猎嬉戏。耽淫嗜酒。放逸无度。横为非人夺其精气。四者横为火焚。五者横为水溺。六者横为种种恶兽所啖。七者横堕山崖。八者横为毒药厌祷□咀起尸鬼等之所中害。九者饥渴所困不得饮食。而便横死。是为如来略说横死。有此九种。其余复有无量诸横。难可具说。
    私问曰唯有六方如来护念行者如何答曰不限六方如来弥陀观音等亦来护念故往生礼赞云十往生经云若有众生念阿弥陀佛愿往生者彼佛即遣二十五菩萨拥护行者若行若坐若住若卧若昼若夜一切时一切处不令恶鬼恶神得其便也又如观经云若称礼念阿弥陀佛愿往生彼国者彼国即遣无数化佛无数化观音势至菩萨护念行者复与前二十五菩萨等百重千重围绕行者不问行住坐卧一切时处若昼若夜常不离行者今既有斯胜益可凭愿诸行者各须至心求往又观念法门云又如观经下文若有人至心常念阿弥陀佛及二菩萨观音势至常与行人作胜友知识随逐影护又云又如般舟三昧经行品中说云佛言若人专行此念弥陀佛三昧者常得一切诸天及四天大王龙神八部随逐影护爱乐相见永无诸恶鬼神灾障厄难横加恼乱具如护持品中说又云除入三昧道场日别念弥陀佛一万毕命相续者即蒙弥陀加念得除罪障又蒙佛与圣众常来护念既蒙护念即得延年转寿。
    彼佛即遣者。问。彼经云。我从今日常使前二十五菩萨护持是人。观念法门云。又如十往生经说。佛告山海慧菩萨及以阿难。若有人专念西方阿弥陀佛愿往生者。我从今已去常使二十五菩萨影护行者（已上）此以释迦而为能遣。礼赞引文何以弥陀为能遣乎。答。二尊大悲更无殊异。释迦既遣。弥陀盍尔。故礼赞文显斯义耳。二十五菩萨者。观世音菩萨·大势至菩萨·药王菩萨·药上菩萨·普贤菩萨·法自在王菩萨·师子吼菩萨·陀罗尼菩萨·虚空藏菩萨·德藏菩萨·宝藏菩萨·金藏菩萨·金刚藏菩萨·光明王菩萨·山海慧菩萨·华严王菩萨·珠宝王菩萨·月光王菩萨·日照王菩萨·三昧王菩萨·定自在王菩萨·大自在王菩萨·白象王菩萨·大威德王菩萨·无边身菩萨也（出十往生经）即得延年转寿者。问。临终要诀云。常自思念。我现在之身多有众苦。不净恶业种种交缠。放下身心莫生贪着。才有病患莫论轻重。便念无常一心待死（已上）今此延年转寿之义。盍妨一心待死之想。答。转寿是护念利益也。待死是行者用心也。莫言西方行者祈愿现世长寿。问。若有行者志求净土。兼祈延年亦得往生。答。若自念延寿者。即为不厌秽土。若无厌秽之心。何有欣净之思。厌欣若无何生净土。但机类万品可有平生之时兼祈二世。临终之时偏期往生遂其本意之人。问。全不期往生之类念佛可得延年转寿。答。犹有其益。安乐集云。又譬喻经中有一长者。不信罪福。年已五十忽梦见杀鬼赉符来欲取之不过十日。其人眠觉惶怖非常。至明求觅相师占梦。师作卦兆云。有杀鬼。必欲相害。不过十日。其人惶怖倍常。诣佛求请。佛时报云。若欲攘此。从今已去专意念佛。持戒烧香然灯。悬缯旛盖信向三宝可免此死。即依此法专心信向。杀鬼到门见修功德遂不能害。鬼即走去。其人缘此功德寿百年。死得生天（已上）

第十六以弥陀名号付属舍利弗篇

    释迦如来以弥陀名号殷勤付属舍利弗等之文。问。今所引文结集者言而非佛语。况付属耶。答。法事赞受此文云殷勤付属。故引之也。问。释尚不去难。有违经失故。况彼赞既举末后一段有三重赞。谁定付属言。唯赞经家词。答。委以赞文校经现文。初赞释诸佛赞释迦文。即初至说是一切世间难信之法次赞释释迦自赞文。即舍利弗当知下至是为甚难。后赞释付属文。即佛说此经等文。三段赞文配文分明。上来诸段依经起尽。今文亦尔不可致疑。故上人弥陀经释云。善导和尚释闻佛所说欢喜信受文云。世尊说法时将了。殷勤付属弥陀名（已上）全与今同。但至经无付属言者是文略也。故释家寄经家流通释出付属流通也。问。诸经流通付属随时有无不定。何必此经有付属耶。答。鹫峰之一会佛以名号而付属慈氏。王宫之一会亦以佛名而付属庆喜。祇园之一会盍以名号而付属鹫子耶。大师深意在兹。末代浅识何疑。
    阿弥陀经云佛说此经已舍利弗及诸比丘一切世间天人阿修罗等闻佛所说欢喜信受作礼而去善导法事赞释此文云世尊说法时将了殷勤付属弥陀名五浊增时多疑谤道俗相嫌不用闻见有修行起嗔毒方便破坏竞生怨如此生盲阐提辈毁灭顿教永沉沦超过大地微尘劫未可得离三途身大众同心皆忏悔所有破法罪因缘。世尊说法时将了者。正说已了大众将去。佛定殷勤付属佛名。故云将了。生盲阐提辈者。谤念佛者愚痴故譬生盲。不信故类阐提。如疏四云三福俱不行者即名十恶邪见阐提人也。
    私云凡案三经意诸行之中选择念佛以为旨归先双卷经中有三选择一选择本愿二选择赞叹三选择留教一选择本愿者念佛是法藏比丘于二百一十亿土中所选择信生之行也细旨见上故云选择本愿也二选择赞叹者上三辈中虽举菩提心等余行释迦即不赞叹余行唯于念佛而赞叹云当知一念无上功德故云选择赞叹也三选择留教者又上虽举余行诸善释迦选择唯留念佛一法故云选择留教也次观经中又有三选择一选择摄取二选择化赞三选择付属一选择摄取者观经之中虽明定散诸行弥陀光明唯照念佛众生摄取不舍故云选择摄取也二选择化赞者下品上生人虽有闻经称佛二行弥陀化佛选择念佛云汝称佛名故诸罪消灭我来迎汝故云选择化赞也三选择付属者又虽明定散诸行唯独付属念佛一行故云选择付属也次阿弥陀经中有一选择所谓选择证诚也已于诸经中虽多说往生之诸行六方诸佛于彼诸行而不证诚至此经中说念佛往生六方恒沙诸佛各舒舌覆大千说诚实语而证诚之故云选择证诚也。加之般舟三昧经中又有一选择所谓选择我名也弥陀自说言欲来生我国者常念我名莫有休息故云选择我名也本愿摄取我名化赞此之四者是弥陀选择也赞叹留教付属此之三者是释迦选择也证诚者六方恒沙诸佛之选择也然则释迦弥陀及十方各恒沙等诸佛同心选择念佛一行余行不尔故知三经俱选念佛以为宗致耳。问。前十五篇皆引文后即释其文。何局此篇不解当文。总释八种选择之义乎。答。文无别义。故不释之耳。又此集中虽引诸文。而但在显选择一义。故至文终委释其相也。双卷经中有三选择等者。略举八种。若具存者散在诸文。故今又加二十二种选择之义。一就双卷经亦有一选择。谓三辈中偏局念佛而言一向。此乃选择一向也。二就观经文亦有一选择。谓下品三生对轻次重罪而说一十念。此乃选择遇恶待对也。三就弥陀经亦有一选择。谓选舍少善选取大善。此乃选择大善也。四就文殊般若经亦有一选择。谓舍相貌选取名号。此乃选择一行也。五就普贤菩萨有一选择。谓华严云。愿我临欲命终时等。既约临终时选舍余净土。选取极乐界。此乃普贤选择西方也。六就文殊菩萨有一选择。谓文殊发愿经云。愿我命终时灭除诸障碍。面见阿弥陀往生安乐刹。此乃文殊选择西方也。七就观世音菩萨有一选择。谓千手经云。念我本师阿弥陀佛。此乃观音选择本师也。八就势至菩萨有一选择。谓首楞严经云。我本因地以念佛心入无生忍。今于此界摄念佛人归于净土。此乃势至选择念佛也。九就龙树菩萨有一选择。谓十住论中立难易二道。此乃龙树选择易行也。又就龙树所造智论有一选择。谓彼论云。如阿弥陀佛先世时作法藏比丘。佛将导遍至十方。示清净国令选择净妙之国以自庄严其国（乃至）此乃智论选择本愿也。先师云。然师入灭之后弟子自勘得此文。上人之料简龙树之所释彼此符合。深以随喜。然则选择本愿之义更非上人之义。即是龙树之义。亦非龙树之义。即是释迦之义。亦非释迦之义。即是法藏之义。亦非法藏之义。即是前佛之义也。前佛义故即是法藏菩萨之义。亦释迦如来义。亦龙树菩萨义。亦法然上人义也。震旦人师未立此义。上人始立选择之名。尤以甘心而已。十就天亲菩萨有一选择。谓往生论云。云何赞叹。口业赞叹称彼如来名等。此乃天亲选择名义也。十一就慧远大师有一选择。谓大师虽习学三藏之教法。而选择念佛为得度要。此乃卢山选择得度也。十二就昙鸾大师有一选择。谓遇流支即烧仙经而得观经。此乃鸾师选择观经也。加之此师自立三选择义。谓在心·在缘·在决定是也。十三就天台大师有一选择。谓传云火车相现能改悔者等。余行非火车现时改悔之法。故知。念佛独化极恶。此乃天台选择念佛也。十四就道绰禅师有一选择。谓化并州令行念佛。十五就善导大师更有一选择。谓正杂助正分别是也。十六就怀感法师有一选择。谓见大师口出光明专行念佛。十七就少康法师有一选择。谓于乌龙山筑三级之坛集四部之众令行道念佛。十八就法照禅师有一选择。谓诣竹林寺依二圣之教化得末世之要法。十九就慧日三藏有一选择。谓三藏从天竺而归后语云。印度诸众偏兴念佛（云云）二十就大智律师有一选择。谓师始崇戒律。中宗上乘终归净土。便染患之时专归净土但行念佛（云云）二十一就慧心先德有一选择。谓要集序意云。显密事理之教行者为利智精进之者也。称念弥陀之一行者为如予顽噜之者也（云云）二十二就法然上人更有一选择。谓自计机分亦验佛誓。便舍十一宗之出要方期十八愿之往益（云云）上来种种选择之义即是先师之遗范也。又被示云。吾使知大概记之汝随有所见闻而集于选择之文可续于此义之后（云云）
    计也夫欲速离生死二种胜法中且阁圣道门选入净土门欲入净土门正杂二行中且抛诸杂行选应归正行欲修于正行正助二业中犹傍于助业选应专正定正定之业者即是称佛名称名必得生依佛本愿故。夫欲速离生死等者。此十六句集大意也。谓初题选择终出八种。皆是念佛超诸行故称名行独得选择名。今为显此意有斯总结也。于中初四句者显第一篇。次十二句显第二篇。举此二意摄尽一部。后十四段莫非选择念佛故也。
    问曰华严天台真言禅门三论法相诸师各造净土法门章疏何不依彼等师唯用善导一师乎。问曰华严天台等者。上来偏依善导一师而劝念佛之故。为显足为依凭。施此问答显其德行也。诸师各造净土章疏者。华严海东元晓师游心安乐道·大经宗要·同私记·小经记·般舟经略记等。天台智者五方便念佛门·观经疏·小经义记·十疑论·法聪观经记等。真言（云云）禅门飞锡念佛宝王论·西方赞文智觉神栖安养赋并万善同归集等。三论嘉祥大经疏·观经义疏等。法相慈恩西方要决·小经通□·同经疏·智周小经钞·义寂大经述义记等。略举五三。不遑具载。
    答曰彼等诸师各皆虽造净土章疏而不以净土为宗唯以圣道而为其宗故不依彼等诸师也善导和尚偏以净土而为宗而不以圣道为宗故偏依善导一师也问曰净土祖师其数又多谓弘法寺迦才慈愍三藏等是也何不依彼等诸师唯用善导一师哉答曰此等诸师虽宗净土未发三昧善导和尚是三昧发得之人也于道既有其证故且用之问曰若依三昧发得者怀感禅师亦是三昧发得之人也何不用之答曰善导是师也怀感是弟子也故依师而不依弟子也况师资之释其相违甚多故不用之部曰若依师而不依弟子者道绰禅师者是善导和尚之师也抑又净土祖师也何不用之答曰道绰禅师者虽是师未发三昧故自不知往生得否问善导曰道绰念佛得往生否导令辨一茎莲华置之佛前行道七日不萎悴即得往生依之七日果然华不萎黄绰叹其深诣因请入定观当得生否导即入定须臾报曰师当忏三罪方可往生一者师尝安佛尊像在檐牖下自处深房二者驱使策役出家人三者营造屋宇损伤虫命师宜于十方佛前忏第一罪于四方僧前忏第二罪于一切众生前忏第三罪绰公静思往咎皆曰不虚于是洗心悔谢讫而见导即曰师罪灭矣后当有白光照烛是师往生之相也（已上新修往生传）爰知善导和尚者行发三昧力堪师位解行非凡将是晓矣况又时人谚曰佛法东行已来未有禅师盛德矣绝伦之誉不可得而称者欤。道绰禅师问善导等者。问。莲华不萎传有异说。谓瑞应传中善导问道绰答也。新修传中或问善导答也。然今何言绰问导答乎。答。诚虽为或人问而绰叹其深诣。因请令入定决往生得否。义当道绰亦问此事。叹德为要。文不委细也。复次言或者非或人。是或时也。见传前后绰公或时问善导也。彼瑞应传是传不同耳。绝伦之誉不可得而称者。垂迹姓氏。本生乡里。少年发愿。从师访道。精进苦节。入灭行义。帝者归德。今略不载。具如诸传。
    加之条录观经文义之刻颇感灵瑞屡预圣化既蒙圣冥加然造经科文举世而称证定疏人贵之如佛经法即彼疏第四卷奥云敬白一切有缘知识等余既是生死凡夫智慧浅短然佛教幽微不敢辄生异解遂即标心结愿请求灵验方可造心南无归命尽虚空遍法界一切三宝释迦牟尼佛阿弥陀佛观音势至彼土诸菩萨大海众及一切庄严相等某今欲出此观经要义楷定古今若称三世诸佛释迦佛阿弥陀佛等大悲愿意者愿于梦中得见如上所愿一切境界诸相于佛像前结愿已日别诵阿弥陀经三遍念阿弥陀佛三万遍至心发愿即于当夜见西方空中如上诸相境界悉皆显现杂色宝山百重千重种种光明下照于地地如金色中有诸佛菩萨或坐或立或语或默或动身手或住不动者既见此相合掌立观量久乃觉觉已不胜欣喜于即条录义门自此已后每夜梦中常有一僧而来指授玄义科文既了更不复见后时脱本竟已复更至心要期七日日别诵阿弥陀经十遍念阿弥陀佛三万遍初夜后夜观想彼佛国土庄严等相诚心归命一如上法当夜即见三具硙轮道边独转忽有一人乘白骆驼来前见劝师当努力决定往生莫作退转此界秽恶多苦不劳贪乐答言大蒙贤者好心视诲某毕命为期不敢生于懈慢之心（云云）第二夜见阿弥陀佛身真金色在七宝树下金莲华上坐十僧围绕亦各坐一宝树下佛树上乃有天衣挂绕正面向西合掌坐观第三夜见两幢杆极大高显旛悬五色道路纵横人观无碍既得此相已即便休止不至七日上来所有灵相者本心为物不为己身既蒙此相不敢隐藏谨以申呈义后被闻于末代愿使含灵闻之生信有识□者西归以此功德回施众生悉发菩提心慈心相向佛眼相看菩提眷属作真善知识同归净国共成佛道此义已请证定竟一句一字不可加减欲写者一如经法应知（已上）静以善导观经疏者是西方指南行者目足也然则西方行人必须珍敬矣就中每夜梦中有僧指授玄义僧者恐是弥陀应现尔者可谓此疏是弥陀传说何况大唐相传云善导是弥陀化身也尔者可谓又此文是弥陀直说既云欲写者一如经法此言诚乎仰讨本地者四十八愿之法王也十劫正觉之唱有凭于念佛俯访垂迹者专修念佛之导师也三昧正受之语无疑于往生本迹虽异化导是一也于是贫道昔披阅兹典粗识素意立舍余行云归念佛自其已来至于今日自行化他唯縡念佛然则希问津者示以西方通津适寻行者诲以念佛别行信之者多不信者鲜当知净土之教叩时机而当行运也念佛之行感水月而得升降也而今不图蒙仰辞谢无地仍今慭集今佛要文剩述念佛要义唯顾命旨不顾不敏是即无惭无愧之甚也庶几一经高览之后埋于壁底莫遗□前恐令破法之人堕于恶道也。于是贫道等者。自下作者述怀也。上人昔崇德院御宇。长承二年（癸丑）诞生。久安三年志学攀登睿峰（同年登澶）六年二九隐居黑谷。承安五年（乙未）归善导疏入专修门（四十三岁）谓为出离生死虽学一切教。当于我机失得度门。后入报恩藏周览积年。披阅一切经已及五遍。和尚八轴之书亦览五遍。文幽义邈未得其旨。然后别开八卷亦看三遍。前后补接窃窥八遍。才至一心专念弥陀名号之文。正解素意偏行念佛。凡定业散业虽区。万行万善虽多。唯选称名一行以为正定之业也。爰知。瞻专念之文而止余行。仰佛愿之语而除疑心。唯修称名可遂往生。自尔以来自行化他华夷尊鄙。但唱佛名皆生净刹。然后建久八年（丁巳）五月比。先师始谒上人（上人六十五。先师三十六。自尔至元久元年七月。受学八个年）爰月轮殿下被催宿缘深以信仰。归以西方之行。请以念佛之文。上人遵命而作此集。时也建久九年（戊午）作已窃示先师云。此集依仰不令流布。然而汝是可传此法之仁也。写取一本可令弘通末代（云云）先师自写鱼网。敬受提撕。宛如得函杖。亦似水写器。经十五年建历二年（壬申）正月二十五午时上人入灭（八十岁）经四十二年嘉祯四年闰二月二十九日未时。先师入灭（七十七岁）弟子嘉祯二年九月八日诣天福寺始谒先师（先师七十五弟子三十八）二个年间观经疏·法事赞·观念法门·礼赞般舟赞·论注·安乐集·选择集（剩被作加彻选择集）往生要集·并十二门戒仪。一一读传毕。但至般舟赞者。先师云。上人在世未流布。故不闻口决。今准八轴义势所授也（云云）又选择集本有广略。略则高览本。有遗弟云。广本者执笔人为初心者后加名目。自有少异。不如高览本（云云）此本先师所传。仰弟子有宿因值开晓。但恨缘浅才闻一遍。先师对众示曰。我年阑龄颓在世不久。思将来痴闇肝腑不安。虽然我法授然阿毕。法灯何销。然阿是予还盛年也。遗弟对此人可决不审也（云云）虽为弄言实是长思出也。亦过分遗诫也。今以三代相承辄记五卷决疑而已。

第0段 选择传弘决疑钞卷第五（终）
会本选择传弘决疑钞后序

    圆光大师尝着选择集发挥乎净土专念之宗义。而授之镇西辨师。辨师授之然师。然师述作传弘决疑钞五卷解选择集详示吉水祖训。而教义明判。心行有归。间斥背宗非滥。而金沙立辨。泾渭殊流。盖三师者本台宗之龙象也。但以志急于图无上菩提故。自观时机因缘。遂出圣道门乃入净土门。故其所解所行顺圣教。相应佛愿利益无穷。实是万代净业者之师标者也。昔者选择集一出也他师或喙之。复为赝徒狂简紊乱大义。斯集正旨否塞于时也。及此钞初出也吉水正宗复明乎世犹如日月丽天。喙者乱者瓦解冰消。於戏傥微此钞。愿行相续之宗致殆堕于地矣。此乃净业学人所当师徒讲习不可一日废忘者也。然而数经传写乌焉成马。昔在冏师荣师之时。早已指疏记及斯钞之异本。及今既历四百余年倍见写误之多也。又阅世传有名正本者。只是古人笔迹也耳。非真正本矣。况乎相踵翻刻于世者。杂乱讹脱不可胜计。是以学者讲习为难也。余深慨之殆三十年。访索诸方而未得善本。其间每见蠹鱼古本未尝不孜孜质其所疑。积之岁月渐成善本。窃以为。无复可疑者。客岁将欲镂梓公世。因割会本集以翼学者对阅之劳。但为久患臂痛。未能就藏对校其所引经论也。社友澄隐上人为之发心。代余不敢辞劳。搜索藏本□校正讹。且手自缮写一本也。余喜不自胜。即付诸剞劂氏。又诠贞·信冏·宗矩等数正雕刻之误。已而告成。呜呼如我昔所愿。今者已满足。但以比年抱痾意识嗒然。恐不免有妄改金根之□谬也。庶几通鉴之士详而正焉。
    愿以此功德平等施一切同发菩提心往生安乐国。

元录庚辰三月初八日狮谷忍溦谨识


