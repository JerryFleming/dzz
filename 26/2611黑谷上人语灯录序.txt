No. 2611 黑谷上人语灯录序



    恭以诸佛大悲偏愍常没众生。喻如父母之最怜恶子也。弥陀超世弘愿由此偏愍而建立。释迦大悲本怀说彼弘愿而始畅矣。然往生行业亦随机且千。就中称名念佛固为二尊之素意也。唐悟真善导和尚深解佛意乘时利见。安养是报土五乘能齐入万行为杂行。称名为正行。于是称名别愿之致理明。凡入报土之路躅烛。自此厥后年序几五百焉。独有吾祖黑谷上人。闻而知之张而大之。净土宗门肇开乎本朝。称名音声洋洋乎阖国。然门徒中异说纷纭各称师说互争是非。金□难辨岐路易迷。予生百岁之下忝挹其流。虽自知不当其任而敢欲守成祖教。其幸有遗文在。欲集以备龟镜。因旁求粗得之。而其文有和有汉。其和者别编之。其汉者今编之。汉文总十七章分为十卷。并拾遗一卷。是实行者照心行之大明灯也。由名曰语灯录。其网罗之所漏同志者续编焉。

文永十一年腊月如来成道日
望西楼沙门了惠谨书_
第0章 黑谷上人语灯录卷第一

        厌欣沙门了惠集录



第0章 汉语第一之一（当卷第一章）
大经释第一
无量寿经释第一（正依善导。傍依诸师。并述愚怀）

    将释斯经。略有五意。一者大意。二者立教开宗。三者净教本末。四者释名。五者入文解释。一大意者。释迦世尊舍无胜净土而出此秽土。为欲说净土教劝诱众生令得生净土。弥陀如来舍此秽土而出彼净土。为欲引导秽土众生令得生净土。是则诸佛摄取净土出兴秽土之本意也。善导和尚云。释迦斯方发遣弥陀即彼国来迎。彼唤此遣等（云云）此乃此经大意也。二立教开宗者。亦分为二。一诸宗立教不同。二正立二教。一诸宗立教不同者。法相三时·三论二藏·天台四教五时·华严五教十宗·真言二教十住心等（云云）二正立二教者。依绰禅师。略立二教以判一代佛教。一圣道教。二净土教。圣道教者。若小乘。若大乘。若显教。若密教。皆圣道之摄（云云）二净土教者。小乘法中全不说净土法门。大乘之中多说往生净土法门。名之净土教。今此经正是净土教摄（云云。次以横截五恶趣文释二教差别。道绰净影龙兴昙鸾意同之）抑三乘四乘圣道正像既过至末法时。但虚有教无有行证。故浇末之世求断惑证理入圣得果之人。是甚难得。然则浊恶众生何以得离生死。然往生净土法门虽未断尽无明烦恼。依弥陀愿力生彼净土。超出三界永离生死。求其事迹纪传所载甚多。故知。往生净土法门是未断惑而出过三界之法门也。末代出离生死除往生净土之外更有。无有是处。故欲速出五浊魔境超二死苦际者。必当归净土门故。道绰禅师释此经横截五恶趣文云。若依此方修治断除。先断见惑离三途因。灭三途果后断修惑。离人天因绝人天果。斯皆渐次断除不名横截。若得往生弥陀净国。娑婆五道一时顿舍故名横截。横截五恶趣者。截其果也。恶趣自然闭者。闭其因也（云云）天台真言皆名顿教。然彼断惑证理故犹是渐教也。明未断惑凡夫直出过三界长夜者。偏是此教。故以此教为顿中之顿也。三净教本末者。于往生教有根本有枝末。例如真言以毗卢遮那经而为根本。以余杂部而为枝末。净教亦尔。故以此经而为根本。以余兼明往生净土诸经而为枝末。又以斯经名正往生教。以余诸经名傍往生教。又以此经名有功往生教。以余诸经名无功往生教。又以斯经名具足往生教。以余诸经名不具足往生教（云云）四释名者。佛者乃是梵音。此翻为觉。三觉圆满故以名佛。此指能说释迦。即举通号以显别体。说者口音陈唱名句为体。无量寿者所说佛名。梵阿弥陀此译云无量寿。经者梵修多罗。此翻名綖。圣人言说能贯诸法如綖贯华。是乃就喻为名綖能贯华经能持纬。其用相似。故亦名经。此经则说彼阿弥陀佛因愿果证功德。故名无量寿经。五入文解释者。此经一部两卷分为三段。初自我闻如是至愿乐欲闻。是序分也。次自乃往过去久远无量至下卷略说之耳。是正宗分也。后自其有得闻彼佛名号至靡不欢喜。是流通也。初就序分有通有局。从我闻如是而下语通诸经。故名通序。亦曰证信序。从尔时世尊光颜魏魏而下文局今经。故名别序。亦曰发起序。次就正宗略有四段。一四十八愿兴意。二依愿修行。三所得依正四往生行业。一四十八愿兴意者。所谓四十八愿者。是法藏比丘所发之愿也。凡就愿有二。一总愿。二别愿也。一总愿者四弘愿也。一切菩萨通发此愿趣向菩提。无有异路。别愿者诸佛菩萨各各不同。且如释迦五百·药师十二·今阿弥陀四十八愿。今此四十八愿应一一对十方佛随宜释之。经云。乃往过去久远无量无央数劫有佛出世。名锭光如来。次有佛名光远乃至第五十三有佛名处世。其次有佛名世自在王如来。时有国王名离垢净土（亦名无诤念王。一体异号）闻佛所说发无上道心。即弃金轮位行作沙门。辞万乘富求无上道。高才勇哲与世超异。号曰法藏。诣世自在王如来所（乃至）于是世自在王佛即为广说二百一十亿诸佛刹土天人之善恶。国土之□妙。应其心愿悉现□之。时彼比丘闻佛所说。严净国土皆悉□见超发无上殊胜之愿。其心寂静志无所著。一切世间无能及者。具足五劫思惟摄取庄严佛国清净之行。阿难白佛。彼佛国土寿量几何。佛言。其佛寿命四十二劫。时法藏比丘摄取二百一十亿诸佛妙土清净之行（已上）又大阿弥陀经云。其佛即选择二百一十亿佛国土中诸天人民之善恶国土之好丑。为选择心中所欲愿。楼夷亘罗佛（此云世自在王佛）说经毕昙摩诃（此云法藏）便一其心即得天眼。彻视悉自见二百一十亿诸佛国土中诸天人民之善恶国土之好丑。即选择心中所愿。便结得是二十四愿经（平等觉经亦复同之）此中选择者。即是取舍义也。谓于二百一十亿诸佛净土中。舍人天之恶而取人天之善。舍国土之丑而取国土之好也。大阿弥陀经选择义如是。此经亦有选择之义。谓摄取二百一十亿诸佛妙土清净之行是也。选择与摄取其言虽异其意是同。是则舍不清净行而取清净行也。上文天人之善恶国土之□妙。其义亦然。准是今于四十八愿一往各论选择摄取义者。第一无三恶趣愿者。于所□见二百一十亿土中。或有有三恶趣之国土。或有无三恶趣之国土。乃选舍其有三恶趣□恶国土。而选取其无三恶趣善妙国土。故云选择也。第二不更恶趣愿者。于彼诸佛土中。或有虽国中无三恶道。其国人天寿终之后从其国土复更三恶趣之土。或有不更恶趣之土。乃选舍其更恶趣□恶国土。而选取其不更恶趣善妙国土。故云选择也。第三悉皆金色愿者。于彼诸佛土中。或有一土中有黄白二类人天之国土。或有纯黄金色之国土。乃选舍黄白二类□恶国土。而选取黄金一色善妙国土。故云选择也。第四无有好丑愿者。于彼诸佛土中。或有人天形色好丑不同之国土。或有形色一类无有好丑之国土。乃选舍好丑不同□恶国土。选取无有好丑善妙国土。故云选择也。乃至第十八念佛往生愿者。于彼诸佛土中。或有以布施为往生行之土。或有以持戒为往生行之土。或有以忍辱为往生行之土。或有以精进为往生行之土。或有以禅定为往生行之土。或有以般若（信第一义等是也）为往生行之土。或有以菩提心为往生行之土。或有以六念为往生行之土。或有以持经为往生行之土。或有以持□为往生行之土。或有以起立塔像饭食沙门及以孝养父母奉事师长等种种行。各为往生行之国土。或有专称其国佛名为往生行之土。如此但以一行配一佛土者。是一往义也。再往论之其义不定。或有一佛土中以多行为往生行之土。或有多佛土中通以一行为往生行之土。如是往生之行种种不同。不可具述也。今则选舍前布施持戒乃至孝养父母等诸行。而选取专称佛名。故云选择也。且约五愿略论选择其义如是。自余诸愿准此应知。问曰。如余诸愿选舍□恶而选取善妙。其理可然。何故第十八愿选舍一切诸行。偏唯选取念佛一行为往生本愿乎。答曰。圣意难测。不能辄解。虽然今试以二义解之。一者胜劣义。二者难易义。初胜劣义者。念佛是胜。余行是劣。所以者何。名号者是万德之所归也。然则弥陀一佛所有四智三身十力四无畏等一切内证功德。及相好光明说法利生等一切外用功德。皆悉摄在彼佛名号之中。故名号功德最为胜也。余行不然。各守一隅而已。是以为劣。譬如世间屋舍。其屋舍名字中摄栋梁椽柱等一切之具。而栋梁等一一名字中不能摄一切。应知。佛名号功德胜余一切功德也。故舍劣取胜以为本愿欤。次难易义者。念佛易修诸行难修。且约诸宗言之。昔时法藏比丘若以三密行为往生愿。则如真言宗无畏不空慧果法全等辈往生。自余诸宗之人不可得生。若以见性成佛为往生愿。则如佛心宗慧可僧璨弘忍慧能等辈往生。自余诸宗之人不可得生。若以一乘实相为往生愿。则如天台宗天台章安妙乐道邃等辈往生。自余诸宗之人不可得生。若以海印顿观为往生愿。则如华严宗贤首清凉等辈往生。自余宗之人不可得生。若以八不中道为往生愿。则如无相宗嘉祥法朗等辈往生。自余诸宗之人不可得生。若以万法唯识为往生愿。则如有相宗玄奘慈恩等辈往生。自余诸宗之人不可得生。若以二百五十等戒为往生愿。则如四分宗南山东西之律师往生。自余诸宗之人不可得生。然念佛往生愿真言止观行人共同修之。华严达磨门人修之无妨。有相无相行人四分五分律师勤修念佛何为有妨。诚是易相续故。往生有凭也。由是支那本邦诸宗高僧发愿往生之人古来甚多。不遑枚举焉。然则真言等八宗行者皆共不漏往生慈悲愿网也。若以布施建为别愿。戒日独可得往生。一切贫穷之人不可得生。若以起塔建为别愿。育王一可得往生。一切困乏之人不可得生。若以稽古钻仰建为别愿。访生光基之伦可得往生。浅识□漫不可得生。若以多闻广学建为别愿。生肇融睿之类可得往生。寡闻狭劣不可得生。若以弃家舍欲建为别愿。出家二众可得往生。在家二众不可得生。若以豪贵显官建为别愿。一人三公可得往生。万民庶黎不可得生。然今念佛往生本愿不简有智无智持戒破戒多闻小见。不简在家出家。一切有心之者易唱易生。譬如一月浮于万水无嫌水浅深。大阳照于世界不选地高低。法照禅师五会法事赞云。彼佛因中立弘誓。闻名念我总迎来。不简贫穷将富贵。不简下智与高才。不简多闻持净戒。不简破戒罪根深。但使回心多念佛能令瓦砾变成金（已上）是则摄万机于一愿。收千品于十念者也。问曰。一切菩萨皆立誓愿。而或有已成就。或有未成就。未审法藏菩萨四十八愿为已成就耶。为未成就耶。答曰。法藏菩萨誓愿一一成就举世信受莫敢狐疑。何者。极乐世界中既无三恶趣。当成。是即成就第一无三恶趣之愿也。何以得知。即其愿成就文云。亦无地狱饿鬼畜生诸难之趣是也。又彼国人天寿终之后无更三恶趣。当知。是即成就第二不更恶趣之愿也。何以得知。即其愿成就文云。又彼菩萨乃至成佛不更恶趣是也。又彼国人天无有一人不具三十二相。当知。是即成就第二十一具三十二相之愿也。何以得知。即其愿成就文云。生彼国者皆悉具足三十二相是也。如是初自无三恶趣愿终至得三法忍愿。一一誓愿皆悉成就。于中岂第十八念佛往生之愿独不成就乎。然则念佛之人皆当往生。何以得知。即其愿成就文云。诸有众生闻其名号信心欢喜乃至一念。至心回向愿生彼国。即得往生住不退转是也。凡四十八愿庄严净土。华池宝阁无非愿力。何为其中独疑念佛往生本愿。加之一一愿终皆云若不尔者不取正觉。而阿弥陀佛成佛已来于今十劫。成佛本誓是已成就。当知。一一誓愿不虚设也。故往生礼赞云。彼佛今现在世成佛。当知。本誓重愿不虚。众生称念必得往生（已上）释家深得愿旨。须仰信耳。问曰。经云十念。释云十声。念声之异其义如何。答曰。念声是一。何以得知。观经下品下生云。令声不绝。具足十念称南无阿弥陀佛。称佛名故于念念中除八十亿劫生死之罪（已上）今依北文。声即是念。念即是声其义分明。加之大集月藏经云。大念者大佛。小念见小佛。感师释云。大念者大声念佛。小念者小声念佛。应知。此亦念声是一也。问曰。经云乃至。释云下至。其意如何。答曰。乃至下至其意是一。经言乃至者从多向少之言。多者上尽一形。少者下至十声一声等。是则多少相对之言也。释言下至者。下者对上之言。即下至十声等。上者上尽一形。是则上下相对之言也。然上下相对其例非一。且如宿命通愿云。设我得佛国中人天不识宿命。下至不知百千亿那由他诸劫事者不取正觉。如是五神通及以光明寿命等愿中一一皆置下至之言。准之此愿乃至即同彼愿下至。然则善导所释下至之言其意合会经旨也。但解斯愿诸师善导其意不同。诸师局言十念往生愿。谓若不满十即不得生也。善导通言念佛往生愿。上从一形下至临终十声一声。称念皆生也。然则诸师局言十念往生愿者。其意不周。所以然者。上舍一形下舍一念故也。善导通云念佛往生愿者。其意即周。所以然者。上取一形下取一念故也。抑此四十八愿皆有拔苦与乐之义。何故尔者。大悲者拔苦也。大慈者与乐也。第一无三恶趣大悲拔若也。第二不更恶趣亦是大悲拔苦也。第三悉皆金色者是与乐也。第四无有好丑亦是与乐也。乃至第十八念佛往生愿有其二意出离生死是拔苦也。往生极乐是与乐也。生死众苦一时悉离。净土诸乐一念顿受。阿弥陀佛若无此愿极恶众生何以得离苦海。远劫已来世世未值弥陀誓愿。是故至今尚在三界众苦火宅。未到四德常乐宝城。过去流转盖是如斯。未来楚痛亦复几多。然今何幸值斯大愿。虽已得遇大愿。若不信之曷异不值。既能信之正是值也。虽已信之若不行之亦同不信。既能行之正是信也。行业有诚。决定往生。愿力不虚何容拟疑。若得往生解脱生死。远离众苦。即是大悲拔苦也。夫一往生极乐。去则身心恒受诸乐。眼见如来圣众。见见增眼根乐。耳听深妙法音。听听增耳根乐。鼻闻功德法香。闻闻增鼻根乐。舌尝法喜禅悦味。尝尝增舌根乐。身蒙弥陀光明。触触增身根乐。意缘极乐妙境。缘缘增意根乐。凡极乐世界一一境界无不离苦得乐良缘。风吹宝树是乐。枝叶华果齐调常乐之韵。波洗金岸是乐。微澜回流自发四德之音。鹤啭是乐。妙声清雅演根力觉道法门。鸿鸣是乐。宫商自然出念佛念法念僧妙法。步金地升宝阁。天衣被身天乐响耳。如是快乐不可尽言焉。实是念佛誓愿阿弥陀佛大慈悲心之所发。剧苦众生拔苦与乐之方便也。又为女人别发愿云。设我得佛。其有女人闻我名字。欢喜信乐发菩提心。厌恶女身。命终之后复为女像者不取正觉。就此有疑。上念佛往生愿不简男女。来迎系念两愿亦通男女。而今更发此愿。其意如何。然熟案斯事实有其理。女人障重。若不约女人别发一愿。则恐一切女人即生疑心。何者女人过多障深。一切贤圣之所呵弃。故道宣引经云。十方世界有女人处即有地狱。障相甚多。今出少分。内有五障。外有三从。五障者一者不得作梵天王。二者帝释。三者魔王。四者转轮圣王。五者佛身。一者不得作梵天王者。色界初禅之主梵众梵辅之王也。无量梵王更居全无以女身而登高台阁刷三铢之襟者。二者帝释者。欲界第二天须弥八万之顶三十三天之王殊胜殿之主也。无量帝释替移都无以女身升彼宝座者。灭幻身欲界第六他化自在天王也。百千魔王转住未曾有以女身坐其位者。四者转轮圣王者。东西南北四州之主金银铜铁四轮王也。其中未尝闻一人有女轮王也。五者佛身者。佛身者是出世无上妙果四德圆满尊体。诸佛虽无边无有女质佛也。前之四报是生灭之境轮回之质。而尚叵得如是。何况往生极乐出世妙果乎。如此疑之故别发女人往生愿也。哀哉女身之拙大梵高台之阁所嫌。梵众辅佐之席隔交。六天魔王之位。四经轮王之迹。永绝而莫预焉。有漏虚妄果报无常生灭幻身尚不能成。何况出世无上佛体乎。实可悲痛也。然依彼佛悲愿而得往生。则三惑速灭二死永除。长夜顿明觉月正圆。四智圆明春苑三十二相之华容鲜发。三身即一秋空八十种好之月面朗。澄位是妙觉高贵之独尊。四海灌顶之法王。形是众德圆满之妙相。三点融通之圣容也。岂非大幸哉。抑如善财大士觅知识于二百余城。雪山童子投全身于半偈鬼口志斡丈夫勇猛精进如此。而应成佛。若夫缓行□求。设历尘劫岂可成就。故五戒优婆塞闻妇之哀呜而感鼻虫报。四禅苾刍谤佛之化导而结无间果。如此之类不可胜计也。丈夫尚尔。何况女身乎。是故诸经论中处处呵摈女人。自非三途八难何处可居之地。富楼那尊者成佛国土说无有诸女人亦无诸恶道等。等三恶道而永削女人迹。天亲菩萨往生论中释女人及根缺二乘种不生。同根缺败种而远隔圣众交。诸佛净土希望绝思。且夫吾朝灵验胜地皆悉嫌去比睿山者传教大师之所建。桓武天皇之□愿也。大师亲自羯磨结界限谷画峰不入女人。一乘之峰高峙五障之云无叆。一味之谷深幽三从之水绝流。药师医王灵像耳闻而眼不视。大师创建妙境徒望无由登临。高野山者弘法大师结界之峰。真言上乘弘通之地。三密之月轮普照不破女人非器之闇。五瓶之智水等洽不洒女人垢秽之质。于此等所尚有其障。何况于出过三界之净土乎。加之圣武天皇营造十六丈金铜卢舍那前遥拜见之尚不许入扉内。天智天皇建立五丈石像弥勒前高仰礼之尚坛上有障。乃至金峰云上醍醐霞中皆禁女身污影。悲哉两足双眸不异男子而不克蹈严验之胜境观贤圣之灵躯。瓦砾荆棘之土泥木塑像之佛有障如斯。何况众宝合成之净土万德究竟之佛身乎。佛鉴女人怀疑心于兹故别有斯愿也。善导释此愿云。乃由弥陀本愿力故女人称佛名号正命终时。即转女身得成男子。弥陀接手菩萨扶身坐宝华上。随佛往生。入佛大会证悟无生。又一切女人若不因弥陀名愿力者。千劫万劫恒沙等劫终不可得转女人。或有道俗云女人不得生净土者。此是妄说。不可信也。是则拔女身苦器与净方快乐。慈悲誓愿利生方便也。二依愿修行者。发四十八愿后为成就此愿。不可思议兆载永劫积植菩萨无量行愿。难行苦行积功累德。或人云。其因行者多摄六度。六度者。一檀·二戒·三忍·四进·五禅·六慧也。就初檀有无量。谓国城妻子奴婢仆从聚落田地舍宅园林象马车乘珍宝辇舆等诸身外一切财物能施与之。谓之外施。眼耳鼻舌身头目髓脑等一切身上诸根能舍与之。谓之内施。然则弥陀如来本行菩萨道时。修檀送劫波。经云。所施目如一恒河沙。如乞眼婆罗门之缘。又有饮血众生乞其身分生血。所施生血如四大海水。又有啖肉众生。乞其身分脂肉。所施脂肉如千须弥山。所舍舌如大铁围山。所舍耳如纯陀罗山。所舍鼻如毗富罗山。所舍齿如耆阇崛山。所舍身皮犹如三千大千世界所有地（云云）或时成肉山被食啖众生。或时成大鱼与身分众生。菩萨慈悲以此可知。然饮血啖肉之众生无情破菩萨利生之肤。耽食嗜味之凡夫无端食萨埵慈悲之肉。如是非啻一劫二劫。兆载永劫之间流四大海水之血。竭千须弥山之肉。难舍能舍。难忍难忍。圆满檀度。究竟尸罗。忍辱精进禅定智慧六度圆满。万行具足也。三所得依正者。依即国界庄严众宝合成。正即三身四智究竟圆满。初法身者。无始无终。离一切相。绝诸戏论周圆无际湛然常住。次报身者。报万行因所感得之万德身也。布发掩泥之功感绀□璃顶。流血割肉之绩得紫磨金肤。代禽之慈不空。早得鹅王之相。代兽之悲有诚。速感鹿王之膊。破脑治他病故。今成医王中大医王。施肉与商人故。今成船师中大船师。施灯烛故成光明无量佛。断杀生故成寿命无量圣。以宝与人故成众宝国土之主。以床施人故得大宝华王之座。布施为库藏。收百福庄严之财。持戒为良田。下三菩提之种子。着忍辱坚甲固战魔王之十军。乘精进骏马早超崄难之六道。以禅定清水洗诸欲垢。以智慧船筏渡生死大海。凡酬万行因感万德果。如华结果。似响应声。是则酬实修万行得实证万德也。次应身者。起大神通变现十方。而随机宜为说妙法。令诸众生利益安乐。是则应同秽土始终八相示现之身也。次佛色身相好功德者。谓其身量六十万亿那由他恒河沙由旬。其身色百千万亿夜摩天阎浮檀金色。此则酬六度万行修因。六八大愿之所显现也。今略辨其大概而已。四往生行业者。此乃有二。一大分二行。二依文别释。一大分二行者。亦分为三。一正分二行。二依善导论得失。三以感师等义助善导之义。一正分二行者。亦分为二。一略牒二行。谓依善导等往生之行大分即有二种。一念佛行。二余诸行（诸师未必如此分别。故知往生正行难辄可了也）二释其行相。此亦为二。一释念佛。二释诸行。一释念佛者。念佛者或观佛相好。或观佛光明。或依归命想。依引接想。一心称念弥陀佛名。名之为念佛也。设无观念但信称名亦名念佛（云云）二释余诸行者。凡求极乐者不必念佛。各随乐欲修种种行。其相广在经论。不能具引。然诸经所说其业虽多结其网要不出三意。故往生要集云。诸经行业总而言之不出梵网戒品。别而论之不出六度。细明其相有其十三。一财法等施。二三归五戒八戒十戒等多少戒行。三忍辱。四精进。五禅定。六般若（信第一义等是也）七发菩提心。八修行六念（佛法僧戒施天谓之六念）九读诵大乘。十守护佛法。十一孝养父母奉事师长。十二不生憍慢。十三不染利养也（云云）二依善导论得失者。此亦有二。初先释二行。次正论得失。初先释二行者。观经疏第四云。就行立信者。然行有二种。一者正行。二者杂行。言正行者。专依往生经行行者是名正行。何者是也。一心专读诵此观经弥陀经无量寿经等。一心专注思想观察忆念彼国二报庄严。若礼即一心专礼彼佛。若口称即一心专称彼佛。若赞叹供养即一心专赞叹供养。是名为正。又就此正中复有二种。一者一心专念弥陀名号。行住坐卧不问时节久近。念念不舍者是名正定之业。顺彼佛愿故。若依礼诵等即名为助业。除此正助二行已外自余诸善悉名杂行。若修前正助二行心常亲近忆念不断名为无间也。若行后杂行即心常间断。虽可回向得生众名□杂之行也。私云。就此文有二意。一明往生行相。二判二行得失。初明往生行相者。依善导和尚意。往生之行虽多大分为二。一正行。二杂行。初正行者。就此有开合二义。初开为五种。后合为二种。初开为五种者。一读诵正行。二观察正行。三礼拜正行。四称名正行。五赞叹供养正行也。第一读诵正行者。专读诵观经等也。即文云一心专读诵此观经弥陀经无量寿经等是也。所言等者。指上三经。全非等取余经典也。五种正行皆限弥陀一佛功德。所以观察礼拜称名赞叹四种正行既唯在彼弥陀依正。岂读诵行独兼他经乎。第二观察正行者。专观察彼国依正二报也。即文云一心专注思想观察忆念彼国二报庄严是也。第三礼拜正行者。专礼拜弥陀也。即文云若礼即一心专礼彼佛是也。第四称名正行者。专称弥陀名号也。即文云若口称即一心专称彼佛是也。第五赞叹供养正行者。专赞叹供养弥陀也。即文云若赞叹供养即一心专赞叹供养是名为正是也。若开赞叹与供养而为二者。可名六种正行也。今依合义故云五种。次合为二者。一者正业。二者助业。初正业者。以上五种之中第四称名为正定之业。即文云一心专念弥陀名号。行住坐卧不问时节久近。念念不舍者是名正定之业。顺彼佛愿故是也。次助业者。除第四口称之外以读诵等四种而为助业。即文云若依礼诵等即名为助业是也。问曰。何故五种之中独以称名念佛为正定业乎。答曰。顺彼佛愿故。意云。称名念佛是彼佛本愿行也。故修之者乘彼佛愿必得往生。由愿不虚故。以念佛为正定之业也。其本愿义至下应辨。但正定者法藏菩萨于二百一十亿诸佛誓愿海中选定念佛往生之愿。故云定也。选择之义如前释之。读诵等行即非本愿选择之行。故名为助。然则念佛是正中之正体。诵等是正中之助。助正虽异同在弥陀。是故对余杂行皆名为正。然而非无胜劣之义也。次杂行者即文云除此正助二行已外自余诸善悉名杂行是也。意云。杂行无量不遑具述。今且翻对五种正行以明五种杂行。一读诵杂行。二观察杂行。三礼拜杂行。四称名杂行。五赞叹供养杂行也。第一读诵杂行者。除上观经等往生净土经已外于大小乘显密诸经受持读诵。悉名读诵杂行。第二观察杂行者。除上极乐依正已外大小显密事理观行。皆悉名观察杂行。第三礼拜杂行者。除上礼拜弥陀已外于一切诸余菩萨等及诸世天等礼拜恭敬。悉名礼拜杂行。第四称名杂行者。除上称弥陀名号已外称自余一切佛菩萨等及诸世天等名号。悉名称名杂行。第五赞叹供养杂行者。除上弥陀佛已外于一切诸余佛菩萨等及诸世天等赞叹供养。悉名赞叹供养杂行。此外复有布施持戒等无量之行。皆可摄尽杂行之言也。次判二行得失者。若修前正助二行。心常亲近忆念不断名为无间也。若行后杂行即心常间断。虽可回向得生众名□杂之行。即其文也。案此文意。就正杂二行有五番相对。一亲□对。二近远对。三无间有间对。四不回向回向对。五纯杂对也。第一亲□对者。先亲者修正助二行者于阿弥陀佛甚为亲昵。故疏上文云。众生起行口常称佛佛即闻之。身常礼敬佛佛即见之。心常念佛佛即知之。众生忆念佛者佛亦忆念众生。彼此三业不相舍离。故名亲缘也。次□者杂行也。翻亲言之。众生口不称佛佛亦不闻之。身不礼佛佛亦不见之。心不念佛佛亦不知之。众生不忆念佛者佛亦不忆念众生。彼此三业常相舍离。故名□行也。第二近远对者。先近者修正助二行者于阿弥陀佛甚为邻近。故疏上文云。众生愿见佛佛即应念现在目前。故名近缘也。次远者杂行也。翻近言之。众生不愿见佛佛亦不应念现目前。故名远也。但亲近义是虽似一。善导之意分而为二。其旨见于疏文。故今所引释也。第三无间有间对者。先无间者。修正助二行者于阿弥陀佛忆念不间断。故文云。名为无间是也。次有间者。是杂行也。翻无间言之。修杂行者于阿弥陀佛忆念常间断。故文云。若行后杂行即心无常间断是也。第四不回向回向对者。先不回向者。修正助二行者纵不别用回向而自然成往生之业。故疏上文云。今此观经中十声称佛即有十愿十行具足。云何具足。言南无者即是归命亦是发愿回向之义。言阿弥陀佛者即是其行。以斯义故必得往生。次回向者。杂行也。翻不回向言之。修杂行者若用回向则成往生之因。若不用回向则不成往生之因。故文云。虽可回向得生等是也。第五纯杂对者。先纯者。修正助二行者是纯极乐之行也。次杂者。是杂行也。翻纯言之。修杂行者是非纯极乐之行。通于人天及以三乘。亦通于十方净土。故云杂也。然则西方行者须舍杂行修正行也。问曰。此纯杂义于经论中有其证据乎。答曰。于大小乘经律论中立纯杂二门其例非一。大乘即于八藏之中而立杂藏。八藏者安然和尚教时义中引菩萨处胎经云。一胎化藏。二中隐藏。三摩诃衍方等处。四戒律藏。五十住藏。六杂藏。七金刚藏。八佛藏。当知。七藏是纯。一藏是杂也。小乘即于四含之中而立杂含。四含者一增一阿含。二长阿含。三中阿含。四杂阿含。当知。三含是纯。一含是杂也。律即于二十犍度中立杂犍度。二十犍度者。一受戒犍度。二说戒犍度。三安居犍度。四自恣犍度。五皮革犍度。六衣犍度。七药犍度。八迦絺那衣犍度。九鸠□弥犍度。十瞻波犍度。十一呵责犍度。十二人犍度。十三覆藏犍度。十四遮犍度。十五破僧犍度。十六灭诤犍度。十七尼犍度。十八说法犍度。十九房舍犍度。二十杂犍度。当知。前十九是纯。后一是杂也。论即于八犍度中立杂犍度。八犍度者。一业。二使。三智。四定。五根。六大。七见。八杂。当知。前七是纯。后一是杂也。又小乘经量部于五藏中而立杂藏。五藏者一修多罗藏。二毗尼藏。三阿毗昙藏。四杂藏。五□藏。当知。四是纯。一是杂也。又贤圣集中唐宋两传于十科中而亦立杂。十科法者。一译经。二义解。三习禅。四明律。五护法。六感通。七读诵。八遗身。九兴福。十杂科。当知。前九是纯。后一是杂也。大乘义章立五聚法门。五聚者一教聚。二义聚。三染聚。四净聚。五杂聚。当知。前四是纯。后一是杂也。又非啻显教。密教之中亦有纯杂法。谓山家佛法血脉谱云。一胎藏界曼陀罗自脉谱一首。二金刚界曼陀罗脉脉谱一首。三杂曼陀罗血脉谱一首。此亦前二是纯。后一是杂也。纯杂之例虽多今且举其少分而已。是则纯杂之义随法不定。而今善导和尚意且于净土行而论纯杂也。又此纯杂名不唯内典。外典之中其例亦多。恐繁不出矣。但于往生行而分二行。不限善导一师若依道绰禅师意者。往生之行虽多束而为二。一谓念佛往生。二谓万行往生。念佛是正。万行是杂也。若依怀感禅师意者。往生之行虽多束而为二。一谓念佛往生。二谓诸行往生（惠心同之）念佛是正。诸行是杂也。此之三师言异意同。各立二行摄往生行甚得其旨最可归依也。余师不然。行者思择焉。又善导和尚往生礼赞中细判二行得失。谨案彼文云。若能如上念念相续毕命为期者。十即十生。百即百生。何以故。无外杂缘得正念故。与佛本愿得相应故。不达教故。随顺佛语故。若欲舍专修杂业者。百时希得一二。千时希得五三。何以故。乃由杂缘乱动失正念故。与佛本愿不相应故。与教相违故。不顺佛语故。系念不相续故。忆想间断故。回愿不殷重真实故。贪嗔诸见烦恼来间断故。无有惭愧忏悔心故。又不相续念报彼佛恩故。心生轻慢虽作业行常与名利相应故。人我自覆不亲近同行善知识故。乐近杂缘自障障他往生正行故。何以故。余比日自见闻诸道俗。解行不同专杂有异。但使专意作者。十即十生。杂修不至心者。千中无一。此二行得失如前已辨。仰愿一切往生人等善自思量。已能今身愿生彼国者。行住坐卧必须励心克己昼夜莫废毕命为期。上在一形似如少苦前念命终后念即生彼国。长时永劫常受无为法乐。乃至成佛不经生死。岂非快哉。应知。
    私云。夫斯文者实是行者之至要也。专杂之训得失之诫甚以苦口。求极乐之人盍贮心腑哉。若夫抛杂修专者百即百生。如弃迂向直。何不到也。舍专修杂者。千中无一。如舍夷赴崄。遂莫达矣。往生要集下云。问。若凡下辈亦得往生云何近代于彼国土求者千万得无一二。答。绰和尚云。信心不淳。若存若亡故。信心不一。不决定故。信心不相续。余念间故。此三不相应故不能往生。若具三心者不往生者无有是处。导和尚云。若具能如上。念念相续毕命为期者。十即十生。百即百生。若欲舍专修杂业者。百时希得一二。千时希得三五（已上）此问答意明以善导和尚二修决往生极乐之行也。意云。若依专修而行用者千万悉生。若据杂业而欣求者一二叵生。即惠心意于西方行以善导和尚而为指南。其余末学宁不依凭乎。况又吾辈后于惠心即二百年。人根与时昧劣佛法逐日浇薄。何得相比乎。呜乎近代浅识之徒处愚诮贤。居末非本。不止自失。又坏他信根。诚可悲也。然则欲得往生极乐国土。由此答意舍杂修专。是先德意。努力服膺。不可懈慢也。又绰禅师三信三不信亦是专杂二修之义。答中二文为成一意。师资雷同无差而已。三依感师智荣等补助善导之义者。此有七家。一感师。二智荣。三信仲。四觉观（天竺人）。五源信。六永观。七珍海。一感师者。群疑论云。问曰。前后发意众生欲生阿弥陀佛国者深染着懈慢国土。进不能生阿弥陀佛国土。千万众时有一人生阿弥陀佛国。以此经准难可得生何。答曰。由此经有斯言教。故善导禅师劝诸四众。专修西方净土业者。四修靡坠三业无杂。废余一切诸愿诸行。唯愿唯行西方一行。专修之人千无一失。杂修之者万不一生。何以故。皆由懈慢执心不牢固。是知。杂修之者为执心不牢固之人。故生懈慢国也。正与处胎经文相当。若不杂修专行此业。此即执心牢固定生极乐国（云云）二智荣者（其文在别纸）三信仲者（其文在别纸）四觉亲者（其文在别纸）五源信者。即有二意。一三重问答。二专修等。谓此师立十门专明念佛往生。其中于第八门念佛诸行相对有三番问答。后当释之。是则舍诸行取念佛之意也。次于第十门亦有十门料简。谓第一极乐依正乃至第十助道人地也。其中第二往生阶位中有二问答。以善导专杂二修义问答决择。是亦舍杂取专之意也。六永观者。依善导道绰意作往生十因。于念佛一门开出十因。永废诸行。是岂非但念佛行哉。七珍海者。作决定往生集。建立十门明往生法。其中亦依善导二修之文。此傍虽述诸行。正用念佛往生也。爰知。于往生行业论专杂二行。弃舍杂行专修正行。天竺震旦日域其传来尚矣。
    二依文别释亦二。初总论傍正者。今经既是往生经根本也。就此当论念佛诸行之旨。而今依善导意释之二门之中念佛为宗。加之天台十疑等引此经以念佛为宗（云云）
    二别依经文释念佛行者。其文有七。一者四十八愿中乃至十念若不生者之文。二者愿成就处诸有众生闻其名号等之文。三者明三辈往生中上辈生中一向专念之文。四者同中辈生中专念之文。五者同下辈生中专念之文。六者流通分中其有得闻彼佛名号等之文。七者同流通中当来之世等之文。此七处文皆专明念佛往生也。一设我得佛十方众生至心信乐欲生我国乃至十念若不生者不取正觉者。是四十八愿中第十八念佛往生愿也。问。四十八愿虽皆微妙殊胜于中亦有要否。何愿最要。答。浅见曷辄辨其优劣。然善导出其要云。弘誓多门四十八偏标念佛最为亲。人能念佛佛还念。专心想佛佛知人。于念佛门独发此愿。于诸行门更无别愿。二愿成就文诸有众生闻其名号信心欢喜乃至一念等者。就此文中虽有经文来意一念十念诸师不同唯除五逆释义。浑以念佛一行往生之义决无疑矣。三三辈中一向专念无量寿佛者。于上虽以二文明念佛往生义。未分其品。故今开一念佛而为三段。以分其品。此有二意。一念佛往生有三种品。为欲令行者舍中下而欣上品故。二为使行者知念佛位分齐故。问。三辈之文念佛之外说诸行业。似不特局念佛一行。谓上辈中念佛外举出家受戒发心修诸功德。中辈中念佛外说菩提心及斋戒等善。下辈中念佛外说发菩提心等。何故唯谓念佛往生乎。答。佛智难测。何辄解之。然今依善导意而案斯文略有三意。一但念佛往生。二助念佛往生。三但诸行往生。一但念佛者。凡论三辈九品之义本就一法论之。例如九品烦恼等也。何必就行多少而论之乎。故今就本愿念佛一行以说三品往生之旨也。以何知之。谓以三辈文俱说一向专念无量寿佛也。凡一向言所所之文皆不兼余之意也。故知。唯就念佛而立三品分别其品也。故善导释云。佛说一切众生根性不同有上中下。随其根性佛皆劝专念无量寿佛名。其人命欲终时。佛与圣众自来迎接尽得往生。依此释意三辈俱明念佛往生也。问。此释未遮前难。何弃余行唯云念佛乎。答。此有三意。一为废诸行归于念佛故说诸行也。二为助成念佛故说诸行也。三为约念佛诸行二门各立三品故说诸行也。一为废诸行归于念佛故说诸行者。准善导观经疏中云上来虽说定散两门之益望佛本愿意在众生一向专称弥陀佛名之释意。上辈之中虽说菩提心等余行。望上本愿意唯在众生专称弥陀名。以本愿中更无余行故。故知。三辈俱依上本愿故云一向专念无量寿佛也。一向者不兼余之言也。例如彼五天竺有三种寺。一者一向大乘寺。此寺之中无学小乘。二者一向小乘寺。此寺之中无学大乘。三者大小兼行寺。此寺之中大小兼学。此则大小两寺有一向之言。兼行之寺无一向之言。由知。今此经中一向之言亦复可然。若念佛外更加余行则非一向准寺可云兼行。而既云一向。不兼余明矣。然先虽说余行。后云一向专念。明知。废舍诸行唯用念佛也。不然一向之言以何消之哉。二为助成念佛故说诸行者。此亦有二意。一以同类善根助成念佛故。二以异类善根助成念佛故。初同类善者。即前所引善导和尚专修正行中助行是也。前委明了。二异类善者。是往生要集意也。彼集中立十门释念佛往生义。其中第四正修念佛。第五助念方法助念方法。此有七种（云云）彼集问云。上诸门中所陈既多。未知。何业为往生要。答。大菩提心。护三业。深心至诚常念佛。随愿决定生极乐（云云）此义似今经意。此即以异类善根助成念佛也。彼集意异类善根以助念佛为决定往生业。此随能助则可谓诸行往生。今且随所助摄为念佛门也。三为约念佛诸行二门各立三品故说诸行者。今文中菩提心及造像等诸善根乃准余经各是一往生业也。然则斯文于菩提心等诸善根各立三品明往生业也。且就菩提心有上中下三品。以上品发心为上品业。乃至以下品发心为下品业。菩提心已尔。造像等亦如是。故知。此文于诸行分三品也。是故往生要集中引此等文为诸行往生证也。加之善导观经疏释复有三种众生文。粗述此义（云云）约念佛立三品者。往生要集中引此三辈文以为念佛往生证据。其意同之。是则但念佛往生义也。问。就念佛一法何分三品耶。答。此亦有三义。一约遍数多少。二约时节长短。三约安心浅深。一约遍数多少者。善导释云。每日三万遍上品业。以此案之。二万是中。一万是下也。是则约遍数多少分三品也。九品准之。二约时节长短者。惠心弥陀经记中以彼经七日念佛为上品。准之或以十日念佛为上上品。是则一往约时节久近分三品也。九品准之。三约安心浅深者。自可知耳故知。今文就念佛亦立三品也。上来其义已尔。由知。今三辈文有但念佛义。有助念佛义。又有诸行往生义也。佛以一音演说法门。众生随类各得其解。以佛意多含故。由今且作此三解耳。又就此三义论其傍正。以但念佛为正。余二为傍。何以故。准佛本愿故。依前后多文故。凡修往生业总有但念佛等三意。机品差别。各依意乐而勤修之。予以导公为依凭耳（已上正宗分毕）。
    六流通文云。其有得闻彼佛名号。欢喜踊跃乃至一念。当知。此人为得大利。则是具足无上功德。此有四意。一来意。二废助念及诸行明但念佛。三举一念况十念等。四深信佛语不生诽谤。一来意者。上正宗分正为时会众生说念佛往生法也。今流通分非但当时获大利益。至末法时亦说念佛往生法。远济未来也。二废助念及诸行明但念佛者。于第十八愿成就文明但念佛往生。来迎等愿及三辈文明助念往生诸行往生。由此诸修往生行者怀疑难决。故至流通则废助念诸行二门。明但念佛往生也。又此经说次即似观经。观经之中先逗机缘广说十三定善三福九品之业。而明诸行往生之旨。至其付属则云。佛告阿难。汝好持是语。持是语者。即是持无量寿佛名。善导释云。从佛告阿难汝好持是语已下正明付嘱弥陀名号流通于遐代。上来虽说定散两门之益。望佛本愿意在众生一向专称弥陀佛名。是则彼此两经其意全同。岂可不信哉。三举一念况十念等者。此文非但明下品一念往生。兼明上中二品往生。当知。一念犹往生。况十念哉。十念尚往生。况多念哉。一日犹往生况七日哉。七日尚往生。况一月哉。一月尚往生。况一夏九旬哉。一夏尚往生。况一年哉。一年尚往生。况一生哉。四深信佛语不生诽谤者。夫但念佛往生文义如此。听此之人谁不欢喜踊跃。若其有人听之反为诽谤。当知。此人五劫中应堕大地狱。故称扬诸佛功德经云。其有不信赞叹称扬阿弥陀佛名号功德。而谤毁者。五劫之中当堕地狱具受众苦。然言当堕地狱而未谓何地狱。言具受众苦而未说苦相。呜乎等活碎剌磨舂之苦乎。众合两山合摧之痛乎。若一堕于此噬脐奚容及乎。冀智愚贤不肖但信佛语莫为诽谤。无量劫以来未尝值此法。今适获人身而诸根具足。方得闻此难信妙法。何不欢喜反生诽谤。设满大千火直过要闻法。莫容易看过徒为后悔也。
    七当来之世经道灭尽。我以慈悲哀愍特留斯经止住百岁者。释此文有多意。一者来意。二者重废诸行明但念佛。三者约圣道净土二教住灭而劝往生。四约十方净土极乐净土二教住灭而劝往生。五约兜率西方二教住灭而劝往生。六约释迦慈悲弥陀本愿而劝往生。一来意者正宗五文并流通初文虽明但念佛往生文理显了。然诸行往生念佛往生经论重卷列轴相共流行。是以正像末法之间念佛诸行□行是非傍正实难一决。或见诸行往生经论则执诸行往生之旨。或见念佛往生经论则执念佛往生之旨。孰是。孰非。自非佛智谁能知之。然而依此止住百岁之文则但念佛往生之理自是分明。是宜举后以劝今也。是故净影双卷经疏释云。以后劝今。是故上次此文来也。二重废诸行明但念佛者。夫于诸行略有十三。一布施。乃至十三不染利益。如前举也。取要言之。有持戒往生。有持经往生。言持戒往生者。依四分五分十诵僧祇梵网地持璎珞等大小戒经。持三归五戒乃至声闻具足戒菩萨十重四十八轻戒乃至三聚净戒。以此为往生业。然彼百岁时经道灭尽。是等戒经皆悉灭尽。彼时已无戒经。故亦无受戒者。已无受戒者。故亦无持戒者。已无持戒者。故亦无破戒者。其时唯有无戒众生。然彼时众生唯能至诚念弥陀名必得往生也。又此经虽有持戒之言。而不说持戒行相。说持戒行相者。乃在大小戒律。然彼戒律先灭持戒之行何因修之。又此经虽有发菩提心之言。而不说菩提心行相说菩提心行相者。乃在菩提心经等。然彼经先灭菩提心行何因修之。故善导释云。万年三宝灭。此经住百年。尔时闻一念皆当得生彼（始皇之烧五经而不失诵尚在人口。称弥陀名可以例之）。因此案之。今时我等设不专持戒行。若能一心念弥陀佛何不遂往生。况又随分持一戒二戒者哉。然则今时浇季缁素持戒破戒及无戒者。但能一心念佛。皆当往生也。次言持经往生者。谓有华严法华及诸大乘经。持此以为往生行业。然彼百岁时斯等诸经皆悉灭尽。其时众生何以持经。唯此经留故。依此经念佛即得往生也。故善导释云。万年三宝灭等。因此案之。今时我等设虽不持华严法华等经。但能念佛何不遂往生。然则不论持经与不持经。有往生志之辈应当唯念弥陀名号。必得往生也。次就持□言之。□者谓诸陀罗尼。乃随求尊胜宝箧印。光明真言等神□。若能持之求净土者皆当得往生。然彼百岁时此等陀罗尼皆悉灭尽。其时众生何由持之。故善导释云。万年三宝灭等。然则今时我等设虽不持神□。若能念佛何不往生。不论持□与不持□。有往生志之人应当唯念弥陀名号。必得往生也。次有诸宗甚深理观之行。谓法相宗五重唯识三性三无性观。三论宗八不中道胜义皆空观。华严宗十玄六相法界圆融观天台宗一念三千一心三谛观。达磨宗即心是佛一念不生观。真言宗阿字本不生三密同体观也。此等观门皆依经论建立之。然彼百岁时所依经论皆悉灭尽。其时众生何因修之。就中禅家一门教外别传。以心传心。非文字上。少涉拟议即隔天渊。自非最上越格之器。谁能得入。古人尚病焉。况末法万年之时人乎。然独此经留故。彼时众生依凭此经唯能念佛皆得往生也。故善导释云。万年三宝灭等。因此案之。今时我等设虽不修此等观行。一心称名何不往生。故知。往生极乐之道无过专念弥陀名号也。三约圣道净土二教住灭而劝往生者。谓圣道门诸经先灭。故云经道灭尽。净土门此经特留故云止住百岁。当知。圣道机缘浅薄净土机缘是深厚也。四约十方净土极乐净土二教住灭而劝往生者。谓十方净土往生诸教先灭。故云经道灭尽。极乐净土往生此经特留故云止住百岁。当知。十方净土机缘浅薄极乐净土机缘深厚也。五约兜率西方二教住灭而劝往生者。谓上生心地等上生兜率诸教先灭。故云经道灭尽。西方净土往生此经特留故云止住百岁。常知。兜率虽近机缘浅薄。极乐虽远因缘深厚也（念佛诸行二教住灭于上已论。故今略之）六约释迦慈悲弥陀本愿而劝往生者。问曰。既云我以慈悲哀愍特留此经止住百岁。若尔释尊以慈悲而留经教何教不留。而何不留余经唯留此经乎。答曰。纵留何经别指一经则亦不避此难。然特留此经者有深意欤。若依善导和尚意者。此经之中已说弥陀如来念佛往生本愿。释迦慈悲为留念佛特留此经。余经之中不说弥陀如来念佛往生本愿。故释尊慈悲而不留之也。凡四十八愿皆无非本愿。而特以念佛往生愿而为规模。故善导释云。弘誓多门四十八偏标念佛最为亲。人能念佛佛还念专心想佛佛知人。故知。四十八愿中唯以念佛往生愿而为愿王也。是以释迦慈悲特以此经止住百岁也。例如彼观无量寿经中不付嘱定散诸行独付嘱念佛之行。是则以顺彼佛愿故也。问曰。百岁之间留念佛者其理可然。若尔此念佛行为局彼时机。为通正像末法之机。答曰。当广通于正像末法之机。以后劝今。其义应知。上来依善导道绰惠心等意且加愚意取要摘诠粗解释毕。若有片言契合佛意愿令自他俱归净土于菩提果得不退转也。若于文理有所错谬愿仰后贤挍正且凭三宝照鉴者也。
    无量寿经释。

第0章 黑谷上人语灯录卷第一

第0章 黑谷上人语灯录卷第二

          厌欣沙门了惠集录


汉语第一之二（当卷有一章）
观经释第二
观无量寿经第二（诸师解释虽多今则正依善导而傍以余师释辅助善导）

    将释此经略有五意。一说时前后。二来意。三释名。四释二善义。五入文解释。一说时前后者。寿观两经前后难定。今依一义寿经为先。观经为后。乃是有文有理。先文者此亦有三。一华座观文云。法藏比丘愿力所成。意云。寿经先说彼愿。今指彼云愿力所成。乃知。寿经是先。今经是后也。二中辈下生文云。亦说法藏比丘四十八愿（其义同上）三双卷经上文云。阿难白佛。法藏菩萨为已成佛而取灭度。为未成佛。为今现在。佛告阿难。今已成佛现在西方。去此十万亿刹。其佛世界名曰安乐（云云）今经具说彼土依正二报今经若先彼经何有此语。故知。寿经是先也。次理者。寿经先说彼佛发心修行及果上依正二报。今经即就彼经所说依正说此十三观。故知。寿经是前。此经是后也。二来意者。寿经虽说能化弥陀修因感果。未说所化行者修因感果。故次弥陀修因感果。说行者修因感果也。又寿经虽说三品往生。而未说九品义。今则开彼三品而为九品。是为此经来意也。更有多义。今且存一二耳。三释名者。佛谓能说教主。说谓所说教法。即定散二善等。简异菩萨圣弟子及余外道等说。故称佛说。观谓能观即通指十三观。无量寿谓所观境正指第九一境。是所观境虽有十三。举无量寿以摄余也。所以者何。无量寿者。是彼土教主弥陀如来正报之身。既有正报。必当有依报之宝树宝池等。故举正摄依也。又无量寿者。彼土教主既有教主。必当有眷属之观音势至等。故举主摄伴也。经谓贯线常法等义如常。四料简定散二善者。往生业因虽多不出定散。故欲释文先须料简之。定善即有十三。谓日观乃至杂想观也。散善即有三福九品。定者则即虑以凝心。故曰定也。散者即废恶以修善。故曰散也。五入文解释者。依善导意。此经为两处二会之说。一王宫会。二耆阇崛山会也。王宫会者。文有四段。以为三分（以得益分属正宗分也）初自如是我闻至云何见极乐世界已来。是序分也。二自佛告韦提汝及众生至下品下生。是正宗分也。三自说是语时至诸天发心。是得益分也。四自阿难白佛至韦提等欢喜。是流通分也（已上王宫会）次灵山会者。阿难自王宫还而为大众再述彼王宫会。是亦当有三分。而无别说相者。经家之略而已。序分者。有通有别。通序如是等句。别序一经发起随缘各别。如净名经毗耶现疾为序。如法华经现瑞放光为序。今经则以阇王造逆韦提厌秽欣净为别序也。正宗分者。此中有二。一定善分。二散善分。就定善有十三。一日想观。二水想观。三地想观。四宝树观。五宝池观。六宝楼观。七华座观。八像想观。九佛身观。十观音观。十一势至观。十二普观。十三杂想观也。一日想观者。问。何故观日乎。答。此有三意。一为令众生知极乐正方也。不取冬夏两时。唯取春秋二时。二为令众生知罪障轻重也。罪障有三。一黑障如黑云障日。二黄障如黄云障日。三白障如白云障日。行者若此相现须忏悔罪障也。三为令众生知极乐光明也。若此观成时或化佛等现（如道瞬）行者唯除睡时行住坐卧一心专注。必得成就。二水想观者。如上日想行住坐卧专观日轮。今此水想亦四威仪不问时节久近。专观水也。所以次日观为水观者。疏问曰。次何故观水。答。观日轮表彼界长晖。今观水显彼琉璃地平正。三地想者。疏释修观法曰。即向静处面向西方。正坐跏趺一同前法。既住心已。徐徐转心想彼宝地杂色分明。初想不得乱想多境。即难得定。唯观方寸一尺等。或一日二日三日。或四五六七日。或一月一年二三年等。无问日夜行住坐卧。身口意业常与定合。唯万事俱舍田如失意聋盲痴人者。此定必即易得。若不如是三业随缘转。定想逐波飞。纵尽千年寿。法眼未曾开。若心得定时。或先有明相现。或可先见宝地等种种分明不思议者。有二种见。一者想见犹有知觉故虽见净境。未多明了。二者若内外觉灭。即入正受三昧。所见净境即非想见。得为比挍也。修此地观亦可往生。经曰。若观是地者除八十亿劫生死之罪舍身他世必生净国心得无疑。虽双卷经说七宝地。而彼不说观地往生之旨。是故只见彼经之人未知此旨。然今至此经始知观地往生之旨。故知。往生之行非啻念彼佛名。又观彼地亦是往生极乐业因也。四宝树观者。来意者可知。虽双观经说七重行树。而彼不说观树之旨。故今具说行者修观观成功益。五宝池观者。先来意者。宝树虽精若无池水未名好也。一为不空世界。二为庄严依报为斯义故有此池渠观也。次观成义准前可知。亦有思惟正受二义。思惟者。行住坐卧常思惟之。若不思惟池相不现。正受者想心都息缘虑□亡。三昧相应妙境现前。次观功能准地观可知。六宝楼观者。先来意者。彼净土中虽有宝树宝池。若无实楼宫殿亦未为精经文虽说五百亿宝楼。而实无量无边。次观成亦有二。准前可知。次观功能有二种益。一现身灭罪。二身后往生。故经曰。若见此者除无量亿劫极重恶业。命终之后必生彼国。虽双观经说宫殿等。而彼不明观想往生之益。故今此经中具说其益也。七华座观者。就此有五。一来意。二正明观相。三辨邪正。四明利益。五思惟正受。一来意者有二。一上是通依。今则别依。二上是依报。下则正报。二正明观相者。是观大宝莲华王也。依经有三。一华叶相。二华台相。三台上四柱宝幢。一华叶相者。经曰。令其莲华一一叶作百宝色。乃至遍覆地上。二华台相者。经曰。释迦毗楞伽宝以为其台。三台上四柱宝幢者。经曰。于其台上自然而有四柱宝幢。三辨邪正者。华座相现名为正观。若他相现前名为邪观。四明利益者。经曰。灭除五万劫生死之罪。必定当生极乐世界。就此文有二益。一灭罪。二往生。五思惟正受者。准前可知。次明华座在所。善导曰。弥陀化主当心坐。华台独□最为精。惠心曰。在中央最上地上。八像想观者。就此亦有五。一来意。二正明观相。三辨邪正。四利益。五思惟正受。一来意者。上既观座。须观真佛坐于其上。然初心之人不能直观真佛。故先观形像也。故善导曰。斯乃群生障重。真佛之观难阶。是以大圣生垂哀且遣住心形像。又或虽初心之人随其意乐直观真佛。故观念法门直说真佛。其旨见观佛三昧经等（云云）二正辨观相者。就此有三。一佛像想。二二菩萨像想。三多身像想。一佛像想者。经曰。先当想像。闭目开目见一宝像如阎浮檀金色坐彼华上。善导曰。于一金像逆顺观想之。自顶上至足下千辐轮。名之为顺观。自千辐轮至顶上者。名之为逆观。如是逆顺观之。不久必得成就。是则弥陀像想也。二观音势至像想者。经曰。见此事已。复当更作一大莲华在佛左边。如前莲华等无有异。复作一大莲华在佛右边。是则先观二菩萨华座也。又曰。想一观世音菩萨像坐左华座。亦放金光如前无异。是则观世音像想也。又曰。想一大势至菩萨像坐右华座。是则势至像想也。准前佛观。于二菩萨各亦当先修像观。是乃佛观成就之后亦观二菩萨形像也。三多身像想者。经曰。一一树下复有三莲华。诸莲华上各有一佛二菩萨像。遍满彼国。以此文案之。像想观不止一三尊。更有无量三尊像想。例如释迦像想观。其旨见观佛三昧经。三邪正者。经曰。令与修多罗合。若不合者名为妄想。若有合者名为□想。见极乐世界。四利益者。此观有二益。一灭罪益。二现身得三昧益。故经曰。作是观者。除无量亿劫生死之罪。于现身中得念佛三昧。五思惟正受者。准前可知。善导曰。十三观中此宝地宝华金像等观最要。若欲教人即教此法。但一法成者余观即自然了也。九佛身观者。就此亦有五。一结前生后（亦名来意）二正明观相。三辨观邪正。四明观利益。五思惟正受。一结前生后者。观形像者本是为观真佛。已观像了。次当观真。真像有次。故次像来也。又或虽初心之人。随其意乐直观真佛。是故明之。二正明观相者。就此有十三。一身量大小。二身色不同。三毫相大小。四眼相大小。五毛孔光大小。六圆光大小。七化佛多少。八侍者多少。九相多少。十好多少。十一光多少。十二光照远近。十三光明摄益。一身量大小者。经曰。佛身高六十万亿那由他恒河沙由旬。然诸佛身量随机长短不同。且如七佛身量长短不同。言七佛者。初毗婆尸佛身长六十由旬。次尸弃佛身长四十由旬。减前佛者二十由旬。毗舍婆佛身长三十二由旬。减前佛者八由旬。次拘留孙佛身长二十五由旬。减前佛者七由旬。次拘那含牟尼佛身长二十五由旬。次迦叶佛身长十六丈。次释迦佛身长仅丈六。如当来弥勒佛身长千丈。七佛之中最高毗婆尸佛。而是尚仅六十由旬。而今阿弥陀佛身长六十万亿那由他恒河沙由旬。岂不是至高乎。是其身量大小也。二身色不同者。且如七佛身量虽有大小不同。于其身色是共同紫金色。而今弥陀如来阎浮檀金色。是机感之不同。故道世曰。敬寻法身平等非有优劣。但随机业异故现化不同。是以释迦牟尼出世紫金色。而千比丘咸见赭容。十六信士偏观灰色。自彼之异佛恒一也。三毫相大小者。经曰眉间白毫右旋宛转。如五须弥山。然毫相大小诸佛不同。且如释迦佛白毫径一寸周围三寸（云云）四眼相大小者。经曰。佛眼如四大海水清白分明。然诸佛眼相随身大小自有不同（云云）五毛孔光大小者。经曰。身诸毛孔演出光明如须弥山。善导释云。此明毛孔光大小。愚案曰是乃遍身光欤。于遍身光诸佛不同。且如毗婆尸佛及尸弃佛遍身光一百由旬如是七佛身光大小不同也。六圆光大小者。经曰。彼佛圆光如百亿三千世界。是则彼佛顶圆光也。诸佛圆光大小不同。毗婆尸佛圆光百二十由旬尸弃佛圆光四十五由旬。毗舍婆佛圆光四十二由旬。拘留孙佛圆光三十二由旬。乃至释迦佛圆光七尺也。七化佛多少者。经曰。于圆光中有百万亿那由他恒河沙化佛是圆光中化佛而彼真佛所化作也。此化佛本非彼土所有。以神通力故暂化作之。本无忽有。故名为化。此化佛常为行者随逐护念。又来迎引接多亦化佛。八侍者多少者。诸佛皆有执事弟子。且如毗婆尸佛有执事弟子。一名骞荼。二名提舍。以后六佛皆有执事弟子。化佛亦有执事弟子。今于弥陀化佛说执事多少也。然大僧必用沙弥为执事弟子。不用大僧。故释迦牟尼佛以阿难为执事弟子。以阿难留习而居学地也。是故今佛以观势二菩萨而为侍者。然此二大士实是古佛。隐实示权为佛侍者。辅翼圣化也。九相多少者。经曰。无量寿佛有八万四千相。经明佛相好有四种说。一三十二相。二八十随好。三八万四千。四无量尘数。同人相故说三十二相。胜诸天故说八十随好。为诸菩萨故说八万四千。明佛实相好故说无量尘数也。今说弥陀佛相。亦有二说。一三十二相。二八万四千。一三十二相者。般舟经并今像观初文是也。二八万四千者。则今文是也。十好多少者。经曰。一一相各有八万四千随形好。依观佛经等意相与好有同有异。同者经曰。同人相故说三十二相。胜诸天故说八十种好为诸菩萨说八万四千妙相好。佛实相好无量尘数也。我初成道时。于杂华经广已说。是故今略不说之。依此文则相与好全非别物也。异者同经相与好各别说之也。今文是依相好各别之义也。相者是好之大也。好者是相之小也。十一光多少者。经曰。一一好复有八万四千光明。总计相好之光明无量无边。非算数所知。或人且计白毫一相之光明云。七百五俱低六百万光明。十二光照远近者。经曰。一一光明遍照十方世界。念佛众生摄取不舍。善导释曰。此明光照远近。一一光明者。即前八万四千光明也。十方世界念佛众生者。即前光明之所照也。十三光明摄益者。经曰。摄取不舍。是即前光明摄取念佛众生而不舍名为光明摄益也。念佛利益之义后须释之（已上正明观相毕）三观邪正者准前诸门。观佛身而见佛身。名之为正。若见余境名之为邪。四利益者。就此有二。一现在利益。二当来利益。现在利益有四。一见弥陀一佛。二见一切诸佛。三见佛心。四现前授记。一见弥陀一佛者。由真佛观成现身得见彼佛。是则现身见佛之利益也。二见一切诸佛者。若成此观则非止见弥陀一佛。遍见十诸佛。十方诸佛者。东方善德佛乃至上方广众得佛下方明德佛等也。由念弥陀一佛得见此等诸佛也。三见佛心者。若成此观非止见佛色身。亦能见佛内心。故经曰亦见佛心。佛心者大慈悲是。以无缘慈摄诸众生。是名见佛心之益也。四现前授记者。若成此观则非止见佛色身及内心。亦能于三昧中得蒙成佛记别。故经曰。见无量寿佛者。即见十方无量诸佛。得见无量诸佛故诸佛现前授记。若欲现身得成佛记别。应当修习观佛三昧也。次当来利益者。就此有二。一往生。二得无生忍。故经曰。作此观者舍身他世生诸佛前得无生忍。五思惟正受者。准前可知。十观音观者。例前此亦有五。一结前生后。二正明观相。三辨观邪正。四明观利益。五示观次第。一结前生后者。上既观彼教主。主必有伴。故次主观伴。然彼土菩萨声闻无量无边。若欲具观之非凡智所能及。而唯此二大士在佛左右。翼□圣化嗣补佛处。卓然超出于海众中。故特观此二菩萨也。左右有次。故次佛观先观观音或随其意乐。于佛观前亦得观二菩萨。二正明观相者。就此有十四。一身量大小。二身色不同。三肉髻螺发不同。四圆光大小。五化佛侍者多少。六身光之中普现五道众生。七天冠化佛。八面色与身色不同。九毫光转变。十身服光璎。十一宝手慈用。十二足下德用。十三身相同佛。十四以二相亏居不足地。今十四功德一一取要释之。一身量大小者。经曰。此菩萨身长八十万亿由他由旬。异本经那由他下加恒河沙三字。故或曰观音身量反高于佛。然而岂伴高于主乎。故今本为正也。二身色不同者。经曰。身紫金色。三肉髻螺发不同者。经曰。顶有肉髻四圆光大小者。经曰。项有圆光而各百千由旬。五化佛侍者多少者。经曰。其圆光中有五百化佛。如释迦牟尼佛。一一化佛有五百化菩萨无量诸天。以为侍者。六身光之中普现五道众生者。经曰。举身光中五道众生一切色相皆于中现。善导曰。观音菩萨大慈悲已得菩提舍不证。一切五道内身中。六时观察三轮应。七天冠化佛者。经曰。毗楞伽魔尼宝以为天冠。其天冠中有一立化佛。高二十五由旬。八面色与身色不同者。经曰。观世音菩萨面如阎浮檀金色。九毫光转变者。经曰。眉间毫相备七宝色流出八万四千种光明。一一光明有无量无数百千化佛。无数化菩萨以为侍者变现自在。善导释曰。毫光转变遍满十方。化侍弥多更比红莲华之色。十身服光璎者。光璎者乃观世音所服之宝衣也。经曰。有八十亿光明。以为璎珞。其璎珞中普现一切诸庄严事。十一宝手慈用者。经曰。手掌作五百亿杂莲华色。手十指端一一指端有八万四千画。犹如印文。一一画有八万四千色。一一色有八万四千光。其光柔软普照一切。以此宝手接引众生。善导赞曰。恒舒百亿光王手。普摄有缘归本国。十二足下德用者。经曰。举足时足下有千辐轮相。自然化成百亿光明台。下足时有金刚摩尼华。普散一切莫不弥满。十三身相同佛者。经曰。其余身相众好具足如佛无异。十四以二相亏居不足地者。经曰。唯顶上肉髻及无见顶相不及世尊。善导释曰。师徒位别果愿未圆。致使二相有亏。表居不足之地。三观邪正者。准上可知。四明观利益者。经曰。作是观者不遇诸祸。净除业障除无数劫生死之罪。如此菩萨但闻其名获无量福。何况谛观。此文即有灭罪生善之义。其旨可知。五示观次第者。经曰。若有欲观观世音菩萨者先观顶上肉髻。次观天冠。其余众相亦次第观之。亦令明了如观掌中。具如观佛经也。应当逆顺观之。若不观相好者应称名号。弘猛慧海经曰。众生有苦。三称我不往救者不取正觉。又十一面神咒经曰。若有称念百千俱胝那由他诸佛名号。复有暂时于我名号至心称念。彼二功德平等平等。诸有称念我名号者一切皆得不退转地。十一势至观者。就此有五。一者结前生后。二正明观相。三辨观邪正。四观成利益。五思惟正受。一结前生后者。准前可知。二正明观相者。经曰。此菩萨身量大小亦如观世音。又曰。余诸身相如观世音等无有异。以此思之。势至身量大同观音。而其不同之相有九。一圆光大小。二光照远近。三化佛侍者多少。四无边光名义。五大势至名义。六顶上宝华之相。七顶上肉髻宝瓶之相。八行步之相。九坐时之相也。一圆光大小者。观音圆光百千由旬。势至圆光百二十五由旬。比观音圆光是甚小也。二光照远近者。观音圆光既百千由旬。理可远照矣。今之圆光唯百二十五由旬。所照亦可近也。三化佛侍者多少者。疏有其文。经则无文。四无边光名义者。经曰。举身光明照十方国作紫金色。有缘众生皆悉得见但见此菩萨一毛孔光。即见十方无量诸佛净妙光明。是故号此菩萨名无边光。五大势至名义者。经曰。以智慧光普照一切。令离三途得无上力。是故号此菩萨名大势至。六顶上宝华之相者。经曰。此菩萨天冠有五百宝华一一宝华有五百亿宝台。一一台中十方诸佛净妙国土广长之相皆于中现。七顶上肉髻宝瓶之相者。经曰。顶上肉髻如□头摩华。于肉髻上有一宝瓶。盛诸光明普现佛事。八行步之相者。经曰。此菩萨行时十方世界一切震动。当地动处有五百亿宝华。一一宝华庄严高显如极乐世界。九坐时之相者。经曰。此菩萨坐时七宝国土一时动摇。从下方金光佛刹乃至上方光明王佛刹。于其中间无量尘数分身无量寿佛。分身观世音菩萨。分身大势至菩萨。皆悉云集极乐国土。侧塞空中。坐莲华座。演说妙法。度苦众生。善导问曰。弥陀经曰。彼国众生无有众苦。但受诸乐。何故云度苦也。答曰。就苦乐有二种。一三界中苦乐。二净土中苦乐。一三界苦乐者。即以三途八苦为苦。即以人天五欲乐为乐。虽言是乐然是大苦。竟无有一念真实乐也。二净土苦乐者。地前望地上为苦。地上望地前为乐。下智证望上智证为苦。上智证望下智证为乐。今言度苦众生者。但为进下位令升上位。转下证令得上证。称本所求即名为乐。故言度苦也。若不然者净土之中一切圣人皆以无漏为体。大悲为用。毕竟常住离于分段之生灭。更就何义名为苦也。三辨观邪正者。准前可知。四观成利益者。经曰。观此菩萨者除无量劫阿僧祇生死之罪。作是观者不处胞胎。常游诸佛净妙国土。此文之中有灭罪与往生二利益也。应知。五思惟正受者。如前辨之。又不作观能念佛号者。此菩萨摄之令生净土得无生忍。故经曰。我本因地以念佛心入无生忍。今于此界摄念佛人归于净土。十二普观者。先来意者。上来极乐依正二报身土主伴具观之毕。往生之行已满足焉。然修上诸观本为往生。虽已观依正未修往生观。故次上此观来。次依经文次第释往生之想。往生想者。谓华台圣众虽未来迎。而豫为来迎想。虽未命终而豫为命终想。虽未乘莲台而豫为乘莲台想。虽未往生而豫为往生想。虽未入宝池而豫为入宝池想。虽莲华未开而豫为莲华开想。虽眼目未开而豫为眼目开想。虽光明未照而豫为光明照想。虽未见佛菩萨而豫为见佛菩萨想。虽未闻水鸟树林诸佛说法而豫为闻之想。如此胜解作意为往生观。此观若成必得往生。就此亦有思惟正受二义。准前可知。十三杂想观者。先观大身佛菩萨。后观小身佛菩萨。此有三意。一先观大身者。为使行者自在观之。二或观未成之人去大就小。三或随意乐观之。观其小身者。应观弥陀如来丈六像。或在池水华上。或在宝阁之内。或在宝林宝树下。或在宝台宝殿之内。或在虚空宝云华盖之内。如是随意宝阁宝林宝树等一一住心想之。皆作化佛想。机境相称则成就甚易矣。此观乃有三尊非独观佛也。又有真佛。有形像。有小身。有大身。又有华座等。故云杂想也。杂义甚多。且述一两。余准知之。如上十三观不限时节。只以成就为期。所以不说日数论观成就。由众生根有利钝故。善导释华座观中地想观云。唯观方寸一尺等。或一日二日三日。或四五六七日。或一月一年二三年等。无问日夜行住坐卧。身口意业常与定合。唯万事俱舍由如失意聋盲痴人者。此定必即易得若不如是三业随缘转。定想逐波飞。纵尽千年寿法眼未曾开。已上十三定善略释如此。此义但此经说。寿经未说之也（云云）二散善者。此亦有二。一者来意。二者释三福九品。一来意者。众生根性有二。一禅定之机。二散乱之机。若为散机亦说定法。机法乖违虚失巨益。故说三福九品散善也。二释三福九品者。此亦有二。一者三福。二者九品。一三福者。一者孝养父母。奉事师长。慈心不杀修十善业。二者受持三归。具足众戒。不犯威仪。三者发菩提心。深信因果。读诵大乘。劝进行者。孝养父母者。凡在家出家人皆有父母。必当务孝养。在家孝养出论语孝经等。出家孝养如经论广说之。如释尊担父王金棺。目连得通度亡母等。此即出家孝养也。声闻戒有生缘奉事法。菩萨戒有孝顺父母说。凡孝养之法虽有内外。而共赞至道之法。称至德要道。最足以为往生业也。奉事师长者。夫知生死之可厌。涅槃之可欣。而发心立行皆师之力。凡夫智解必由师生。其生知者未之有也。是以师恩实深。报谢最难。是故雪山半偈投身。释尊千岁为床。常啼碎髓于无竭。药王薪身于净明。南山曰。父母七生师僧累劫。良有所以也。夫八宗学徒谁人不有师长。就中真言不禀师授则不读一句。自余诸宗皆有师资相承之道。然则入身于佛门者。岂无奉事师长义乎。若有往生志者。各宜奉事师长而即回之为往生业也。慈心不杀修十善业者。翻十恶业为十善业。于中慈心不刹者。此有二义。一慈无量。二十善第一善。慈无量者。具有四无量。今举初摄后。是修四无量为往生业之意也。二十善中第一善者。乃于十善总别举之。谓十恶俱是罪而以刹生为其第一。今翻十恶。故以不杀总别举之。此则以十善为往生业也。所谓十善者。非但佛法。亦是轮王旧法。有往生志者。宜持十善者也。受持三归者。归佛法僧也。就此有翻邪三归五戒三归八戒三归等。又有菩萨三归。俱是入道初门。今回此法以为往生业也。具足众戒者。就戒有五戒八戒沙弥戒具足戒。菩萨三聚净戒及十重四十八轻戒也。不犯威仪者。有三千威仪。有八万威仪。或是诸佛之本源。行菩萨道之根本也。若有往生志者。宜持此等诸戒。此即戒门往生意也。若约宗论之。正是律宗。兼通诸宗也。发菩提心者。发四弘誓愿大菩提心也。就此亦有诸宗发菩提心。法相则有唯识发心。三论则有无相发心。华严则有法界发心。天台则有圆融发心。真言则有三密发心。各以此等发心回为净土业也。其发心相即如宗宗章疏说之（云云）深信因果者。乃于因果有世间因果。有出世因果。世间因果者。此即六道之因果也。出世因果者。此即四乘三乘之因果也。若约诸宗解之。俱舍成实律宗是三乘之因果。法相三论两宗是亦三乘之因果。华严是五教之因果。天台是四教之因果。真言是五相三密之因果。达磨宗是佛乘之因果也。各于此等自宗因果发起深信。回此功德以为净土业也。读诵大乘方等经典者。对文名读。离文称诵。是即举五种法师中读诵二行。摄受持等三也。或举读诵二。具摄书写等十种法行也。大乘之言以简小乘。此非别指一经。通指一代所说一切显密诸大乘经。于中有已结集经。有未结集经。又于已结集经。或有隐龙宫不流布人间之经。或有留天竺未来汉地之经。今就本朝将来之经论之。贞元入藏录中。始自大般若经六百卷终至于法常住经显密诸大乘经。总六百三十七部二千八百八十三卷也。此等诸经皆摄读诵大乘一句。请西方行者各应随其意乐。或读诵法华。或读颂华严。或读诵涅槃。或读诵遮那教王等经及诸尊法等。以为往生业也。又应或解说或书写如上诸经。以为往生业也。问曰。显密旨异。何显中摄密乎。答曰。显密二经共是大乘。是故贞元录中显密同编入大乘经部内。故摄读诵大乘一句。非言是显教中摄密教旨也。问曰。尔前经中何摄法华乎。答曰。今言摄者。非论权实偏圆等义。只是读诵大乘之言普通观经前后大乘诸经而已。文虽唯言大乘无选权实。正当华严般若法华涅槃等实大乘诸经也。方等者。诸大乘经明平等理。故云方等也。劝进行者者。就此有二。一圣道劝进行者。二净土劝进行者。一圣道劝进行者者。为他说圣道修行法门乃至一句一偈。即以其功德深心回向为往生业也。二净土劝进行者者。为他说往生净土法门乃至一句一偈。即以其功德深心回向为往生业也。又有堂塔修造劝进行者。谓劝他建立修复塔寺。即以其功德深心回向为往生业也。然则华严天台三论法相真言禅门俱舍成实大小律宗。如此诸宗所修万行。及世间经典所明孝养父母仁义礼智信等世善。皆摄此三福业中也。西方行者各宜寻文学之。二九品者。释之为三。一明开合异。二分别品位不同。三就文别解。一开合异者。开前三福以为九品。是故九品行业即是三福。更无别体也。二品位不同者。此亦为三。一约行浅深。二约行多少。三约时长短。一约行浅深者。且如念佛一行而有九品浅深。诸余读诵发心等行亦复如是。二约行多少者。上品具五行。中品具四行。下品具三行。具如双卷经说。是则约行多少。有品位不同也。三约时长短者。且约一戒行。尽形与一日时有长短。分之以为中上中中二行。即此意也。三就文别解者。亦分为二。一总分三品。二就文别解。一总分三品者。上辈此有三品。上上上中上下。虽三品不同总为上品也。中辈亦有三品。中上中中中下。虽三品不同总为中品也。下辈亦有三品。下上下中下下。虽三品不同总为下品也。又此上辈三品同是大乘善人。中辈三品分之为二。中上中中二品同是小乘善人。中下一品是世俗善人也。下辈三品约恶轻重分之。不依修因浅深。谓以十恶为下上。以破戒为下中。以五逆为下下。是则三品同是遇恶之人也。二就文别解者。就九品文各别释之。初释上辈三品。就上品上生文此有三段。一修因。二往生。三往生已后得益。凡就九品皆有此三段。一修因者。经曰。上品上生者。若有众生乃至一日乃至七日即得往生。二往生者。是亦有二。一圣众来迎。二行者往生。一圣众来迎者。经曰。生彼国时。此人精进勇猛故。乃至赞叹行者劝进其心。二行者往生者。经曰。行者见已欢喜踊跃乃至如弹指顷往生彼国。三往生已后得益者。经曰。生彼国已见佛色身等。若有上品上生志之人当一日乃至七日之间或持诸戒行。或读诵方等经典。或修行六念。而期往生也。上品中生例前亦有修因往生得益之三。一修因者。经曰。不必受持读诵。乃至回向愿求生极乐国。二往生者。例前此亦有二。一佛来迎者。经曰。行此行者命欲终时。乃至与千化佛一时授手。二行者往生者。经曰。行者自见坐紫金台。乃至即生彼国七宝池中。三生后得益者。经曰。此紫金台如大宝华。经宿即开等。凡三论法相华严真言天台禅门诸宗皆有解第一义之旨。若愿求上品中生之徒。当于第一义甚深实相妙理信解不疑。回此胜因以得生彼国也。上品下生例亦有三。一修因者。经曰。亦信因果不谤大乘。乃至回向愿求生极乐国。二往生者。是亦有二。一佛来迎者。经曰。行者命欲终时。阿弥陀佛乃至发无上道心。我来迎汝。二行者往生者。经曰。见此事时即自见身。乃至即得往生七宝池中。三生后得益者。经曰。一日一夜莲华乃开已下文是也。若有乐欲上品下生之人。当发无上菩提心深信因果也。上来大乘善人上辈三品往生略述如此。次释中辈三品。依善导分为二。中上中中二品是小乘善人也。中下一品是非大乘。亦非小乘。未遇佛法世俗之善人也。中品上生例前亦有修因往生得益之三。一修因者。经曰。若有众生受持五戒。乃至回向愿求生于西方极乐世界。二往生者。例前此亦有二。一圣众来迎者。经曰。临命终时阿弥陀佛乃至赞叹出家得离众苦。二行者往生者。经曰。行者见已心大欢喜。乃至未举头顷即得往生极乐世界。三生后得益者。经曰。莲华寻开当华敷时等。若有中品上生志之人。当以所持戒法至心回向成辨往生大事也。中品中生例亦有三。一修因者。经曰。若有众生若一日一夜受持八戒齐。乃至回向愿求生极乐国。二行者往生者例亦有三。一圣众来迎者。经曰。戒香熏修。如此行者命欲终时。见阿弥陀佛与诸眷属放金色光。持七宝莲华至行者前。乃至赞言善男子如汝善人。随顺三世诸佛教故我来迎汝。二行者往生者。经曰。行者自见坐莲华上。莲华即合。生于西方极乐世界在宝池中。三生后得益者。经曰。经于七日莲华乃敷等（已上小乘）若有中品中生志之辈。当一昼夜等随分受持近事等戒。至心回向发愿得生彼国也。中品下生例亦有三。一修因者。经曰。善男子善女人。孝养父母。乃至遇说法藏比丘四十八愿。二行者往生者。例亦有二。一圣众来迎者。此品之中虽无来迎之文。而准前后诸品是必合有来迎。今无文者盖译家之略耳。故善导料简九品。为十一门。建立文虽有具不具品品皆有来迎之义。怀感等诸师皆亦存有来迎之义也。二行者往生者。经曰。闻此事已寻即命终乃至即生西方极乐世界。三生后得益者。经曰。生经七日遇观世音及大势至等。若有中品下生志者。当孝顺父母仁慈爱物。回此福业得生彼国也。上来中辈三品如此。后释下辈三品。此三品人全无大小善根及世俗善根。唯有十恶破戒五逆之罪。临命终时。遇善知识。始称弥陀名号。仅一念十念者。因随罪业轻重立为三品。下品上生是十恶人。例前亦有修因往生得益之三。一修因者。经曰。或有众生。作众恶业。乃至除五十亿劫生死之罪。二行者往生者。例亦有二。一圣众来迎者。经曰。尔时彼佛即遣化佛。乃至诸罪消灭。我来迎汝。二行者往生者。经曰。作是语已行者即见化佛光明。乃至随化佛后生宝池中。三生后得益者。经曰。经七七日莲华乃敷等。九品之中此品最要。颇相当我等分。今时末法之运道俗希有正信。依经一日夜间有八亿四千念。念念皆是三涂业因。身口诸业亦复几许。自非本愿名号不可思议之力。何以得往生彼国乎。若有下品上生志之人。当至心念佛发愿回向往生彼国也。下品中生是破戒人例亦有三。一修因者。经曰。命欲终时。地狱众火乃至此人闻已除八十亿劫生死之罪。二往生者。例亦有二。一圣众来迎者。经曰。地狱猛火化为清凉风。吹诸天华。华上皆有化佛菩萨。迎接此人。二行者往生者。经曰。如一念顷即得往生。三生后得益者。经曰。七宝池中莲华之内。经于六劫莲华乃敷等。然浇季缁素多不受戒。既无戒法。宁论持破从令有受戒者。希有发起上品之心。若不发起上品之心。何得戒体。纵令有得戒体毁犯甚多。自非弥陀十力威德名号光明神力。何由得出生死。当随犯随忏至心唱念佛号得生下中品也。下品下生是五逆人。例亦有三。一修因者。经曰。如此愚人乃至除八十亿劫生死之罪。二往生者。例亦有二。一圣众来迎者。经曰。命终之时见金莲华犹如日轮住其人前。二行者往生者。经曰。如一念顷即得往生极乐世界。三生后得益者。经曰。于莲华中满十二大劫。莲华方开等。已上略释三福九品散善毕。上来所释定散二善是正宗分。粗解其大网耳。次流通分有多文段。取要释之。经曰。佛告阿难汝好持是语等。释此文乃为二。一依善导尽废定散诸行唯归念佛一行。二以经诸文资助其义。一依善导尽废定散诸行归念佛一行者。善导释此文曰。从佛告阿难汝好持是语已下。正明付属弥陀名号流通于遐代。上来虽说定散两门之益。望佛本愿意在众生一向专称弥陀佛名。二以经诸文资助其义者。此经虽说定散二善明诸行往生。论其正意则唯在念佛往生而已。其文甚多。略指三五。一第九观光明遍照文。二第十二观无量寿佛化身无数文。三下品上生智者复教合掌叉手称南无阿弥陀佛文。四同下品上生化佛称赞行者文。五下品中生听闻弥陀功德往生文。六下品下生十念往生文。七若念佛者当知此人是人中分陀利华文也。释光明遍照文乃有三义。一平等义。二本愿义。三亲缘等义。一平等义者。夫华严说事事圆融。法华明诸法实相。圆融实相之行人何得漏弥陀光明。道行胜天理趣金刚等受持法师。别毕竟空之旨谈离言无二法。云何不蒙弥陀光明。持思益经识平等如如。受圆觉经达建立一切。依首楞严知包含十方。学大集经融染净二法。解涅槃知佛性。习净名悟不二。弥陀如来无缘慈光可照如是等一切显密事理行者。然唯照念佛行者不摄取余行者有何意也。余熟案之。以平等大悲故光明摄益唯在念佛行者。何者。若照经论通达之者。未世众生愚痴者多。智慧者少。利根者少。钝根者多。然念佛法门智愚利钝齐平修之。智人修之。是故大圣文殊教念佛于法照禅师。愿王普贤说愿偈于莲华胜会。愚人修之。是故即此观经十恶破戒五逆罪者教令念佛。当知。念佛一行普通凡圣智愚利钝。故今摄取光明唯照念佛行者也。二本愿义者。谓余行非本愿行。故不照摄之。念佛是本愿行故照摄之。故善导六时礼赞曰。弥陀身色如金山。相好光明照十方。唯有念佛蒙光摄。当知。本愿最为强。三亲缘等义者。善导问曰。备修众行但能回向。皆得往生。何以佛光普照唯摄念佛者有何意也。答曰。此有三义。一明亲缘。众生起行。口常称佛。佛即闻之。身常礼敬佛。佛即见之心常念佛。佛即知之。众生忆念佛者。佛亦忆念众生。彼此三业不相舍离。故名亲缘也。二明近缘。众生愿见佛佛即应念现在目前。故名近缘也。就此有二。一平生。二临终。一平生者。若人念佛阿弥陀佛无数化身化观世音化大势至常来至此行人之所。念佛草庵虽隘而恒沙圣众云集。同庵罗园之华座。三昧道场虽陜。而无数贤圣侧塞。等灵鹫山之苔筵。十万亿刹宛如咫尺。容膝丈室殆如太虚。若人不念佛则恒沙圣众一个不接。无数化佛一佛不来念与不念得失天渊。行者应知。二临终者。念佛行人命欲终时。阿弥陀佛与诸圣众应声现前其前。明知。念佛众生与佛甚近也。三明增上缘。众生称念即除却多劫罪。命欲终时。佛与圣众自来迎接。诸邪业系无能碍者。故名增上缘也。第十二观无量寿佛化身无数文者。善导释曰。若称念阿弥陀佛愿往生彼国者。彼佛即遣无数化佛无数化观世音大势至菩萨。护念行者。复与前二十五菩萨等百重千重围绕行者。不问行住坐卧。一切时处。若昼若夜常不离行者。今既有斯胜益可凭。愿诸行者各须至心求往。下品上生智者复教合掌叉手称南无阿弥陀佛文者。善导问曰。何故闻经十二部但除罪。千劫称佛一声即除罪。五百万劫者何意也。答曰。造罪之人障重。加以死苦来逼。善人虽说多经。□受之心浮散。由心散故除罪稍轻。又佛名是一即能摄散以住心。复教令正念称名。由心重故即能除罪多劫也。又观念法门中以下品上生为念佛往生者。不取闻经功德。故知。诸往生行中念佛是最胜。故废诸行而归念佛也。同下品上生化佛称赞行者文者。善导释曰。三明所闻化赞但述称佛之功。我来迎汝。不论闻经之事。然望佛愿意者。唯劝正念称名。往生义疾不同杂散之业。如此经及诸部中处处广叹劝令称名。将为要益也。下品中生听闻弥陀功德往生文者。善导释曰。明善人为说弥陀功德。又释除罪曰。明罪人既闻名号即除罪多劫。下品下生十念往生文者。善导释曰。四明善人安慰教令念佛。五明罪人死苦来逼无由得念佛名。六明善友知苦失念转教口称弥陀名号。七明念数多少声声无间。八明除罪多劫。九明临终正念即有金花来应。又惠心释曰。极重恶人无他方便。唯称弥陀得生极乐。今依此文。以念佛是最胜能灭极重恶业。孝养等诸善岂堪比挍。况又至死苦来逼时孰能暇修余行哉。若念佛者当知此人是人中芬陀利花文者。善导释曰。五从苦念佛者下至生诸佛家已来正显念佛三昧功能超绝。实非杂善得为比类。即有其五。一明专念弥陀佛名。二明指赞能念之人。三明若能相续念佛者此人甚为希有。更无物可以方之。故引芬陀利为喻。言芬陀利者名人中好花。亦名希有花。亦名人中上上花。亦名人中妙好花。此花相传名蔡花是若念佛者即是人中好人。人中妙好人。人中上上人。人中希有人。人中最胜人也。四明专念弥陀名者。即观音势至常随影护。亦如亲友知识也。五明今生既蒙此益舍命即入诸佛之家。即净土是也。到后长时闻法历事供养。因圆果满。道场之座岂悬。问曰。经云。若念佛者当知此人等者。且赞叹念佛者诱引之言而已然释家何意言实非杂善得为比类。相待杂善。独叹念佛乎。答曰。文虽幽隐而义则分明。所以知者。此经既说定散诸善与念佛行。而于其中独标取念佛。喻芬陀利华。是则相待定散诸善以显念佛功能超绝。所谓人中好人者。是待恶而所美也。人中妙好人者。是待□恶而所称也。人中上上人者。是待下下而所赞也。人中希有人者。是待常有而所叹也。人中最胜人者。是待最劣而所褒也。问曰。既以念佛名上上者。何故不说上上品中。至下下品而说之乎。答曰。岂前不云。念佛之行广亘九品。是故往生要集曰。随其胜劣应分九品。然而至下下品说之者盖有由也。谓上品下生是逆罪人。而能除灭逆罪余行之所不堪。唯有念佛之力堪能灭之。是即为极恶最下人而说极善最上法。例如彼无明渊源之病非中道府藏之药则不能治。而彼五逆重病渊源。非此念佛府藏灵药何能得治。故弘法二教论引六波罗蜜经云。第三法宝者。所谓过去无量诸佛所说正法及我今所说所谓八万四千诸妙法蕴。乃至调伏纯熟有缘众生。而令阿难陀等诸大弟子一闻于耳皆悉忆持。摄为五分。一素呾缆。二毗奈耶。三阿毗达磨。四般若波罗蜜多。五陀罗尼门。此五种藏教化有情。随所应度而为说之。若彼有情药处山林常居间寂修静虑者。而为彼说素呾缆藏。若彼有情乐习威仪护持正法一味和合令得久住。而为彼说毗奈耶藏。若彼有情乐说正法分别性相。循环研核究意甚深。而为彼说阿毗达磨藏。若彼有情乐习大乘真实智慧。离于我法执着分别而为彼说般若波罗蜜多藏。若彼有情乃至造诸恶业四重八重五无间罪。谤方等经。一阐提等种种重罪使得消灭。速疾解脱顿悟涅槃。而为彼说诸陀罗尼藏。此五法藏譬如乳酪生苏熟苏及妙醍醐。契经如乳。调伏如酪。对法教者如彼生苏。大乘般若犹如熟苏。总持门者譬如醍醐。醍醐之味乳酪苏中微妙第一。能除诸病令诸有情身心安乐。总持门者。契经等中最为第一。能除重罪令诸众生解脱生死速证涅槃安乐法身（云云）所谓五无间罪者。是五逆罪也。往生教中念佛三昧。是如总持。亦如醍醐。若非念佛三昧醍醐灵药。则五逆深重病甚为难治矣。问曰。若然下品上生是十恶轻罪人。何故说念佛乎。答曰。念佛三昧重罪尚灭。何况轻罪。余行不然。或有消一而不消二。唯有念佛轻重兼灭。一切遍治。譬如阿伽陀药遍治一切病。故以念佛为王三昧。凡九品配当是一往义。再往论之。五逆回心通于上上。读诵妙行通于下下。十恶轻罪。破戒次罪。各通上下。解第一义发菩提心亦通上下。是则一法而通九品。九品互通即八十一品也。是以迦才云。众生起行既有千殊。往生见土亦有万别。莫见一往文而起对执也。于中念佛是最胜行。故引芬陀利华以为譬喻。余行不然。又念佛行者弥陀如来观音势至等常来守护如影兴形。不暂舍离。余行不然。又念佛行者舍命已后决定往生极乐世界。余行不定。又道绰于念佛一行立始终两益。安乐集曰。念佛众生摄取不舍。寿尽必生。此名始益。言终益者。依观音授记经。阿弥陀佛住世长久兆载永劫亦有灭度。般涅槃时唯有观音势至。住持安乐摄引十方。其佛灭度亦与住世时节等同。然彼国众生一切无有□见佛者。唯有一向专念阿弥陀佛往生者。常见弥陀现在不灭。此是其终益也（已上）今依此等文义。弃舍诸行偏归念佛也。又所以上上品亦有念佛者。经曰。一者至诚心。二者深心。三者回向发愿心。具三心者。必生彼国（已上）此经三心即同本愿三心。谓至心者。即至诚心也。信乐者。即深心也。欲生我国者。即回向发愿心也。是则三心通念佛及诸行。是故善导释此三心。以通正杂二行。故知。三心通九品也。二心已通九品。明知。念佛亦通上上也。又所谓三心者。是行者至要往生目足。所以者何。经云。具三心者必生彼国。明知。具三心者是必得往生也。释云。若少一心即不得生明知。三心一少则是不得往生也。于中至诚心者。是真实心也。其相如疏释也。次深心者。谓深信之心。当知。生死之家以疑为所止。涅槃之城以信为能入。故疏建立二种信心以令决定九品往生也。回向发愿者。以所修善根回向净土。其义如疏。又此三心者。总而言之通诸行法。别而言之在往生行。今且以通属别。行者当留心。勿敢忽诸矣。问曰。华严天台真言禅门三论法相诸师各造净土章疏。何不依彼等师唯用善导一师乎。答曰。彼等诸师虽造净土章疏。而不以净土为宗。唯以圣道而为其宗。是故不依彼等诸师也。善导偏以净土为宗。而不以圣道为宗。故偏依善导一师也。问曰。净土祖师其数是多。谓弘法寺迦才慈愍三藏等是也。何不依彼等诸师唯用善导一师哉。答曰。此等诸师虽宗净土未发三昧。善导是三昧发得之人。于道既有其证。故专依用之。问曰若依三昧发得者怀感亦是三昧发得之人。何不用之。答曰。善导是师也。怀感是弟子也。故依师而不依弟子也。况师资之释差异甚多。故不用之。问曰。若依师而不依弟子者。道绰是善导之师也。抑又净土之祖师也。何不用之。答曰。道绰虽师未发三昧。故自不知往生得否。乃问善导曰。道绰念佛得往生否。善导令辨一茎莲华置之佛前。而言曰。行道七日花不萎悴即得往生。由之七日行道果然花不萎黄。道绰叹其深诣。因请入定观当得生否。善导即入定须臾报曰。师当忏三罪。方可往生。一者师尝安佛尊像在檐牖下。自处深房。二者驱使策役出家人。三者营造屋宇损伤虫命。师宜于十方佛前忏第一罪。于四方僧前忏第二罪。于一切众生前忏第三罪。道绰静思往咎。言皆不虚。于是洗心悔谢讫而见善导。即曰。师罪灭矣。后当有白光照烛。是师往生之相也（已上新修往生传）爰知。善导和尚行发三昧。德堪师位。解行非凡正是晓矣。况又时人谚曰。佛法东行已来未有禅师盛德矣。绝伦之誉不可得而称者欤。迦之条录观经文义之时颇感灵瑞屡预圣化。既蒙圣加造经科文。是以举世称证定疏。贵之如佛经法。即彼疏第四卷末曰。敬白一切有缘知识等。余既是生死凡夫智慧浅短。然佛教幽微。不敢辄生异解。遂即标心结愿请求灵验。方可造心南无归命尽虚空遍法界一切三宝释迦牟尼佛阿弥陀佛观音势至彼土诸菩萨大海众及一切庄严相等。某今欲出此观经要义楷定古今。若称三世诸佛释迦佛阿弥陀佛等大悲愿意者。愿于梦中得见如上所愿一切境界诸相。于佛像前结愿已日别诵阿弥陀经三遍。念阿弥陀佛三万遍至心发愿。即于当夜见西方空中。如上诸相境界悉皆显现。杂色宝山百重千重种种光明下照于地。地如金色。中有诸佛菩萨。或坐或立或语或默或动身手。或住不动者。既见此相合掌立观。量久乃觉。觉已不胜欢喜。于即条录义门。自此已后每夜梦中常有一僧而来指授玄义科文。既了更不复见。后时脱本竟已复更至心要期七日。日别诵阿弥陀经十遍。念阿弥陀佛三万遍。初夜后夜观想彼佛国土庄严等相。诚心归命一如上法。当夜即见三具硙轮道边独转。忽有一人乘白骆驼来前见劝师。当努力决定往生。莫作退转。此界秽恶多苦。不劳贪乐。答言。大蒙贤者好心视诲。某毕命为期不敢生于懈慢之心（云云）第二夜见阿弥陀佛身真金色在宝树下金莲华上坐。十僧围绕亦各坐一宝树下。佛树上乃有天衣挂绕。正面向西合掌坐观。第三夜见两幢杆极大高显。旛悬五色道路纵横人观无碍。既得此相已即便休止不至七日。上来所有灵相者本心为物不为己身。既蒙此相。不敢隐藏。谨以申呈义后。被闻于末代。愿使含灵闻之生信有识□者西归。以此功德回施众生。悉发菩提心。慈心相向。佛眼相看。菩提眷属作真善知识。同归净国共成佛道。此义已请证定竟。一句一字不可加减。欲写者一如经法。已有如此深理。故今偏依善导和尚释义如斯。冀见闻随喜诸人共同金池之宝台也。
    观经释一卷。

第0章 黑谷上人语灯录卷第二

第0章 黑谷上人语灯录卷第三

          厌欣沙门了惠集录


汉语第一之三（当卷有三章）
小经释第三
如法书写法则第四
如法念佛法则第五

阿弥陀经释第三

    将释此经。略有五意。一明往生所依。二辨二行胜劣。三述轻来意。四释经题名。五入文解释也。一明往生所依者。此经即是往生极乐之所依也。夫往生极乐之旨。经论所说甚多。于中论其最要。无有过无量寿经观经阿弥陀经此三部经者也。何以知之。略有六文。一善导疏文。二天台十疑文。三慈恩要决文。四迦才净土论文。五智景疏文。六惠心往生要集文也。一善导疏文者。彼疏释专修正行文云。一心专读诵无量寿经观经阿弥陀经等。今依此文。西方学者当专读诵此三部经也。二天台十疑文者。彼中第四疑问曰。何不十方佛土中随念一佛净土而须偏念弥陀佛耶。答曰。凡夫无智不敢自专。专用佛语。故能偏念阿弥陀佛。云何用佛语。释迦大师一代说法处处圣教。唯劝众生专心偏念阿弥陀佛。求生西方极乐世界。如无量寿经观经往生论等。数十余部经论等文殷勤指受劝生西方净土。故偏念也。又弥陀佛别有大悲四十八愿。接引众生。又观经曰。阿弥陀佛有八万四千相。一一相有八万四千好。一一好放八万四千光明。一一光明遍照法界。念佛众生摄取不舍。若有念者机感相应决定得生。今依此文。净业缁素当学三经一论也。三慈恩要决文者。彼释长时等四修中。释恭敬修云。二者恭敬此修有五。一敬有缘圣人。谓行住坐卧不背西方。涕唾便利不向西方也二敬有缘像教。谓造西方弥陀像变。不能广作但作一佛二菩萨亦得。教者弥陀经等五色袋盛自读教他。此之经像安置室中六时礼赞华香供养。特生尊重。三敬有缘善知识。谓演净土教者。若千由旬已来□须敬重亲近供养。别学之者总起敬心。与己不同知深敬也。若生轻慢得罪无穷。故须总敬。即除行障。四敬同缘伴。谓同修业者。自虽障重独业不成。要藉良朋方能作行。扶危救厄助力相资。同伴善缘深相保重。五敬三宝。同体别相□合深尊敬。不能具录。乃依此文。西方行者当专敬弥陀像。专读诵阿弥陀经等也。此中言等者。即指寿观二经也。是则慈恩亦劝往生之业专念弥陀。读诵此经以为至要也。四迦才净土论者。彼论中引十二经七论。为往生极乐证。十二经者。一无量寿经。二观无量寿经。三小阿弥陀经等。七论者一往生论。二起信论等。五智景疏文者。意同迦才。六惠心往生要集文者。彼集中即引天台十疑迦才净土论。以为其证。明知。往生极乐经论其数虽多。而以此三部经为最要也。二辨二行胜劣者。依往生要集。即有念佛诸行二行。彼集立十门明念佛往生。其第八门念佛证据中。以念佛对诸行。有三番问答。第一问曰。一切善业皆有利益。各得往生。何故唯劝念佛一门。答。今劝念佛非是遮余种种妙行。只是男女贵贱不简行住坐卧。不论时处诸缘。修之不难。乃至临终愿求往生。得其便宜不如念佛。故木□经曰。难陀国波琉璃王遣使白佛言。唯愿世尊特垂慈愍赐我要法。使我日夜易得修行。未来世中远离众苦。佛告言大王。若欲灭烦恼障报障者。当贯木□子一百八以常自随。若行若住若坐若卧恒当至心无分散意。称佛陀达磨僧伽名。过一林□子。如是若十若二十若百若千乃至百千万。若能满二十万遍身心不乱。无诸谄曲者。舍命得生第三炎摩天。衣食自然常受安乐。若复能满一百万遍者。当得除断百八结业。背生死流趣涅槃道获无上果（略钞。感禅师意亦同。已上难易意也）况复诸圣教中多以念佛为往生业。其文甚多。略出十文。一占察经下卷云。若人欲生他方现在净国者。应当随彼世界佛之名字专意诵念。一心不乱如上观察者。决定得生彼佛净国。善根增长。速成不退。二双卷经三辈之业虽有浅深。然通皆云一向专念无量寿佛。三四十八愿中于念佛门别发一愿云。乃至十念若不生者不取正觉。四观经云。极重恶人无他方便。唯称弥陀得生极乐。五同经云。若欲至心生西方者。先当观于一丈六像在池水上。六同经曰。光明遍照十方世界。念佛众生摄取不舍。七阿弥陀经曰。不可以少善根福德因缘得生彼国。若有善男子善女人闻说阿弥陀佛执持名号。若一日（乃至）若七日一心不乱其人临命终时。阿弥陀佛与诸圣众现在其前。是人终时心不颠倒。即得往生。八般舟经曰。阿弥陀佛言。欲来生我国者当念我名。数常专念莫有休息。如是得来生我国。九鼓音声经曰。若有四众。能正受持彼佛名号。以此功德临欲终时。阿弥陀佛即与大众往此人所。令其得见。见已寻生。十往生论以观念彼佛依正功德为往生业（今案此文。诸圣教中以念佛为往生业。其文甚多。以布施等诸行为往生业。其文是少。此乃少分多分意也。今劝念佛往生者。即依多分意耳）第二问曰。余行宁无劝信文耶。答。其余行法因明彼法种种功能。其中自说往生之事。不如直辨往生之要多云念佛。何况佛自既言当念我名乎。亦不言佛光明摄取余行人。此等文分明。何重生疑耶。第三问曰。诸经所说随机万品。何以管见执一文耶。答。马鸣菩萨大乘起信论曰。复次众生初学是法。其心怯弱惧畏信心难可成就。意欲退者。当知。如来有胜方便摄护信心。随以专心念佛因缘随愿得往生他方佛土。如修多罗说。若人专念西方阿弥陀佛。所作善业回向愿求生彼世界。即得往生（已上）明知契经多以念佛为往生要。若不然者四依菩萨即非理尽（已上）言非理尽者。佛虽普逗机缘说念佛及诸行。未委分别念佛诸行。四依论师佛之灭后出世。搜佛正意述往生业。而不劝示诸行往生。偏教念佛往生。是故今阁如来随宜诸行。依四依理尽念佛行也。上来三番问答问虽是三。案其答文则有六义。一难易义。二多分少分义。三因明直辨义。四本愿非本愿义。五光明摄取不摄取义。六如来随宜四依理尽义也。念佛诸行相对决择广如彼集也。三述经来意者。观经虽初广说诸行遍逗机缘。后废诸行结归念佛一行。然尚彼经诸行文广念佛文狭。是以行学之徒义路易迷。是非难决。故今此经废舍诸行。唯明念佛。是即为于念佛行令生决定信也。四释名者。佛者娑婆化主三身万德之释尊。说者此土化仪四辨八音之声教。阿弥陀者。极乐教主之名。十方诸佛之所称赞也。然此经说一日七日念佛十方诸佛证诚及彼国依正二报功德。今阿弥陀三字尽摄收之。谓阿弥陀是能成人。依正是所成报。举能成佛摄所成报。又阿弥陀是所证佛。诸佛是能证佛。举所证佛摄能证佛也。经者如前辨之。五入文解释者。初从如是我闻至大众俱。是序分也。自尔时佛告至是为甚难。是正宗也。佛说此经已下是流通也。序分且措。正宗有多文段。大分为二。一极乐依正。二念佛往生。初就依正论之。依报有七重栏楯七重罗网七得行树七宝华池黄金地等。正报有化佛菩萨及声闻缘觉阿鞞跋致众生。菩萨中有一生补处此等依正功德前已显了。今则且就其中多有一生补处之文料简。惠心即此名圣众俱会乐。圣众者是普贤文殊弥勒等也。然普贤菩萨主华严法界圆融法门。虽不得遇贤首清凉。若欲学六相十玄法门者。应当发愿往生极乐也。况彼宗祖智俨大师既往生极乐也。文殊菩萨主三论八不中道二谛方等般若波罗蜜法门。虽不得值兴皇嘉祥。若欲学中百十二法门者。应当发愿往生极乐也。弥勒菩萨应世亲请。自都率天降中印度。演说瑜伽。法相宗祖。虽不得值玄奘慈恩。若欲学五分十支五位百法法门者。应当发愿往生极乐也。又楞伽经说云。于南天国中有大德比丘。名龙树菩萨。能破有无见。为人说我乘大乘无上法。证得欢喜地。往生安乐国。乃依此文。龙树普萨亦已往生在极乐界。龙树菩萨已是天台三论及真言祖师也。若欲广学显密两教者。应当发愿往生极乐也。非但俱会此等圣众。复能得会我等无始已来父母师长朋友知识妻子眷属已往生者。若欲相见生生世世父母师长妻子眷属朋友知识等者。应当发愿往生极乐也。二念佛往生此中亦分为二。一念佛往生。二引证劝进。念佛往生亦分为二。一修因。二感果。就修因亦为二。一发愿。二念佛。初发愿者。谓发往生愿也。经曰。众生闻者应当发愿愿生彼国所以者何。得与如是诸上善人俱会一处是也。二念佛者。亦分为二。一简小善二正修念佛。一简小善者。小善者。谓不足为往生因诸小善根也。而大小义异说纷纭。今依善导。即以杂善名为小善。专念佛名名为大善。是故释曰极乐无为涅槃界。随缘杂善恐难生。故使如来选要法教念弥陀专复专（云云）二正修念佛者。谓是一心称念彼佛名号名为念佛。经曰。若有善男子善女人闻说阿弥陀佛执持名号若一日（乃至）七日一心不乱是也。此即专修正行念佛三昧文也。此文中有四意。一若有善男子善女人者。是乃指念佛行者也。此文虽曰善男善女意兼恶人。是故善导释此文云。若佛在世。若佛灭后。一切造罪凡夫但能回心念阿弥陀佛。愿生净土即得往生。二执持名号者。此王修念佛也。三若一日乃至七日者。是修念佛三昧时节之延促也。文虽但举一日七日。意兼一生乃至十声一声等。是故善导释此文云。上尽百年。下至七日一日十声三声一声等。命欲终时佛与圣众自来迎接即得往生。以此案之。今此经意非但明于善人一日七日往生。亦兼明于十恶轻罪破戒次罪五逆重罪之人往生也。四一心不乱者。修念佛时心不散乱。至诚信心专念佛名。是即往生之修因也。又经曰。其人临命终时阿弥陀佛与诸圣众现在其前等者。文有二意。一圣众来迎。二行者往生也。一圣众来迎者。念佛行渐成就。往生期既至时。弥陀如来与圣众俱来迎接行者也。凡就来迎观经乃说九品迎接之相。其文云。上品上生者。无数化佛与佛共来。乃至下品下生但金莲华来等。问。此经来迎者九品生中是何来迎。答。若依圣众多少定其品位。是似上品上生之相。所以者何。此经曰。其人临命终时阿弥陀佛与诸圣众（云云）是虽不说圣众多少。据称赞净土经曰。临命终时。无量寿佛与其无量声闻弟子菩萨众。俱前后围绕来住其前。慈悲如祐令心不乱。既舍命已随佛众会生无量寿极乐世界。此文已曰无量声闻等。故知。是上品上生也。又此经说修因时节曰。若一日乃至七日。观经亦明上品上生修因时节曰。具此功德一日乃至七日。两经全同。明知。上品上生来迎也。又明往生修因。九品之中多明上上。行者发愿理亦可期上上。夫我等建往生愿。非欲己身快乐。处生死淤泥起菩提愿行。妄心内发。尘境外竞。恐是自他共没。何得救摄。不如。疾到彼刹证得无生具足神通。得大自在。变现十方。施作佛事。期上品往生。意在于兹也。故天台发愿文云。上上品金刚台不空弥陀仪轨云。上上品欲往生净土。又善导六时礼赞观念法门皆言上品往生。故知。今经意亦就上上品明念佛往生也。是非愚见。有先德曰。今是说上品修因二行者往生者。既得佛来迎。乘观音莲台。即得往生极乐世界八功德池中也。观经说往生已后莲华开敷迟速闻法得道利益。今经望彼是略而已。又约修因时节延促。明念佛浅深者。时节既七日也。理即容有七品念佛。是就但念佛分品位意也。总论品位。双卷有三品。观经有九品。今经有七品也。问。于时节有或十日或九十日等不同。何故今就七日明念佛行。答。其例非一。若依世俗。种族曰七世七庙。宝曰七宝。药曰七日药。胎内位经七日转变成就。依出世者。或云七佛。或佛出胎之后现行七步。或初果经生至七生。胎藏金刚两部灌顶俱用七日。方等法华两经行法亦用七日。用七日者修法成就之期限也。凡用七数其例甚多。不暇枚举也。又惠心释但念佛往生之由了。问曰。何故此经不说十六想观（此问意者。十六想观者日想乃至下辈生想也。今经何故不说彼十六想观及三福大善。唯说此称名念佛乎）即答曰。运念于帷帐之中。决证于尘刹之外。其不如念佛。故今经不要劝余观。广略随宜不得一例（史记高祖本纪曰。高祖置酒雒阳南宫。高祖曰。列侯诸将无敢隐朕。皆言其情。吾所以有天下者何。项氏之所以失天下者何。高起王陵对曰。陛下慢而侮人。项羽仁而爱人。然陛下使人攻城略地所降下者因以予之。与天下同利也。项羽□贤嫉能。有功者害之。贤者疑之。战胜而不予人功。得地而不予人利。此所以失天下也。高祖曰。公知其一未知其二。夫运筹策帷帐之中。决胜于千里之外。吾不如子房。镇国家抚百姓。给馈饷不绝粮道。吾不如萧何。连百万之军战必胜攻必取。吾不如韩信。此三者皆人杰也。吾能用之。此吾所以取天下也。项羽有一范增而不能用。此其所以为我擒也。今假此语势润色念佛事耳）。二引证劝进者。此亦有二。一来意。二正引证劝进。一来意者。凡于佛所说有信不信者。于今经所说亦有信不信。若于前所说念佛往生法生敬信无疑者。何用证诚。今此六方诸佛证诚偏为疑惑不信者也。疑惑之相其类非一。外道之辈于佛教法都不信之。况于念佛往生法乎。又佛法中如小乘人尚不信有他方佛土。况念佛往生之法乎。又虽学大乘有信者。而于五逆十恶破戒之徒往生。或亦不信。又疑。设虽善人。如何具薄凡夫仅以一日七日念佛一念十念念佛之力。直离三界秽恶。入净土不退境。言凡夫往生者。或是诱引之言乎。或是别时意趣乎。今为如是疑惑不信之人。有此证诚也。又五逆十恶罪人自于其身为疑。谓我是十恶五逆罪人业障年深。设修念佛如何得生极乐。如是自疑敢不信往生。是故有此证也。又疑谓。往生极乐者。当以读诵大乘等种种胜行。何由称名念佛一行而得往生。如是疑故用此证诚也。二正引证劝进者。此亦有五。一以自证知见劝进二引他佛证劝进。三示现当利益劝进。四举我为诸佛所赞劝进。五总结劝进。一以自证知见劝者。我是法王。于法而得自在。于净土依正往生因果彻视了了。我明见其胜利。是故说之。汝等可不信之。若有信者应当发愿。故经曰。我见是利故说此言应当发愿愿生彼国。此乃释迦世尊以自证知见劝进众生。令信念佛往生。设不引用他佛证诚。实可信受发愿者也。二引他佛证劝进者。引用他界十方恒沙诸佛助成劝进也。此有二意。一一佛多佛。二共化不共化。一一佛多佛者。谚曰。强力不如众力。世尊已以自证知见劝进。而恐众生犹不信之。故引他方诸佛劝进令生物信也。二共化不共化者。唯识论曰。诸有情类无始时来种姓法尔更相系属。或多属一。或一属多。故所化生有共不共。或多属一者。谓多众生系属一佛也。或一属多者。谓一众生系属多佛也（系属者言有缘也）今依此意释诸佛证诚者。或有众生。由闻东方恒沙诸佛证明可断疑惑。又或二方三方乃至十方亦复如是。此依共不共意引证劝进也。问曰。何故诸佛证诚唯局念佛。答曰。若依善导。念佛弥陀本愿之行。故有证诚。余行不尔。故无证耳。问曰。若尔双卷经等□说念佛。何无证态。答曰。解有二义。一者以双卷观经等中虽说念佛兼明余行。故无证诚。此经一向纯说念佛。故有证诚也。二者双卷观经等中虽无证诚之言。以此例彼。于彼必亦应有证诚。文虽在此经义则通彼经故天台十疑云。又阿弥陀经大无量寿经鼓音声陀罗尼经等云。释迦佛说此经时。皆有十方恒沙诸佛舒其舌相。遍覆三千大千世界证诚。一切众生念阿弥陀佛。乘佛大悲本愿力故决定得生极乐世界（已上）故知。彼经亦有证诚也。三示现当利益劝者。亦分为二。一约佛名经名举三益劝。二约往生发愿举三益劝。一约佛名经名举三益。劝者经曰。若有善男子善女人。闻是诸佛所说名及经名者。是诸善男子善女人皆为一切诸佛共所护念。皆得不退转于阿耨多罗三藐三菩提。是故舍利弗汝等皆当信受我语及诸佛所说（已上）文中有二。一佛名。二经名。一佛名者。即上所证弥陀名号。若人闻此阿弥陀名。皆蒙护念。得不退转菩提之益也。护念者。喻如鱼子为鱼母所念故摄养增长。行者亦尔。蒙诸佛护念故得信根坚固增长也。不退者。由诸佛护念力得信根坚固增长。故菩提果亦得不退也。已上二者是现益也。得菩提者。即当来利益也。二经名者。即此阿弥陀经名也。闻此经名如闻佛名。亦有护念不退及得菩提三益也。其旨可知。惠心问答。此经说阿弥陀功德之外全无别事。今文何故亦赞经名。答曰。佛与法别。是故各有利益。佛者阿弥陀佛也。法者阿弥陀经名也。阿弥陀佛者人也。阿弥陀经者法也。是即人法各别。故各有利益也。今出人法各别例证。略记曰。如下品上生者寿终之时闻诸经名除千劫罪。称佛名故除五十亿劫罪。又大论第九曰。有一比丘诵阿弥陀经及摩诃般若。是人欲死时语弟子曰。阿弥陀佛与彼大众俱来。即时动身自归须臾命终。命终之后弟子积薪烧之。明日灰中见舌不烧。诵阿弥陀经故见佛自来。诵般若经故舌不可烧（乃至）有人。罪垢结缚一心念佛。信净不疑。必得见佛。终不虚也。明知。各有利益也。二举发愿利益劝往生者。就中有三。一不退。二往生。三菩提（此中略护念）一不退者。以至诚心发往生大愿者。于菩提果得不退转也。二往生者。由至心发愿故必得往生。设经生死毕竟不虚。譬如少许金刚堕地而能穿入。其地虽厚不能留碍。必至于本际也。故知。发愿之功最大。前劝信受者正为此而已。四举我为诸佛所赞叹。劝者。彼诸佛等亦称说我不可思议功德。而作是言。释迦牟尼佛能为甚难希有之事等文是也。五总结劝者。是故舍利弗汝等皆当信受我语及诸佛所说等文是也。已上正宗分毕。
    三流通者。经曰。佛说此经已舍利弗及诸比丘一切世间天人阿修罗等。闻佛所说欢喜信受。作礼而去。就此文分为三。佛说此经已者。是结前生后也。舍利弗及诸比丘等者。是闻法奉行人也。闻佛说欢喜信受者。是奉行之相也。奉行人者。闻上所说念佛往生法门奉行之人也。其中有声闻。有菩萨。有杂众。声闻众中有舍利弗目连迦叶阿难罗云宾头卢等。菩萨众中有文殊弥勒常精进等。杂众中有天人阿修罗等。惠心释曰。智慧深利者相从舍利弗。神通大力者皆相从目连。其余尊者各有所掌。迦叶阿难传持远迨像末。罗云宾头卢等守护至八万岁况复文殊是三世诸佛之智母。十方佛土说法之上首。弥勒是诸佛长子当来导师。乃至常精进一切众生不请之友。何时何处其不弘通。乃至天龙八部福力自在领世间者。常能守护教法流通也。此中且出文殊菩萨念佛三昧弘通之相。如来灭后千有余年。唐法照禅师登五台山。至竹林寺面值普贤文殊二大圣者。师乃稽首作礼问言。末代凡夫去圣时遥。智识转劣垢障尤深。佛性无由显现。佛法浩瀚。未审修行于何法门。最为其要。唯愿大圣断我疑网。文殊报言。汝今念佛。今正是时。诸修行门无过念佛供养三宝。福慧双修。此之二门最为径要所以者何。我于过去久远劫中。因观佛故。因念佛故。因供养故。今得一切种智。是故一切诸法般若波罗蜜甚深禅定乃至诸佛皆从念佛而生。故知。念佛诸法之王。汝当常念无上法王。令无休息。照又问。当云何念。文殊言。此世界西有阿弥陀佛。彼佛愿力不可思议。汝当继念。令无间断。命终之后决定往生永不退转。疾得成佛。说是语已。时二大圣各舒金手。摩照顶为授记别。汝已念佛故不久证无上正等菩提。若善男女等愿疾成佛者。无过念佛。则能速证无上菩提。语已时二大圣互说伽陀。照闻已欢喜踊跃疑网悉除。又就奉行人有横竖二意。一横者。一切诸人听闻念佛往生法门。各于处处弘通此法。二竖者。如来灭后乃至佛法灭尽之后百岁之时。弘通此法以利众生。其中善导一师于净土门悉废诸行专修念佛。非但自行。亦以化他。乃作章疏普益众生。故知。念佛往生横遍十方。竖达三际也。奉行相者。经曰。闻佛所说欢喜信受作礼而去是也。闻佛所说者。舍利弗等诸大声闻。文殊等诸大菩萨。释提桓因等天人。听闻念佛往生法门也。欢喜信受者。闻此念佛往生法门深信胜解不敢以生一念疑谤也。诸大菩萨诸大声闻犹以如是。况凡下人乎。然今有人闻念佛往生教。叨生诽谤不信。如是之人极恶阐提。故善导以念佛三昧相对一切解脱法门。释判出离迟速胜劣。其文云。如来出现于五浊。随宜方便化群萌。或说多闻而得度。或说少解证三明。或教福慧双除障。或教禅念坐思量。种种法门皆解脱无过念佛往西方。上尽一形至十念。三念五念佛来迎。直为弥陀弘誓重致使凡夫念即生。众等回心皆愿往。手执香华常供养。又释闻佛所说欢喜信受文云。世尊说法时将了。殷勤付属弥陀名。五浊增时多疑谤。道俗相嫌不用闻。见有修行起嗔毒。方便破坏竞生怨。如此生盲阐提辈毁灭顿教永沉沦。超过大地微尘劫未可得离三涂身。大众同心皆忏悔所有破法罪因缘。众等回心生净土。手执香华常供养。世尊说法时将了殷勤付属弥陀名者。教主释迦如来说念佛往生法门了。正以但念佛往生法。殷勤付属舍利弗等诸大声闻文殊等诸大菩萨也。五浊增时多疑谤者。于此念佛往生之法人多疑惑生诽谤也。道俗相嫌不用闻者。道者比丘比丘尼式叉摩那沙弥沙弥尼即出家五众也。俗者优婆塞优婆夷即在家二众也。是乃出家在家七众。于念佛往生之法门相嫌。无听闻习学之意也。见有修行起嗔毒方便破坏竞生怨者。彼七众辈见念佛修行者。各起嗔毒。种种方便欲破坏此法门。竞为怨敌也。如此生盲阐提辈毁灭顿教永沉沦者。不信上慢未得已得之辈。妄起邪见。毁谤念佛三昧。不惧当来。自取恶果。喻如日出盲者不见自陷深坑也。大众同心皆忏悔所有破法罪因缘等者。过去既未信此法门。今生亦疑而生诽谤。故今回心深信此法。忏悔世世生生破法之罪。奉行供养此法门也。此经意趣略述如此。凡案三经意。诸行之中选择念佛以为旨归。先双卷经中有三选择。一选择本愿。二选择赞叹。三选择留教。一选择本愿者。念佛者是法藏比丘于二百一十亿土中。而所选择往生之行（细旨见上）故云选择本愿也。二选择赞叹者。上三辈中虽举菩提心等余行。释迦乃不赞叹余行。唯赞叹于念佛一行云。当知一念无上功德。故云选择赞叹也三选择留教者。又上虽举余行诸善。释迦选择唯留念佛一法。故云选择留教也。次观经中又有三选择。一选择摄取。二选择化赞。三选择付属。一选择摄取者。经中虽明定散诸行。弥陀光明唯照念佛众生摄取不舍。故云选择摄取也。二选择化赞者。下品上生人虽有闻经称佛二行。弥陀化佛选择念佛。云汝称佛名故诸罪消灭我来迎汝。故云选择化赞也。三选择付属者。于上来定散诸行中。唯独付属念佛一行。故云选择付属也。次阿弥陀经中有一选择。谓选择证诚也。虽诸经中广说往生诸行。六方诸佛于彼诸行而不证诚。独至此经中说念佛往生。恒沙诸佛各舒舌覆大千。说诚实语而证诚之。故云选择证诚也。加之般舟三昧经中又有一选择。谓选择我名也。弥陀自说言。欲来生我国者。常念我名莫有休息。故云选择我名也。本愿·摄取·我名·化赞此之四者是弥陀选择也。赞叹·留教·付属·此之三者是释迦选择也。证诚者六方诸佛之选择也。然则释迦弥陀及十方恒沙等诸佛同心选择念佛一行余行不尔。故知。三经共选念佛以为宗致也。夫欲速离生死。且二种胜法中舍圣道门入净土门。欲入净土门。正杂二行中抛诸杂行选归正行。欲修正行。正助二业中犹傍助业选专正业。正定业者。即是称彼佛名。称名必得往生。由佛本愿故也。抑双卷无量寿经·观无量寿经·阿弥陀经净土三部妙典。或依菩萨论说。或据人师解释。讲赞之毕。至经大旨念佛深义专以善导和尚用为依凭焉。但自开演之朝至讲毕之夕。仅三个日文文句句未遑细释。且任管见略述大意。恐多误错。怀惧于冥显耳。凡义解称说之道表白唱导之师。于经论中得甚深旨。师资相承为如来使。出悬河之辩启愚蒙之知。玄义贯精妙理彻神。赴缘逗机开阐法门。众生因兹各开慧解。发心修行以期菩提矣。然予昔在睿峰扇天台之余风。挹玉泉之下流。三观六即疑云未披。四教五时迷闇未晓。况又于异宗他门乎。粤于善导所立往生净土之宗。虽有经论赞仰之无人。虽有疏书习学之无伦。是以□相承血脉法。乏面授口诀义。夜光从晦冥。何敢不悲叹。予因少探佛意粗窥圣训。从三昧发得之妙诲宣九品往生之义意。愚见不敏。深理何当。况又章疏文义幽远。不遇导师决智难生。不游支那遗训难了。然今辄应三经讲选赞之请开于三日解说之会。譬如鱼□登层云上。奚有翔天之用。虽然重贤上人承于太上法王睿命。殷勤致请。余多年蒙圣渥。道契日久。尽未来际不可歇尽。是故不顾诽谤于世。解释要义。既以如是。若人听理勇为信受。幸为得其人焉。若又不信诽谤亦自为毒鼓缘。诽谤赞叹俱是梦事信毁同□万亿佛身。冀与法王世世生生结大因缘。永为法友。如无诤念王与法海梵士也。且在会诸人亦同普眴摩尼因缘。乃至微尘刹土众生普蒙摄取不舍妙光。三有六趣有情齐入诸上善人嘉会矣。

阿弥陀经释一卷

    本云。文治六年二月一日。于东大寺讲之毕。所请源空上人。能请重贤上人。
净土三部经如法经次第第四
    一经料纸。
    植楮种已。一千日间当修念佛礼赞。若欲读诵应读三部经也。若无如此料纸用市店纸亦得。
    一道场庄严（如常）
    一前方便七个日。
    沐浴洁斋净衣等如常。但于内衣绢绵之类用否从宜。如老比丘及多病人着蚕服亦得矣。袈裟必须用如法衣。
    一入道场次第。
    将入道场。先须洒水。香炉花筥香象等如常。次无言行道三遍奉请合杀等如常。次诸众列立宝座前。诵总礼伽陀。其偈曰。

    归命本师释迦佛  十方世界诸如来
    愿受施主众生请  不舍慈悲入道场

    南无十方三世一切诸佛哀愍纳受入此道场。

    本国弥陀诸圣众  平等俱来坐道场
    道场圣众实难逢  众等顶礼弥陀会

    南无极乐世界诸尊圣众慈悲护念证明功德。
　　次弥陀赞叹偈曰

    弘誓多闻四十八  偏标念佛最为亲
    人能念佛佛还念  专心想佛佛知人

    南无极乐化主弥陀来迎引接决定往生。
    次经赞叹偈曰。

    念念思闻净土教  文文句句誓当勤
    忆想生死流浪久  专心听法入真门

    南无净土三部甚深妙典命终之后往生极乐。
    次礼赞（自日没时始之）
    诸众着座导师登高座。礼赞之后高声念佛三百遍。但依时早晚。
    次经赞叹迦陀。其词如前。但开白之时阙略念佛。开白已后除总礼伽陀。
    次例时作法如常。但日没一时修之。
    次读经（双卷观经）但转读多少随时早晚。
    次出堂。
    七个日间每时如此（已上前方便次第）
    一写经七个日。
    沐浴洁斋入道场礼赞念佛赞叹读经等次第如前方便。一无乖违。
    一起笔次第。
    初日晨朝礼赞以后。启白导师选其器量。分经行程。并笔墨等如常。日别书写。礼赞以后多少随宜。七个日间可竣其功。
    次日别解说日中礼赞以后勤之。七个日间仪式如此（已上写经次第）
    一奉纳次第。
    赞叹如前。多少随宜。行路之间合杀等如常。
    一礼赞时克。
    日没（申时）初夜（戌时）中夜（子时）后夜（寅时）晨朝（辰时）日中（时午）
    净土如法经次第竟。
    本曰。此法则者黑谷上人准法华如法经所选出之。大和入道见佛欲奉修于后白河法皇追荐之法事。一夜梦。有人告曰。奉为追荐修如法经。觉后乃语上人。上人即撰净土如法经法则与之（云云。此本在二尊院）
    私曰。有广法则。载般舟赞文（恐是伪书欤）
　　如法念佛法则第五。

第0章 黑谷上人语灯录卷第三

第0章 黑谷上人语灯录卷第四

　　　厌欣沙门了惠集录


汉语第一之四（当卷有半章）
　选择集第六
选择本愿念佛集本第六（选择本末已有印本别行于世。故今略不编入于此）

第0章 黑谷上人语灯录卷第四
第0章 黑谷上人语灯录卷第五

　　　　厌欣沙门了惠集录



汉语第一之五（当卷有半章）
　选择集第六
选择本愿念佛集末第六

第0章 黑谷上人语灯录卷第五
第0章 黑谷上人语灯录卷第六

          厌欣沙门了惠集录


汉语第一之六（当卷有三章）
往生要集大网第七
同略料简第八
同诠要第九

往生要集大网第七

    将释此集。通准经论当分三门。一者大意。二者释名。三者入文解释。初大意者。夫法性平等绝净秽相。而不离染净缘起因缘假有。是故佛劝厌秽欣净。然厌之而徒厌则劳而无功。欣之而空。欣则终无所至。是故修念佛行求愿往生。愿行具足必至净土。是其大意也。二释题号者。言往生者。舍此往彼莲华化生。草庵瞑目之间。便是莲台结趺之时。从圣众后一念之顷得生西方极乐世界。故言往生也。要者。此集中虽有念佛诸行二门。而不以诸行为其要。但以念佛为往生要。故序文云。依念佛一门聊集经论要文。又总结要行曰。往生之业念佛为本。又第八念佛证据门云。不如直辨往生之要多云念佛。又云。明知。契经多以念佛为往生之要。依此等文。故知。要之言者唯在念佛不通诸行也。集者。广依经论撰集念佛往生之文。故言集也。三入文解释者。此中有二。一者分别三段。二者料简章门开合。分别三段者。一序分。二正宗分。三流通分。一序分者。初自夫往生极乐至备于废忘矣者。是序分也。二言正宗者。自大文第一至下卷末宝性论偈。正宗分也。三言流通者。下卷尾末七言四句偈。是流通分也。二料简章门开合者。先开次合。先开者。如序中云。总有十门。分为三卷。一厌离秽土。乃至十问答料简。是即开义也。次合者。前之十门束为五门。谓一厌离秽土门。二欣求净土门。此门之中摄收第三极乐证据门。三正修念佛门。此门之中摄收助念别时利益证据四门。四往生诸行门。五问答料简也。问曰。十门次第集主定有其意。而今末学肤受辄论开合有何所由耶。答曰。第三极乐证据门者。意即释通第二欣求净土之疑。谓对十方及以都率。唯偏释成西方一土。故开为一门。合在第二也。五六七八之四门者。依正助·长时·别时修因得果义。一往开之。而对诸行共是念佛。故亦合在正修念佛门也。凡今集中念佛一门之言往往。乃序中曰。依念佛一门聊集经论要文。又第八念佛证据门中问曰。一切善业各有利益。各得往生。何故唯劝念佛一门。又第九门初谓求极乐者。不必专念佛须明诸行各任乐欲。序中所言依念佛一门者。总指一部十门之中所言念佛。是对诸行云一门也。第八念佛证据门中所言念佛一门者。指上正修念佛已下四门。亦对诸行云一门也。第九门初言念佛者。虽无一门之言意指正修已下五门。亦对诸行为一门也。略辨章门开合毕。

往生要集略料简第八

    今略料简此集。且有广略要三。初孰广料简者此一部中有序正流通厌离等十门。十门者。一厌离秽土。二欣求净土。三极乐证据。四正修念佛。五助念方法。六别时念佛。七念佛利益。八念佛证据。九往生诸业。十问答料简也。第一厌离门中有七。一地狱。二饿鬼。三畜生。四阿修罗。五人。六天。七总结也。凡三界无安。犹如火宅。众苦充满。甚可怖畏。此乃可厌之处也。第二欣求门中有十。一圣众来迎乐。二莲华初开乐。三身相神通乐。四五妙境界乐。五快乐无退乐。六引接结缘乐。七圣众俱会乐。八见佛闻法乐。九随心供佛乐。十增进佛道乐也。彼国是永无有三涂苦难之名。但受殊胜微妙之乐。此乃可欣之处也。第三极乐证据门中有二。一对十方。二对都率。此乃相对余方论其优劣。广引经论决归西方也。第四正修念佛门中有五。一礼拜门。二赞叹门。三作愿门。四观察门。五回向门也。此中就作愿门有二。一缘事四弘誓愿。二缘理四弘誓愿。又就观察门有三。一别相观。二总相观。三杂略观。杂略观中又有极略。众生根性自有利钝。故观亦明广略。又文中具观称二念。然集主虽广劝观念意在称名也。第五助念方法门中有七。一方所供具。二修行相貌。三对治懈怠。四止恶修善。五忏悔众罪。六对治魔事。七总结要行也。此中修行相貌乃有四修三心。四修者。一长时修。二殷重修。三无间修。四无余修。三心者。一至诚心。二者深心。三回向发愿心。又就止恶修善有六。一持戒不犯。二不起邪见。三不生憍慢。四不恚不嫉。五勇猛精进。六读诵大乘。第六别时念佛门中有二。一寻常行仪。二临终行仪。第七念佛利益门中有七。一灭罪生善。二冥得护持。三现身见佛。四当来胜利。五弥陀别益。六引例劝信。七恶趣利益。第八念佛证据门中有三重问答。第九往生诸行门也。第十问答料简门中有十。一极乐依正。二往生阶位。三往生多少。四寻常念相。五临终念相。六□心妙果。七诸行胜劣。八信毁因缘。九助道资缘。十助道人法。此为广义也。次就略料简者。第五助念方法门中总结要行七法是也。文云。问。上诸门中所陈既多。未知何业为往生要。答。大菩提心·护三业深信至诚常念佛。随愿决定生极乐。况复具余诸妙行。问。何故此等为往生要。答。菩提心义如前具释。三业重恶能障正道。故须护之。往生之业念佛为本。其念佛心必须如理故具深信至诚常念三事。常念有三益。如迦才云。一者诸恶觉观毕竟不生。亦得消于业障。二者善根增长。亦得种见佛因缘。三者熏习熟利临命终时正念现前（已上）业由愿转。故云随愿往生。总而言之。护三业是止善。称念佛是行善菩提心及愿扶助此二善。此等法为往生要。其旨出经论。不能具之。此总结要行者是即此集肝心决定往生要法。学者更思择之。识其要否。文乃有二问答。且初问中上诸门者。上有五门。一厌离秽土。二欣求净土。三极乐证据。四正修念佛。五助念方法。即指此等云上诸门也。所陈既多者。厌离门有七章。欣求门有十章。证据门有二章。正修门有五章。助念门有六章。此等诸章所明既多。故云所陈既多也。未知何业为往生要者。于上诸门所述之行既有数条。于要否法学者叵识。为决要法故云未知等也。次初答中解之有二。一粗述答意。二正释文。初述答意者。问。既出上诸门众行。问其要否故。答亦于上诸门中简示其要行也次正释文者。又分为二。一总约五门简之。二别约二门简之。初总约五门简者。上厌离等三门。是非往生要故简而不取。第四第五二门。正是往生要行。故简而取之。大菩提心常念佛者。是即第四正修念佛门也。护三业深信至诚者。是即第五助念方法门也。次别约二门简者。此亦有二。一约第四门简之。二约第五门简之。初约第四门简者。此中有五念门。于中乃以作愿观察二门为往生要。自余三门望彼尚是非往生要。是故今云菩提心及念佛。更不云礼赞等。又就菩提心有事有理。今文之中虽未简之。若例念佛以事为要。又言念佛者。是观察门之异名也。然于念佛有观有称。于二行中称名为要。故次答中云。称念佛是行善。以此思之。此集本意以称念佛为往生至要也。次约第五门简者。此中有方处供具等六法。于中乃以修行相貌止恶修善二法为往生要。自余四法非往生要。是故且舍而不取也。又就修行相貌乃有四修三心。于四修中无间为要。余三望彼尚是非要。故文引要决云。三者无间修。谓常念佛作往生想。但于三心全取不弃。皆是往生要也。故文云。深信至诚常念佛随愿决定生极乐。深信至诚者。即初二心也。随愿者。即回向发愿心也。又就止恶修善有六一持戒不犯。二不起邪见。三不生憍慢。四不恚不嫉。五勇猛精进。六读诵大乘。此六法中唯取第一为往生要。文云护三业是也。余五望彼尚是非要。是故且弃而不取也。所谓戒者是菩萨戒。非声闻戒。其旨见文。但菩萨戒又有轻重。今则舍轻取重。是故文云。三业重恶案此问答之意。凡依此集欲往生者应当先发缘事大菩提心。次持十重木叉。具足三心常称弥陀名号也。次之问答此明以菩提心等七法为往生要之由也。其文易解。恐繁不释。上来于厌离等五门。简其要否既已如此。下别时等五门。望彼亦非至要自可知耳。又于念佛有二。一但念佛。此即前正修门意也。二助念佛。此即今助念门意也。此集之意以助念佛为决定业欤。但善导和尚意不尔（云云）上来所述此为略义也。后就要料简者。唯约念佛一行劝进文是也。第四正修念佛门中观察门云。初心观行不堪深奥（乃至）是故可修色相观。此分为三。一别相观。二总相观。三杂略观。应随意乐用之（乃至）若有不堪观念相好。或依归命想。或依引接想。或依往生想。应一心称念（意乐不同故明种种观）行住坐卧语默作作常以此念有于胸中。如饥念食如渴追水。或低头举手。或举声称名。外仪虽异心念常存。念念相续寤寐莫忘。又第八念佛证据门问曰。一切善业各有利益。各得往生。何故唯劝念佛一门。答。今劝念佛非最遮余种种妙行。只是男女贵贱不简行住坐卧。不论时处诸缘。修之不难。乃至临终愿求往生得其便宜。不如念佛。故木□经云。难陀国波□璃王遣使白佛言。唯愿世尊特垂慈愍赐我要法。使我日夜易得修行。未来世中众苦。佛告大王。若欲灭烦恼障报障者。当贯木□子一百八以常自随。若行若若坐若卧恒当至心无分散意。称佛陀达磨僧伽名。乃过一木□子。如是若十若二十乃至百千万亿。若能满二十万遍身心不乱。无诸谄曲者舍命得生第三炎魔天。衣食自然常受安乐。若复能满一百万遍者。当得除断百八结业。背生死流趣涅槃道获无上果（略感禅师钞意同之）况复诸圣教中多以念佛为往生业。其文甚多。略出十文。一占察经下卷云。若人欲生他方现在净国者。应当随彼世界佛之名字专意诵念。一心不乱。如上观察者决定得生彼佛净国。善根增长速成不退（如上观察者。观于地藏菩萨法身及诸佛法身与已自身。平等无二不生不灭常乐我净功德圆满。又观己身无常中幻可厌等也）二双卷经三辈之业虽有浅深。然通皆云一向专念无量寿佛三四十八愿中于念佛门别发一愿云。乃至十念若不生者不取正觉四观经极重恶人（云云）五同经云。若欲至心（云云）六同经云。光明遍照（云云）七阿弥陀经云。不可以少善根（云云）八般舟经云。阿弥陀佛言欲来生我国者（云云）九鼓音声经曰。若有四众（云云）十往生论云。观念彼佛依正功德为往生业（已上）此中观经下下品·阿弥陀经鼓音声经。但以念佛名号为往生业。何况观念相好功德耶。问。余行宁无劝进文耶。答。其余行法因明彼法种种功德。其中自说往生之事。不如直辨往生之要多云念佛。何况佛自言当念我名乎。亦不云佛光明摄取余行人。此等文分明。何重生疑乎。问。诸经所说随机万品。何以管见执一文耶。答。马鸣菩萨大乘起信论云。复次众生初学此法。其心怯弱惧畏信心难可成就。意欲退者当知。如来有胜方便摄护信心。随心专意念佛因缘随愿得往生他方净土。如修多罗说。若人专念西方阿弥陀佛。所作善根回向愿求生彼世界。即得往生。明知。契经多以念佛为往生要。若不尔者。四依菩萨即非理尽。私曰。此中有三番问答。初问意自可知。于中唯劝者。正指上观察门行住坐卧等文也。何者。凡寻一部始末。殷勤劝进只在观察一门。且答文中约易行辨之。可以见也耳。答中有二义。一难行易行。谓诸行难修。念佛易修。二者少分多分。谓诸行劝进文甚少。念佛诸经多劝进之。次问答中问意可知。答中有三义。一者因明直辨。谓诸行非专为往生说之。念佛专为往生选说之。二者自说不自说。谓诸行非阿弥陀如来自说。念佛阿弥陀佛自说当念我名。三摄取不摄取。谓诸行佛光不摄取之。念佛佛光即摄取之。后问答中问意可知。答中有一义。如来随机四依理尽。谓诸行释迦如来随众生机说之。念佛四依菩萨尽理劝之。是即此集本意也。应委思之。又往生阶位云。问。若凡下辈亦得往生。云何近代于彼国土求者千万。得无一二。答。绰和尚云。信心不深。若存若亡故。信心不一。不决定故。信心不相续。余念间故。此三不相应者不能往生。若具三心不往生者。无有是处。善导和尚云。若能如上念念相续。毕命为期者。十即十生。百即百生。若欲舍专修杂业者。百时希得一二。千时希得三五（言如上者。指礼拜等五门。至诚等三心。长时等四修也）私云。惠心已定往生得否。以善导道绰而为指南也。又处处多引用绰导二师之释。然则随顺惠心之辈必当归依道绰善导。披安乐集明了圣净二门之意。阅观经疏领会安心起行之旨。以为出离解脱准则也。

往生要集诠要第九

    往生要集上卷云。夫往生极乐之教行浊世末代之目足也（乃至）总有十门。分为三卷。一厌离秽土。二欣求净土。三极乐证据。四正修念佛。五助念方法。六别时念佛。七念佛利益。八念佛证据。九往生诸业。十问答料简等。私曰。案其要义。先就章门而有开合。谓开则立十门。如上所列。合则不出五门。一厌离秽土。二欣求净土。三念佛往生。四诸行往生。五问答料简也。今则且依五门料简。第一厌离秽土门者。静以。我等久留生死由昔未厌此秽恶土。是故欣净土人先厌秽土。初立此门者由是也。此中有二。一别明厌相。二总结厌相。初别明厌相者。既举六道一地狱（乃至）六天。次总结厌相者。即有广略及以极略。皆引用经论令起厌离也。第二欣求净土门者。设虽厌秽土。若不欣净土不可往生。故次立此门也。此亦有二。一正明欣相。二问答料简。初正明欣相者。即举十乐。一圣众来迎乐（乃至）十增进佛道乐也。次问答料简者。此即十门中第三极乐证据门也。此亦有二。一对十方。二对兜率。以极乐证据即欣求所凭故合摄此门也。第三念佛往生门者。设虽厌此欣彼唯愿无行亦不可成。是故正明念佛。为往生业故次立此门也。此中有三。一念佛行相二念佛利益。三问答料简。初念佛行相者。此亦有三。一正修念佛。二助念方法。三别时念佛。一正修念佛者。此即十门中第四门也。此亦有五。一礼拜门（乃至）五回向门也。二助念方法者。此即十门中第五门也。此亦有七。一方处供具（乃至）七总结要行也。三别时念佛者。此即十门中第六门也。此亦有二。一寻常别时。二临终行仪。第二念佛利益。者其即十门中第七门也。此中有七。一灭罪生善（乃至）七恶趣利益也。第三问答料简者。此中乃有三番问答。此即十门中第八念佛证据门也。正修已下五门皆约念佛。故合摄此门也。第四诸行往生门者。凡求极乐者不必专念佛。须明诸行以任乐欲。故次立此门。此即十门中第九门也。此中有二。一别出诸经文。二总结诸行。初别出诸经文者。华严法华随求尊胜等显密诸大乘经也。次总结诸行者委明其相。即有十三。一者财法等施（乃至）十二者不染利养也。第五问答料简简者。此即就前诸门问答解释。故至终立此门。此即十门中第十门也。此中有十一。极乐依正（乃至）十助道人法也。前三即通念佛诸行。后七但约念佛一行也。上来五门中厌离欣求一门是修行方便。念佛诸行二门是往生业因。又就业因有要不要。念佛为要。诸行非要。故序文云。依念佛一门聊集经论要文。又念佛证据门第二问答中云不如直辨往生之要多云念佛。又同第三问答中云。明知。契经多以念佛为往生要。故知。往业之要唯限念佛不通诸行也。因今复约念佛一门以论开合。开则正修助念别时利益证据五门。合则摄在正修念佛一门。以助念已下四门助成正修一门也。今且就正修门料简此中有五。所谓礼拜赞叹作愿观察回向也。此五门中但以观察而为其要。正得念佛名者但观察一门故。就此观察又有观佛称佛二意。初观佛者。此中有三。一别相观。二总相观。三杂略观也。一别相观者有二。先观华座。次观相好。相好出四十二。于中又有广略。初自顶上终至足下顺逆观之也。二总相观者。此亦有二。先观华座。次观佛身。佛身亦二。初依观经等观相好光明。次就佛身观三身一体及诸佛同体也。三杂略观者。此亦有二。一白毫观。二往生观也。又有极略观。此略观白毫也。又有称念佛。即文云。若有不堪观念相好。或依归命想。或依引摄想。或依往生想应一心称念（已上意乐不同故明种种观）行住坐卧语默作作常以此念在于胸中。如饥念食。如渴追水。或低头举手。或举声称名。外仪虽异心念常存。念念相续寤寐莫忘。行住坐卧下正劝念佛。此即劝上所明观念及称名也。常以此念心念常存者。劝无间修。当知。此文意劝或观念或称名任意乐。随根机无间相续也。然观念称念有胜劣难易。观念为胜。称念为劣。故念佛证据门中云但以名号为往生业。何况观念相好功德。又观念难修称念易行。故上所引文云。若有不堪观念相好（乃至）应一心称念。是以依胜劣则先劝观念。约难易则专劝称念也。而此集意自始至终舍难取易。故序中云。披之修之易觉易行。又念佛证据门中云。男女贵贱修之不难。当知。观称之中尚就易行专劝称念也。于此称念又用三想。谓归命想引接想往生想也。此中以引接想为要。故临终行仪中云。愿佛引接。南无阿弥陀佛。凡按此集大意。专依念佛劝进行者。序中所言依念佛一门者。即指今正修念佛门也。又证据门初云唯劝念佛一门。亦指今门也。故念佛证据门念佛诸行相对以判往生得失。文中有三问答。义则有六相对。谓初问答中有二相对。一难行易行对。二少分多分对也。初难行易行对者。诸行难行。念佛易行。即文云。男女贵贱不简行住坐卧。不论时处诸缘。修之不难。乃至临终愿求往生得其便宜不如念佛。及木□经难陀国波□璃王因缘是也。次少分多分对者。诸行少分说。念佛多分说。即文云。诸圣教中多以念佛为往生业。其文甚多。略出十文。初自占察经终至往生论是也。第二问答中有三相对。一因明直辨对。二自说不自说对。三摄取不取对也。一因明直辨对者。诸行因明行也。念佛直辨行也。即文云。其余行法因明彼法种种功德。其中自说往生之事。不如直辨往生之要多云念佛是也。因明者且如法华药王品中云即往安乐世界阿弥陀佛大菩萨众围绕住处生莲华中宝座之上是也。此即因明即身成佛功能及五种法师等种种得益说往生事而已。直辨者。大经·观经·阿弥陀经等说念佛者。元来是为往生一事故云直辨也。二自说不自说对者。诸行非弥陀佛自所说行。念佛即弥陀佛自所说行。即文云。佛既自言当念我名是也。此指上所引十文中般舟三昧经文也。三摄取不摄取对者。诸行佛光明不摄取行。念佛佛光明摄取行。即文云。亦不云佛光明摄取余行人是也。此亦依上所引十文中观经光明遍照文也。第三问答中有一相对。谓随宜尽理对也。诸行如来随宜之说。念佛四依尽理说也。即文引马鸣菩萨起信论结云。明知契经多以念佛为往生要。若不然者四依菩萨即非尽理是也。今以此六义案二行要否。诸行非往生要。念佛是往生要。是故第九诸行一门且列行名。而未细明行相。只云任各乐欲不殷勤劝行者。独念佛一门但念助念·长时别时·或行相·或利益·或引证·或道理。分明释之。殷勤劝之。故知集主本意专以念佛为往生要也。加之问答料简门中云。问。若凡下辈亦得往生。云何近代于彼国土求者千万得无一二。答。导和尚云。若能如上念念相续毕命为期者。十即十生。百即百生。若欲舍专修杂业者。百时希得一二。千时希得三五（言如上者。指礼拜等五念六门·至诚等三心·长时等四修也）注云言如上者指礼拜等五念门等者。即往生礼赞序云。如观经说者。具三心必得往生。何等为三。一者至诚心。所谓身业礼拜彼佛。口业赞叹称扬彼佛。意业专念观察彼佛。凡起三业必须真实。故名至诚心（乃至）毕命为期。誓不中止。即是长时修。又问答料简门下文指群疑论引善导和尚前文释懈慢难。即彼论文云。善导禅师劝诸众生专修西方净土业者。四修靡堕。三业无杂。废余一切诸愿诸行。唯愿唯行西方一行。杂修之者万不一生。专修之人千无一失。杂其行堕于懈慢邦。专其业生于于安乐国（云云）集主决判往生得否专用善导专杂二修。此则嫌杂修杂行。劝专修正行之旨炳然可知焉。

第0章 黑谷上人语灯录卷第六

第0章 黑谷上人语灯当卷第七

          厌欣沙门了惠集录


汉语第一之七（当卷有半章）
逆修说第十（自初七日至三七日）

    某者雕刻三尺阿弥陀佛引接形像。而作七七日预修佛事。应彼固请庆赞说法。观夫双卷·阿弥陀等经·及诸论之中说佛功德有无量身。或说一身。或说二身。或说三身。或说四身。乃至华严经说十身功德。今且就真化二身赞叹弥陀功德。分此真化二身出双卷以三辈文中。先真身者。是真实之身也。谓弥陀因位之时于世自在王佛所发六八愿之后。兆载永劫之间修布施持戒忍辱精进等六度万行。所得修因感报之身也。观经云。无量寿佛身如百千万忆夜摩天阎浮檀金色。佛身高六十万亿那由他恒河沙由旬。眉间白毫右旋婉转如五须弥山。佛眼如四大海水青白分明。身诸毛孔演出光明如须弥山。彼佛圆光如百亿三千大千世界（乃至）无量寿佛有八万四千相。一一相各有八万四千随形好。一一好复有八万四千光明。一一光明遍照十方世界。念佛众生摄取不舍是也。此是不限弥陀一佛。一切诸佛亦皆如是。然诸色中白色为本。诸佛何为不须白色。谓白色异变。唯有黄金之色不变。诸佛皆欲显常住不变之相。是故现黄金色。是乃观佛三昧经意也。但真言宗中有五种法。其本尊身色随法各别。然是暂时方便假色非佛本色也。凡造为佛像众彩虽非不得功德。必须金色者正为是也。是造佛功德即决定往生业因。次生及三生必得往生也。上来弥陀如来真身功德略述如斯。次化身者无而□有云化。然随机应时化现其身大小不同。经曰。或现大身满虚空中。或现小身丈六八尺。就化身佛又有多种。先圆光化佛者。经云。于圆光中有百万亿那由他恒河沙化佛。一一化佛亦有众多无数化菩萨以为侍者。次摄取不舍化佛者。光明遍照十方世界念佛众生摄取不舍者。是真佛摄取也。更有化佛亦能摄取。谓三十六万亿化佛各与真佛俱摄取十方世界念佛众生也。次来迎引接化佛者。九品来迎各有化佛。然随品位而有多少。上品上生来迎真佛外有无数化佛。上品中生有千化佛。上品下生有五百化佛。乃至如是次第减之。下品上生真佛不来迎。而但遣化佛化观世音·化大势至。其化佛身量或丈六八尺。化菩萨身量亦称可之。下品中生亦有化佛·菩萨来迎。下品下生命终之时见金莲华犹如日轮住其人前。案经此文虽如不说化佛来迎。今依善导观经十一门义。彼云。今此十一门义约对九品文。一一品中皆有此十一。然于其第九门明命终时圣众迎接不同去时迟疾。故知下品下生亦有化佛来迎。但五逆人由罪根深不能明见化佛菩萨。唯见所坐金莲而已。或文有隐显也。次又为十方行者有现小身化佛。天竺鸡头摩寺五通菩萨。以神足诣极乐白佛言。娑婆世界众生欲修往生行业无其形像。佛愿为现身相。佛言。汝应先行。寻当现彼。五通还时圣仪已至。一佛五十菩萨各坐莲华在树叶上。菩萨即模写之。弘传世间。名五通曼陀罗。又本朝智光法师所感曼陀罗流布世间。举世知焉。载在日本往生传也。又有为教化新生菩萨化现小身。上来所说此是弥陀如来化身功德略示如是。今所造立三尺尊容模仿祇园精舍圣像以拟最期终焉先导者也。凡造立佛像有种种相。或有讲堂说法之相。或有池水沐浴之相。或有菩提树下成等正觉之相。或有光明遍照摄取不舍之相。如是佛像若刻若画。虽皆为往生业然而来迎引接之相尚获其便宜也。彼见尽虚空界之庄严。闻转妙法轮之音声。临七宝讲堂之砌。游八功德池之滨。如是种种微妙依正二报亲自视听皆由圣众来迎之功也。然则有往生极乐志之辈。应豫造来迎引接形像深仰来迎引接誓愿。所谓来迎愿者。即四十八愿中第十九愿是也。此乃正为临终正念有来迎也。谓行者命欲终时疾苦逼身。必起境界自体当生三种爱心。尔时阿弥陀如来放大光明现行者前。行者既见未曾有事。专心归敬更无他念。又佛之悲念加祐行者。由之妄念忽止正念安静。是故称赞净土经说。慈悲加祐令心不乱。既舍命已即得往生住不退转。阿弥陀经说。阿弥陀佛与诸圣众现在其前。是人终时心不颠倒。即得往生阿弥陀佛极乐国土。令心不乱与心不颠倒。此即令住正念之义也。明知非临终正念故有来迎。由来迎故临终正念也。凡平生之时已成往生行业之人。临终必得圣众来迎。已得来迎之时即由佛力住正念也。然今时行者多不辨其旨。于寻常行懒惰不营。至临终时俄祈正念。是僻见也。行者能得此旨。于寻常行业不起怯弱心。此是行业至要。莫生容易心也。有往生传沙门志法遗偈曰。

    我在生死海  幸值圣船筏
    我所显真圣  来迎卑秽质
    若欣求净土  必造画形像
    临终现其前  示道路摄心
    念念罪渐尽  随业生九品
    其所显圣众  先赞新生辈

    是于此界所造形像即作先导。送着净土之证据也。又药师经云。有能受持八分斋戒。或经一年或复三月。受持学处以此善根。愿生西方极乐世界无量寿佛所听闻正法。而未定者若闻世尊药师琉璃光如来名号。临命终时有八菩萨。乘神通来示其道路。即于彼界种种杂色众宝花中自然化生（已上）若彼八菩萨不示其道路。此未定人难得往生。准此思之。弥陀如来与诸圣众来迎引接彼行人者。亦是指示道路之义。诚有其理也。是以御庙僧正此来迎愿名现前导生愿。又为对治魔事来迎者。古曰。道高魔高。佛道修行必有魔障难也。真言宗中云誓心决定魔宫振动。修行天台止观四种三昧。十种境界发中云魔境来。又菩萨三祇百劫修行既成唱正觉时。魔王来至种种障碍。何况凡夫具缚行者设虽修往生行业。不对治魔障难者遂往生素怀难也。然阿弥陀如来围绕无数化佛菩萨。光明赫奕现行者前。此时魔群不能近前障碍。然则来迎引接为对治魔障也。来迎之义略述如斯。由此等义思之。若造佛像当造来迎形像也。赞佛功德大概如斯。
    次三部经者。三部之名其例非一。所谓大日三部。大日经·金刚顶经·苏悉地经是也。弥勒三部上生经·下生经·成佛经是也。镇护国家三部法华经·仁王经·金光明经是也。法华三部无量义经·普贤经·法华经是也。今此弥陀三部经也。有人师云。净土教有三部。所谓双卷无量寿经·观无量寿经·阿弥陀经是也。依此今名净土三部经。亦名弥陀三部经也。又或师云。彼三部经加鼓音声经名四部（云云）凡诸经中或有说往生净土法。或有不说。华严经已说之。即四十华严中普贤十愿是也。大般若经中总不说之。法华经中说之。即药王品即往安乐世界文是也。涅槃经中亦不说之。又真言宗中大日经金刚顶经莲华部说之。大日分身而非别说也。诸小乘经都不说之。然说往生净土法门不如此三部经。故净土宗以此三部为所依经也。又于净土法门立宗名者。非吾之初唱之。其证是多。今为初学出其少分。元晓游心安乐云。净土宗意本为凡夫兼为圣人。是其证也。彼元晓者华严宗祖师也又慈恩西方要决云。依此一宗。亦其证也。彼慈恩者法相宗祖师也。又迦才净土论云。此之一宗窃为要路。亦其证也。又善导观经疏云。真宗叵遇。亦其证也。后迦才善导俱专此净土一宗之人也。自宗他宗释既如此。又凡立宗名者天台法相等诸宗皆依师资相承立之。于净土宗亦有师资相承血脉。所谓菩提流支三藏·惠宠法师道场法师昙鸾法师·法上法师·道绰禅师·善导禅师·怀感禅师·小康法师等也。自菩提流支至法上者出道绰安乐集。自他宗师既立净土宗名。净土宗祖师亦次第相承。今依此义相传立净土宗名也。然有难云未曾闻八宗外有净土宗者。不知此旨之所致也。凡诸宗法门有浅深广狭。谓真言天台等诸大乘宗者。广复深。俱舍成实等小乘宗者。广而浅。此净土宗者狭复浅。然彼诸宗于今之时机与教不相应。此以教深而机浅教广而机狭故也。譬如韵高而和者少。又如小器盛大物地。唯此净土一宗法门机教相应。故修之者必得成就。然则于彼不相应教莫肯劳费身心。应唯归此相应法门速出生死也。今所讲赞者。净土三部中双卷无量寿经·阿弥陀经也。略辨其大网。先无量寿经初说阿弥陀如来因位本愿。次说彼佛果位二报庄严。是则说阿弥陀佛修因感果功德也。上卷初所说四十八愿等即彼佛因位发愿也。同卷末及下卷初所说净土庄严并众生往生因果即彼佛果位愿成就也。一一誓愿皆悉成就经文分明。不遑具释。于中说众生往生因果者。即是念佛往生愿成就也。诸有众生闻其名号文及三辈文是也。若依善导和尚意者。就此三辈业因当立正杂二行。就其正行亦有二种。即正助二业也。三辈俱云一向专念者即正定业也。此外又有助业。又有杂行。披此经文正当彼观经疏正杂二行也。又中辈文有起立塔像句。所谓像者经文虽不明指示之。依怀感禅师群疑论。立都率西方十五同义中有造像同义。其中造弥陀形像之证据引此中辈起立塔像文。故知彼像者是弥陀形像。而亦往生助业也。又此三辈中虽说菩提心等余善。若望第十八愿则意在令专称弥陀名号。故云一向专念也。一向之言是对二向三向之义。若念佛外兼修余善则非一向义也。愿求往生之人。专依此经宜得此意者也。双卷经大意略述如此。
    次阿弥陀经者。初说极乐世界依正二报。次说修一日七日念佛而得往生。后说六方诸佛于念佛一行证诚护念之旨。此则此经不说余行。选说念佛一行。文云。不可以少善根福德因缘得生彼国。又云。闻说阿弥陀佛执持名号若一日乃至七日一心不乱其人临命终时阿弥陀佛与诸圣众现在其前是人终时心不颠倒即得往生。爰知余善少善根也。念佛多善根也。修彼少善根余行不可得往生。修此多善根念佛必可得往生也。是故善导和尚释此文云。极乐无为涅槃界随缘杂善恐难生故使如来选要法教念弥陀专复专（云云）阿弥陀经大意略而如斯。夫念佛往生是弥陀如来本愿之行也。教主释尊选定之法也。六方诸佛证诚之说也。余行不然。其旨具在经文及诸师释也。佛经功德略述如斯。

第二七日弥陀及观经并疏

    从是西方过十万亿三千大千世界有七宝庄严地。名曰极乐世界。阿弥陀佛者其土教主也。佛身色如夜摩天阎浮檀金色也。身量六十万亿那由他恒河沙由旬也。凡佛功德不可以言演尽。且诵伽陀称扬赞叹。犹如大海之一滴也。伽陀曰。面善圆净如满月（云云）又经显佛功德。疏释经意。是故释经则彰佛德。赞佛反显经功辨疏又明经意。故佛·经·疏三皆可赞叹矣。然不能具演。今且就经讲赞弥陀功德。实九牛之一毛而已凡震旦人师释经皆有大意释名入文解释三段。而略之不述。且取其要释之。就此观无量寿经乃有二意。初明修定散二善往生净土。次明称念名号往生净土。先释定散义者。佛应韦提之请光台中现十方净土。其时韦提复请云。我今乐生极乐世界教我思惟教我正受。世尊于是始自日想观终至杂想观说十三观。是名定善。此定善成就即现身见佛也。
    初日想观者。初欲修观先须春秋时正之时。明见落日将没未没状如悬鼓住在空中。既见日已安坐静处闭目忆想。忆想若失复起见日。如此修习想凝心定。闭目开目了了分明则观成就。十三观初说此观者即有三意。一者欲令行者识境住心。谓春秋二际日正东出而直西没。弥陀佛国即当彼日没处故也。二者欲令行者识知自业障有轻重自修忏悔。此观若成当境现时。或如钱大。或如镜大。于此明上即见业障轻重之相。或有黑障。犹如黑云障日。或有黄障。又如黄云障日。或有白障。如似白云障日。是即三毒业障之云障蔽净心之境。不得朗然显照。行者若见此相即入道场。于佛像前悲涕雨泪。深生惭愧。忏悔无始已来三业罪愆。令观日者亦为此也。三者欲令行者识知弥陀依正二报种种庄严光明等相。内外照曜超过此日百千万倍故也。
    次水想观者。行者欲观极乐界琉璃地。然具缚凡夫无始已来未尝见之。若欲直观恐难成就。宜藉方便。彼地平正无有高下。是即弥陀旷劫等行无偏。正习俱亡所能感报。今此界中欲取能平之者。无过于水。示斯可平之相况彼琉璃之地。是故先观水也。欲作此观乃先见水澄清。而后闭目想水。亦如前日想观。水想成就又作冰想。乃想冰之内外映彻。冰想成后又作琉璃之想。此想成已即见彼琉璃地。故知水想冰想即是地观前方便也。
    次地想观者。前水冰想次第成就。地观亦随成就。此观即有地下·地上·虚空三种。一言地下庄严者。即经水观文中从下有金刚七宝下至不可具见已来是也。此亦有七。一明幢体等是无漏金刚。二明擎地相显映庄严。三明方楞具足表非圆相。四明百宝合成量出尘沙。五明宝出千光周无边之际。六明光多异色色照他方。随机变现无时不益。七明众光散彩映绝日轮。新往者睹之卒难周悉。二言地上庄严者。即经文中从琉璃地上下至分齐分明已来是也。此明依持圆净。七宝池林等是能依。琉璃宝地是所依。地是能持。池台树等是所持。此由弥陀因行周备。致使感报圆明明净之义。即无漏为体也。就中言金绳已下。正明黄金作道状似金绳也。或以杂宝为地。琉璃作道。或以琉璃为地。白玉作道。或以紫金白银为地。百宝作道。或以不可说宝为地。还以不可说宝作道。或以千万宝为地。二三宝作道。如是转相间杂。转共合成。转相照曜。转相显发。光光色色各各不同而无杂乱。行者等莫言但有金道而无余宝作道也。三言虚空庄严者。即经文中从一一宝中有五百色光下至乐器以为庄严已来是也。此明地上杂宝一一各出五百色光。一一色光上涌空中作一光台。一一台中宝楼千万各以一二三四乃至不可说宝以为庄严合成等也。行者当知。唯除睡时恒忆此事。此想若成一一观之极令明了。闭目开目不令散失。若能如此则得三昧。见彼国地了了分明。经云。佛告阿难。汝持佛语。为未来世一切大众欲脱苦者说是观地法。善导释此文云。三明简机堪受堪信。欲得舍此娑婆生死之身八苦五苦三恶道苦等。闻即信行者不惜身命。急为说之。若得一人舍苦出生死者。是名真报佛恩。何以故。诸佛出世种种方便劝化众生者。不欲直令制恶修福受人天乐也。人天之乐犹如电光。须臾即舍。还入三恶长时受苦。为此因缘但劝。即令求生净土向无上菩提。是故今时有缘相劝誓生净土者。即称诸佛本愿意也。若不乐信行者如清净觉经云。若有人闻说净土法门。闻如不闻。见如不见。当知此等始从三恶道来罪障未尽。为此无信向耳。佛言。我说此人未可得解脱也。此经又云。若人闻说净土法门。闻即悲喜交流。身毛为竖者。当知此人过去已曾修习此法。今得重闻即生欢喜。正念修行必得生也。又释此观利益文心得无疑句云。四明修因正念不得杂疑。虽得往生含华未出。或生边界。或堕宫胎。或因大悲菩萨入开华三昧。疑障乃除。宫华开发。身相显然。法侣携将游于佛会。斯乃注心见于宝地即灭宿障罪愆。愿行之业已圆。命尽无疑不往。今既观斯胜益。更劝辨知邪正。上来即以水观经释而明地观。此以地观思想方便即于水观中说故也。应知。
    次宝树宝池宝楼观等。疏文具释。今且略之。就中如是赞叹依报。即为赞叹阿弥陀佛也。次观音观。次势至观。彼国虽有无量圣众且取其要。此二菩萨是佛左右□侍补处萨埵。故赞此二菩萨。自余菩萨略之不出也。次普观想者。是自往生之观也。虽未至临终时作已往生想也。大安寺有胜行上人者。修五轮观成就之人。居常每日入环堵中数刻而出。一日出迟。徒弟凿壁偷眼不见上人。唯见床上水之澄清。试以投石有声。弟子怪之。上人出定之后自觉胸间有物。楚痛难忍。召其徒曰。汝等见吾定相有何事乎。徒报以实。上人曰。汝待我更入定为取之去。上人翌日入定。徒复窥见床上有火。光焰炽然。乃探石取去。上人起定。无复痛苦。一日又见床上有莲华一茎声香郁郁。弟子怪问。上人答曰。我入水轮三昧时成水。入火轮三昧时成火。入莲华三昧时成莲华也。又云。现身往生极乐世界也。以如是事思之。虽不如此经说遍修习往生观。而有现身往生极乐。何况平常凝往生观耶。彼上人真言宗人（云云）又唐朝明旷法师十三观中。自日想观至普往生观十二观成就人也。今时行者志愿勇猛观行不怠必当成就也。故此经云。无量寿佛身量无边。非是凡夫心力所及。然彼如来宿愿力故有忆想者必得成就（云云）次杂想观者。缩彼佛六十万亿那由他恒河沙由旬大身之量。观丈六八尺小身佛相也。上来此是十三定善也。
    次散善者。三福九品也。但天台等意十三观上加九品三辈观名十六想观。今则分定散十三名定善。三福九品以为散善。此即善导一师释意也。先三福者。一孝养父母者。父母是能生之因缘有大重恩。宜行孝养。就之有世出世孝养。世间孝养者。俗书曰。身体发肤受之父母。不敢毁伤孝之始也。立身行道。扬名于后世以显父母孝之终也。出世孝养者。自行佛道以劝父母。令归三宝入菩提道。是真实孝养也。奉事师长者。因师长缘学识成德。因行无亏乃至成佛。是乃师恩胜父母恩。所谓父母七生。师僧累劫。良有所以也。是以雪山童子仅闻半偈。而以投身而报罗刹恩。常啼菩萨求觅般若。割身供养无竭菩萨也。应知慈心不杀修十善业者。言慈心不杀者。此明一切众生皆以命为本。若见恶缘怖走藏避者但为护命也。是故经云。一切诸众生无不爱寿命。勿行杖。恕己可为喻。此即虽在十善业中。十善之中长命最善。故特标出之耳。修十善业者。如常可知。二受持三归者。归依三宝。此翻邪三归也。佛是无上大师。能令众生舍邪趣正。法是无上良药。能令众生除烦恼毒得法身寿。僧是无上福田。能令众生生功德芽。故须归依也。具足众戒者。然戒有多种。或三归戒。或五戒·八戒·十善戒·二百五十戒·五百戒·沙弥戒·或菩萨三聚戒·十无尽戒等。故名具足众戒也。不犯威仪者。轻戒名威仪。重戒名戒也。大乘八万威仪。小乘三千威仪也。三发菩提心者。菩提即是佛果之名。心是众生能求之心。然诸宗意各是不同。而皆愿行俱在此土。今净土宗菩提心者。欲先往生净土而度一切众生断一切烦恼。悟一切法门证无上菩提之心也。深信因果者。有世间因果。有出世因果。世间因果者。即六道因果也。出世因果者。即四乘因果也。凡如来一代圣教所说不出如此十界因果。是故一代说教尽摄此一句也。读诵大乘者。通指一切显密诸大乘经。非直读诵一两部经。读诵五种法师之中。乃举其二以显余三。十种法行之中。出其二种显余八种。此通显密一切大乘诸经。受持读诵解脱书写等皆是往生业也。读诵小乘等非往生业也。中边论云。施十种法行者但限大乘（云云）然则华严·般若·方等乃至法华·涅槃诸经摄此句中。非啻显教。密教亦然。乃大日经·金刚顶经乃至诸尊别法皆悉摄此句中。因之思之。诸经中说往生净土事者即是再说。所以尔者。此经总说受持读诵诸大乘经而得往生之义。则虽经不说受持当得往生。而其理自显然。然说之者叮咛劝示也。唐土有常敏者。奉帝宣旨。劝大般若书写供养终得往生也。诸余大乘经准之可知。劝进行者者。此有圣净二门劝进。一代诸教诸宗法门总而括之。则不出此圣道净土二门。八宗九宗即圣道门也。净土宗即净土门也。然则此二门劝勉其解行者皆劝进行者也。但劝进小乘戒恐难得往生欤。劝进念佛最是往生大因缘也。有房翥者。曾劝一人令修念佛。其人由念佛力即得往生。房翥一时暴亡到阎魔厅。王考薄曰。君曾劝一人令修念佛。彼已得生净土。君今当乘此福亦得生净土也。此乃劝进往生之明验也。三福业略述如斯。
    次九品者。先上品上生者。初说具三心者必生彼国。次说复有三种众生当得往生。三心者。善导和尚意即往生安心。非起行也。文虽在上上义则通下下。是由三心空浅深亦有九品阶位也。虽有九品之差具足三心必得往生。故云若少一心即不得生也。又非但通九品。亦通摄定善也。但天台等诸师意不尔（云云）三种众生者。经云。一者慈心不杀具诸戒行。二者读诵大乘方等经典。三者修行六念（云云）依善导意。一但能持戒修慈。二不能持戒修慈。但能读诵大乘。三不能持戒修慈读经。但能念佛·法·僧·戒·舍·天也。此之三人各以己业。上尽一形下至七日一日等。励心勤行必生上品上生。是佛灭后大乘极善上品凡夫。一日七日日数虽少。以修业勇猛故得往生也。然则彼三种业非必一人兼三。就一行之皆得往生也。矧又具行三种者哉。
    次上品中生者。经说善解义趣于第一义心不惊动深信因果不谤大乘。若约诸宗解之。即是理观往生也。然诸宗理观其义不同。且天台宗一心三观。真言宗阿字本不生五相成身等观。法相宗五重唯识。三论宗胜义皆空等也。各随所修回向发愿得往生也。今则依善导意者。经文但言善解未论其行。末必修观证理之义。但闻大乘所说空理。欢喜信受不敢惊动也。故疏释云。善解大乘空义。或听闻。诸法一切皆空。生死无为亦空。凡圣明闇亦空。世间六道出世间三圣十贤等。若望其体性毕竟不二。虽闻此语其心坦然不生疑滞也。又云。深信世·出世苦乐二种因果及诸道理不生疑谤。
    次上品下生者。经说但发无上道心是即菩提心往生也。然就菩提心诸宗所立亦各不同。且如天台。有藏·通·别·圆四教菩提心。真言有行愿·胜义·三摩地之三种菩提心。三论·法相·华严·达磨各皆有菩提心。但导师意欲自先生净土。满足菩萨大悲愿行。而后还入生死遍度众生。即以此心名菩提心也。具如上释。上来上品三生是大乘凡夫善人也。
    次中品三生者。即是小乘凡夫善人也。先中品上生者。经说受持五戒持八戒斋修行诸戒不造五逆无众过患。然修戒时不定。或是终身。或一年·一月·一日·一夜·一时等。大意皆毕命为期不得毁犯也。
    次中品中生者。经说若一日一夜受持八戒斋若一日一夜持沙弥戒若一日一夜持具足戒威仪无缺。是一日一夜持戒之人也。
    次中品下生者。经说孝养父母行世仁慈。此是在生之间未遇佛法。但行世间仁义礼智信之人。然至临终时始遇善知识。回向彼世善往生净土也。问。世善何为报土之因耶。答。世间五常·佛法五戒。世·出虽异其致是一。故梵网曰。孝顺父母师僧三宝孝顺至道之法孝名为戒亦名制止。此人平生虽未曾听出世正法。然而能务世间道法。至临终时始闻彼佛土乐事及彼佛难思大愿发愿生心。虽是世善已入佛法。宁容不生乎。
    次下品三生者。即是恶人之往生也。先下品上生者。即是十恶轻罪凡夫人也。经云。或有众生作众恶业虽不诽谤方等经典如斯愚人多造众恶无有惭愧命欲终时遇善知识为赞大乘十二部经首题名字以闻如是诸经名故除却千劫极重恶业智者复教合掌叉手称南无阿弥陀佛称佛名故除五十亿劫生死之罪（云云）众恶者。即指十恶也。无有惭愧者。不顾耻自他也。十二部经者。大乘具十二部。小乘但说九部。无方广授记无问自说也。首题名字者。题谓题名。即是一部总标若准天台。以名·体·宗·用·教之五重玄义释之。略说经甚深义趣。胜解开发信根卓立。故除却千劫罪也。是则在生之间造十恶。未遇佛法罪人。至临终时始遇善知识。闻经念佛得往生也。
    次下品中生者。即是破戒次罪凡夫也。即经说云。或有众生。毁犯五戒·八戒·及具足戒。如此愚人偷僧祇物。盗现前僧物。不净说法无有惭愧。以诸恶业而自庄严。如此罪人以恶业故应堕地狱。命欲终时地狱众火一时俱至。遇善知识以大慈悲为说阿弥陀佛十力威德。广说彼佛光明神力亦赞戒定慧解脱解脱知见。此人闻已除八十亿劫生死之罪。地狱猛火化为清凉风。吹诸天华。华上皆有化佛菩萨。迎接此人（云云）盖于近来僧尼凡不可论持戒·破戒何者论持戒·破戒者。是在正法·像法之时。至今末法但是名字比丘而已。故传教大师末法灯明记云。设末法中有持戒者既是怪异。如市有虎此谁可信。又云。于末法中但有言教而无行证。若有戒法可有破戒。既无戒法。由破何戒而有破戒。破戒尚无。何况持戒。夫受戒之法中国请持戒僧十人证明得戒。于边地请五人证明得戒。然近来求持戒僧尚难得一人。况五师乎。然则此经说破戒者。且约正像时耳。
    次下品下生者。即是五逆重罪之凡夫也。即经说曰。或有众生。作不善业五逆十恶具诸不善。如此愚人以恶业故应堕恶道。迳历多劫受苦无穷。如此愚人临命终时。遇善知识种种安慰为说妙法教令念佛。此人苦逼不遑念佛。善友告言。汝若不能念者应称无量寿佛。如是至心令声不绝。具足十念称南无阿弥陀佛。称佛名故。于念念中除八十亿劫生死之罪。命终之时见金莲华犹如日轮住其人前（云云）上来所明散善九品也。合说三福。开即九品。定散二善略述如此。
    次明名号付属之义者。经云。佛告阿难汝好持是语持是语者即是持无量寿佛名（云云）善导释之云。从佛告阿难汝好持是语已下。正明付属弥陀名号流通于遐代。上来虽说定散两门之益。望佛本愿意在众生一向专称弥陀佛名。此则此经虽说定散诸行。而不以定散诸行付属流通。但以念佛一行付属阿难流通未来。以是弥陀本愿之行故也。遐代者此指法灭之后百岁。即末法万年后佛法皆灭不闻三宝名字之时也。此时所谓圣道法门皆灭。又十方净土往生法门亦灭。又上生都率法门亦灭。又诸行往生法门亦灭。唯此念佛往生一门孤然独立广益群品。一念归信之辈。暂时称名之徒皆得往生。永出生死。故云流通遐代也。是则举远摄近也。望佛本愿者。指弥陀如来四十八愿中第十愿也。一向专称者。指双卷经所说三辈文中一向专念也。一向之言舍余之词。此经初虽广说定散。至后一向选择念佛一行付属流通故也。然则欲随弥陀本愿顺释尊付属者。当须一向修念佛行愿求往生也。大凡念佛往生之理胜诸行往生者即有多义。一者因位本愿。谓弥陀如来因位法藏菩萨之时。发起四十八愿选定众生往生净土之行。乃尽选舍余行。选取念佛一行以为本愿。其选择本愿者。即无量寿经所说第十八愿是也。二者光明摄取。谓此是阿弥陀佛还念因位本愿。以相好光明摄取念佛众生令得往生。而不摄取余行者也。三者弥陀自说。谓跋陀和菩萨问阿弥陀佛言。诣极乐世界当修何行。得往生彼国。彼佛答言。欲来生我国者当念我名莫休息。即得往生。是则彼佛自劝念佛不劝余行也。四者释迦付属。谓即此经所说付属流通之文是也。此即付属念佛一行不付属余行也。五者诸佛证诚。谓此如阿弥陀经所说释迦佛。选说念佛往生利益。六方佛同赞同劝。各于其国舒广长舌。遍覆三千大千世界证诚其事。是则为令一切众生信念佛往生决定无疑也。余行则无如是证诚也。六者法灭往生。善导释曰。万年三宝灭。此经住百年。尔时闻一念。皆当得生彼（云云）是即末法万年之后独有念佛一行施往生利益也。加之下品上生十恶罪人临终之时。虽有闻经与称佛之二善。化佛来迎唯赞汝称佛名故诸罪消灭我来迎汝。不赞闻经之益也。又双卷经说三辈往生业之中。虽说菩提心及起立塔像等余行。至流通处赞其有得闻彼佛名号欢喜踊跃乃至一念当知此人为得大利则是具足无上功德。不指余行赞无上功德也。上来念佛往生之旨取要辨之耳。

第三七日阿弥陀佛双卷经阿弥陀经

    夫诸佛功德百千万劫之间昼夜称说不可穷尽。因兹教主释尊称扬阿弥陀佛功德。取要中要略说此无量寿经等三部妙典。佛既如是。何况末代凡僧犹足尽其一德乎。然为善根成就今即称扬赞叹。抑阿弥陀佛内证外用功德无量无边。取要不如名号功德。是故即彼阿弥陀佛特以名号济广众生。释迦大师亦多赞叹彼佛名号流通未来。今亦就彼名号以赞叹其利益。阿弥陀者是梵语也。此翻曰无量寿。又曰无量光。又曰无边光·无碍光·无对光·焰王光·清净光·欢喜光·智慧光·不断光·难思光·无称光起日月光。是知名号中具光明与寿命之二义彼阿弥陀佛一切德中寿命为本。而光明胜故也。故今亦须赞叹光明·寿命二德。先明光明功德者。初无量光者。经云。无量寿佛有八万四千相。一一相各有八万四千随形好。一一好复有八万四千光明。一一光明遍照十方世界念佛众生摄取不舍（云云）惠心勘之云。一一相中各具七百五俱低六百万光明炽然赫奕。一相所出光明如斯。况又八万四千相乎。诚非竿数所及。故云无量光者。次无边光者。彼佛光明其数如上。非啻光明无量。其所照之处亦无有边际。故云无边光也。次无碍光者。如此世界日月灯烛等光。若有隔碍则不能照曜。而彼佛光十方世界无不彻照。若夫不然则此世界念佛众生应不得蒙彼佛光摄。所以者何。彼极乐世界与此娑婆世界中间隔十万亿三千大千世界。其一一三千大千世界各有四重铁围山谓先有围一四天下之铁围山。高齐须弥山。次有围小千界之铁围山。高至第六天。次有围中千界之铁围山。高至色界初禅。次有围大千界之铁围山。高至第二禅。然则若非无碍光者其一世界尚不可彻。何况十万亿世界乎。然彼佛光明彻照彼此中间无量大小诸山。摄取此界念佛众生无有障碍。照摄所余十方世界亦复如是。故云无碍光也。次清净光者。人师释云。无贪善根所生光也（云云）贪有二。淫·财也。清净者。凡触此光者除彼二贪。贪名不净。故以清净名光明也。若约戒者当不淫戒·不悭贪戒。寔是法藏比丘之昔不淫·不悭二戒功德所生之光。故触此光者即灭此二贪欲之罪也。若有人多贪不得持不淫·不悭贪戒。至心专念阿弥陀佛名号者。即彼佛放无贪清净光明照触摄取。故除淫贪·财贪不净。灭无戒·破戒罪愆。成无贪善根身。均持戒清净人也。次欢喜光者。此是无嗔善根所生光也。久持不嗔恚戒故得此光。触此光者灭嗔恚罪。若多嗔人专修念佛以彼欢喜光摄取之故。嗔恚罪灭同忍辱人。亦如前清净光灭贪欲罪也。次智慧光者。此是无痴善根所生光也。久修一切智慧断尽愚痴烦恼故得此光。此光即能灭愚痴罪。然则虽无智念佛者。彼智慧光。摄取之故。能灭愚痴罪愆即与智者无有异也。以下诸光准此可知。如是彼佛光明功德备种种巨益也。今细分别更有多种光明。大分为二。一者常光。二者神通光也。初常光者。即是常恒不断光明。然诸佛常光各随意乐即有远近长短不同。如释迦佛。常光一寻。或照七尺。或照一里。或照一由旬。或照二三四五乃至百千由旬。或照一四天下。或照一佛世界。或照二一佛乃至百千佛世界等。今此阿弥陀佛常光凡于八方上下无央尘数诸佛国土无所不照。辨此常光乃有异说。平等觉经别指头光。观经总云身光。往生要集广解其义。今略不举也。次神通光者。是乃临时发起光明也。且如释迦如来。欲说法华经之时照东方万八千土者。即神通光也。凡诸佛功德虽则一一皆遍法界。然余功德遍法界相尚不显然。但有光明。其相分明。故诸功德中以光明最为胜也。又诸佛中弥陀如来光明最胜。是故教主释尊赞曰。无量寿佛威神光明最尊第一。诸佛光明所不能及。又云。我说无量寿佛光明威神巍巍殊妙。昼夜一劫尚未能尽。此是彼佛光明与余佛光明相对挍量其胜劣也。其得如是殊胜光明酬因位愿行也。谓法藏比丘于世自在王佛所。见二百一十亿诸佛光明。选择思惟愿言。设我得佛。光明有能限量下至不照百千亿那由他诸佛国者不取正觉。已发此愿之后。兆载永劫之间积功累德。愿行相应感得此光明也。昔佛在世有灯指比丘。生时指头放光照十里间。后从佛出家得罗汉果。因指头放光之因缘名曰灯指比丘。此人过去九十一劫毗婆尸佛时。修补故佛像指亏损。由此功德得如此报也。又有梵摩比丘。从身放光。照一由旬。以是过去献灯明于佛故也。又阿那律于说法座睡眠。佛种种弹呵。阿那律即发惭耻心永断睡眠。经七日后失明。问之医师。医曰。人以食为命。眼以睡为食。若人七日不食命岂不尽乎。命尽非医疗之所及。眼亦如是。时佛哀之。教天眼法。因修其法即得天眼。洞视三千大千世界。如见掌中庵摩罗果。此人过去欲盗佛物因入塔中。灯火欲灭。乃以箭正灯炷。自见佛相端严殊胜。忽生悔心而发无上道心。从是以来生生世世得无量福。今遇释迦如来出世之时遂得解脱。亦获天眼第一也。以此等因缘案之。今此法主禅门然四十八灯献四十八愿王。是即光明之业。亦是天眼之业也。然念佛业成就生彼佛国。则不修相好神通等别因。由彼佛愿力自具三十二相得五神通。其三十二相中有光明相。其神通中有天眼通。是则虽不可劳修其别业。然又如此供养灯明之人何无其验乎。此虽同得光明之报。必有其优劣也。光明功德略述如此。次寿命功德者。诸佛寿命各随意乐而有长短。惠心僧都乃作四句。或有佛寿命长所化众生命短。如华光如来。佛寿十二小劫。众生寿命八小劫也。或有能化佛命短所化众生命长。如月面如来。佛寿一日一夜。众生寿五十岁也。或有能化所化俱命短。如释迦如来。佛与众生俱八十岁也。或有能化所化俱命长。如阿弥陀如来。佛与众生俱无量岁也。故此经云。无量寿佛寿命长久不可称计。汝宁知乎。假使十方世界无量众生皆得人身。悉令成就声闻缘觉都共集会。禅思一心竭其智力。于百千万劫悉共推算计其寿命长远之数。不能穷尽知其限极。声闻菩萨天人之众寿命长短亦复如是。非算数譬喻所能知也。依大论意。若有神通大菩萨等计之。则以一大恒沙劫也。除此之外非二乘凡夫所能数知。故云无量也。凡论佛功德乃有能持所持之义。谓以寿命即为能持。余诸功德皆为所持。一切万德皆悉寿命所持故也。何者若无寿命相好·光明·说法利生及诸庄严·一切功德依何而住。据此观之。独唯寿命无量一愿摄持自余诸愿。大悲善巧亦显于此愿也。抑弥陀如来发寿命无量愿。非爱惜己身求长寿果报。只是济度利生方便。亦是为令众生发欣求之心也。以一切众生皆愿寿命长远故也。翻阿弥陀云无量寿。良有所以也。又如法华经。以显释迦如来久远实成之旨为殊胜甚深义。是以彼二十八品中。以寿量品用为最胜。故知诸佛功德但以寿命为第一功德也。夫得长寿果报与众生饮食。又不杀生命以为业因。由饮食续命。故与饮食即是与命也。持不杀戒则不杀生命。不杀生命与众生命也。是因果相应等流之法也。阿弥陀佛如此。愿行成就得此寿命无量德也。然则今此逆修七七日间。供佛施僧之营即是寿命长远业也。设不修其业因而得生彼国者。由佛愿力得无量寿。何况如是别修其业因乎。寿命功德略述如斯。彼佛虽则如此寿命无量。又有涅槃隐没之相。道绰禅师就之释念佛众生有始终两益。明其终益引观音授记经云。阿弥陀佛住世长久兆载永劫亦有灭度。般涅槃时唯有观音势至。住持安乐接引十方。其佛灭度亦与住世时节等同。然彼国土众生一切无有睹见佛者。唯有一向专念阿弥陀佛往生者。常见弥陀现在不灭。据此观之。念佛功德不亦不可思议乎。呜呼人或自谓。一到彼国亲觐如来所愿已定。何必又忧远劫灭度。然若正至其时奚耐痛哭乎。彼释尊入灭时。证果罗汉·深位大士。尚悲别离号泣哀叹。况其余众生乎。然则准秽土思净土。阿弥陀佛已入涅槃之后。八万相好永销。无量光明罴照。彼时会众生悲哀之情又几何乎。七宝微妙之林。八功如意之水。玩弄不乐。奇华异草之色。灵禽殊鸟之音。见闻生悲。净秽虽异教主灭度既同。迷·悟境别所化悲叹何别。唯有念佛之人免此大患岂不幸乎。冀愿往生人直入专修念佛一门也。
    以双卷无量寿经者。净土三部经中以此经为根本也。何者一切诸善以愿为本。是以愿能导诸行故。然此经既说弥陀如来因位誓愿。故知是根本也。即经说曰。乃往过去久远无量不可思议无央数劫有佛。名世自在王如来。时有国王闻佛说法。心怀悦豫。寻发无上正真道意。弃国捐王。行作沙门。号曰法藏。高才勇哲与世超异。诣世自在王如来所。稽首佛足。右绕三匝。长跪合掌以颂赞已而白佛言。我已发起无上道心。欲设净土普度众生。愿佛为我广宣经法。我当修行摄取佛国。尔时世自在王佛知其高明志愿深广。即为法藏比丘广说二百一十亿诸佛刹土人天之善恶国土之□妙。应其心愿悉现与之。时法藏比丘闻佛所说。又见严净国土。见已即便具足五劫。思惟摄取庄严佛国清净之行（云云）（已上取意）此即于所行二百一十亿刹土中。选取而建四十八誓愿也。是故异译大阿弥陀经。此愿名选择愿。所谓选择者即取舍义也。此经意亦有选择义。谓云摄取二百一十亿诸佛妙土清净之行是也。今且明选择义者。先初无三恶趣愿者。彼诸佛国土中或有有三恶道之国。则选舍不取之。或有无三恶道之国。则选取以愿之。次不更恶趣愿者。彼诸佛国土中或有虽其国中无三恶道其国众生寿终之后复更他方三恶道之国。则选舍不取之。或有不复更三恶道之国。则选取以愿之。乃至第十八念佛往生愿者。彼诸佛国土中或有以布施为往生业之国。或有以或持戒或忍辱或禅定或智慧或发菩提心或持经或持□乃至或孝养父母或奉事师长等种种行为其各国往生各行。或有专称念其国教主名号以为往生行之国。选舍其布施等种种之行不取。选取其专称名号一行以立愿之。如此以一行配一佛国者。是一往义耳。应知今且举三愿以论选择义。自余诸愿准例可知。此乃始自无三恶趣愿终至得三法忍愿。思惟选择之间凡历五劫也。如是选择摄取已后乃诣佛所一一说之。又说颂曰。我建超世愿。必至无上道。斯愿不满足誓不成正觉（乃至）斯愿若克果。大千应感动。虚空诸天人当雨珍妙花（云云）法藏比丘说此颂已。应时普地六种震动。天雨妙华以散其上。自然音乐闻虚空中。又空中赞言。决定必成无上正觉。由此亦知。法藏比丘四十八愿一一成就也。又知彼世自在王佛法中亦必有此法藏。菩萨四十八愿经受持读诵之也。凡诸宗人各以所依经持之。今净土宗之人当持此经。持此经者。即持念佛往生愿也。此即六八愿中以第十八为根本也。故善导曰。弘誓多门四十八。偏标念佛最为亲。然则念佛往生之道其源出于此经。观·小两经及以余诸经中所说皆以此经所说本愿为根本也。故善导释观经所说光明摄取文曰。唯有念佛蒙光照。当知本愿最为强。又释同经下品上生双说闻经·称佛。化佛但赞称佛不赞闻经曰。然望佛愿意者。唯劝正念称名。往生义疾不同杂散之业。又释同经付属文曰。望佛本愿意在众生一向专称弥陀佛名。又释阿弥陀经所说一日七日念佛曰。直为弥陀弘誓重致使凡夫念即生。自余所说例之应知。抑第十八愿中选舍一切诸行。唯偏选取念佛一行为往生本愿者。盖有二义。一者念佛有殊胜功德故。二者念佛是易行故。初殊胜功德故者。彼佛所有因位果上一切功德。皆悉摄在此名号中。是故一唱南无阿弥陀佛即得无上大善根也。是以西方要决曰。诸佛愿行成此果名。但能念号具包众德。故成大善不废往生。余行不然。各守一偶。譬如世间屋舍名字之中摄栋梁椽柱等一切家具。而栋梁等一名字中不能摄一切也。应知。二易行故者。但称名号不简贤愚。不简老少有病无病行住坐卧。修之得便。故往生礼赞云。问曰。何故不令作观。直遣专称名字者有何意也。答曰。乃由众生障重·境细·心□·识扬·神飞观难成就也。是以大圣悲怜直劝专称名字。正由称名易故相续即生。又往生要集问曰。一切业善各有利益。各得往生。何故唯劝念佛一门。答曰。今劝念佛非是遮余种种妙行。只是男女贵贱不简行住坐卧。不论时处诸缘。修之不难。乃至临终愿求往生。得其便宜不如念佛。若以布施为本愿者。贫穷困乏辈断往生希望。若以持戒为本愿者。破戒无戒徒断往生希望。若以禅定为本愿者散乱□动人不可得往生。若以智慧为本愿者。愚痴无智者不可得往生。自余诸行准此应知。然堪布施·持戒等诸行者极少。贫穷·破戒·散乱·愚痴者甚多。若以如上诸行用为本愿。得往生者甚少。不得往生者甚多矣。法藏大悲遍摄一切欲得往生。是以唯以称名一行立为本愿也。故法照禅师五会法事赞云。

    彼佛因中立弘誓  闻名念我总来迎
    不简贫穷将富贵  不简下智与高才
    不简多闻持净戒  不简破戒罪根深
    但使回心多念佛  能令瓦砾变成金

    虽如此立誓愿。其愿若不成就则无由依凭也。然彼法藏菩萨一一誓愿皆已成就。其旨显然在愿成文矣。于中念佛往生愿成就文云。诸有众生闻其名号。信心欢喜乃至一念。至心回向。愿生彼国。即得往生住不退转是也。凡四十八愿庄严净土。华池宝阁无非愿力。何于其中独可疑惑念佛往生愿乎。加之一一愿终云若不尔者不取正觉。而阿弥陀佛成佛已来于今十劫。成佛之誓既以成就。故知一一之愿实不虚设也。故善导云。彼佛今现在世成佛。当知本誓重愿不虚。众生称念必得往生。次三辈往生文皆说一向专念无量寿佛。虽有菩提心等诸善。是为废说。望佛本愿意在一向专念彼佛名号而已。善导观经疏云。上来虽说定散两门之益。望佛本愿意在众生一向专称弥陀佛名。以彼解此。其旨可知。次流通文云。其有得闻彼佛名号欢喜踊跃乃至一念。当知此人为得大利。则是具足无上功德。此亦废诸行付属念佛一行也。次独留念佛文云。当来之世经道灭尽。我以慈悲哀愍特留此经止住百岁。其有众生值此经者。随意所愿皆可得度。独留此经者即独留念佛也。所以然者。此经虽有菩提心持戒等之言。而未说其行相。说其行相者广在菩提心经大小戒律等。而彼经律先灭。何因修之。故善导往生礼赞释此文云。万年三宝灭。此经住百年。尔时闻一念皆当得生彼。况又此经所说诸行为废而设。其旨已明于上。不劳复出。
    次阿弥陀经者。文云。不可以少善根福德因缘得生彼国。舍利弗若有善男子善女人。闻说阿弥陀佛。执持名号若一日乃至七日等。善导释此文云。极乐无为涅槃界。随缘杂善恐难生。故使如来选要法教念弥陀专复专。因知经杂善名少善根。以念佛为多善根也。故龙舒净土文云。襄阳石刻阿弥陀经乃隋陈仁棱所书。字画清婉人多慕玩。自一心不乱而下。云专持名号以称名故诸罪消灭。即是多善根福德因缘。今世传本脱此二十一字。次六方如来证诚之文此即证诚念佛也。然诸佛证诚文虽在此经。以义案之亦可通双观等。故天台十疑论云。又阿弥陀经·大无量寿经·鼓音声陀罗尼经等云。释迦佛说此经时。十方世界各有恒河沙诸佛。舒其舌相遍覆三千世界。证诚一切众生念阿弥陀佛乘佛本愿大悲愿力故决定得生极乐世界。或可双观经等中虽说本愿念佛而兼明余行。故不证诚。此经一向纯说念佛。故证诚之。上来佛经功德略赞大旨如是。

第0章 黑谷上人语灯录卷第七

第0章 黑谷上人语灯录卷第八

        厌欣沙门了惠集录


汉语第一之八
逆修说法第十之余（自四七日至六七日）

第四七日阿弥陀佛观无量寿经

    夫诸佛功德无量无边不思议不可说。而非凡夫浅智所能恻识也。虽尔今为功德略而释之。且有总别二种功德。先总功德者。三身·四智·十力·四无畏等是也。此乃一切诸佛内证平等具足。一佛无有异也。言三身者。谓法·报·应。先法身者。此即诸佛所证境界。无相甚深妙理。一切诸法毕竟空寂即名法身也。次报身者酬因之身。此即证彼法身无相妙理之智名报身也。此二身者周遍法界包含万象。次应身者。为济度众生。于无际限中假示际限。于无功用中假现功用。随类应同之身。如是功德等觉十地菩萨尚非觉知境界。况薄地凡夫乎。昔佛在世东方思惟华佛土有菩萨。名应持。来此土而礼佛足。绕千匝已念。佛身短小惟丈六乎。即欲量佛身。手执竹筇计之。佛身更高十倍。应持以神力。即变形高三百三十万里。佛身更高五百四十二万兆□二亿里。以佛神力应持往至上方百亿恒沙世界。有世界。名莲华庄严。佛号莲华。上至彼界未见释尊之顶。不知佛身远近况何。往问彼佛。莲华佛答言。更过恒沙劫亦不能见释迦佛之顶。智慧言辞悉皆如是。应持头面礼足而复本形。佛收神力。终舍竹筇。乃成竹林。名杖林山。玄奘三藏亲到此处。又佛在灵山时。目连自念。欲知佛声所至远近。即从座起住须弥顶。闻如来声如在目前。自以神力住大千边大铁围顶故闻无异。佛念。目连欲试我清净音畅。吾今欲现神时。目连承佛神力。去至西方界分九十九恒河沙。佛土。名光明旛。佛号光明王。至彼故闻犹对面。彼佛身长四十里。菩萨身长二十里。食□高一里。目连于彼□缘上行。彼菩萨白佛。此是何虫。着沙门服在□上行。彼佛言。莫轻。此贤释迦佛神足弟子号目连也。彼佛告目连。此土菩萨声闻众见卿身小生轻慢心。当现神力。目连踊身虚空现种种神变。诸菩萨怪未曾有。彼佛告目连。仁不宜试佛声远近。假使过恒沙劫亦不能知。目连投彼佛足悔过。佛告目连。小乘神通不过三千大千世界。汝到此者是释迦佛神力也。若欲还彼卿身一劫尚不能到。目连曰。吾今迷惑不知所去。彼佛告言。在东方。目连叉手自归说偈言。唯愿天人尊。冀垂力愍念。愿显其国土。今欲还本土。佛于灵山为放光明。承光还到。到已忏悔。功德难计如是。不但释迦一佛。一切诸佛亦皆如此。次阿弥陀如来别德者。彼佛有八万四千相。其中乃以白毫一相为最胜也。故观经说云。观无量寿佛者。从一相好入。但观眉间白毫极令明了。见眉间白毫者。八万四千相好自然当现。依导师意。从头上螺发至足下千辐轮。于一一相好顺逆观十六遍。后注心眉间白毫莫杂乱。然则于诸相中今且赞叹白毫一相功德。依惠心意有五。谓白毫业因·白毫相貌·白毫作用·白毫体性·白毫利益也。初白毫业因者。大集经云。由不隐他德称扬其德之功德得白毫相。又戒经云。不妄语功德成白毫。此是一往随机说也。又观佛三昧经云。无量劫间身心精进昼夜无懈。如拂头然。勤修六度万行大慈大悲等诸功德。得此白毫相。然则阿弥陀佛法藏比丘之昔兆载永劫之间。勤修六度四摄无量无边妙行。以所积集无量功德获得此白毫功德也。次白毫相貌者。经云。眉间白毫右旋婉转如五须弥山。右旋婉转者。正显白毫相貌也。如五须弥山者。即喻毫相高大也。或云旋转如颇梨珠。或云软如□罗绵。或云白如珂雪。是皆取譬且显其相耳。此白毫一相中又有八万四千随好。此相与好即大小差别也。大而严丽云相。小而微妙云好也。其一一好又有八万四千光明。惠心勘其白毫一相所放光明。乃有七百五俱胝六百万光明。次白毫作用者。谓白毫所放光明中现众佛事也。依惠心意。其所现光明遍十法世界化作佛事。谓应以佛身而得度者即现佛身。就其佛身有二。一始终应同身。二无而□有身也。始终应同者。如释迦佛示现八相是也。无而□有者。不须八相忽然现者是也。又或应以菩萨·二乘·比丘·比丘尼·梵王·帝释·国王·大臣等身而得度者即为现其诸身。如普门品普门示现也。非啻白毫一相。八万四千其一一相皆亦如此。次白毫体性者。中论云。因缘所生法。我说即是空。亦名为假名。亦是中道义（已上）自毫亦即因缘生法。是故其性即空即假即中也。即空故非因非果。毕竟空寂无有体用也。即假故因果体用万德历然。一切诸法具足无阙。然则一切诸佛菩萨·一切声闻缘觉·一切地狱鬼畜·一切修罗人天。凡百界千如三千世间皆悉摄在弥陀白毫一相中也。即中道故非有非无。又非具足非不具足。离因离果亦不离因果。无体无用亦非无体用。如意珠喻应知。非啻白毫一相备空假中。余一一相亦具三谛。又非啻弥陀一佛功德备三谛圆融义。余一切诸佛皆亦具足圆融无碍也。又一切诸菩萨皆亦备之。乃至六趣四生众生无不亦备三谛妙理。凡于此三谛理凡圣等备迷悟同具。非啻正报。依报亦尔。然则阿鼻依正全处极圣自心。毗卢身土不越凡下一念。但虽凡圣同具。凡夫迷故事用未显。圣者悟故事用已显。是天台宗意也。次白毫利益者。观佛三昧经云。观此相者除却九十六亿那由他恒河沙微尘数劫生死之罪。是则不用彼三谛观。但观其相灭罪如此。或罗结白丝。拟彼毫相见之。犹灭罪障。白毫功德存略如斯。但就应佛论之。唯有肉髻白毫二相。而异凡夫二乘及菩萨也。余相凡夫或有具者。又有感肉髻者。昔南岳大师行法花三昧时。普贤菩萨来摩其顶。顶上忽生肉髻。又沙门遵式行般舟三昧四十九日。常行不坐卧。由此受病吐血甚多。而以死为期终不退转。亲见观音。垂手其口引出数虫。复舒指注甘露于口。身心清凉呕血顿止。既而顶高寸余。宛似肉髻。然此是勇猛精进之功一时感得而已。非常途之事也。凡夫设虽具足相好。胜劣明昧全非比校。应佛功德既已如此。况又报佛功德乎。佛身功德大概如此。次观无量寿经者。此经乃说定散二门明往生行。所谓三福九品散善十三定善也。先三福者。经云。一者孝养父母奉事师长慈心不杀修十善业。二者受持三归具足众戒不犯威仪。三者发菩提心深信因果读诵大乘劝进行者。孝养父母者。就此有世间孝养。有出世孝养。世间孝养者。孝经等说是也。身体发肤受之父母。不敢毁伤孝之始也。立身行道。扬名于后世以显父母孝之终也。次出世孝养者。如说流转三界中恩爱不能断弃恩入无为真实报恩者是也。夫离父母家不顾其养。剃除头发犯毁伤戒。不聚无子。致无后患。如此且似忘恩背德。然至其引父母入无为门。终出二种生死登无上佛位者。岂有孝之又过于此者耶。茍有大德不拘小节。如彼泰伯短发文身自从吴越之俗。违于身体发肤之义。然孔子称之曰。其可谓至德矣。又如夷齐。饿死首阳致无后患。然孔子称之。求仁得仁者也。世贤其犹如是况世出之人耶。故心地观经云。若人欲报父母恩。代于父母发誓愿。入阿兰若菩提道场。昼夜常修于妙道。如彼南岳·天台·玄奘·慈恩等诸师者。智行内积名誉外显。德耀千古道传万代。岂非显父母之大者耶。又律中有生缘奉事法。谓父贫者置寺内养之。母贫者置寺内养之梵网经云。孝顺父母师僧三宝。孝顺至道之法。孝名为戒。奉事师长者。于此亦有世·出世师。世间师者。教授仁·义·礼智等之道。礼乐·射·御等之法者是也。出世师者。教授出离生死·趣向菩提之道者是也。就出世师或有训圣道得道之法。或有诲净土往生之法。各随其宗授其教法。乃至教示一句一偈皆是师也。然出世师恩胜父母恩。全非比校。故道宣律师云。父母七生师僧累劫。有沙弥道衍者。为奉事师生涯不受具戒始终仕师。由其功德终得往生矣。又舍利弗弟子有均提沙弥者。亦为事师不受具戒。此类非一。学者当自策励踏辙于先贤也。慈心不杀者。十善之中初不杀也。十善之中不杀最善。故别举之。或可四无量心中初慈无量也。即举初一摄后三也。慈无量者。缘诸众生与乐之心也。悲无量者。缘诸众生救苦之心也。喜无量者。拔苦与乐喜快之心也。舍无量者。冤亲平等之心也。是即于禅定中修此四心也。修十善业者。一者不杀生。二者不偷盗。三者不邪淫。四者不妄语。五者不绮语。六者不恶口。七者不两舌。八者不贪。九者不嗔。十者不邪见也。如天台宗有四教四无量心及十善业。如真言宗有五种四无量心及十善业。事相虽同观心则有浅深。故有如是不同也。受持三归者。归依佛法僧也。此有多种。谓翻邪三归·五戒三归·八戒三归·十戒三归·具戒三归·菩萨戒三归等也。大分不出二种。一者大乘三归。二者小乘三归也。具足众戒者。天台意者有二具足戒。谓大乘具足戒·小乘具足戒也·大乘依梵网持五十八戒也。小乘依四分·五分·十诵·僧祇等律。比丘持二百五十戒。比丘尼持五百戒也。不犯威仪者。是亦有大乘威仪。有小乘威仪。大乘八万威仪。小乘三千威仪也。发菩提心者。诸师意不同也。天台有四教菩提心。谓藏·通·别·圆是也。如止观说。真言有三种菩提心。谓行愿·胜义·三摩地是也。如菩提心论说。华严菩提心如菩提心义及游心安乐道等说。三论法相菩提心如彼宗章疏说。又有善导所释菩提心。如观经疏述之。然则菩提心之一句广亘诸经遍该显密。诸求往生之人各须发自宗之菩提心。设无余行以菩提心为往生业也。深信因果者。就此有二。一世间因果。二出世因果。世间因果者。即六道因果也。如正法念经说。出世因果者。即四乘因果也。如诸大小乘经说。若就出世因果遍论诸经所说因果。诸宗之意其义不同。今且依天台者。谓华严经说佛及菩萨二种因果。阿含经说声闻·缘觉二乘因果。方等诸经说四乘因果。般若诸经说通·别·圆三教因果。法华经但说佛因果。涅槃经亦说四乘因果也。然则深信因果之言遍摄一代圣教。设无余行以此一行亦得往生也。若于此因果起疑谤者。非啻不往生应堕恶道也。昔相宗学生新罗国顺璟法师诽谤花严初发心时便成正觉文。忽大地破裂即身堕地狱。其坑后尚在焉云。此是诽谤佛乘因果堕地狱也。诚可畏也。读诵大乘者。读诵者。即是五种法师之中略举转读·讽诵二师以显受持等三师也。若约十种法行。即是略举披读·讽诵二种法师。以显书写供养等八种法行也。大乘之言以简小乘。非是别指一经。通亘一切显密诸大乘经。然则读诵大乘一句遍摄如来一代大乘诸经也。劝进行者者。谓有圣道行者。有净土行者。各就其门劝进其行。即以此劝进为往生业也。三福业因大概如斯。凡净土学人亦应学大藏经。所以然者。此经三福业中所说诸行行相散说已在于诸经中。不学诸经何以知之。矧又解说法师乎。次十三定善九品散善如前日粗述之。坐久恐劳听徒。故略之耳。

第五七日阿弥陀佛双卷经五祖影

    某甲禅门图画阿弥陀佛尊容及五祖影像庆赞供养。故吾今重称扬赞叹之。先赞叹阿弥陀佛功德者。即有依正二报功德。
    先依报者。彼佛国中所有宝地宝树宝池宝殿等及地下地上一切庄严也。先宝地者。大经中说七宝为地。观经中说琉璃为地。阿弥陀经中说黄金为地。三经说异。以何为实。予熟案之。以实论之。以不可说无量妙宝为彼国地。然大经说七宝为地者。此娑婆俗即以七宝为殊胜宝。是故佛欲顺其乐欲令众生生欣心故为此说也。观经中说琉璃地者。此经又劝众生观想。欲以水观为地观前方便。故说琉璃地。以是水相似彼平地复似琉璃故也。阿弥陀经说黄金为地者。七宝之中以黄金为第一。此亦顺乐欲耳。次宝树者。如此娑婆世界林树以成佳景。彼地虽妙若无宝树则何足为庄严。准此土故有宝树也。其宝树高八千由旬。亦无老死者。亦无小生者。亦无初生渐长者。起即同时顿起量数等齐。以是彼界无漏无生无有生死渐长之义也。就此宝树有纯有杂。纯树者。根茎枝叶等唯同一宝以严成之。无杂余宝。故云纯树也。杂树者。若根茎若枝叶众宝杂饰。故云杂树也。次宝池者。虽有宝树若无宝池亦未名好。一为不空世界。二为庄严依报。为斯义故有宝池也。次宝殿者。宝树宝池虽是精妙。若无宝殿彼土圣众何处住在。故有宝殿也。凡如此等依报庄严皆从阿弥陀佛无漏心中流出。由佛心是无漏故庄严亦是无漏也。加之有自然衣服。有自然饮食。非是行者自业之所感得。皆是阿弥陀佛愿力所成也。
    次正报功德者。阿弥陀佛身量六十万亿那由他恒河沙由旬。有八万四千相。其一一相各有八万四千随好。其一一好复有八万四千光明。一一光明遍照十方世界。念佛众生摄取不舍。又观音势至及彼土所有菩萨人天。皆悉摄在阿弥陀佛正报功德。以彼五通等身心功德是亦佛愿力所成也。是故虽双卷经说彼土诸依正功德。经题唯云无量寿经。此即由经中所说依正功德皆悉彼佛愿力所成故也。
    次无量寿经者。夫如来设教皆为众生济度。而众生根机无量故。如来教法亦是无量。今此经者为令众生往生净土说之。故此经中即明阿弥陀佛修因感果极乐净土二报庄严。是为令众生发欣求心也。然释此经。诸师领解途辙不同。今且依善导和尚意。此经偏说专修念佛为众生往生正业也。何以知之。经说彼佛因位本愿云。设我得佛。十方众生至心信乐。欲生我国乃至十念。若不生者不取正觉。此即彼佛因位法藏比丘之时。于世自在王佛之所。□见二百一十亿诸佛刹土。就中选择所立四十八愿中第十八愿也。然四十八愿中愿其行者。唯此第十八愿而已。而此愿中不愿余行。但立念佛一行以为本愿。故知此经偏说专修念佛为正业也。所谓本愿念佛者。即口称彼佛名号也。故善导和尚观念法门中。引此本愿文曰。若我成佛十方众生愿生我国。称我名字下至十声。乘我愿力若不生者不取正觉。又往生礼赞中亦引此文曰。若我成佛十方众生称我名号下至十声。若不生者不取正觉。彼佛今现在世成佛。当知本誓重愿不虚。众生称念必得往生。熟顾我等众生若以自力而求往生必有疑心。未审此行业契彼佛意也否。是则往生之事恐亦难矣。然今既修彼佛选定行业。又复彼佛誓愿已成。十劫以前已得成佛。知是我等往生之道决矣。岂不亦大幸乎。是故此经下卷说此愿成就文云。诸有众生闻其名号。信心欢喜乃至一念至心回向愿生彼国。即得往生住不退转。又凡四十八愿庄严净土。华池宝阁无非愿力。何于其中可独疑惑念佛往生愿乎。又往生业因虽决定于念佛一行。而行者根性自有上中下。故此经明三辈往生。即上辈文云。其上辈者。舍家弃欲而作沙门。发菩提心。一向专念无量寿佛。修诸功德。愿生彼国。中辈文云。其中辈者。虽不能行作沙门大修功德。当发无上菩提之心一向专念无量寿佛。多少修善。奉持斋戒。起立塔像。饭食沙门。悬缯然灯。散华烧香。以此回向愿生彼国。下辈文云。其下辈者。假使不能作诸功德。当发无上菩提之心一向专意乃至十念无量寿佛。愿生其国。此三辈中虽举菩提心等余行。望上所说彼佛本愿。意在众生一向专念无量寿佛。故云一向也。故云一向也。故观念法门中善导释曰。又此经下卷初云。佛说。一切众生根性不同。有上中下。随其根性佛皆劝专念无量寿佛名。其人命欲终时。佛与圣众自来迎接尽得往生。由知三辈共是念佛一行也。凡一向者遮余之词。例如彼五天竺有三种寺。一者一向大乘寺。此寺之中无学小乘。二者一向小乘寺。此寺之中无学大乘。三者大小兼行寺。此寺之中大小兼学。故云兼行寺也。是则大小两寺有一向言。兼行之寺无一向言。由是当知。此经一向之言亦遮余也。若夫念佛之外兼修余行则非一向也。然此三辈文中说余行者即有三意。一者为废诸行归于念佛而说诸行也。二者为助成念佛而说诸行也。三者为念佛与诸行各立三品而说诸行也。此三义中初义为正。其旨如上应知。次此经流通分中说云。佛语弥勒。其有得闻彼佛名号。欢喜踊跃乃至一念。当知此人为得大利则是具足无上功德（已上）虽上三辈文中念佛之外说诸功德。今至流通不赞余善。但赞念佛为大利无上也。念佛功德胜余功德明矣。是则诸行一往随机说之而已。夫大利者对小利之言。无上者对有上之言也。既指一念云大利亦云无上。何况百念千念万念乎。普劝一切往生人等。应当一向专称大利无上名号。何舍无上大利念佛。而执有上小利余行乎。又此经下卷云。当来之世经道灭尽。我以慈悲哀愍特留此经止住百岁。其有众生值此经者。随意所愿皆可得度。夫释尊遗法有正·像·末三时差别。然其正法五百年间教·行·证三俱具足。故有如教修行现得证者。其像法一千年间但有教·行无得证者。末法万年之间但有教法无行·证人。至末法万年后。如来遗教皆悉灭尽。尔时但有此无量寿经止住百岁。此经止住者。即念佛止住。问曰。经唯云特留此经。何云念佛止住乎。答曰。此经所诠全在念佛。其旨见前不能再出。善导·怀感·惠心等意亦复如是。所以然者此经虽有菩提心之言。未说菩提心之行相。而说菩提心行相者广在菩提心经等。而彼经先灭。菩提心之行何因修之。又虽有持戒之言。未说持戒行相。而说持戒之行相者广在大小戒律。而彼戒律先灭。持戒之行何因修之。自余诸行准此可知。故善导往生礼赞释此文曰。万年三宝灭。此经住百年。尔时闻一念皆当得生彼。又释此文略有四意。一者圣道净土二教住灭前后。二者十方西方二教住灭前后。三者兜率西方住灭前后。四者念佛诸行二行住灭前后也。一圣道净土二教住灭前后者。谓圣道门诸经先灭。故云经道灭尽。净土门此经特留。故云止住百岁也。当知圣道机缘浅薄。净土机缘深厚也。二十方西方二教住灭前后者。谓十方净土往生诸教先灭。故云经道灭尽。西方净土往生此经特留。故云止住百岁也。当知十方净土机缘浅薄。西方净土机缘深厚也。三兜率西方二教住灭前后者。谓上生兜率诸教先灭。故云经道灭尽。往生西方此经特留。故云止住百岁也。当知兜率虽近缘浅。极乐虽远缘深也。四念佛诸行二行住灭前后者。诸行往生诸教先灭。故云经道灭尽。念佛往生此经特留。故云止住百岁也。当知诸行往生机缘最浅。念佛往生机缘甚深也。问曰。既云我以慈悲哀愍特留此经止住百岁。世尊慈悲何教不留。而不留余经特留此经有何意也。答曰。特留此经者其有深意欤。若依善导意者。此经之中已说弥陀如来念佛往生本愿。故释尊慈悲为留念佛殊留此经也。凡四十八愿皆虽本愿。殊以念佛为往生规。故善导释云。弘誓多门四十八。偏标念佛最为亲。人能念佛佛还念。专心想佛佛知人。故知四十八愿中特以念佛往生之愿为本愿中之王也。故物留此经也。例如彼观无量寿经中不付属定散之行。唯独付属念佛之行。是即顺彼佛愿故付属念佛一行也。总此无量寿经说念佛往生文有七所。一本愿文。二愿成就文。三上辈中一向专念文。四中辈中一向专念文。五下辈中一向专念文。六无上功德文。七特留此经文也。上来双卷经大意略述如斯。
    次五祖者。昙鸾法师·道绰禅师·善导禅师·怀感法师·少康法师是也（传出下第九卷故今略之）凡图祖师真影者即有二意。一为报恩德。二为见贤思齐也。然净土宗师资相承乃有二说。一菩提流支三藏·慧宠法师·道场法师·昙鸾法师·大海禅师·法上法师次第相承。此出安乐集。二菩提流支三藏·昙鸾法师·道绰禅师·善导禅师·怀感法师·少康法师次第相承。此出唐宋两传。

第六七日阿弥陀佛观无量寿经

    凡诸佛功德不可思议。然酌巨海一滴提高山片块前已赞叹。然今更为诸人增进功德再叹其少分。诸佛有相好功德。有名号功德。相好功德如先已释。名号功德者一切诸佛各有二种名号。谓通号别号也。别号者释迦·药师·阿□等是也。阿弥陀者即彼佛别号也。此云无量寿无量光。此别号功德如前已释之。通号者如来应供乃至佛世尊等十号是也。于中佛者具云佛陀。此翻觉者。此有三意。自觉·觉他·觉行穷满也。自觉者简异凡夫。此由声闻狭劣唯能自利阙无利他大悲故。觉他者简异二乘。此由菩萨有智故能自利有悲故能利他。常能悲智双行不著有无故。觉行穷满者简异菩萨。此由如来智行已穷时劫已满出过三位故名为觉者也。往生要集对治懈怠章举佛功德二十种中。第二赞叹名号功德。引经摩经云。诸佛色身威相种姓戒定智慧解脱知见力无所畏不共之法。大慈大悲威仪所行及其寿命说法教化成就众生净佛国土。具诸佛法悉皆同等。是故名为三藐三佛陀。名为多陀阿伽度。名为佛陀。阿难若我能广说此三句义。汝以劫寿不能尽受。正使三千大千世界满中众生皆如阿难。多闻第一得念总持。此诸人等以劫之寿亦不能受（已上）又西方要决云。诸佛愿行成此果名。但能念号具包众德。故成大善。
      次观无量寿经者。粗释大意者。凡欲依教起行必当先知教相。言教相者。（已上）谓如来一代法门浅深大小权实等差别也。然诸宗立教其旨不同。如法相宗立三时教以摄一代诸教。如三论宗立二藏教摄大小诸教。华严宗立五教。天台宗立四教。今我净土宗道绰禅师安乐集立圣道净土二教摄一代圣教。初圣道门者。谓于此娑婆世界断惑开悟至果之道也。就此总分有二。谓大乘圣道·小乘圣道也。若别论者四乘圣道。谓声闻乘·缘觉乘·菩萨乘·佛乘也。次净土门者。愿求出此娑婆秽恶境生彼安乐不退国之道也。所以立二门者。即为令舍圣道入净土门也。就此又有二由。一由去大圣是遥远也。二由理深解微也。立此二门非独绰一师。昙鸾·天台·迦才·慈恩等诸师皆有此意。且昙鸾法师引龙树菩萨十住毗婆沙论以立难行易行二道。所谓难行道者即是圣道门也。易行道者即是净土门也。难行易行圣道净土其言虽异其意是同。天台·迦才同之。可知。又慈恩西方要决云。亲逢圣化道悟三乘。福薄因□劝归净土。此中二乘者即圣道门也。净土者即净土门也。三乘净土圣道净土其名虽异其意亦同。然则今时末代圣生知自无三学分。则须舍圣道归入净土也。今此观经偏说往生净土行业。初说定散二善且随一切诸机。次简念佛一行以显如来本意。故经云。佛告阿难。汝好持是语。持是语者即是持无量寿佛名等（云云）善导疏曰。从佛告阿难汝好持是语已下。正明付属弥陀名号流通于遐代。上来虽说定散两门之益。望佛本愿意在众生一向专称弥陀佛名。此则此经之意。于净土诸行中令舍杂行专修念佛也。故善导和尚立正杂二行判其胜劣得失。即彼疏云。次就立行信者。然行有二种。一者正行。二者杂行（云云）就此二行乃有五番相对。一亲□对。二远近对。三有间无间对。四回向不回向对。五纯杂对也。一亲□对者修正行者甚亲阿弥陀佛。故疏上文云。众生起行口常称佛佛即闻之。身常礼敬佛佛即见之。心常念佛佛即知之。众生忆念佛者佛亦忆念众生。彼上三业不相舍离。故名亲缘也。修杂行者口不称佛佛不闻之。身不礼佛佛不见之。心不念佛佛不知之。彼此三业常相舍离。故名□行也。二近远对者。修正行者邻近彼佛。故疏上文云。众生愿见佛佛即应念现在目前。故名近缘。修杂行者不愿见佛佛不应念现在目前。故名远也。但亲近义虽似是一。善导之意分而为二。其旨见于疏文。故今引释耳。三无间有间对者。修正行者乃于彼佛忆念不间断。即疏文云忆念不断名为无间是也。修杂行者乃于彼佛忆念间断。即疏文云心常间断是也。四回向不回向对者。修正行者纵令不用回向自然成往生业。故疏上文云。今此观经中十声称佛即有十愿十行具足。云何具足。言南无者即是归命亦是发愿回向之义。言阿弥陀佛者即是其行。以斯义故必得往生。修杂行者用回向时成往生业。若不回向不成往业。即疏文云虽可回向得生是也。五纯杂对者。修正行者是纯极乐之行。而不通余人天及三乘等业。亦不通余十方净土业。故名纯也。杂行不然。即通人天三乘及十方净土往生业因。故云杂也。又善导和尚往生礼赞序判此专杂得失云。若能如上念念相续毕命为期者。十即十生。百即百生。何以故。无外杂缘得正念故。与佛本愿得相应故。不违教故。随顺佛语故。若欲舍专修杂业者。百时希得一二。千时希得三五。何以故。乃由杂缘乱动失正念故。与佛本愿不相应故。与教相违故。不顺佛语故。系念不相续故。忆想间断故。回愿不殷重真实故。贪嗔诸见烦恼来间断故。无有惭愧忏悔心故。又不相续念报彼佛恩故。心生轻慢虽作业行。常与名利相应故。人我自覆不亲近同行善知识故。乐近杂缘自障障他往生正行故。何以故。予比日见闻诸方道俗。解行不同。专杂有异。但使专意作者。十即十生。杂修不至心者千中无一。前文虽许千中五三。后文则曰见闻诸方千中无一。导师在世已尔。何况今时时机共衰。岂舍百即百生专修。可修千中无一杂行乎。行者善自思量。
    右说法六条者。外记禅门（安乐房遵西父也）修七七日逆修之时。乃以上人为前六会导师。是其随闻记也。结愿唱导真观勤之。故今略之。但此录有二本。或有真字。或有假字。未知何正。今且就真字本集之者也。

第0章 黑谷上人语灯录卷第八


第0章 黑谷上人语灯录卷第九

          厌欣沙门了惠集录


汉语第一之九（当卷有二章）
净土五祖传第十一
善导十德第十二
类聚净土五祖传第十一

第一位昙鸾法师（六传）

    一续高僧传第七（义解篇）云。释昙鸾或为峦。未详其氏。雁门人也。家近五台山。神迹灵怪逸于民听。时未志学。便往寻焉。备觌遗踪心神欢悦便即出家。内外经籍具陶文理。而于四论佛性弥所穷研。读大集经恨其词义深密难以开悟。因而注解。文言过半便感气疾。权停笔功。周行医疗。行至汾州秦陵故垆。入城东门。上望青霄忽见天门洞开。六欲阶位上下重复历然齐□。由斯疾愈欲继前作。顾而言曰。命惟危脆不定其常。本草诸经具明正治。长年神仙往往间出。心愿所指修习斯法。果克既已方崇佛教不亦善乎。承江南陶隐居者方术所归广博弘瞻海内宗重。遂往从之。既达梁朝。时大通中也。乃通名云。北国虏僧昙鸾故来奉谒。时所司疑为细作推勘。无有异词。以事奏闻。帝曰。斯非觇国者。可引入重云殿。仍从千迷道。帝先于殿隅却坐绳床。衣以袈裟。覆以衲帽。鸾至殿前顾望无承对者。见有施张高座上安几拂正在殿中傍无余座。径往升之。竖佛性义。三命帝曰。大坛越佛性义深。略已标叙。有疑赐问。帝却衲帽。便以数关往复。因曰。今日向晚。明须相见。鸾从座下仍前直出。诘曲重沓二十余门一无错误帝极叹讶曰。此千迷道从来旧时往还疑阻。如何一度遂乃无迷。明旦引入大极殿。帝降阶礼接问所由来。鸾曰。欲学佛法恨年命促减。故来远造陶隐居求诸仙术。帝曰。此傲世遁隐者。比屡征不就。任往造之。鸾寻致书通问。陶乃答曰。去月耳闻音声。兹辰眼受文字。将由顶礼岁积故使真应来仪。正尔整拂藤薄。具陈花水。端襟敛思□聆警锡。及届山所接对欣然。便以仙方十卷用酬远意。还至浙江。有鲍郎子神者。一鼓涌浪七日便止。正值波初无由得度。鸾便往庙所以情祈告。心如所请当为起庙。须臾神即见形。状如二十。来告鸾曰。若欲度者明旦当得。愿不食言。及至明晨涛犹鼓怒。才入船里怗然安静。依期达帝具述由缘。有□为江神更起灵庙。因即辞还魏境。欲往名山依方修治。行至洛下。逢中国三藏菩提留支。鸾往启曰。佛法中颇有长生不死法胜此土仙经者乎。留支唾地曰。是何言欤。非相比也。此方何处有长生不死法。纵得长年少时不死。终更轮回三有耳。即以观经授之曰。此大仙方。依之修行当得解脱生死也。鸾寻顶受。所赍仙方□火烧之。自行化他流靡弘广。魏主重之号为神鸾焉。下□令住并州大岩寺。晚复移住汾州北山石壁玄忠寺。时往介山之阴。聚徒蒸业。今号鸾公岩是也。以魏兴和四年因疾卒于平遥山寺。春秋六十有七。临至终日旛花幢盖高映院宇。香气蓬勃音声繁闹。预登寺者□同嘱之。以事上闻□乃葬于汾西泰陵文谷。营建砖塔。并为立碑。今□存焉。然鸾神宇高远机变无方。言晤不思。动与事会。调心练气。对病识缘。名满魏都。用为方轨。因出调气论。又著作王邵随文注之。又撰礼净土十二偈续龙树偈后。又撰安乐集两卷等。广流于世。仍自号为有魏玄简大士云。
    二安乐集（道绰）下云。昙鸾法师康存之日常修净土。亦每有世俗君子。来呵法师曰。十方佛国皆为净土。法师何乃独意注西。岂非偏见生也。法师对曰。吾既凡夫智慧浅短。未入地位。念力须均。如似置草引牛恒须系心槽枥。岂得纵放全无所归。虽复难者纷纭而法师独决。是以无问一切道俗。但与法师一面相遇者。若未生正信劝令生信。若已生正信者皆劝归净国。是故法师临命终时。寺傍左右道俗皆见旛花映院。尽闻异香。音乐迎接遂往生也。
    三迦才净土论云。沙门昙鸾法师者并州汶水人也。魏末高齐之初犹在。神智高远三国知闻。洞晓众经独步人外。梁国天子萧王恒向北礼昙鸾菩萨。注解天亲菩萨往生论裁成两卷。法师撰集无量寿经奉赞七言偈百九十五行并问答一卷流行于世。劝道俗等决定往生得见诸佛。恒请龙树菩萨临终开悟。诚如所愿此方报尽半宵之内现圣僧像。忽来入室云。我是龙树菩萨。便为说曰。已落之叶不可更附枝也。未束之粟不可仓中求也。白驹过隙不可暂时留也。已去者叵反。未来未可追。现在今何在。白驹难可回。法师妙达言旨。知是告终。即半夜内发遣使者。遍告诸村白衣弟子及寺内出家弟子。可三百余人。一时云集。法师沐浴着新净衣。手执香炉。正向西坐。教诫门徒。索西方业。日初出时大众齐声念弥陀佛便即寿终。寺西五里之外有比丘尼寺。□是门徒。明相出后集堂食粥。举众皆闻空内有微妙音乐西来东去。中有智者。告大众言。法师和上一生教人修净土业。今世音声向东去者。必应多是迎法师来。食讫相命□法师去。庭前相待未出寺庭之间。复闻言乐远在空中向西而去。尼僧等相与至彼乃见无常。此依经论定得生西方也。
    四瑞应传云。齐朝昙鸾法师家近五台。洞明诸教。因得此土仙经十卷。欲访陶隐居学仙术。后逢三藏菩提问曰。佛法中有长生不死法胜此土仙经否。三藏唾地警曰。此方何处有长生不死法。纵得延寿年尽须堕。即将无量寿观经授与鸾曰。此大仙方。依而行之长得解脱永离生死。鸾便须火遂焚仙经。忽于半夜见一梵僧。入房语鸾曰。我是龙树菩萨。便说偈曰。落叶不可更附枝。未束粟不可仓中求。白驹过隙不可暂驻。已去者叵反。未来未可追。现在今何在。白驹难可回。法师乃知寿终集弟子三百余人。自执香炉向西教诫门徒劝崇西方。以日初出时齐声念佛。即便寿终。寺西五里有一尼寺。闻空中音乐西来东去。须臾又闻东来西去。
    五新修往生传云。释昙鸾雁门人也。少游五台。感其灵异。自誓出俗。三乘顿渐具陶文理。又尝抱疾行至汾州。俄见云荫如盖天门洞开六欲阶位上下重复。鸾方瞬目疾乃随愈。鸾于是复用心佛道。常如不及。开蒙诱俗无问远近。初鸾好为术学。闻陶隐居得长生法。千里就之。陶以仙经十卷授鸾。鸾跃然自得。以为神仙之术其必然也。后还洛下遇菩提留支。意颇得之问支曰。佛道有得长生乎。具能却老为不死乎。支笑而对曰。长生不死吾佛道也。旋以观无量寿经授之曰。汝可诵此则三界无复生。六道无攸往。盈虚消息祸福成败无得而至。其为寿也有劫石焉。有河沙焉。河沙之数有极。寿量之数无穷。此吾金仙氏之长生也。鸾承其语骤起深信。遂焚所学仙经。而专观经焉。每于观经得其理义。修三福业。想像九品。虽夫寒暑之变疾病之来不懈于始念。魏主怜其志尚又嘉其自行化他流靡弘广号为神鸾。□住并州大岩寺。未几移住汾州玄忠寺。一夕鸾正持诵。见一梵僧掀昂而来入其室。曰吾龙树也。所居净土。以汝有净土之心故来见汝。鸾曰。何以教我。树曰。已去不可反而失。鸾以所见胜异必知死生之期届矣。即集弟子数百人咸陈教诫言。其四生役役其止无日。地狱诸苦不可以不惧。九品净业不可以不修。因令弟子齐声高唱阿弥陀佛。鸾乃西向冥目。顿颡而示灭。是时道俗同闻管弦丝竹之声由西而来。良久乃寂。
    六龙舒净土文云。昙鸾初自陶隐居得仙经十卷。鸾欣然自得以为。神仙必可致也。后遇僧菩提留支问云。佛道长生乎。能却老不死乎。支云。长生不死吾佛道也。遂以十六观经与之云。汝可诵此。则三界无复生。六道无复往。盈虚消息祸福成败无得而至。其为寿也有劫石焉。有河沙焉。沙石之数有限。寿量之数无穷。此吾金仙氏之长生也。鸾深信之。遂焚仙经而专修观经。虽寒暑之变疾病之来亦不懈怠。魏主怜其志尚。又嘉其自行化他流传甚广号为神鸾。一日告弟子云。地狱诸苦不可以不惧。九品净业不可以不修。因令弟子高声念阿弥陀佛。向西闭目叩头而亡。是时僧俗同闻管弦丝竹之声从西而来。良久乃止。

第二位道绰禅师（四传）

    一续高僧传第二十四（习禅篇）云。禅道绰姓卫并州汶水人。弱龄处俗。闾里以恭让知名。十四出家。宗师经诰。大涅槃部偏所弘传讲二十四遍。晚事瓒禅师修涉空理。亟沾徽绩。瓒清约雅素慧悟开天。道振朔方。升名晋土。绰禀服神味。弥积岁时。承昔鸾法师净土诸业。便甄简权实。搜酌经论。会之通衢。布以成化。克念缘数想观幽明。故得灵相潜仪有情欣敬。恒在汶水石壁谷玄忠寺。寺即齐时灵昙鸾法师之所立也。中有鸾碑。具陈嘉瑞。事如别传。绰般舟方等岁序常弘。九品十观分时绍务。尝于行道际有僧。念定之中见绰缘佛珠数相量如七宝大山。又□西方灵相。繁缛难陈。由此盛德日增。荣誉远及。道俗子女赴者弥山。恒讲无量寿观将二百遍。导悟自他用为资神之宅也。词既明诣说甚适缘。比事引喻听无遗拘。人各捏珠口同佛号。每时散席响弥林谷。或邪见不信。欲相抗毁者及□绰之相善饮气而归。其道感物情为若此也。曾以贞观三年四月八日。绰知命将尽通告事相。闻而赴者满于山寺。咸见鸾法师在七宝船上。告绰云。汝净土堂成。但余报未尽耳。并见化佛住空天花下散。男女等以裙襟承得薄滑可爱。又以干地插莲花不萎者七日。及余善相不可殚纪。自非行感伦通讵能会此者乎。年登七十忽然□齿新生如本全无历异。加以报力休健容色盛发。谈述净业理味奔流。词吐包蕴气沾醇醴。并劝人念弥陀佛名。或用麻豆等物而为数量。第一称名便度一粒。如是率之。乃积数在万斛者。□以事邀结。令摄虑静缘通俗向其绥道望风而成习矣。又年常自业穿诸木栾子以为数法。遗诸四众教其称念。屡呈祯瑞。具叙行图。着净土论二卷。远谈龙树天亲。迩及僧鸾惠远。□遵崇净土明示昌言。文旨该要详诸化范。传灯锷县。岁积弥新。传者重其陶蓥风神研精学观故。又述其行相。自绰宗净业坐常面西。晨宵一服鲜洁为体。仪貌充伟并部推焉。顾眄风生舒颜引接。六时笃敬初不缺行接唱承拜生来弗绝。谗有余暇口诵佛名。日以七万为限。声声相注弘于净业。故得镕铸有识师训观门。西行广流斯其人矣。沙门道抚名胜之僧。京寺弘福逃名往赴既达玄忠同其行业。宣通净土所在弥增。今有惰夫口传摄论唯心不念。缘境又乖。用此招生。恐难继想。绰今年八十有四而神气明爽。宗绍存焉。
    二迦才净土论云。沙门道绰法师者亦是并州晋阳人也。乃是前高德大鸾法师三世已下悬孙弟子。讲涅槃经一部。每常赞叹鸾法师智德高远自云。相去千里悬殊。尚舍讲说修净土业已见往生。况我小子所知所解何足为多将此为德。从大业五年已来即舍讲说修净土行。一向专念阿弥陀佛礼拜供养相续无间。贞观已来为开悟有缘。时时敷演无量寿观经一卷。示诲并土晋阳大原汶水三县道俗。七岁已上□解念弥陀佛。上精进者用小豆为数。念弥陀佛得八十石或九十石。中精进者念五十石。下精进者念二十石。教诸有缘不向西方涕唾便利。不背西方。坐卧。撰安乐集两卷见行于世。去贞观十九年岁次乙巳四月二十四日悉与道俗取别。三县内门徒就别前后不断。难可记数。至二十七日于玄忠寺寿终。时有白云从西方来。变为三道白光。于自房中彻照通过。终讫乃灭。后烧坟陵。时复有五色光三道。于空中现映绕日轮。绕讫乃止。复有紫云。三度于坟上现。遗终弟子同见斯瑞。若准经断□是诸佛慈善根力能令众生见如此事。又准花严经偈说。又放光明名见佛。此光觉悟命终者。念佛三昧必见佛。命终之后生佛前。
    三瑞应传云。唐朝道绰禅师并州人也。玄忠寺。讲现经二百遍。三县七岁□解念佛。自穿□珠。劝人念佛。语常含□。不曾面背西。语善导曰。道绰恐不往生。愿师入定为佛得否。善导入定见佛百余尺。问曰。道绰现修念佛三昧。不知舍此报身得往生否。又问曰。何年月得生。答曰。伐树连下斧。无缘莫共语。还家莫辞苦。又令绰忏悔。一者安置经像于浅处。自居安稳房中。二者作功德使出家人。对十方僧忏悔。三者因修建伤损含生。对众生忏悔。又问。终时有何瑞相令人见闻。答曰。亡日我放白毫远照东方。此光现时来生我国。果至亡日三道光照房内。又见昙鸾法师七宝池中。语曰。净土已成。余报未尽。紫云坟上三度现。
    四新修往生传云。释道绰并州人。弃家已来历访名师。后闻瓒禅师理行兼着。卑志事之。寻憩石壁谷玄忠寺。寺即后魏昙鸾法师旧止也。鸾于其寺久蕴净业。至其亡日叠有祥异。郡人奇之。捃摭其事刻之于石。绰读其文弥深信。讲涅槃经二十余遍每叹。鸾法师智德高远尚舍讲说修净土业已得往生。况我小子所解何足为多。而恃此为德。即舍讲说修净土行。一向专念阿弥陀佛日别七万遍为限。礼拜供养相续无间。为开悟有缘每讲观经二百余遍示诲道俗。七岁已上念阿弥陀佛。教用小豆为数。上者念得九十八十石。中者念得五十石。下者三十石教诸有缘不向西方大小便利涕唾。不背西坐。声声相注弘净土业。每见佛住空中。天华下散。大如钱。其色鲜白遍满虚空。大众以手承花。人人皆得七日不萎。又撰安乐集两卷。见行于世。唐贞观三年四月八日。道俗集其寺。示如来之降生也。且见鸾于空中乘七宝船。由其上而指绰曰。汝于净土堂宇已成。但惟报命未尽。尔复见化佛与化菩萨飘飖在空。众乃惊叹大生信服。虽夫无种阐提之人亦率服之。以故唐初并汾诸郡重渍净业由绰盛焉。贞观十九年四月二十四日遇疾。道俗省觐者不可胜记。至二十七日欲终时。又有圣众。从西方来。两道白光入房彻照。终讫乃灭。又欲殡时复有异光。于空中现。殡讫乃止。复有紫云。于塔上三度现。众人同见斯瑞。

第三位善导禅师（六传）

    一续高僧传第三十七（遗身篇）云。近有山僧善导者。周游寰锷求访道津。行至西河遇道绰师唯行念佛弥陀净业。既入京师广行此化。写弥陀经数万卷。士女奉者其数无量。时在光明寺说法。有人告导曰。今念佛名。定生净土不。导曰。定生定生。其人礼拜讫口诵南无阿弥陀佛。声声相次出光明寺门。上柳树表。合掌西望倒投。身下至地遂死。事闻台省。
    二瑞应传云。唐朝善导禅师姓朱泗州人也。少出家。时见西方变相叹曰。何当托质莲台栖神净土。及受具戒妙开律师。共看观经悲喜交叹乃曰。修余行业迂僻难成。唯此观门定超生死。遂至绰禅师所。问曰。念佛实得往生否。师答曰。各辨一莲花行道七日不萎者即得往生。又东都英法师讲华严经四十遍。入绰禅师道场游三昧。而叹曰。自恨多年空寻文疏劳身心耳。何期念佛不可思议。禅师云。经有诚言。佛岂妄语。师平生常乐乞食。每自责曰。释迦尚乃分卫。善导何人端居索供养。乃至沙弥□不受礼。写弥陀经十万卷。画净土变相三百铺。所见塔庙无不修葺。佛法东行未有禅师盛德矣。
    三新修往生传云。释善导不悉何许人。周游寰锷求访道津。唐贞观中见西河绰禅师行方等忏。及净土九品道场讲观经。导大喜曰。此真入佛道之津要。修余行业迂僻难成。惟此观门速超生死吾得之矣。于是笃勤精苦若救头然。续至京师激发四部弟子。无问贵贱。彼屠沽辈亦击悟焉。导入堂则合掌□跪一心念佛。非力竭不休。乃至寒冷亦须流汗。以此相状表于至诚。出即为人说净土法化诸道俗。令发道心修净土行。无有暂时不为利益。三十余年无别寝处。不暂睡眠。除洗浴外曾不脱衣。般舟·行道礼佛·方等以为己任。护持戒品纤毫不犯。曾不举目视女人。一切名利无心起念。绮词戏笑亦未之有。所行之处争申供养。饮食衣服四事丰饶皆不自入。并将回施。好食送大厨供养徒众。唯食□恶才得支身。乳酪醍醐皆不饮啖。诸有瞡施将写阿弥陀经十万余卷。所画净土变相三百余堵。所在之处见坏伽蓝及故博塔等皆悉营造。然灯续明岁常不绝。三衣瓶□不使人持洗。始终无改。化诸有缘。每自独行不共众去。恐与人行谈论世事妨修行业。其有暂申礼谒闻说少法。或得同预道场亲承教训。或曾不见闻披寻教义。或展转授净土法门。京华诸州僧尼士女或投身高岭。或寄命深泉。或自堕高枝。焚身供养者略闻四远。向百余人。诸修梵行弃舍妻子者。诵阿弥陀经十万至三十万遍者。念阿弥陀佛日得一万五千年至十万遍者。及得念佛三昧往生净土者不可知数。或问导曰。念佛之善生净土耶。对曰。如汝所念遂汝所愿。对已导乃自念阿弥陀佛。如是一声则有一道光明从其口出。十声至百声光亦如之。导谓人曰。此身可厌。诸苦逼迫。情伪变易无暂休息。乃登所居寺前柳树。西向愿曰。愿佛威神骤以接我。观音势至亦来助我。令我此心不失正念不起惊怖。不于弥陀法中以生退堕。愿毕于其树上投身自绝。时京师士大夫倾诚归信。咸收其骨以葬。高宗皇帝知其念佛口出光明。又知舍报之时精至如此。赐寺额为光明焉。
    四又云。唐往生高僧善导临淄人也。幼投密州明胜法师出家。诵法华维摩。勿自思曰。教门非入一道一途。若不契机功即徒设。于是投大藏经。信手探之得无量寿观经。便喜诵习于十六观。恒谛思惟。忱节西方以为冥契。欣惠远法师胜躅。遂往庐山观其遗范。乃豁然增思。自后历访名德。幽求妙门功微理深未有出般舟三昧者。毕命斯道。后遁迹终南悟真寺。未逾数载。观想忘疾已成深妙。便于定中备观宝阁瑶池金座宛在日前。涕泗交流举身投地。既获胜定随方利物。初闻绰禅师晋阳开阐。欲不远千里从而问津。时逢玄冬之首。风飘落叶填满深坑。遂挚瓶□入中安坐。一心念佛。不觉已度数日。乃闻空中声曰。可得前行。所在游履无复挂碍。遂出坑进程。至绰禅师所展会夙心。绰公即授与无量寿经。导披卷详之。比来所□宛在。因即入定七日不起。或问导曰。弟子念佛。得往生否。导令辨一茎莲花。置之佛前。行道七日花不萎悴即得往生。依之七日果然花不萎黄。绰叹其深诣因请入定观当得生否。导即入定须臾报曰。师当忏三罪。方可往生。一者师尝安佛尊像在檐牖下自处深房。二者驱使策役出家人。三者营造屋宇损伤虫命。师宜于十方佛前忏第一罪。于四方僧前忏第二罪。于一切众生前忏第三罪。绰公静思往咎。皆曰不虚。于是洗心悔谢讫而见导。即曰。师罪灭矣。后当有白光照烛。是师往生之相也。导化洽京辈。道俗归心者如市。后于所住寺院中画净土变相。忽催令速成就。或问其故。则曰。吾将往生。可住三两夕而已。忽然微疾掩室。怡然长逝。春秋六十九。身体柔软。容色如常。异香音乐久而方歇。时永隆二年三月十四日。五念佛镜云。善导阇梨在西京寺内。与金刚法师挍量念佛胜劣。升座遂发愿言。准诸经中世尊说。念佛一法得生净土。一日七日一念十念阿弥陀佛定生净土。此是真实不诳众生者。即遣此堂中二像总放光。若此念佛法虚不生净土诳惑众生。即遣善导于此高座上即堕大地狱。长时受苦永不出期。遂将如意杖指一堂中像。像皆放光。
    六龙舒净土文云。善导贞观中见西河绰禅师净土九品道场。于是笃勤精苦若救头然。每入佛堂合掌胡跪一心念佛。非力竭不休。虽寒水亦须流汗以表至诚。出即为众说净土法门。无暂时不为利益。三十余年不暂睡眠。般舟·行道·礼佛·方等专为己任。护持戒品纤毫不犯。未尝举目视女人。绝意名利远诸戏笑。所行之处净身供养。饮食衣服有余□以回施。好食送大厨供众。□恶自食。乳酪醍醐皆不饮啖。诸有瞡施用写阿弥陀经十万余卷。画净土变相三百余壁。见坏寺及坏塔皆悉修营。然灯续明每岁不绝。三衣瓶□不使人持洗。始终无改。不与众同行。恐谈世事妨修行业。展转授净土法门者不可胜数。或问导云。念佛之善生净土否。答云。如汝所念遂汝所愿。于是导自念阿弥陀佛。一声则有一道光明从其口出。十声以至百声光明亦如此。其劝化偈云。渐渐鸡皮鹤发看看行步躘踵。假饶金玉满堂。难免衰残老病。任是千般快乐。无常终是到来。唯有径路修行。但念阿弥陀佛。后谓人曰。此身可厌。吾将西归。乃登寺前柳树投身自绝。高宗见其念佛口出光明。又舍身时精至如此。赐寺额为光明。慈云式忏主略传云。阿弥陀佛化身至长安。闻浐水声乃曰。可教念佛。三年后满长安城中念佛。后有法照大师。即善导后身也。

第四位怀感法师（二传）

    一宋高僧传第六（义解篇）云。释怀感不知何许人也。秉持强悍精苦从师。义不入神未以为得。四方同好就雾市焉。唯不信念佛少时迳生安养。疑冰未泮。遂谒善导用决犹豫。导曰。子传教度人。为信后讲。为渺茫无诣。感曰。诸佛诚言不信不讲。导曰。若如所见令念佛往生岂是魔说耶。子若信之至心念佛当有证验。乃入道场三七日不□灵瑞。感自恨罪障深。欲绝食毕命。导不许。遂令精虔三年念佛。后忽感灵瑞。见金色玉毫便证念佛三昧。悲恨宿垢业重妄构众愆。忏悔发露。乃述决疑论七卷（即群疑论是也）临终果有化佛来迎。合掌向西而往矣。
    二瑞应传云。感法师居长安千福寺。博通经典。不信念佛问善导和尚曰。念佛之事在何门。答曰。君能专念佛当自有证。又问。颇见佛否。师曰。佛言何可疑哉。遂三七日入道场。未有其应。自恨罪深欲绝食毕命。师止而不许。三年专志遂得见佛金色玉毫证得三昧。乃自造往生决疑论七卷。临终佛迎。合掌向西卒。

第五位少康法师（三传）

    一宋高僧传第二十五（读诵篇）云。释少康俗姓周缙云仙都山人也。母罗氏。因梦游鼎湖峰得玉女手捧青莲授。曰此花吉祥。寄于汝所后生贵子。切当保惜。及生康之日青光满室香似芙蕖。迨襁褓之年。眼碧唇朱齿白得佛之一相。恒端坐含笑。时乡中善相人也。目之此子将相之才。不语吾弗知也。年甫七岁。抱入灵山寺中。佛生日礼圣容。母问康曰。识否。忽发言云。释迦牟尼佛。闻皆怪之。盖生来不言语也。由是父母舍其出家。年十有五所诵之经已终五部。於越州嘉祥寺受戒。便就伊寺学毗尼五夏之后往上元龙兴寺听花严经·瑜伽论。贞元初至于洛京白马寺殿。见物放光。遂探取。为何经法乃善导行西方化道文也。康见欢喜。□之曰。我若与净土有缘惟此轴文斯光再现。所誓才终果重闪烁。中有化佛菩萨无算。遂之长安善导影堂内乞愿见善导。真像化为佛身。谓康曰。汝依吾施设利乐众生同生安养。康如有所证。南至江陵果愿寺。遇一法师。谓康曰。汝欲化人径往新定。缘在于彼。言讫不见。止有香光。望西而去。洎到睦郡。入城乞食得钱。诱掖小儿能念阿弥陀佛。一声即付一钱。后经月余孩孺螘慕念佛。多者即给钱。如是一年。凡男女见康则云阿弥陀佛。遂于乌龙山建净土道场。筑坛三级。聚人午夜行道。唱赞二十四契称扬净邦。每遇斋日云集所化三千许人。登座令男女弟子望康面门。即高声唱阿弥陀佛。佛从口出。连诵十声十佛若连珠状。告曰。汝见佛身即得往生。以贞元二十一年十月示众嘱累。止劝急修净土。言毕跏趺。身放光明而逝。天色斗变。狂风四起。百鸟悲鸣。乌龙山也一时变白。今坟塔存于州东台子岩。岁久唯余方石。石傍之土相传疗疾。州民凡婴众病悉焚香取土随服多差。石之四隅若车辙焉。汉乾祐三年天台山德韶禅师重建其塔。至今高敞。时号后善导焉。系曰。康所述偈赞皆附会郑卫之声。变体而作。非哀非乐。不怨不怒。得处中曲韵。譬犹善医以饧蜜涂逆口之药。诱婴儿之入口耳。茍非大权入假何能运此方便度无极者乎。唱佛佛形从口而出。善导同此作佛事。故非小缘哉。
    二新修往生传云。释少康缙云仙都人。母罗氏。梦游鼎湖峰。得玉女捧青莲花授之。且曰。此花吉祥。授之于汝。当生贵子。及生康日青光满室香似芙渠蕖。年十有五诵法花·楞严等经五部。寻究毗尼。及听花严·瑜伽诸论。贞元初至洛下白马寺。见殿内文字累放光明。康不能测。前而探取之。乃善导昔为西方化道文也。康曰。若于净土有缘当使此文光明再发。所愿未已果重闪烁。康曰。劫石可移而我愿无易矣。遂之长安善导影堂。大陈荐献方陈荐献时。焂见善导遗像升于空中。谓康曰。汝依我事利乐有情。则汝之功同生安乐。康闻其语如有所证。南适江陵果愿寺。路逢一僧。谓曰。汝欲化人当往新定。言讫而隐。洎到睦郡。睦人尚无识者。未从其化。康乃丐钱诱掖小儿。与之约曰。阿弥陀佛实汝良导。能念一声与汝一钱。小儿务得其钱也随亦念之。后经月余孩孺念佛俟钱者比比而是。康曰。可念十声。乃与尔钱。小儿亦如其约。如是一年无长少贵贱。凡见康者则曰阿弥陀佛。以故念佛之人盈道路焉。贞元十年康于乌龙山建净土道场。筑坛三级。聚人午夜行道。每道场时康自登座。令男女面康赓声高唱阿弥陀佛已。又赓声和声之。至康唱时众见一一佛从其口出。连唱十声则有十佛。若联珠状。康曰。汝见佛否。如见佛者决生净土。其礼佛人数千。亦有竟不见者。贞元二十一年十月三日嘱累道俗。当于安养起增进心。于阎浮提生厌离心。又曰。汝曹此时能见光明真我弟子。遂放异光数道。奄然弃世焉。入塔于台子岩。天台德韶禅师重新之。今之人多指其塔为后善导焉。
    三龙舒净土文云。小康贞元初至洛下白马寺。见殿中文字累放光明。探取之。乃善导西方化道文也。康曰。若于净土有缘当使此文再发光明。言未已光乃关烁。遂至长安善导影堂。大陈荐献。善导于空中曰。汝依吾事利乐有情。则汝之功同生安养。又逢一僧。谓曰。汝欲化人当往新定。言讫而隐。新定今严州也。至彼人尚无识者。康乃乞钱诱小儿与之。约曰。阿弥陀佛是汝本师。能念一声与汝一钱。小儿务得其钱。随声念之。后月余小儿念佛求钱者众。康乃云。念佛十声乃与尔钱。小儿从之。如此一年。无长少贵贱。凡见康者则称阿弥陀佛。以故念佛之人盈于道路。后康于乌龙山建净土道场。筑坛三级。聚人午夜行道。康升座令人面西。康先唱阿弥陀佛。次众人和之。康唱时众见一佛从其口出。连唱十声则有十佛。若联珠状。康云。汝见佛否。如见佛者决生净土。其礼佛人数千。亦有竟不见者。后嘱众人。当于安养起增进心。于阎浮提生厌离心。又云。汝等此时能见光明真我弟子。遂放异光数道而亡。

    当时空上人  从诸传之中
    类聚于净土  五祖高妙德
    今写雕版印  弘通于世间
    酌流讨源者  谁不慕玩此

善导十德第十二

    叹善导德为二。一者垂迹门。二者本地门。就垂迹门准例天台且叹十德。

    一者至诚念佛德  二者三昧发得德
    三者光从口出德  四者为师决疑德
    五者造疏感梦德  六者化导盛广德
    七者遗身入灭德  八者帝王归敬德
    九者遗文放光德  十者形像神变德

    一至诚念佛德者。合掌胡跪一心念佛。非力竭不休。乃至寒冷亦须流汗。以此相状表于至诚是也。
    二三昧发得德者。观想忘疲已成深妙。便于定中备观宝阁瑶池金座。宛在目前是也。
    三光从口出德者。自念阿弥陀佛一声则有一道光明从其口出。十声至百声光明亦如此是也。
    四为师决疑德者。绰叹其深诣因请入定观当得生否。导即入定须臾报曰。师当忏三罪。方可往生是也。
    五造疏感梦德者。就此有二。谓前梦后梦也。言前梦者。师欲造观经疏。而先七日祈请其事即感灵梦。其状具载疏第四卷。例如吾朝圣德太子造法华疏时。即入梦殿。金人东来指示深义也。次后梦者造疏已后又七日祈请之（云云）造疏求加护于三宝感得灵梦其例非一。如华严澄观本邦慈觉大师等也。
    六化导盛广德者。化诸有缘以授净土法门。京华诸州僧尼士女。或投身高岭。或弃命深泉。或自堕高枝。焚身供养者粗闻四远向百余人。诸修梵行弃舍妻子者。诵阿弥陀经十万至三十万遍者。念阿弥陀佛日得一万五千至十万遍者。及得念佛三昧往生净土者不可知数是也。
    七遗身入灭德者。师谓人曰。此身可厌。诸苦逼迫。情伪变易无暂休息。乃登所居寺前柳树。西向愿曰。愿佛威神骤以摄我。观音·势至亦来助我。令我此心不失正念不起惊怖。不于弥陀法中以生退堕。愿了于其树上投身自绝是也。
    八帝王归敬德者。高宗皇帝知其念佛口出光明。又知舍报之时精至如此。赐寺额为光明焉是也。
    九遗文放光德者。贞元初少康至洛下白马寺。见殿内文字累放光明。康不能测。前而探取之。乃师所为西方化导文也。康曰。若于净土有缘当使此文光明再发。所愿未已。果重闪烁。康曰。劫石可移而我愿无易矣是也。
    十形像神变德者。少康遂之长安善导影堂大陈荐献。时彼遗像忽升空中。谓康曰。汝依吾事利益有情。则汝之功同生安乐。康闻其言如有所证是也。
    二本地门者。师即阿弥陀佛化身。事出在于西方略传。宜哉独得本愿深旨。念佛众生亦应合会本地内证也。

第0章 黑谷上人语灯录卷第九


第0章 黑谷上人语灯录卷第十

          厌欣沙门了惠集录


汉语第一之十（当卷有五篇）
略要文第十三
初学钞第十四
诸遗诫文第十五（三通）
遣北越书第十六
诸方答书第十七（二通）

净土宗略要文第十三

    道绰禅师立圣道净土二门。判一代圣教。而舍圣道正归净土之文。
    安乐集云。问曰。一切众生皆有佛性。远劫以来应值多佛。何因至今仍自轮回生死不出火宅。答曰。依大乘圣教。良由不得二种胜法以排生死。是以不出火宅。何者为二。一谓圣道。二谓往生净土。其圣道一种今时难证。一由去大圣遥远二由理深解微。是故大集月藏经云。我未法时中亿亿众生起行修道。未有一人得者。当今末法现是五浊恶世。唯有净土一门可通入路。是故大经云。若有众生纵令一生造恶。临命终时十念相续称我名字。若不生者不取正觉。又复一切众生都不自量。若据大乘真如实相第一义空曾未措心。若论小乘修入见谛修道。乃至那含罗汉断五下除五上。无问道俗未有其分。纵有人天果报。皆为五戒十善能招此报。然持得者甚希。若论起恶造罪何异暴风駃雨。是以诸佛大悲劝归净土。纵使一形造恶但能系意专精常能念佛。一切诸障自然消除定得往生。何不思量都无去心也。
    善导和尚意。释尊出世本意唯说念佛往生之文。
　　法事赞云。如来出现于五浊随宜方便化群萌。或说多闻而得度。或说小解证三明。或教福慧双除障。或教禅念坐思量。种种法门皆解脱无过念佛往西方。上尽一形至十念。三念五念佛来迎。直为弥陀弘誓重致使凡夫念即生。
    善导和尚立正杂二行。舍杂行归正行之文。
    观无量寿经疏第四卷释上品上生三心中深心云。就行立信者。然行有二种。一者正行。二者杂行。言正行者专依往生经行行者是名正行。何者是也。一心专读诵此观经·弥陀经·无量寿经等。一心专注思想观察忆念彼国二报庄严。若礼即一心专礼彼佛。若口称即一心专称彼佛。若赞叹供养即一心专赞叹供养。是名为正。又就此正中复有二种。一者一心专念弥陀名号。行住坐卧不问时节久近。念念不舍者是名正定之业。顺彼佛愿故。若依礼诵等即名为助业。除此正助二行已外自余诸善悉名杂行。若修前正助二行。心常亲近忆念不断名为无间也。若行后杂行。即心常间断。虽可回向得生。众名□杂之行也。
    善导和尚判正杂二行得失之文。
    往生礼赞云。若能如上念念相续毕命为期者。十即十生。百即百生。何以故。无外杂缘得正念故。与佛本愿得相应故。不违教故。随顺佛语故。若欲舍专修杂业者。百时希得一二。千时希得三五。何以故。乃由杂缘乱动失正念故。与佛本愿不相应故。与教相违故。不顺佛语故。系念不相续故。忆想间断故。回愿不殷重真实故。贪嗔诸见烦恼来间断故。无有惭愧忏悔心故。又云。余比日自见闻诸方道俗。解行不同。专杂有异。但使专意作者十即十生修杂不至心者千中无一。
    善导和尚意三部经共唯明念佛往生之文。
    观经疏第三云。自余众行虽名是善。若比念佛者全非比挍也。是故诸经中处处广赞念佛功德。如无量寿经四十八愿中。唯明专念弥陀名号得生。又如弥陀经中。一日七日专念弥陀名号得生。又十方恒沙诸佛证诚不虚也。又此经定散文中唯标专念名号得生。此例非一也。
    弥陀如来唯以名号为往生本愿之文。
    往生礼赞云。如无量寿经云。若我成佛十方众生称我名号下至十声。若不生者不取正觉。彼佛今现在世成佛。当知本誓重愿不虚。众生称念必得往生。
    念佛利益之文。
    无量寿经下卷云。佛语弥勒。其有得闻彼佛名号。欢喜踊跃乃至一念。当知此人为得大利。则是具足无上功德。往生礼赞云。其有得闻彼弥陀佛名号。欢喜至一念皆当得生彼。
    私云。一念既得无上功德。当知十念即十无上功德。百念即百无上功德也。应知。
    末法万年后余行悉灭时。释迦如来以慈悲特留念佛之文。
    无量寿经下卷云。当来之世经道灭尽。我以慈悲哀愍特留此经止住百岁。其有众生值此经者。随意所愿皆可得度。往生礼赞云。万年三宝灭此经住百年。尔时闻一念皆当得生彼。
    以念佛为多善根。以诸行为少善根之文。
    阿弥陀经云。不可以少善根福德因缘得生彼国。舍利弗若有善男子善女人。闻说阿弥陀佛执持名号。若一日若二日若三日若四日若五日若六日若七日。一心不乱。其人临命终时。阿弥陀佛与诸圣众现在其前。是人终时心不颠倒即得往生阿弥陀佛极乐国土。善导释此文云。极乐无为涅槃界。随缘杂善恐难生。故使如来选要法教念弥陀专复专。七日七夜心无间长时起行倍皆然。临终圣众持花现。身心踊跃坐金莲。
    六方诸佛等护念念佛行者之文。
    观念法门云。又如弥陀经说。若有男子女人。七日七夜及尽一生。一心专念阿弥陀佛愿往生者。此人常得六方恒河沙等佛共来护念。故名护念经。护念意者亦不令诸恶鬼神得便。亦无横病横死横有厄难。一切灾障自然消散。除不至心。往生礼赞云。十往生经云。若有众生念阿弥陀佛愿往生者。彼佛即遣二十五菩萨拥护行者。若行若坐若住若卧若昼若夜。一切时一切处不令恶鬼恶神得其便也。又如观经云。若称礼念阿弥陀佛。愿往生彼国者。彼佛即遣无数化佛无数化观世音势至菩萨护念行者。复与前二十五菩萨等百重千重围绕行者。不问行住坐卧一切时处。若昼若夜常不离行者。今既有斯胜益可凭。愿诸行者各须至心求往。
    释尊以弥陀名号殷勤付属舍利弗之文阿弥陀经云。佛说此经已。舍利弗及诸比丘一切世间天人阿修罗等。闻佛所说欢喜信受作礼而去。善导法事赞释此文云。世尊说法时将了。殷勤付属弥陀名。五浊增时多疑谤。道俗相嫌不用闻。见有修行起嗔毒。方便破坏竞生怨。如此生盲阐提辈。毁灭顿教永沉沦。超过大地微尘劫。未可得离三途身。大众同心皆忏悔所有破法罪因缘。
    弥陀光明不照余行者。唯照念佛行者之文。
    观无量寿经云。无量寿佛有八万四千相。一一相各有八万四千随形好。一一好复有八万四千光明。一一光明遍照十方世界。念佛众生摄取不舍。往生礼赞云。弥陀身色如金山。相好光明照十方。唯有念佛蒙光摄。当知本愿最为强。
    不赞杂善。唯叹念佛行者之文。
    观无量寿经云若念佛者当知。此人是人中分陀利花。观世音菩萨大势至菩萨为其胜友。当坐道场生诸佛家。彼经疏云。从若念佛者下至生诸佛家已来。正显念佛三昧功能超绝实非杂善得为比类。即有其五。一明专念弥陀佛名。二明指赞能念之人。三明若能相续念佛者此人甚为希有。更无物可以方之。故引分陀利为喻。言分陀利者。名人中好花。亦名希有花。亦名人中上上花。亦名人中妙好花。此花相传名蔡花是。若念佛者即是人中好人。人中妙好人。人中上上人。人中希有人。人中最胜人也。
    释迦如来不付属余行。唯以念佛付属阿难之文。
    观无量寿经云。佛告阿难。汝好持是语。持是语者。即是持无量寿佛名。彼经疏释此文云。从佛告阿难汝好持是语已下。正明付属弥陀名号流通于遐代。上来虽说定散两门之益。望佛本愿意在众生一向专称弥陀佛名。
    私云。此中定者始自日想观以来十三观是也。散者初三福业后九品业是也。此定散二善中虽说诸往生行。佛本愿者唯在名号。故释迦如来唯以名号付属阿难尊者也。
    念佛行者必当具足三心之文。
    往生礼赞云。必欲生彼国土者。如观经说者具三心必得往生。何等为三。一者至诚心。所谓身业礼拜彼佛。口业赞叹称扬彼佛。意业专念观察彼佛。凡起三业必须真实。故名至诚心。二者深心。即是真实信心。信知自身是具足烦恼凡夫。善根薄少流转三界不出火宅。今信知弥陀本弘誓愿及称名号下至十声一声等定得往生。乃至一念无有疑心。故名深心。三者回向发愿心。所作一切善根悉皆回愿往生。故名回向发愿心具此三心必得生也。若少一心即不得生。
    不简下智破戒等。依弥陀本愿唯念名号即得往生之文。
    法照禅师五会法事赞云。彼佛因中立弘誓。闻名念我总来迎。不简贫穷将富贵。不简下智与高才。不简多闻·持净戒。不简破戒·罪根深。但使回心多念佛。能令瓦砾变成金。
    修行净业时节延促之文。
    观经疏第四云。上尽一形下至一日一时一念等。或从一念十念至一时一日一形。大意者一发心已后誓毕此生无有退转。唯以净土为期。
    此一条者元久元年二月十七日。上人为伊豆山源延所集也。

净土初学钞第十四

    往生要集（上卷）极乐证据云。问。十方有净土。何唯愿生极乐耶。答。天台大师云。诸经论处处唯劝众生偏念阿弥陀佛。令求西方极乐世界。无量寿经·观经·往生论等数十余部经论文。殷勤指授劝生西方。是以偏念也（已上）大师披阅一切经论凡十五遍。应知所述不可不信（乃至）如天台十疑云。阿弥陀佛别有大悲四十八愿摄引众生。又观经云。阿弥陀佛有八万四千相。一一相有八万四千好。一一好放八万四千光明。遍照十方世界念佛众生摄取不舍。若有念者机感相应决定得生。又阿弥陀经·大无量寿经·鼓音声陀罗尼经等云。释迦佛说此经时。皆十方世界各有恒沙诸佛。舒其舌相遍覆三千大千世界。证诚一切众生念阿弥陀佛乘佛大悲愿力故决定得生极乐世界。当知阿弥陀佛与此世界偏有因缘。何以故得知。无量寿经云。末世法灭之时特留此经。百年在世摄引众生往生彼国。故知弥陀与此世界极恶众生偏有因缘。其余诸佛一切净土虽有一经两经略劝往生。不如阿弥陀佛国处处经论殷勤丁宁劝往生也（已上往生要集取意）。
    私云。唐土怀感·我朝惠心于往生行大分为二。一者念佛往生。二者诸行往生也。念佛往生者可知。诸行往生者。往生要集云。今私云。诸经行业总而言之。不出梵网戒品。别而论之不出六度。细明其相有其十三。一者财法等施。二者三归·五戒·八戒·十戒多少戒行。三者忍辱。四者精进。五者禅定。六者般若（信第一义等是也）七者发菩提心。八者修行六念（念佛。法。僧。戒。舍。天。谓之六念。十六想观亦不出之）九者读诵大乘。十者守护佛法。十一孝养父母奉事师长。十二不生憍慢。十三不染利养也（已上）私问云。天台大师十疑论意。念佛诸行之中何为往生之行。答云。凡十疑论一部之中。二十余所乃有念佛往生之词。而无诸行往生之文。故知天台意者于往生门则以念佛为行。不以余行为行也。虽五大部章疏之中少有弥陀极乐之事。而彼难备往生解行。不以往生极乐为本意劝之故。十疑论者专为劝进往生极乐作之。然则欲得往生。虽台宗人当依十疑学念佛门。惠心先德亦有此意也。又法相宗慈恩大师虽作百本章疏。别作西方要决一卷以劝自他往生。然则彼宗学人若期往生求西方者。当学要决知往生行。是亦惠心之意也。又三论宗先达律师永观乃作十因劝励念佛往生。珍海又作决定往生集以演念佛往生之道。又真言宗不空三藏作阿弥陀仪轨宣说念佛往生之旨。但念佛行相与显宗所谈其意少有异也。又弥陀大小神□句句有阿弥□多之词。是即句句唱弥陀之意也。若无阿弥□多之句。纵诵甘露之句无其验者欤。然则诸宗学者谁人违背念佛法门耶。应知。

诸宗经疏目录

华严宗

    华严经六十卷（觉贤译）。法界观门一卷（杜顺）
    搜玄记五卷（智俨）。探玄记二十卷。
    教义分齐章三卷。金师子章一卷。
    指归一卷。华严三昧观门一卷。
    普贤观行法门一卷。华藏世界观门一卷。
    华严策林一卷。华严妄尽还源观一卷。
    心经疏一卷。梵网经疏三卷。
    起信论疏三卷。同别记一卷。
    十二门论疏一卷。
    法界无差别论疏一卷（已上法藏述）
    新译华严经八十卷（十法行）
    新译华严疏二十卷。随疏演义钞四十卷。
    四十华严经（般若译）
    贞元新译华严经疏十卷。
    华严法界玄镜一卷。华严网要三卷。
    华严略策一卷。行愿品别行疏一卷。
    三圣圆融观门一卷。十二因缘观门一卷。
    五蕴观门一卷。
    答皇太子所问心要一卷。
    华严刹海变相赞一首。
    答复礼法师颂一首。
    证道颂一首（已上澄观述。出圆宗文类）

已上出东大寺圆超录

    此宗章疏虽多今取其要不过于此。此等法门中五教十宗十玄六相等法文义虽广而不演往生极乐之事。是非西方指南也。

天台宗

    妙法莲华经八卷（罗什译）。法华玄义十卷（天台）
    同释签十卷（妙乐）。同文句十卷（天台）
    同文句记十卷（妙乐）。摩诃止观十卷（天台）
    同辅行传弘决十卷（妙乐）
    禅门修证十卷。同观心论一卷。
    维摩经玄疏六卷（已上天台）。同经略疏十卷（妙乐）
    四教义十二卷（天台）。三观义二卷（天台）
    涅槃经疏十五卷（灌顶）。同玄义一卷（灌顶）
    同金錍论一卷（妙乐）。金光明经疏三卷（天台）
    同经玄义一卷（天台）。华严经骨目二卷（妙乐）
    梵网经义记二卷。请观音经疏一卷。
    观无量寿经疏一卷。阿弥陀经义记一卷。
    阿弥陀十疑论一卷（已上天台）

已上出延历寺玄照录

    此宗章疏虽多其要不过于此。此等章疏文义广博。取要不过教观二门。教则以四教五味为要。观则以三观六即为宗。往生极乐之旨即在观经疏十疑等。

三论宗

    法华经八卷。法华经疏十二卷。
    同经新撰疏六卷。同经统略三卷。
    同经游意一卷。法华论疏三卷。
    涅槃经疏二十卷。维摩经略疏五卷。
    同经广疏六卷。胜鬘经宝窟三卷。
    仁王经疏二卷。金刚般若经疏四卷。
    金光明经疏一卷。大品般若经略疏四卷。
    同经广疏十卷。同经游意一卷。
    观无量寿经疏一卷。无量寿经疏一卷。
    盂兰盆经疏一卷。弥勒经游意一卷。
    中观论四卷（龙树菩萨造）。中观论疏十卷。
    百论二卷（提婆菩萨造）。百论疏三卷。
    十二门论一卷（龙树菩萨造）。十二门论疏三卷。
    十二门论略疏一卷。中论玄一卷。
    三论序疏一卷。二谛章三卷。
    大乘玄五卷。法华玄论十卷。
    净名玄八卷（已上吉藏）

已上出元兴寺安远律师录

    此宗章疏虽多取要不过于此。此中观经双卷经疏虽明往生之旨其义不委。其余皆明八不中道二谛等旨。此等义门是明三祇成佛之旨。不宗往生极乐之义也。

法相宗

    能断金刚般若波罗蜜多经一卷。
    金刚般若会释三卷（基撰）
    六门陀罗尼经一卷。六门陀罗尼经疏一卷。
    般若理趣经一卷。般若理趣分述□三卷。
    无垢称经六卷。无垢称经疏六卷。
    般若心经一卷。般若心经疏一卷。
    妙法莲华经八卷。法华玄□十卷。
    弥勒上生经一卷。同经疏二卷。
    西方要决一卷（已上基师）法华义决一卷（惠沼）
    同经摄释四卷（智周）同经决释记八卷（宗俊）
    金光明最胜王经十卷。
    同经疏六卷（惠沼）十一面神□心经一卷。
    同经疏一卷（惠沼）梵网经疏五卷（智周已上大乘经疏）
    瑜伽论百卷（弥勒菩萨造玄奘译）瑜伽论钞十六卷（基）
    大乘百法明论一卷（世亲菩萨造玄奘译）
    百法论玄□一卷（基）摄大乘论钞十卷（同）
    大乘阿鞞达摩集论七卷。
    对法论钞七卷（基）辨中边论三卷。
    同疏三卷（基）二十唯识论一卷。
    同论疏二卷（基）三十唯识论十卷。
    同论疏十卷（基）同论枢要二卷（同）
    同论别钞五卷（同）同论了义灯七卷（惠沼）
    同论演秘七卷（智周）宗轮论疏一卷（基）
    大乘法苑林章七卷（同）入道章一卷（智周）

已上出东大寺平祚录

    此宗章疏虽多取要不过于此。慈恩大师虽作百部章疏。成唯识而为其宗。故号唯识法师。然此论中明唯识三性十地因果等而不明往生极乐之旨。故学此唯识论及五分十支之人不知往生极乐之道。欲知此宗极乐之道。应学怀感法师群疑论并慈恩大师西方要决也。地论宗（此有两家。一者南地。二者北地。南地者以慧光为祖师。北地者以道宠为祖师。慧光有十人大弟子）
    （南）宝意三藏。慧光上统。净影寺慧远（慧光律师之孙弟）。僧范道凭等。    （北）菩提留支三藏。道宠等。
    华严经疏七卷。涅槃经疏十卷。
    无量寿经疏一卷。观无量寿经疏一卷。
    维摩经疏四卷。胜鬘经疏三卷。
    温室经疏一卷。十地论疏七卷。
    大乘义章十四卷（已上慧远。续高僧传云。章疏五十余卷）（云云）
    本朝三论宗人兼学此宗而不立为别宗也。净影大师者自欣都率既生都率。又遗诫门徒令修都率之业。因兹虽造观经等疏。而不殷勤劝西方也。凡其所谈教证二道六相圆融等法门也。六相者总别同异成坏之六相也。又大乘义章中多以四宗释判法门浅深。四宗者。一立性宗。二破性宗。三破相宗。四显实宗也。立性宗者毗昙意也。破性宗者成实意也。破相宗者诸大乘经空无相义也。显实宗者真如法界随缘之义也。
    摄论宗（此有两家。一者南地。二者北地。南地以真谛三藏及法泰而为祖师。北地以昙迁禅师而为祖师。又地论净影大师随昙迁禀摄论）
    （南）真谛三藏。法泰。静嵩。智恺。僧宗。僧忍。法唯。
    （北）昙迁。慧休。慧远。净业。
    摄论疏二十五卷（真谛与智恺共撰之）同论疏六卷。
    杂心疏五卷（已上静嵩）
    此宗意明十种胜相诸法唯心之旨。摄论梁代传来此土。尔后百年之间世多不修净土之业。此即由不会得此论别时意趣之文也。此文消通之后渐修净业者多矣。私云。或人云。摄论宗人宜依西方要决愿求往生也。其旨见别纸。

大乘律宗（传教大师所立也）

    菩萨地持经十卷。梵网经二卷。
    总大乘律二十七部五十五卷具如目录。
    梵网经义记二卷（天台）授菩萨戒仪一卷（本妙乐注智证）
    同经疏一卷（明旷）显戒论三卷。
    同缘起二卷（已上山家）
    传述一心戒文三卷（光定）
    显扬大戒论八卷（慈觉）
    普通授菩萨戒广释三卷（安然）
    授如来金刚宝戒式一卷（延昌）
    天台圆教菩萨戒相承师资血脉谱一首。
    ○莲华台藏世界赫赫天光师子座上卢舍那佛｜逸多菩萨｜天竺鸠摩罗什三藏｜灵山听众南岳慧思大师灵山听众天台智者大师｜章安灌顶大师｜缙云智威大师｜东阳慧威大师｜左溪玄朗大师｜荆溪湛然大师｜琅琊道邃大师｜大日本国比睿山前入唐受菩萨戒沙门最澄｜前入唐受菩萨戒沙门义真（道邃弟子）
    此大乘律宗经论章疏之中不明往生极乐之旨。唯明成佛得道之义。但明旷等疏中有以持戒行德回向极乐。然是傍依观经等意而已。禅门章云。十重四十八轻不为化城。亦不为人天果报也。

真言宗（本朝有八家。各有师资相承血脉谱）

    此有二宗。一者大日宗。二者金刚顶宗。大日宗立三部摄诸尊。金刚顶宗立五部摄诸尊。三部五部之中各有莲华部法。虽是弥陀之法而非往生净土之行。唯是速疾成佛之法也耳。但诸尊法中有往生之法。谓随求尊胜无垢净光如意轮宝箧光明阿弥陀等法是也。虽有是法只为一机。非往生极乐通方之法也。若准善导意。此等中唯弥陀供养法可摄读诵正行也。又新译阿弥陀大□即是旧译鼓音声陀罗尼之同本也。此虽导师所览。然非本愿行故。不立为正定之业也。

成实宗（立五时判一代。此有南北两家。北地以罗什僧嵩而为祖师。南地以僧糅而为祖师）

    成实论十六卷（师子觉造罗什译）。同论义章二十卷（惠影）同疏十六卷（道藏）
    此宗意者四谛立章。五聚明义。又就此论有大小诤。或以为大乘宗。或以为小乘宗（云云）大日经疏云。成实诸宗应知。此一论有诸家不同。例如四分三家也。然此论一部十六卷二百二品。其中唯明三乘圣道之旨。更不明往生极乐之义也。又梁朝三大法师云旻藏皆是此宗之人也。云者光宅寺法云师也。善通法华。旻者庄严寺僧旻法师也。明解十地解鬘。藏者开善寺智藏法师也。精详涅槃。妙乐大师云。自梁陈已来释法华者以光宅为长。

俱舍宗（以唐三藏并普光法宝而为祖师）

    俱舍论三十卷（世亲菩萨造玄奘三藏译）
    同论记十五卷（普光）
    宋高僧传普光传云。其疏至圆晖略之为十卷。如汉之有沱欤。
    同论疏十五卷（法宝）
    宋高僧传法宝传云。至乎六离合释义。俱舍宗以宝为定量矣。光师往往同迦湿弥罗余师礼记衍字也。又云。时光宝二法师者若什门之融睿焉。
    大乘对俱舍钞释此论大意云。四含幽键六足明鉴也。诸法体用凡圣因果。三十轴之内辨尽矣。印度学者号而为聪明论。良有所由也。
    又此论意声闻三生六十劫得道。独觉四生百劫得道。菩萨三祇百劫成佛。唯明三乘得道不说往生极乐之法。虽名聪明论而于往生义不若四纸阿弥陀经欤。

四分律宗（虽有十诵僧祇等律而不弘之）

    四分律。四十五卷或六十卷。
    此有三家。一者相州日光寺法砺（疏十卷号旧疏。宗依成实论）二者西太原寺怀素（开四分律宗记十卷宗依说一切有部）三者终南山道宣（行事钞三卷六卷。钞六卷。云云）诸家教相同异集云（山王院）律有两家。一疏家。二钞家。今时律宗以钞家为高祖。
    凡此律宗大意不出戒本羯磨。戒本者即是止恶。羯磨者即是修善。以此止行二善远期三乘道果。近期人天果报。然本律文不明净土。但四分律钞瞻病送终篇劝往生极乐。然是非律正意。傍依双卷观经等意而已。故知以戒律为宗之人。若愿求往生宜依瞻病送终之仪也。

诸遗诫文第十五（有三通）

    没后遗诫文一（此有二条）
    一普告予遗弟等。予之没后各宜别住。不须共居一所。共居虽似和合。而又恐起□诤。不如闲居静处独行念佛也。又为予修追福。亦莫聚居一所致诤论起忿怒也。且莫修图佛写经檀施等善。唯应一向修念佛之行。平生之时自行化他既唯念佛一行。没后宁杂自余修善哉。又气绝之后即时兴行念佛。或一昼夜或一七日至诚勤修。不要中阴之间不断念佛。恐生懈惓还妨勇进也。有志之辈勿敢乖遗语矣。
    一予见闻古今人之没后。在家出家多有喧诤。皆由诤遣尘也。或兄弟忽忘连枝之昵。或同法俄变一器之志。每见闻此事不敢胜安忍。普告予门人。于予没后就坊舍资具等莫起诤论。白衣尚可愧。况于缁服乎。门徒虽多信空实是多年给仕弟子。因为表恳志聊有遣属。谓黑谷本坊（寝殿杂舍）白川本坊（寝殿杂舍）□下园一所。洛中领地一所。此外本尊（三尺弥陀立像定朝）圣教（折写六十卷等）付属之者也（其书在别纸）又吉水中坊（旧在西山广谷）高鲊领地一所。付属之感西也。又吉水东新坊。本故六条尼公之所持而圆亲为其假子。故今付属之圆亲（其书在别纸）又吉水西旧坊长尊其本主也。今还遣之。佛堂一宇（旧在大谷）西坊尼公以西尊成乘乞之。因付与之。此外杂舍一两皆附西坊付属之长尊也。感西·长尊是亦年来常随弟子故付与之者也。凡五众亡后资财皆入僧。生存之间物属于己。予今分与乃以此也。没后二条豫示遗诫如斯。若夫不忘累劫之缘。荷负半偈之恩。服膺遗语以拟报恩同法弟共如水乳。互策励心行同入和合海。是予所愿也。
    建久九年四月八日。释源空。
    七个条起请文二。
    普告予门人念佛上人等。
    一停止未窥一文一句谩破真言止观诽谤余佛菩萨。
    右至立破之道者。是学匠分上之事而非愚人境界。况又诽谤正法。弥陀本愿既除此等恶人。其报当堕那落。岂非痴阇之极哉。
    一停止以无智身相对有智人别行辈好致诤论。
    右论义者是智者之所为而非愚人之分也。且诤论之处诸烦恼起。智者远离之百由旬也。况于一向念佛行人乎。
    一停止对别行人以愚痴偏执心。劝弃舍彼本业横嗔嫌之。
    右修行之道宜各勤自宗法不敢妨余人行。故西方要决云。别学之者总起敬心。与己不同但知深敬也。若生轻慢得罪无穷。加之善导和尚又大呵之。未知祖师之诫。是愚阇之甚也。
    一停止言念佛门无有戒行。专劝淫酒食肉。希见守律仪者名杂行人。反说凭弥陀本愿者勿恐造恶。
    右戒是佛法之大地也。众行虽区同依于此。是以善导和尚不举目视女人。此其行状过本律制。净业之徒若不顺之。远违如来之遗教。近背祖师之嘉躅。都无据者哉。
    一停止未辨是非。痴人不依圣教。又非师说。恣立私义妄致诤论。取□智者迷乱愚人。
    右若夫如此西天大天此土再诞者也。全同九十六种异道。尤可恐惧焉。
    一停止以痴钝身好致唱导。不知正法说诸邪法。诳惑无智道俗。
    右无解作师者。是梵网之制戒也。愚阇之辈不畏当来。唯务眼前以净土教为名利谋。欲网檀越妄为邪说。诳惑世人之过甚重是宁非国贼乎。
    一停止自说邪法言为正法伪称师说。
    右如此虽是各人所说。而其积恶归予一身。污弥陀教法。扬师范恶名。不善之甚无过之者也。
    上来七条甄录如斯。少学教文弟子等者。颇知旨趣。予也年来所修念佛随顺圣教不用私心。不敢逆人意。又无惊世听。因兹至今三十个年。未尝遇患难。安静涉日月。然而比来十个年间。无智不善之辈时时纷然起来。非啻妨碍弥陀净业。又复污秽释迦遗法。何不加炳诫乎。此七个条之外虽有不法之闻。其事繁多难具纪述。总如此等不法之事。敬慎勿敢犯焉。若背此制者非予门人乃魔眷属也。当摈斥门下不复对面矣。自今以后各随传闻必当告之。若不然者反同党类。其过全如作者。是故今日普促门人集会一所。告命垂诫。虽先是有所闻未知谁人。悲叹送年序。而非可默止。越及于此事矣。制禁旨趣如斯而已。
    元久元年（甲子）十一月七日。
    沙门源空（御判）
    信空（法莲房）感圣（定生房）尊西（相缘房）
    证空（善惠房）源智（势观房）行西。
    圣莲。见佛（大和入道）道亘（玄教房）
    导西（敬光房）寂西（真阿弥陀佛）宗庆。
    西缘（兵卫入道）亲莲（性善房）幸西（成觉房）
    住莲。西意（善寂房）佛心。
    源莲（信愿房）源云。欣西（唯愿房）
    生阿弥陀佛。安照。如进。
    导空。昌西。道也。
    遵西（安乐房）义莲。安莲（如愿房）
    道源。证阿弥陀佛。念西。
　　行者。尊净。归西。
    行空（法本房）道感。西观。
    尊成。禅忍。觉西。
    玄耀。澄西。大阿。
    西住。实光。觉妙。
    西入。圆智。导众（心性房）
    尊佛。莲惠（证法房）源海。
    安西。教芳。诣西。
    祥圆。辨西。空仁。
    示莲。念生。尊莲。
    尊忍。参西。仰善。
    忍西。住阿弥陀佛。镜西。
    仙空。惟西。好西。
    祥寂。戒心。显愿。
    佛真。西尊。良信。
    绰空。善莲。莲生（法力熊谷）
    阿日。静西。度阿弥陀佛。
    成愿。觉信（尊性房）自阿弥陀佛。
　　愿西。
    私云。执笔法莲房也（右大辨行隆息也）
    送山门起请文三。
    睿山黑谷沙门源空敬投。
    当寺住持三宝护法善神宝前。
    右源空壮年之昔粗窥三观幽扃。衰老之今偏望九品净境。是乃访先贤之古迹。更非下愚之今案也。然近闻华夷皆言。源空偏弘念佛道诽谤他教法。诸宗由此陵夷。诸行由之窒塞矣。一闻此言心神惊怖。又闻浪言遂闻于山门而及于众议。欲加严诫频达贯首矣。予于是且恐且喜。所恐者以贫道之所以叨劳众徒之胸襟也。所悦者自此永锁谤法之名也。若非众徒之□断者何发贫道之困蒙哉。夫弥陀愿网虽普救济一切善恶。尚漏五逆谤法之辈。故彼佛本愿云。唯除五逆诽谤正法。然则劝念佛者谁谤正法。且圣道净土二门虽异。至其所期同在一实。惠心往生要集云。行者生彼国已（乃至）即从菩萨渐至佛所。跪七宝阶瞻万德之尊容。闻一实道入普贤之愿海。欣求净土之人又何弃舍华严法华等妙法乎。源空念佛余暇以披天台教释。凝信心于玉泉之流。致渴仰于银池之风。旧执犹存焉。今心又何轻乎。抑予所劝化者老后遁世之辈愚昧出家之徒。或来草庵剃头。或敲松□述志。对此等人偏教极乐专劝念佛。是乃报色衰穷不能练行。性质阇昧不堪研精。是故暂措难解难入之门试示易修易往之道。佛智既设方便。则虽凡虑岂无斟酌。固非存教之是非。由偏顾机之堪不也。此事尚为法灭之缘肯止之耳。愚蒙窃惑。请取决于众断也。源空天性鲁钝不好化导。而有讲说由不得已也。后来若以僻说弘通。当受众徒严责。此所不可避也。此等子细先呈誓词了。虽不及复陈。而严责既叠。不得敢默。覆述下情。只仰贤虑之渊鉴耳。所陈若以虚欺日别七万念佛空失其利。现当二世常沉重苦。永受楚毒无免出期矣。伏乞一切三宝护法诸神证明知见。源空敬白。
    元久元年（甲子）十一月七日。沙门源空。
    私云。执笔宰相法印圣觉也。

遣北越书第十六

    今世归念佛门人中。多有无智诳惑之辈。不知一宗废立。不闻一法名目。内无道心。外求名利。恣作妄语迷乱男女。偏营渡世谋计。不顾来世恶报。奸弘一念之伪法。以文懈怠之过也。剩立无念之新义。犹废一称之小行。善根削迹恶火增势。为受刹那五欲之乐不畏永劫三途之苦。乃示人云。凭弥陀本愿者设虽五逆勿惧焉。从所欲造之可也。又不应着袈娑。只着俗服。又不应断淫肉（云云）呜乎是何言也。弘法大师释异生羝羊心云。但念淫食。如彼羝羊。此辈即其人也。亦是十住心中三恶道心也。诚可悲哉。如是之人非止妨余教法。乃亦失念佛行。劝懈怠无惭之业。示舍戒还俗之仪。此即附佛法之外道。天魔傥类。破灭佛法过外道之外道。只恐痴闇之人堕彼魔网也。凡念佛行者随分持戒。不造众恶。念念策励四威仪不懈废。又不妨碍余教余行。总于佛法作恭敬心。故善导和尚观念法门云。唯须持戒念佛（乃至）或得三万六万者皆是上品上生人。又观经疏云。一心专念弥陀名号。行住坐卧不问时节久近。念念不舍者是名正定之业。顺彼佛愿故。怀感法师群疑论云。志求都率者勿毁西方行人。愿生西方者勿谤都率之业。各随性欲任情修学。莫相是非即为佛法。递相非拨便行魔业也。祖训如是。慎勿从邪说也。又近闻北越有一邪人大作忘语云。法然上人日课七万遍念佛只是外方便也。内有实义。人未知之。所谓实义者信知弥陀本愿一念名号则必往生极乐。净土之业乃于是满足焉。一念即生。不劳多念。一念之外何重唱之。又有究竟实义。只是信知本愿而已矣。彼上人门人中迟钝之人未闻此义。利根之辈仅有五人得此深法。我即其一人也。此深法门乃彼上人己心中之奥义。择器传之。所不容易授也。如此邪说一无有实。虚诳之甚虽不足论。今为疑者自立誓词。贫道平生所述心行之外别有所秘之法门者。十方三宝当垂知见。日别七万念佛并空失其利益。圆顿行者初缘实相。具修六度至无生忍。何法更有无行而得道乎。乞愿缠缚此魔网者。速出邪见稠林。就正直之坦涂。以遁捺落铁城。登宝池金莲矣。抑彼诳惑之辈未读半卷书。滥称予之弟子托事于师范。或自立称名弘愿门义。或作邪书号念佛文集。彼邪书中先作伪经以为之地。所谓念佛秘经是也。又伪称华严般若等大乘经说云。不应劳作诸善。应当唯修一念（云云）彼书今现流布华夷。如引邪书所未曾闻。智者一见抚掌大笑。愚辈亦幸莫见误也。贫道山门已来五十年间广阅诸宗章疏。钻仰年积圣教殆尽。又或一夏修四种三昧。或九旬行六时忏法。显密诸行斋戒熏练。既至老迈身心劳疲。于兹深信弥陀本愿专勤念佛。然犹于他宗教悉致敬重。况素所贵真言止观哉。予之传持本山黑谷宝藏。若有所阙乃书写补之。初心愚昧不知予意。仅闻念佛心行叨怀偏邪之执。实可伤也。此趣先年粗载七条教诫之文。子细多端不能枚举也。呜乎北越程远。寄悠思于雁札。山川迢递。隔面万里之月。龙云相逐。容膝一佛之席而已。
    承元三年（己巳）六月十九日沙门源空。

诸方答书第十七
基亲取信本愿章

    双卷经上云。设我得佛。十方众生至心信乐。欲生我国乃至十念。若不生者不取正觉（已上）同经下云。诸有众生闻其名号。信心欢喜乃至一念至心回向。愿生彼国。即得往生往不退转往生礼赞云。今信知弥陀本弘誓愿及称名号。下至十声一声等定得往生。乃至一念无有疑心。故名深心（已上）观经疏云。一者决定深信。自身现是罪恶生死凡夫。旷劫已来常没常流转。无有出离之缘。二者决定深信。彼阿弥陀佛四十八愿摄受众生。无疑无虑乘彼愿力定得往生（已上）基亲熟案此等文自启发信知。虽为罪恶生死凡夫。深信本愿唱佛名号。乘彼愿力决定往生。如是信知焉。是以称名念佛日五万声更无他事。或云。信本愿人一念已足。五万称名更无益也。欲积多念者由疑本愿也。予云。念佛一声之外不须多念。积多念者不信本愿出在何文。或云。须多念者是自力心。故不信本愿也。一念已足。多念又何为乎。予云。凡自力他力者圣净二门相对论之。净土门中虽有正杂二修之别。共乘彼佛愿故皆名他力。圣道门者即难行道也。以是自力故。净土门者即易行道也。以是他力故。然由杂行尚非自力。何况称佛之多念乎。故善导疏曰。上尽百年下至一日七日。专念名号定得往生。既言上尽百年。岂非是多念乎。且吾师上人日别唱七万声。吾从师踪。故唱五万耳。或又云。本愿是一念也。二念已后为谢佛恩故善导礼赞曰。又不相续念报彼佛恩故（已上）知是相续为报佛恩也。予云。佛好功德弥多品位弥高。是故行者相续多念则称佛意。是乃为报佛恩。非汝所谓之报谢也。
    兵部卿基亲奉上人书。
    近日道体安宁也否。弟子基亲辱承尊师慈悔。深立信于阿弥陀佛本愿。公务之暇唱佛日五万遍。顷有邪人。语难多端。悉胸臆之妄谈全非师授之正道也。今别记吾所领解取信本愿之趣。谨呈之猊座下。又有邪人曰。深信本愿修念佛者。出家在家共不应避淫酒食肉等诸恶业也。予曰。在家且措。出家犯淫食肉无有此处。善导和尚不举目见女人岂非是龟镜乎。伏乞受师贤判以防邪人诬说。幸甚谨言。
    上人答兵部卿基亲书。
    恭领芳书。承闻。君虽公务事繁深信弥陀本愿之旨。日别称名至五万遍。实是人中芬陀利华。随喜何极乎。且披见寄取信本愿一章。无一事违愚怀也。邪人妄说固不足言。离圣教文恣立私义。实附佛法外道天魔所为。尚非面谒难尽。不堪痛叹。可恐可恐。
    指南钞云。答空阿弥陀佛书也。
    接来翰审道情。闻所劳日久矣。痛怀不少。但痟暍设虽服药无验多不至死门。宜应保养。抑凡夫之出离生死也无如往生净土。往业虽多无过称名。称名往生是乃彼佛本愿行也。故善导和尚云。如无量寿经云。若我成佛。十方众生称我名号。下至十声若不生者不取正觉。彼佛今现在世成佛。当知本誓重愿不虚。众生称念必得往生（已上）凡念佛之时应作是观。本愿不误必垂引接。此外不须别观行也。又往生要集临终行仪云。应作是念。如来本誓一毫无谬。愿佛决定引接我。南无阿弥陀佛。或渐渐取略应念。愿佛必引接。南无阿弥陀佛（已上）临终观念取要不过此也。又平常正念之时。称名积功。设虽临终不称佛名。决定往生也。其旨见群疑论。平生克决信于此处。宁临死门有所恐乎。
    三月十日源空。

第0章 黑谷上人语灯录卷第十

第0章 黑谷上人语灯录卷第十一

        厌欣沙门了惠集录



第0章 注：日文末输入黑谷上人语灯录卷第十二

        厌欣沙门了惠集录


第0章 注：日文末输入黑谷上人语灯录卷第十三

        厌欣沙门了惠集录



第0章 注：日文末输入黑谷上人语灯录卷第十四

        厌欣沙门了惠集录



第0章 注：日文末输入黑谷上人语灯录卷第十五

        厌欣沙门了惠集录



注：日文末输入
