大正藏 No. 1359 佛说花积楼阁陀罗尼经
　　宋 施护译


　　1卷


　　佛说花积楼阁陀罗尼经

　　　　西天译经三藏朝散大夫试鸿胪少卿传法大师臣施护奉　诏译
　　如是我闻。一时世尊在阿耨达池无热恼龙王宫。与大比丘众四百五十人俱。复有师子游戏菩萨等大菩萨众具足千人。一切皆得陀罗尼十地圆满。得灌顶已位居补处。被大甲胄趣诸佛德。心不退转名称普闻。如是等菩萨摩诃萨。悉从他方而来集会。
　　尔时师子游戏菩萨摩诃萨。从座而起偏袒右肩。诣世尊前右膝著地。合掌恭肃而白佛言。世尊如佛福蕴当云何得。又于如来作供养者。云何因果无量无边。唯愿如来慈悲开示。作是说已凝心而住。
　　尔时佛告师子游戏菩萨摩诃萨言。善哉善哉善男子。汝今问我如来福蕴云何而得。又于如来作供养者。云何因果无量无边。汝当谛听今为汝说。
　　佛言善男子。如来有五法具足功德无量无边。云何五法。所谓戒定慧解脱解脱知见。善男子如来具足如是五法无量功德。是故获得福蕴无量无边。善男子若于如来作供养者。当得涅槃若彼三乘随其发心。各各所见而得涅槃。善男子若见如来应正等觉。以清净心谛信归命尊重称赞。又以衣服卧具病缘医药。一切所须而供养者。所获果报无量无边。善男子若复如来般涅槃后。有得如来舍利如芥子等而供养者。所获果报于一切中最。又复作种种福。若于如来舍利作供养者。其福最上。师子游戏。若复有人持于宝聚如妙高山等。布施供养声闻及辟支佛。所获果报。不如在家及出家菩萨发无上正等觉心。以一金钱布施供养。如来应正觉。以前方便善根。于后方便善根。百分不及一。千分不及一。百千分不及一。乃至算分数分譬喻分譬喻转分。乃至算数譬喻所不能及。善男子又复如来住世百年千年。乃至百千年应化毕已。般涅槃后以佛舍利而起妙塔。若复有人于此塔所。以香泥涂地作曼拏罗。施设花鬘涂香烧香然灯志心供养。乃至持一花一灯以为供养。或持帚拂除去尘坌。或以一掬水用为洒净。如是之人以志心故获福无量。是人先世所有罪业当堕阿鼻地狱。以于塔所作供养故。先世罪报皆悉除灭。善男子若复有人。发一念心归命于佛。又不中退复不轻慢。是人当来于百劫千劫乃至百千劫中。常感胜福生于人天不复堕落一切恶趣。
　　善男子我今说此花积楼阁陀罗尼经。为欲利益安乐天上人间一切众生故。善男子若复有人得此花积楼阁陀罗尼经。志心受持读诵供养。又复演彼真实义趣广为人说。是人永不堕一切恶趣。亦不生卑下种族。常生人天殊胜之处。诸根圆满获宿命通。具足种种甚深辩才。恒得值遇佛法僧宝。又得如来忆念覆护。得菩提心永不退转。
　　尔时世尊即说陀罗尼曰。
　　怛你也(二合)他(引一)驮啰尼驮啰尼(二)母你(引)钵啰(二合)婆(引)娑嚩(二合)哩(引三)悉地(引)赞捺哩(二合引四)曩(引)他唧你哩贺(二合引)哩(引五)阿(引)噜(引)誐也(二合)嚩底(六)没驮缚底(七)尾哩(引)乌迦致啰祖波誐帝(引八)帝(引)祖嚩底(九)尾舍(引)罗没地达哩么(二合引)嚩婆(引)细(引十)阿乞叉(二合)野羯腊闭(二合引十一)羯腊波(二合)嚩底(十二)阿蜜哩(二合)哆羯腊闭(二合引十三)护哆(引)舍你(引十四)帝(引)祖嚩底你怛也(二合)三摩(引)呬帝(引十五)帝(引)祖嚩底底乞叉赧(三合)捺哩(二合)野没地娑嚩(二合引)贺(引十六)
　　善男子此陀罗尼。乃是十方无量无边诸佛如来同共宣说。若复有人闻此陀罗尼经名字。发至诚心恭信供养。是人当来获得无量无边功德。又复若人持此陀罗尼。成先行已。于二月三月或八月。取白月八日起首。发至诚心于一昼夜中六时。念此陀罗尼及忆念诸佛如来。心不散乱。复以涂香妙花烧香然灯。种种供养心不间断至十五日决定得见世尊。坐莲华藏座说陀罗尼法。持诵之人应时获得意愿圆满。心垢悉除证宿命通。得诸禅定住四圣谛。解诸法义论及工巧事业。乃至临命终时耳根不坏。悉能了别一切胜事。乃至或闻如来为说四圣谛等无漏。
　　尔时世尊说是陀罗尼经已。师子游戏菩萨摩诃萨。及诸大菩萨大比丘众。天人阿修罗乾闼婆等。闻佛所说。皆大欢喜礼佛而退。

　　佛说花积楼阁陀罗尼经


