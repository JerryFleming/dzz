No. 2552
南院国师住山城州龙安山禅林禅寺语录上(后改山曰瑞龙寺曰南禅)

      侍者慧真光宗妙准编
            

    正应四年辛卯十二月。龟山上皇诏师创建本寺。五年壬辰三月入寺。
    升堂拈香云。此一瓣香。端为视延今上皇帝圣寿无疆。恭愿。荡荡无为。元元自化。
    又拈香云。此香。根非下土。色异众芳。薰霭宝炉。瑞腾沙界。奉为本寺大檀越两宫陛下。恭愿。龙图久固。睿泽雱流。再居九五之尊。三听华封之祝。遂敛衣就座。垂语云。开金殿锁。动玉楼钟。当空宝印。锦缝重重。有相共提缀底^8□。问答罢(横拈□杖云)便恁^8□去。十万八千。拟欲进前。白云万里。无门斫额。有分竖毛。只者些儿。黄面老子横说竖说。要且说不着。碧眼胡僧全提半提。何曾提得起。正当今朝。于至鉴难逃天听无私处。出只手提得起。着一句说破去(卓一下云)知谁识得钩头意。只在苍龙不在鱼。复举。首山示众云。吾法付嘱国王大臣有力檀那。且道付个甚^8□(良久云)须是迦叶师兄始得。拈曰。尽谓首山老人。碧玉阶前张帝网。紫罗帐里撒真珠。殊不知转使头陀微笑新。正恁^8□时。且道付个甚^8□。须是本寺大檀那陛下始得。
    浴佛上堂。一模脱出黄金面。蓦劄相逢他是谁。杓柄今朝亲入手。大家看取令行时。
    结制小参。垂语云。蓬蒿箭。曲椽弓。若无猿臂将军手。争射蓝田石大虫。问答毕。乃曰。活鱍鱍亡第二见。犹欠一半。阿辘辘大机圆转。未是全提。所以向上一路滑。壁立万仞崄。堪笑西院商量两错。垛生招箭。东山管顾诸人。臭肉来蝇。自余烧畬种粟。全身入草窠。开粥过夏。特地扬家丑。正恁^8□时。超宗越格一句作^8□生道不欲当头便拈出。恐惊云绽碧天寒。复举。同光帝问兴化云。朕收中原获得一宝。化云。请陛下宝看。帝以手舒袱头脚。化云。君王宝谁敢酬价。拈云。庄宗索价辽天。兴化波斯别宝。虽然如是。卖弄不少。正当今日。檀越陛下不必舒袱头脚不敢轻酬其价。何故。当阳一颗不相瞒。留与人间光照夜。
    次日上堂。谤于佛。毁于法。不入众数。具大阐提。得大无畏。且道此人还受禁足也无。吽吽。犹在半途。
    上堂。南禅院后。禅林寺前。中有一物。寒威凛然。出高山曲。翻流水弦。子期罔措。伯牙不传。且道毕竟是何物(拈□杖卓一下云)须信来源万仞高。一条界破青山色。
    端午上堂。举兜率照禅师示众云。端午龙安亦鼓桡。青山影里得逍遥。饥□渴饮无穷乐。谁爱争先夺锦□拈云。兜率恁^8□垂示。湛水停舟自夸运载。山僧便不然。龙安随例斗龙头。不是儿曹戏剧游。夺得锦□归掌握。却从陆地上行舟。
    上堂。诸佛不出世。祖师不西来。佛法满天下。诸人还见^8□檐声不断前旬雨。电影还连后夜雷。
    上堂。击鼓升堂。面面相看。有事报君知。今朝六月旦。
    上堂。般若灵锋金刚焰。驱驰疟鬼入无何。圣明重耀扶桑国。御璧牵羊知几多。
    上堂。不知举世苦炎暑。风雨连绵夏日长。一道清凉除闹热。浑无星子恼心肠。
    闰六月望上堂。举僧问长庆暹禅师。长期进道。西天以腊人为验。未审此间以何为验。庆曰。铁弹子。僧曰。意旨如何。庆曰。大底大小底小。拈曰。蹈着分明烂似泥。有何大小与人看。若有人问龙安长期进道西天以腊人为验。未审此间以何为验。只答他道。三年逢一闰。又问意旨如何。答曰。六月见重圆。更问铁弹子。擘脊送四藤条。何故。卧床之内。宁容鼾睡之人。
    立秋上堂。百二长期余十五。庭柯一叶始翻黄。乘时扬下。犀牛扇。无意凉人人自凉。
    解制小参。开一片畬。玉面凿窦。下一萝粟。石上栽花。争如龙安门下。七间僧堂共众作息。一条脊梁各自竖起。谁管眉毛在不在。说甚腊人冰不冰。月上青山玉一团。凉□已到梧桐树。正恁^8□时。九夏赏劳。谁是得者(卓□杖一下云)若不蓝田射石虎。几乎误杀李将军。
    复举。教中云。我见灯明佛。本光瑞如此。拈云。笼当中元。圣驾临贲。放大光明。现希有事。敢问诸人。毕竟如何是灯明如来龙袖拂开全体现(时圣驾入山)。
    次日上堂。有结有解。有佛处住不得。无解无结。无佛处急走过。总不恁^8□。又作^8□生。星河秋一雁。砧杵夜千家。
    上堂。举天衣怀禅师示众云。诸人还知崇寿殿上蚩吻。昨夜三更大笑一声。三门头金刚咄云。你笑个甚^8□。我笑茫茫宇宙人。空延岁月。兀兀度时。道德不修。衣食斯费。忽然筑着阎罗老子。祸事祸事。拈云。龙安不学天衣老人。借他蚩吻啄。骂倒五湖僧。殿上元无蚩吻。门头又欠金刚。有甚笑与咄。筑着磕着。自在纵横。更说什^8□阎王祸事。虽然若是。知惭识愧人。更须照顾乌藤笑。
    开炉上堂。祖翁扬下卖柴衡。灰冷炉寒岁月更。折筋拈来重拨动。无烟火上散金星。高声召大众。众回首。便云。各自照顾衲衣。
    上堂。举古者云。上学听之以神。中学听之以心。下学听之以耳。拈云。古人恁^8□道。大似混沌凿情窦。美玉钻瑕类(以拂子击禅床云)大众还听^8□可惜黄金如粪土。
    上堂。举古德云。大事未明。如丧考妣。大事已明。如丧考妣。拈云。大事已明。因甚如丧考妣。当初将谓茅长短。烧了元来地不平。
    冬夜小参。垂语云。沙飞右走仲冬节。谁管绣纹一线长。闪电光中才拟议。雨声一霎过沧浪。莫有不涉拟议底^8□。问答毕。乃曰。一句全提。天寒人寒。万机不到。滴水滴冻。才恁^8□。便不恁^8□。璇玑拨转。新故交参。便见葭管飞灰。阴魔沮伏。绣纹添线。君了道长。正恁^8□时。不涉推迁。如何通信(卓□杖一下云)东君漏泄阳和力。花向不萌枝上开复举。僧问南院。日月交谢寒暑迭迁如何是不涉寒暑者。院云。紫罗抹额绣裙腰。僧云。向上之机今已晓。中下之流如何解会。院云。炭库里藏身。拈云。南院有照物镜。这僧无透青眼。龙安更资一路。或有人问日月交谢寒暑迭迁。如何是不涉寒暑者。对他云。八角磨盘空里转。更问向上之机今已晓。中下之流如何解会。对他云。贬向铁围。次日上堂。幽谷寒喦萌动时。当阳一路绝迟疑。欲传陆凯江南信。折得东风第一枝。大众要见一枝春^8□。(竖起拂子云)认着不是。
    因雪上堂。虚空粉碎盖天地。流出胸襟也是闲。寄语曾郎休寐语。脚跟无处不鳌山。
    腊月望上堂。举教中道。供养三世诸佛。不如供养一个无心道人。拈云。近日檀越陛下开大施门供养万指僧。当阳有路。佛祖共知。觌面相呈。见间不隔。还知无心道人^8□卷舒立方外乾坤纵横挂域中日月(前三日有佛心禅师忌斋)。
    除夜小参。垂语云。玉漏铜壶催欲尽。一年倏忽又回春。屈伸造化干旋力。拨转如来正法轮。莫有相共推毂底^8□。问答毕。乃曰。南鹏入汉。万里搏风。雾豹泽毛。七日不食。衲僧家。气吞佛祖眼盖乾坤。岂不知一年有十二月。一月有三十日。一日夜有十二时。因甚十个有五双。拶到腊月三十日脚忙手乱。山僧路见不平。未免拔剑(拈杖划土划云)明朝决定大年头复举。僧问古德。年穷岁尽时如何。德云。东村王老夜烧钱。又问古德。德云。家家门前火把子。或云。孟春依旧犹寒。拈云。古德恁^8□答。大似三人成市虎。何曾称得这僧心。若有人问龙安。对他道。花须连夜发。莫待风吹。若更问与古人是同是别。又对他道。直须识取把针人。莫道鸳鸯好毛羽。
    岁旦上堂。垂语云。太平无象。万化含春。献花借水。全籍傍人。有^8□有^8□。问答毕。乃曰。元正启祈。九重城里和气霭然。万物咸新。十万户前春风满面。正恁^8□时。衲僧门下有甚长处(竖起拂子云)祇园今古饶春色。朵朵浑开薝卜花。
    元霄上堂。时临三五元霄节。处处灯花烧碧空。唯有龙安山下寺。不劳拈出破灯笼。直得续千圣不尽之灯。照八面无私之焰。(以拂子打一圆相)下座。
    浴佛上堂。膝下黄金曾不识。铜头铁额各称尊。龙山今日又随例。一杓兰汤泼顶门大众还觉伽梨湿^8□。
    结制小参。垂语云。龙安路滑。羊角岭高。若真狮子。一任^8□跳。问答毕。乃曰。一锄便见井。脚跟好赠七乌藤。三唤不回眸。脑后犹欠一锥在。若是衲僧门下客。日不待火而热。月不侍风而凉云。从龙。风从虎。作无作。为无为。举足下足圆觉伽蓝。开眼合眼平等性智。正当恁^8□时。安居一句作^8□生道(卓□杖云)肚无偏僻病。不怕冷油齑复举。僧问文殊和尚。达磨大师还是祖否。殊云。不是祖。僧云。既不是祖。何用西来。殊云。为汝不荐。僧云。荐后如何。殊云。方知不是祖。拈云。恁^8□问答。尽谓金针双锁。殊不知只履过流沙。今夜忽有人问。龙山擘面一唾。教他自知惭惶。
    次日上堂。垂语云。是着则错。不是犹乖。截断两头闲露布。不知谁入试场来。问答毕。乃曰。无上法王有个拂子。作安居法。结护生禁。敢问诸人。只如赤肉团上无位真人。还受禁也无(击禅床云)莫怪轻触。
    上堂。山前麦熟。屋角梅黄。现成活计。敢不囊藏(以拂子击禅床云)击碎当门限。薰风一阵凉。
    端午。谢首座上堂。今朝五月正当五。多向茅薝插绿蒲。龙峤幽深门户别。不悬艾虎与桃符。敢问诸人。毕竟以何扫荡妖怪。眨上眉间剑。魔军自退除。解制上堂。大仰一夏不空过。开一片畬。种一箩粟。沩峤一夏不空过。日中一□。夜后一寝。龙山一夏不空过。或时搬土。或时拽石。或时撼动铁柱。或时把定绳头。王当今朝。敢问大众。毕竟与沩仰底是同是别不是桃源客。徒劳话洞中。
    开炉上堂。死火寒灰不用吹。谁知冷焰逼人时(以杖横肩云)。一肩山色自担荷。难比生柴带叶枝(顾视左右云)。不作贵不作贱。作^8□生酬价深夜一炉火。满堂身上衣。
    冬夜小参。玉泉布裈。泼天索价。檗山橘子。徒说饱霜。信手提来。零零落落。满盘饤出。青青黄黄。争似龙山今夜底。冷灰豆爆自承当(拈□杖云)的的单传无变异。通身依旧漆生光。大众还会^8□。有价数。没商量复举。或庵和尚示众云。夤缘过夏又经冬。难易当知好恶同。肚里饥疮无聒扰。堂中生炭满炉红。挑灰弄火非相许。阔论高谈定不容。叠足跏趺描不就。眼空烟景振宗风。拈云。闻道或庵老子。藏神笑处见题目。试场不作探花郎。因甚及乎吐露将来。做得落韵诗僧。龙山捩转他咽喉。俯应个时节。光阴倏忽至分冬。举古思今事不同。鱼目乱藏明月照。橘皮认作太阳红。屠龙腕力共谁用。烹凤手头只自容。莫怪一堂云水客。偏将冷淡当家风。
    次日上堂。寒雨悭晴。冻云幂日。鲁史书云。如何下笔(以拂画一画云)一阳生。万事吉。
    除夜小参。箭穿红日。六合绝妖氛。剑露灵锋。万国烟尘静。正恁^8□时。专乐无为。谁管你露地牛。皮穿骨露。村田乐。曲调不成。野菜羹。伤盐伤醋。榾柮火。暖气无多。龙山今夜。只据见定。以堂前半盏灯明时。为旧年尾。以阿阁一声钟破晓。为新年头。炉灶通红。搭云门胡饼。瓦釜雷鸣。点赵州苦茶。恁^8□分岁。犹落今时。正令全提一句作^8□生意气不从天地得。英雄岂藉四时催。复举。僧问天章月禅师曰。如何是佛法的的大意。月云。一年三百六十日。僧曰。便与^8□去时如何。月曰。迢迢十万未是远。拈云。天章拈出无字历日。这僧无端犯着灭门。山僧扬下多年旧历。别开通天大道。颂云。一年三百六十日。日日扶桑日出东。昨日今朝又明日。太平无日不春风。恁^8□告报。还有不甘底^8□(卓□杖一下云)若有□杖子折。也未放你在岁旦上堂。旧岁已去。新岁到来。尖新气象。玉转珠回(拈□杖云)□杖子分上还有新底也无春雷才发动。蛰户一时开。
    元宵上堂。不劳炫耀漏灯盏。一段灵光何处无。蓦地一声桶箍嚗。寰中独照夜明珠。诸人还辨此珠^8□(以拂打一圆相云)笑倒西来碧眼胡。
    三月望上堂。牡丹破卵猫儿睡。香草铺茵锦绣堆一握山藤刚^8□跳。无端蹈碎石莓苔。
    上堂。大千沙界一兰若。东去西来绝异岐。荆棘参天拦不住。金声掷地自家知(三月趣相阳七月归洛)解制小参。垂语云。普光明殿在人间。室内千灯照影寒。按指海中尘不到。圣凡罗列一毫端。还有光影那畔把手共行底^8□。问答毕。乃曰。声前密布。切忌承当。句后全收。犹欠一半。湍流处转船来。还他英俊手。剑刃上翻身去。须是喽啰儿。咄咄。禁足护生。守系驴橛。刻期取证。喜腊人冰。大似布袋里老鸦。山僧。已往不咎。正当今夜。圣制期满。布袋口开。东去西去。脚跟好赠一顿痛棒。何故(卓□杖一下云)未过铁山。终存崄危复举。文殊三处度夏。迦叶拟摈出。才举椎。遂见百千万亿文殊。迦叶椎不能举。世尊云。汝拟摈那个文殊。迦叶休去。拈云。迦叶只解箭穿鸿雁。不能射绕树猿。当时待他道拟摈那个文殊。低头叉手道瞿昙万福。非唯释迦老汉满面惭惶。亦使金毛狮子转身无路。
    次日上堂。言发非声。色前非物。不用藤条重四下。堆山元是大禅佛。是则是矣。九夏赏劳。霍是得者(拈□柱云)若到诸方。不得错举。
    谢二头首秉拂上堂。举教中云。佛法无人说。虽慧不能了。譬如暗室宝。无灯不可见。拈云。佛法无人说。堂中二禅伯横说竖说。虽慧不能了。敢问诸人了耶不了耶。譬如暗室宝。还我宝来。无灯不可见(以拂打一圆相云)。明历历圆陀陀。截断瞿昙路布。毕竟谁是当行。解挥麾日戈。须是鲁阳手。
    谢诸执事上堂。惯用大碗称。继忠道者风。起家不减卖姜汉。睡虎元来是大虫。清飙四起栴檀林下。孤灯独照涅槃堂中。谁管你露柱生儿骑圣僧颈。直须拨尘见佛拨火见红。虽然如是。敢问诸人。有则有矣。未审是什^8□物(良久云)大空小空。
    中秋上堂。龙眠指出乱峰颠。万古流光玉一圆。今日龙山重话堕。拨开重雾见青天。(以拂打一圆相云)仿□盐官扇子。依俙石窗灯盏。
    上堂。禾熟田中。何曾入手。插锹叉手。诈道不饥。何况龙山门下。厨乏聚蝇之糁。囊无系蚁之丝。或有人问忽逢上客如何只对。无皮铁酸豏。浑仑栗棘蓬。吃则任君吃。不吃任西东(拈□杖顾视左右云)傍有不甘底^8□但辨肯心。不必相赚。
    上堂。四象推迁忙似箭。璇玑瞥转疾如烟。就中识得不凋性。一叶秋声伴榻眠。
    重阳上堂。为惜王孙添醉意。篱根霜蕊不曾开。杜鹃神女断消息。胡蝶梦魂空往来。只杓曹源无味水。单提赵老苦茶杯。座中尽是独醒客。何必重登落帽台(召大众云)莫嫌冷淡。
    上堂。大栴檀越陛下。金刚王宝殿御制云。金刚正眼耀今古。五字宸奎镇此堂。百怪千妖俱一扫。祖风佛日祝天长恩蒙泉石。喜不自胜。谩赛宸韵。以述卑怀。题目分明榜敕黄。银钩铁索露堂堂。等闲挂在万人上。一任傍观说短长。
    冬夜小参。垂语云。劈面金槌。揭天涂毒。公案现成。有谁扣击。问答毕。乃曰。同光收得中原宝。留下丛林几换霜。兴化当年酬不得。至今浩浩错商量。今宵。时当亚岁。节届书云。打破悭囊。倾出人前去也(竖起拂子云)不是京师出大黄。又非胡地冬抽笋。不逐消长迁变。不管造化斡旋。露堂堂明历历绝遮拦。尘尘尔刹刹尔无边表。正恁^8□时。莫有酬价底^8□(良久云)别宝还他碧眼胡。复举。沩山问仰山。仲冬严寒年年事。晷运推移事若何。仰山进前叉手而立。沩山云。情知汝答此话不得。香严云。某甲偏答得此话。沩山再理前话。香严亦进前叉手而立。沩山云。赖遇寂子不会。拈云。仰山香严。寻常智过鹙子辩似满慈。因甚被沩山一问。直得草鞋里^8□跳。大众要见沩山^8□舌头不污士戈粟。手握金鞭立御街。
    次日上堂(拈杖画一画云)灵锋宝剑当头截。造化从他迁变来。万卉正资和气力。一枝先发屋头梅。
    谢首座藏主秉拂上堂。减灶添兵曾惯战。干戈相待未轻酬。当场突出那吒面。关羽颜良一道收。施如是谋略。运如是机筹。毕竟是谁(良久云)瞌睡虎。陈睦州。谢典座直岁上堂。奴呼二乘驱菩萨^8□斧单提无处收。抹月批风供午钵。堂前舞倒老金牛。虽然如是。要知转位就功处。更待龙山竖点头。
    除夜小参。今岁今宵尽。明年明日来。寒逐更筹转。春随斗柄回。掣开古殿黄金锁。撞动玉楼云外钟。十万人家祥云笼地。九重城里瑞气凝空。正恁^8□时。有物先天地。无形本寂寥。还相委悉^8□(拈□杖云)祝融峰顶万年松。复云。剔起残红慵守岁。不将苜蓿荐春盘。一条古路清风拂。瓦鼎秋蝉诉夜阑。大众吃是什^8□纵使舌头无骨底。也须烂却铁心肝。
    岁旦。举僧问镜清。新年头还有佛法^8□。清云有。僧又问明教。教云无。拈云。二大老。提鉴物镜断按剑疑。其奈足道得八成。忽有人问龙山新年头还有佛法^8□。答他道。有。更问如何是新年头佛法。又答曰。风定玉炉香影直。日融金掌露华鲜。又更问与二大老还有优劣^8□。更答曰。真金须是红炉鍜。白玉还他妙手磨。元宵。因雪上堂。明头暗头俱打彻。四方面绝攀登。虚空扑破玻□镜。散作人间不夜灯。
    因事上堂。暴虎冯河。颈在别人手里。运筹帷幄。不知身陷重城。谁管你拨乱乾坤掀翻海岳。更说甚背水排暗地埋兵。总不恁^8□独据寰中一句作^8□生道。心王元不动。六国一时平。
    佛涅槃上堂。通身一串黄金骨。生是谁兮灭是谁。今日龙山重告报。为他混沌画娥眉。
    谢首座书记上堂。戴黄龙角。还他没意智汉。担睦州板。须是有力量人。规矩双备则头头合辙。云雨相随则物物回春。直得风行草偃。岂止眼辨手亲。正恁^8□时。毕竟公验落在何处丛林又见一番新。
    谢维那上堂。举襄州华严和尚曰。若是临济德山高亭大愚鸟窠船子儿孙。不论如何若何。便请单刀直入。毕严为你证据。廓侍者出众便喝。拈云。老华严鸣瓦釜雷。廓侍者操败军鼓。引得风穴东吵西闹(以拂击禅床云)一时裂下了也。今日忽有个汉出来便喝。对他道。低声低声。新维那令严。他喘气不得。
    谢了翁西堂都寺维那二员侍者上堂。石窗灯盏发光彩。洞里桃花晨褪红。惭愧二空来侍卫。百般痴钝玷宗风。虽然如是只者木獦狙。^8□跳出来欢喜不彻何故师叔在此。禅林不致寂寥。佛生日上堂。初生孩子胆如天。便把阎浮一口吞。不是通身红烂客。当头谁敢辨根源。大众还辨根源^8□。(良久云)一朵优昙两处尊(时两官入山)。
    结制小参。垂语云。法鼓摇林木。遏云三叠声。断弦不用鸾胶续。只贵知音暗侧聆。有^8□有^8□。问答毕。乃曰。淳乎淳乎。露地白牛真不去。置也置也。金毛狮子逞全威。南泉大沩扬下鞭绳。药峤云岩何曾弄出。便恁^8□去。有何制可结。有何证可取。直得百草头边添意气。旃檀林下起清飙正当今夜。露地白牛变作金毛狮子。金毛狮子。变作露地白牛(拈□杖云)唤作露地白牛则是。唤作金毛狮子则是不是西河客。净知翻踯能。
    复举。天平漪和尚。行脚时参西院。西院下两错。拈云。含饭还觉面肿。殊不知被傍观揤擃。大众。只如住后悔当初。意在那里。曾过巫山烟雨里。倚篷闲听晓猿啼。
    次日上堂。十五日以前。终日圆觉。未曾圆觉。十五日已后。具足圆觉。住持圆觉。正当十五日。欲证圆觉。未极圆觉个尘尾。振鬣摆尾出来通。圆觉(竖起拂子云)妙心。本来平等。为甚^8□却有许多分别从前汗马无人识。只要重论盖代功。
    谢三头首秉拂子上堂。传佛语心。未是通人。出自胸襟。辜负先圣。去此二途。如何法王正令(竖起拂子云)一毛头上定纲宗。不比寻常闲话柄。
    端午上堂。镜背铸龙。犹欠云雨。着符心上。何曾辟兵(拈□杖云)黄堂别有神仙药。换却衲僧宽肚肠。换却后作^8□生(卓一下云)铁佛汗出。木人魂惊。
    上堂。祖翁一片闲田地。几度荒芜更岁华。鞭起铁牛风雨快秋成有望力耕家(卓□杖云)只者中心树子。切忌动着。
    上堂。枯渴苍生望未休。曾无富润可相酬。薝头滴滴送梅雨。散作荒田万顷秋。
    上堂。本寺大檀越陛下御制云。一室寥寥金粟体。一念通玄箭。三尸鬼失奸。毗耶城里启重关。谁敢眨眼。本来本住本心处。紫罗帐撒真珠。盘走珠兮珠走盘。普天匝地承恩力。恁^8□御制。泽降九天。运逢千载。语虽朴野。勉摅管见。万象之中无伴侣。巍巍圣德镇津关。一从吸尽西江水。不费黄金十二盘。
    上堂。举天衣垂示云。一宿祖关传万代。九旬功功事如何。拈云。天衣挽他人之强为力。殊不知失却自己乌号。山僧傍观有分。也只是口门窄。幸有同行木上座背地里听得。不觉手舞脚蹈也。出来说四句伽陀。为诸人雪屈去(卓□杖云)桃花远透三层浪。月桂高攀第一枝。选佛场中登甲科。心空及第更谁知。
    解制小参。垂语云。声前敲唱。秤尾寻星。格外提持。尺头迷寸。若是通天作略。何妨十字纵横问答毕。乃云。灵机妙转。一毛头上露出乾坤。大用现前。万象森罗同时证据。直得室内千灯放光动地。海印三昧行布圆融。大塔庙前谁是曼殊室利。妙峰山顶。讨甚德云比丘。九旬禁足今宵满。□杖依然不改乌。前路相逢休放喝。只容兴化撒真珠(拈□杖连卓两下云)复举。洞山万里无寸草。浏阳出门但是草(以拂子击禅床云)海畔尖山似剑ＣＶ。秋来处处割人肠。
    次日上堂。法岁周圆禁纲开。来来去去莫迟回。凌空一锡飞如箭。谁怕石头滑似苔。
    谢诸执事上堂。卖洞山姜。还他作者。跨杨岐驴须是其人。更有个瞎睡大虫。邪如剑树口似血盆。引得大空。小空。显川子。遵布衲。跋陀波罗。大家扶颠持危。彼此将无为有。羸得龙山吃黑甜。午窗鼻息如雷吼。
    中秋上堂。一片孤圆吞沉寥。三千刹界桂花飘。直饶拂袖南泉老。兔子窟中打^8□跳。
    上堂。举明招到招庆。有度上座问云。罗山寻常道。诸方尽是□饭。却有罗山一味白饭。兄从罗山来。却展手云。白饭索些子。招与两掌。度云。将谓是白饭。元来是□饭。招云。痴人棒打不死。至夜间举示诸禅客次。招近前云。不审。度云。便是这个上座下两掌。有□上座问云。不用下两掌。就里许作^8□生道。招云。就里许道道。□无对。招云。是汝诸人。缚作一束。倒卓向尿闼下。来日相见。珍重。拈云。还识两掌落处^8□。绝天维立地纪未足奇。擘太华逗河源岂敏手。今日忽有人。问白饭索些子。对他道。钵盂里荐取。更云将谓是白饭。元来是□饭。更对他道。正好供养。敢问。是赏他耶是罚他耶。重阳上堂。冷淡家风无俗节。玄中一曲继西河(横拈□杖云)等闲按断未轻放。恐堕寻常黄菊歌。
    谢树头上堂。出草窠来重入草。不知雾露湿衣裳(卓□杖一下云)瞎驴毒种活埋却。留与丛林作楝梁。
    开炉上堂。阿谁管你泥罗汉。更说甚^8□诸佛听。大冶红炉上容蚋。香匙火筋乱纵横。
    达磨忌上堂。分张皮肉扬家丑。骨髓传来非正宗。尽大地人提不起。至今遗下九年弓(拈□杖云)弓在者里。还有架射羿箭底^8□纵令射得中熊耳。也是蓝田石大虫。
    上堂。定乾坤句。擒虎兕机。不遇奇人。徒劳拈出。今日。圣驾入山。缙绅满席尽情拈出去(竖起拂子云)也切忌当门按剑。
    上堂。堪笑鸷翰作凤鸣。谁将虎质类痴羊。自家痛处自家劄。何用胡僧金锡光。
    上堂。宝月当空。逐千江而现影。摩尼在掌。随众色而分辉。山河大地色空明暗是光影。六根门头见闻觉知是光影。且道何者是月。何者是珠(卓□杖一下云)幸无偏照处。刚有不明时。
    冬节上堂。乌兔奔忙。不改旧时光彩。乾坤寂尔。犹涉造化斡旋独有这个。戢玄机于未兆。藏冥运于即化。还委悉^8□(击禅床)下座。
    谢秉拂及新旧典座上堂。踢倒净瓶。华林曾输山子。不欠盐酱。黄龙报煮白粥。一人易见难识。一人难见易识。忽有人。问只如南禅头首对人天拈拂柄。与他二员作者是同是别。对云。一言当宇宙。千古播清声。因残雪上堂。金乌高翥扶桑晓。灿破娘生眼里花。大小赵州无卧处。只余鳷鹊玉横斜。
    上堂。举僧问同安。学人未晓时机。请指示。安云。参差松竹烟凝薄。重叠峰峦月上迟。僧拟进语。安云。剑甲未施。贼身已露。僧云。何也。安云。精阳不斩霜前竹。水墨徒夸海上龙。僧绕禅床一匝。大笑而出。安云。闭目食蜗牛。一场酸涩苦。拈云。者僧。白拈队里惯得便宜。同安。自谓识破不为冤。只如末后道闭目食蜗牛一场酸涩苦。意在甚处(良久云)也是贼过后张弓。
    腊八上堂。半窗残月移梅影。一击华鲸破梦时。眼眼尽从星斗转。屠刀放下更知谁。
    岁旦。因雪上堂。新年头佛法。觌露不囊藏。瑞气凝虚碧。遍界玉悠扬。正当恁^8□时。坐致太平一句作^8□生。万民几鸥鹭。四海一池塘。
    元宵。因事谢副寺上堂。燃灯前一点不减。冥冥杳杳。燃灯后一点不增。明明皎皎。人人本地风光。历劫何曾欠少。正当今日。据令一句作^8□生道。洞峤生姜难下觜。小虫谁管你□蓼。
    上堂。即心即佛。太平奸贼。非心非佛。乱世英雄。非心非佛亦非物。毕竟如何。五云笼岳顶。一气镇寰中。
    佛涅槃上堂。花开似锦。首现法身。鸟语如簧。深谈实相。正恁^8□时。作^8□生是涅槃无余乐(良久云)春风不裹头。夜雨滋三草。
    
南院国师住山城州龙安山禅林禅寺语录卷上
_


南院国师住瑞龙山南禅禅寺语录卷中

　    侍者师炼志高一巩编
            

    四月旦。谢浴主并圆首座彦侍者上堂。落花三月雨。残梦五更钟。佛法遍天下。家风不覆藏(拈□杖云)这粗刺梨。背地里听得吟吟出来云。是则是矣。只如盐官扇子^8□跳。筑着睦州蒲鞋。蒲鞋恶发喝似雷奔。唤作一喝分宾主。照用一时行得也无(靠杖良久云)问取跋陀婆罗菩萨。
    佛生日上堂。举遵布衲浴佛次。药山曰。这个从汝浴。还浴得那个^8□。遵曰。把将那个来。山休去。拈云。两轮日月磨今古。一合乾坤挟是非。药山还见布衲耶。布衲还见药山耶。忽若有个汉出来。道今日亲见释迦老子。只对他道。惯钓鲸鲵澄巨浸。却嗟蛙步^8□泥沙。结制小参。森罗万象。古佛家风。碧落青霄。道人活计。便恁^8□会去。禁足护生刻期修证。当甚碗脱丘。其或未会。列五位君臣。布三玄戈弩。阵排雪岭长蛇。兵驱黄檗飞虎。张石巩弓。擂禾山鼓。按灵锋剑操王库刀。破无明之牢关。陷外魔之坚垒。且要六国归降。三边肃清。风调雨顺。物阜时康。忽有个牙如剑树口似血盆。咄哉长老。衲僧门下何杂兵法。去他耳朵边。轻轻向他道。猛将将谋臣□略在。好看齐唱凯歌旋。复举。洞山与密师伯到柏岩。岩云。近离何处。山云。湖南。岩云。观察使姓什^8□。山云。不委他姓。岩云。名什^8□。山云。不委他名。岩云。还理事也无。山云。自有廊幕在。岩云。还出入否。山云。不出入。岩云。岂不是出入。山拂袖便出去。岩至来早。入堂召二上堂。二人近前。岩云。昨日答上座话。不称老僧意。一夜不安。还请二上座别下一转语。若惬老僧意。开粥相伴过夏。山云。却请和尚问。岩云。不出入。山云。太尊贵生。岩果开粥相伴过夏。拈云。柏岩。市骏马之骨。意在千里之驹。洞山。略露玄黄。空冀北野。虽然如是。尊贵一路又作^8□生。若有人道得。不啻开粥过夏。也须别甑炊香。
    次日上堂。栴檀林下无凡木。郁密深沉绿荫加(拈□杖云)金毛狮子当场戏。大众。还觉清风匝地^8□。
    谢秉拂上堂(拈□杖云)冷匣秋波凝不流。几人来结死冤仇(靠杖云)羸来依旧挂虚壁。一任寒光射斗牛。上堂(横拈□杖云)斩蛟之剑落雕之箭(靠壁顾左右云)正按傍提。是谁豹变。
    上堂(因凿沟引溪)凿断云根通一派。本源远出碧层峦。奔流激射苍兕吼。添得声喧宇宙间。大众。龙山恁^8□指出。唤作沤麻池则是。唤作劈箭急则是非唯入海助橹棹。留与民田生好看。
    上堂。不可以有心而求。不可以无心而得。不可以语言而造。不可以寂默而通。正恁^8□时又作^8□生薰风一阵来。殿阁微凉足。
    上堂。栴檀丛林栴檀围绕。狮子丛林狮子围绕。荆棘丛林荆棘围绕。虎狼丛林虎狼围绕大众。四种丛林内拣那个为住(卓□杖云)^8□破痴顽石。收取照星珍。因事上堂。龙山昨夜梦寐中。闻木偶人与土偶人相与语。木偶人曰。天雨。子将败矣。土偶人曰。我生于土。败反吾真。今天雨流子而行。未知所止息也。傍观解之曰。未出轮回。而辨圆觉。彼圆觉性。即同流转。若铭轮回。无有是处。土木偶人面热汗下云。说得是(拈□杖云)只此木上座。背地里听得不甘。^8□跳出来(画一画云)划断天云不放高(靠杖云)切忌寐语。
    解制小参(因点灯圣驾入山)月上青峦珠一题。灯连金殿影千重。洞然明白无遮障。主伴交参帝网中。正当恁^8□时。唤作杂华藏世界则是。唤作摩尼宝殿则是。唤作他化自在则是。唤作菩提道场则是(喝一喝)黄面瞿昙瞒(又喝一喝)南禅一点不得南禅亦瞒诸人一点不得。是则是也。只如夏终今夜。如何赏劳(良久云)今佛放光明。助发实相义。复举。僧问般若柔和尚。西天夏末以腊人为验。未审此士以何为验柔云。新罗人草鞋。拈云。般若老人。拈得新罗人草鞋。走向天下打一遭。其奈何未逢知音。今夜忽有人。问西天夏末以腊人为验。未审此土以何为验。对他道。龙山则有个奇特。更问如何是奇特事。对道。卧龙才奋迅。丹凤便翱翔。
    次日上堂。劈开古殿金钻。放出无位真人。诸人还看无位真人也无。幸好一盘饭。何用糁椒姜。
    重阳上堂。篱菊吐金节物新。瓦瓯煮茗接来宾。等闲平步青云上。何必登高效古人。
    请鼎书记充维那。兼谢云藏主上堂。雷动雨施黄龙头角势嵯峨。风行草偃。睡虎机锋伏爪牙。龙山门下。放一头低俯顺时宜一句。作^8□生道(拈□杖云)洞中桃萼富春色。朵朵红开月月花。
    谢书记殿主上堂。祖意西来碗脱丘。添花簇绵不风流。顶门迸绽摩醯眼。积翠元来南匾头。只如八金刚长年执降魔杵。四菩萨终日垂弯月眉。又作^8□生问取新知殿去。
    开炉上堂。败叶堆云拨不开。千喦呈露碧崔嵬。红炉向上转关^8□。钝铁顽铜烹一回。
    达磨忌上堂。老胡未来。山河大地。老胡来后。大地山河。来与未来则且置。大众。唤什^8□作老胡(良久云)九年人不识。只履过流沙节小参。索话。金翅劈海。玉象截流。当机觌面。谁取出头(问答不录)乃曰。千圣眼睛。列祖巴鼻。捏定则大地冰棱。放开则普天和气。德山小参不答话。印文已彰。赵州小参要答话。锦缝离披(拈□杖云)龙山有个粝竭节。通权气于方外。资万有于灵源。粗茶淡饭。荐席鼎新。死火寒灰。炒豆一爆。京师大黄。不劳拈出。胡地石笋。一任抽条。西舍呈起烂鼻布裈。东邻罗列阵年果卓。看来总是闲家具。忽有个汉。暗地里咳嗽一声(卓一下云)敕点蜚龙马。跛鳖出头来。复举。檗山永和尚示众曰。诸方尽是半青黄。犹欠韦郎一夜霜。争似檗山今夜氏。和盘托出转馨香。拈云。檗山。和盘托出。依旧青黄。南禅今夜。更添一盘去也。白玉花开全结实。收来颗颗饱风霜。认皮作火人无数。不识蒙蒙噀雾香。
    次日上堂。乌兔奔忙空往还。乾坤寂尔不相干霜华宝剑当风按。不堕机锋句外看。
    谢秉拂上堂。诸佛说不到处说一句。句句朝宗。诸佛行不到处行一步。步步踏实。且道是什^8□人分上事打刀须是邠州铁。
    腊八上堂。举石门聪问李驸马曰。释迦。六年雪山成底事。李曰担折方知柴束重。着语云。费力不少。后来孝宗皇帝。举前话问佛照禅师。佛照奏云。将谓陛下忘却。着语云。干戈相待。南禅见处。也要诸人共知。自从一斩楼兰首。慵把剑锋重重淬磨幸是太平无事日。鹈膏半涩蚀铜花。
    除夜小参。动静一源。大尽三十日。小尽二十九。往复无际。日日日东上。日日日西沈。便恁^8□会去也。莫嫌寒漏尽。春色来应早。总不恁^8□。毕竟如何。催成客睡须春酒。老却梅花是晓风。复举。东山空和尚与梦石分岁云。岁暮人人有所分。翁今分岁亦随群。饼翻溪上团团月。脍缕檐间细细云。漱壑醴泉珠万斛。堆盘珠粉雪千斤。两翁一饱风颠在。倦仆饥童总未闻。坫云。空东山。自谓大开东合燕赏佳宾。其奈倦仆饥童总未闻。南禅。虽是古人用过底。且要供养大众去也。三十六旬将尽夜。大家聚首又成群。开心碗里贮明月。无缝盘中盛白云。赵老酷奴三两盏。睦州ＯＦ饦几多斤。虽然不中饱不契。借问诸公闻不闻。忽有人出来。道长老那得赤手向人夸富润。只向他道。犹嫌少在。
    岁旦上堂。物物呈祥和气中。有无佛法不雷同。九层宝塔非烟合。十万人家春色丰。
    灯节上堂。老胡不受燃灯记竖起光明大法幢。偃岳旋风吹不灭。黑山立变夜明窗。
    因台徒宗论上堂。以承禀为户牖。各自开张用经论为干戈。互相扣击。情随函矢而变迁。法逐人我而高低。是非纷拏。莫能辨折。还有能辨折底^8□(竖起拂子云)赤幡之下起清风。
    佛涅槃上堂。三百余番轻按指。认宫作羽错承当。胡笳转入阳春调。半遏行云半绕梁。黄面瞿昙断弦后。正当今日二千余年(横按□杖云)还有听弦分曲底^8□几拟黄金铸子期。
    谢都寺监寺副寺浴主一庵主新参堂。并昭堂开建上堂。尘尘刹刹法王刹。谁继灵峰照夜灯。一见昭堂归去也。脚跟好赠七乌藤。事无一向。俯顺时宜。出一保社入一丛林。无可不可。火种刀耕。随家丰俭。石窗灯盏。粲发心华。杨岐驴儿。弄啼拨刺。忽有个索镪卖姜底汉道。恁^8□见解。须是澡浴三十年始得。更问正当今日选佛场开。超宗异目一句作^8□生。向道。时有庆云生户牖。更无风月四山流。
    佛生日上堂。举释迦老子初生下。一手指天一手指地云。天上天下唯我独尊。后来云门道。我当时若见。一棒打杀与狗子契。拈云。跛脚韶阳视黄面瞿昙。犹淮阴之与哙等伍也。因甚^8□用尽腕头痛下一顿。不见道。捉兔全其力。
    结制小参。蜕骨赤梢。三级溯波头角活。泽毛玄豹。七日披雾文彩斑。千人万人阿刺刺。四方八面绝遮栏。况吾衲僧门下。谁管你禁足护生。无绳自缚。刻期取证。坠井攀栏。更说甚^8□正因二字。晴天烟雨。捡点五病。平地波澜横按镆^8□全正令。太平寰宇暂痴顽。复举。十方同聚会。个个学无为。此是选佛场。心空及第归。拈云。庞翁。末上东合大开。下梢只以粗茶避礼。
    次日上堂。六环高合碧层峦。意马休征尽日闲。寄语五湖云水客。不知那个到同安。
    谢秉拂子上堂。夺鼓搀旗麻竹苇。谁知掉斗与埋兵。一寻紫栗如能用。何必吹毛耀七星。
    端午上堂。尽大地是药。草本不劳拈出。能杀人能活人。文殊不在福城东。今日正值端午令节。大众还委悉^8□。愿储医国三年艾。不作沉湘九辨人。
    上堂。诸佛不出世。白鹭下田千点雪。祖师不西来。黄鹂上树一枝花。佛法遍天下。分明直截为君举。谈玄口不开。争奈时人乱似麻。必竟如何。今日热如昨日。开炉谢两班上堂。枯淡门庭风刮地。打窗坠叶雨声疏。大家共出一只手。整顿乾坤造化炉。忽有个独眼龙出来道。这里风头稍硬。且归暖处商量莫瞎睡。
    达磨忌上堂。活葬熊峰遣只履。又来和国露孱颜。当头丑拙浑相似。若拟讨踪隔铁关。
    上堂。满地悲风动九垓。烟云惨澹锁楼台。东君暗着嘘吹力。先寄梅花远信来。来后作^8□生。冷地春回。
    谢书状侍者上堂。掀翻竺土葛藤窠。扬下真丹故纸罗。三唤机前鸡报午。不须特地印冬瓜。
    至节小参。大机圆应。金翅横空。羽冀搏风。劈破阿卢大海。眼睛定动。狞龙吞在腹中。纵使玄上座喝似雷奔。周金刚棒如雨点。也是ＨＨＨＨ守空池。其余陈年果卓。烂臭布裤。京师大黄。胡地石笋时划破了也。坐断报化佛头。直下壁立万仞。三十三天风飒飒地。金刚水际涓滴不流。便恁^8□会去。也好赠三十藤条。为甚如此架上青毡虽旧物。一回入手展家风复举。明招禅师示众云。这里风头稍硬。且归暖处商量。便下座。众随后到方丈。招云。才到暖处早见困来。以□杖一时赶散师拈云。明招老汉。大道富阳蹉过。却从狗窦出身。南禅今夜。乌藤靠壁未曾动着。何故。既是千金宝。谁弹野雀儿。
    次日上堂。一阳浮动律筒灰。冻合岩梅春未回。安得道人殷七七。不论时节遣花开。
    谢秉拂上堂。心迹尽时全体露。语言通处法光辉。诸人还见辉底消息^8□不须蹈雪前村去。未必前村有此枝。
    腊八上堂。六年睡熟雪化堆。透骨为寒来梦始回。满握夜光耀牛斗。何须按剑立空阶。
    上堂。一击忘所知。更不假修治。只如一击未忘时如何(拈杖卓一下云)打破大散关。倒退三千里。
    上堂。德山入门便棒。垛生招箭。临济入门便喝。悬鼓待槌。龙山门下。如何设施千里骏骨无寻处。且作寻常死马医。
    上堂。炉烧木佛。只为寒来。棒打泥牛。要示春到。正当今朝。离却木佛泥牛。如何通信随分有春色。一枝三两花。
    元正上堂。有无佛法有无外。依旧金乌是日头。今古山河元一统。何须汉楚割鸿沟。
    元宵上堂(时金刚胜会.祈祷有应.播州矢野.重属庄田)
    辉腾今古金刚焰。烁破乾坤般若光。不管魔官如聚墨。播扬宗社作金汤□杖子背地里听得。吟吟出来道。显发般若灵验。剔开长夜明灯。则不无长老。更有深根固带一着也。重说偈云。鞭起铁牛披矢野。不论浅种与深耕。参天荆棘和根拔。满地灵苗次第生。
    上堂。丁宁损君德。无言真有功。任从沧海变。遂不为君通。且道不通底是什^8□消息(拈杖云)变卷枯树子。春信在其中。
    佛涅槃谢道旧上堂。举僧问古德。如何是佛。德云。清谈对面。非佛阿谁。颂曰。古佛谁言过去久。清谈对面截根源。水云月色疑无地。花柳春风别是村。
    谢典座堂主上堂。智头陀不病。太尊贵生。印铁牛不动。公则生明。欣翻二老途辙。别振弥天价声(卓一下云)却膏肓必死病。盐梅手段惯调羹。
    谢后堂首座藏主维那浴主殿主上堂。永嘉云。建法幢。立宗旨。明明佛敕曹溪是。即是扫空王殿。浴无垢人。莫是个宗旨^8□。一藏不收元字脚。无孔元来是铁槌。莫是个宗旨^8□。大众。问取堂中第二板头。
    上堂。长安甚闹。吾国晏然。且道唤什^8□作吾国。几度见君深问讯。养鸡意在五更前结制小参。觌面无私。大光明藏。当场突出。光严住持。不依有住。孟明烧舟。不依无住。韩信背水。如是而住。不战屈人兵。休道障蔽魔王。觅起处不得。任是大悲千眼。何曾觑着来。正当恁^8□时。禁足安居即且置。诸人还见金刚齐菩萨住处^8□(横按□杖云)安南塞北已全收。百世雄基弹指复。复举。僧问云居。如何是诸佛师。居喝云。这田库儿。僧礼拜。居云。元来不会。僧作舞出去。居云。□台盘乞儿。师拈云。察秋毫于千里之外。非离娄之明莫窥。择神骏于群骥之中。唯九方之眼易识。宾主互换。彼此可观。因甚^8□却为□台盘。三台须是大家催。
    次日上堂。十五日以前一。向放行。楖标横桃无底钵。伽黎倒裹断跟鞋。十五日以后。一向把住。六环金锡束高阁。一把香□百念灰。正当十五日。把住即是。放行即是钓得六鳌齐入手。归来稳卧旧山隈。谢秉拂上堂。向三世诸行不到处行一步。步步蹈实。向历代祖说不到处说一句。句句朝宗。未审是何人分上事。若无猿臂将军手。争射蓝田石大虫。
    上堂。举天衣怀和尚。在池阳杉山庵过夏。且立问云。一宿祖关传万代。九旬功功事如何。怀和尚。只见锥头利。不见凿头方。山僧。借古人风月。作日用身心去。田家弃取一春忙。男力苗畬女课桑。陇上黄云机上雪。暂时辛苦乐时长。
    端午上堂。朱旗掣电光穿水。画鼓轰雷响揭天。一对眼睛乌律律。锦□毕竟落谁边。
    上堂。举僧问古德。世界恁^8□热。向甚处回避。德云。镬汤炉炭里回避。云。只如镬汤炉炭里如何回避。德云。众苦不到。古德恁^8□答话。车不横推。理无曲断。山僧即不然。若有人问世界恁^8□热向甚处回避。对云。这问自甚^8□处生。待他拟议。向道。鹭鹚投入碧波心。抖擞一团银绣线。
    上堂。云峰蒸暑。冰井挹清。青天白日。公案现成那个男儿摸壁行。
    解制小参。敲针作钩。岂是良图。截海横网。方为作者。南禅今夏。十日中。布一个漫天网子。罗龙打凤。只要行必润物飞必冲天。正当今夜。七月十五。解开布袋。置三面网。欲左左之。欲右右之。欲高高之。欲下下之。还有搏风鼓荡四溟水。展翅崩腾六合云底^8□(拈杖云)只这本上座。背地里听得。ＲＳ跳出来道。江湖不是无头角。自是他家结网疏。复举。洞山示众云。初秋夏末。兄弟东去西去。直须向万里无寸草处去。浏阳诸道者听得云。何不道出门便是草。师拈云。洞山万里无寸草。浏阳出门绿芊芊(旧一下云)全身坐断含元殿(靠杖云)休问长安与日边。
    次日上堂。举释迦老子云。止止不须说。我法妙难思。诸增上慢者。闻必不敬信。师拈云。黄面瞿昙。不解撑舟。还嫌溪曲。南禅今日。说难思法。当自恣拂事去(卓杖云)谁敢相谩。
    谢兰首座上堂。倦向途中便垛跟。云林深养郤芳尘。蒲鞋不用当门挂。恐有追香认臭人。
    中秋上堂。举云门问僧。光明寂照遍河沙。不是张拙秀才言也无。僧云是。门云话堕跛脚阿师。可谓拨开重雾放出青天。虽然如是。月^8□(卓一下)便下座。
    上堂。妙旨迅速。言语来迟。龙门上客。未举先知。且道知底事作^8□生藕丝牵倒五须弥。
    
南院国师住瑞龙山南禅禅寺语录中
_


南院国师住瑞龙山太平兴国南禅禅寺语录下

     小师智明净心居润等编
              

    开炉。谢两序上堂。大家齐着嘘吹力。枯木堂中尽向阳。灿破衲僧生铁面。火炉头放紫金光。
    达磨忌上堂(拈□杖卓一下云)直下构得。只履过流沙。虽此别求。古坟添新土。总不恁^8□。重下注脚。的的西来碧眼胡。不知当面已涂糊。年年暗洒痛肠泪。杨子大江干也无。
    请典座充副寺上堂。踢倒净瓶称碣斗。打开藏库露机宜。生姜不改旧时辣。折饭依前用米炊。
    上堂。风叶拥趺红不扫。霜花满地印鞋文。白云澹泞抱幽石。幽石无心约白云。大众。是甚^8□人境界。
    至七小参觌面迸来。一带白河苍莽外。当场突出。九层宝塔在云中。左顾则往来如织粟田口。右顾则睿岳巍峨插半空(卓□杖云)这里是甚^8□所在。庭柏烟凝。风拂寒翠。断溪冻合。水泄不通。正恁^8□时。唤作时节因缘则是。唤作拂性义则是意气不从天地得。英雄岂藉四时功复举。法昌冬夜吃果子次。拈起橘子。问感首座云。者个滋味。何似黄龙。感云。须待尝过始得。昌云。验人端的处。下口便知音。感云。末代禅师。多虚少实。师拈云。两家各竖门墙。恰似干戈相待。当时待他拈起橘子。夺却擘面便掷。非唯塞断天下人咽喉。亦乃老法昌结舌有分。
    次日上堂。管中浮动春消息。沮伏阴魔生一阳。只见义和鞭白日。不知添线绣鸳鸯。
    谢秉拂上堂。举教中道。此方真教体。清净在音闻。欲取三摩提。实以闻中入。真教体。被堂中二禅伯七花八裂了也。诸人还有闻中入底^8□(良久云)一夜不眠孤客耳。主人窗外有芭蕉。
    元正上堂。举僧问云门。如何是祖师西来意。答云。圣躬万岁。师拈云。云门大师。可谓一箭中红心大地无寸土。虽然。未应时节去。今朝有人。问如何是祖师西来意。只对他道。拈起少林无孔笛。大家吹起万年欢。元宵上堂。碧眼分辉赤县东。神光续焰亘天红。家家户牖明如日。谁在黑山鬼窟中。
    谢崧都寺还藏主新到僧上堂。龙门客少。闹市客多。之乎者也。如何若何。中有一句。皓玉无瑕。诸人还会^8□。仿佛铁牛头角。依俙睡虎爪牙。
    结制。因挂雷音堂额小参(圆照祖翁宝墨)紫蕨舒拳鳖脚空。牡丹破卵鹤翎红。八还关捩无多子。只在当人自肯中。正恁^8□时。法战场中题目露。鸾翔凤翥势雄然。揭天涂毒辟魔外。不比钟声落客船。虽然恁^8□。唤作圆照三昧是唤作安居佛事横身当宇宙。一句定纲宗。复举。十方同聚会。个个学无为。此是选佛场。心空及第归。师拈云。诸人要识庞公^8□。龙门远透三层浪。月桂高攀第一枝。
    次日上堂。踞菩萨乘。持管窥天。修寂灭行。把缆放船。别有一诀。一任宣传烂研巴豆三千颗。写却诸方五味禅。
    端午上堂。文殊节外强生枝。引得痴儿弄险机。一茎草上能通变。杀活拳头只自知。
    中秋上堂。一片冰轮出海涯。大千沙界冷流辉(拈□杖云)不须重用铁如意。满目珊瑚撒向谁。
    上堂。举黑氏梵志。两手持合欢梧桐二花参世尊。世尊云。仙人。楚志应诺。世尊云。放下着。师拈云。黑氏梵志。好一釜羹。黄面瞿昙。伤盐伤酢。总不恁^8□。毕竟如何。截断两头闲露布。男儿脚底透长安。
    开炉。谢两序上堂。单丝毕竟不成线。大厦难将一木支。众手烹金大炉鞁。扶持须是起家儿。大众。还有起家儿也未看看号令一新时。
    达磨忌上堂。镆^8□出匣。鈆刀何施。骅骝离厩。驽骀难追。大众。只如壁观胡僧九年冷坐。未审成得什^8□边事乞火和烟得。担泉带月归。
    上堂。花未拈时谁着眼。破颜笑后谩流通。南山休谓隐玄豹。当路方知白额虫。
    冬夜小参。垂语云。一日复一日。一冬复一冬。通身寒暑无寒暑。却笑洞山老冻脓。还有不涉变迁底^8□(问答不录)乃至。铁笛横吹。层冰顿折。湛卢倒握。顽石分开。这些曲调这般手。不是知音说向谁。正当今夜。六阴俱剥。一阳复生。小人道消。君子道长。山僧。不落宫商一吹吹彻。不犯锋1一提提得去也((拈□杖卓两下云)恁^8□拈弄。也是太平干戈。应时纳祐一句作^8□生道须信高皇功业大。鸿沟两岸一时收复举。白水仁禅师问镜清。时寒不易道者。清云。不敢。师云。还有卧单也无。清云。设有也无展底工夫。师云。直饶道者滴水冰生。亦不干他事。清云。滴水冰生事不相涉。师云。是。清云。此人意作^8□生。师云。此人不落意。清云。不落意此人^8□。师云。高高山顶。无可与道者啖啄。拈云。镜清。玄关固闭水泄不通。白水。拾得焦砖轻轻扣击。似则似矣。是则未是。且道此人^8□若不同床寐。焉知被底穿。
    次日上堂。一阳令节霭和气。正是寒岩萌动时。羊有岭头云物异。一回到顶始应知。
    谢秉拂上堂。我宗无语句。亦无一法与人。只如南禅三头首。问答汪洋提唱宗乘。是同是别(竖起拂子云)迅奋吒沙无向背。翻身师子大家看。
    上堂。出冶精金。千差不碍。酬声虚谷。万韵无私。因甚善财。妙峰山顶。不见德云比丘。无著。金刚窟中。蹉过文殊大士。还委悉^8□铁轮天子寰中主。谁管□台盘乞儿。
    腊八因雪上堂。穷厮煎兮饿厮炒。六年埋没紫金身。无端粉碎虚空骨。妆点不萌枝上春。
    岁夜小参。德山小参不答话。孤裘反衣。不当风流。赵州小参要答话。玉印倒悬。岂为豪杰。答话不答话。总拈向一边。正当腊月三十日。如何通变(拈□杖云)树顶方知腊雪寒。花根已有春风约。复举。安大保问三交和尚。新岁已临。旧岁何往。交云。壁上钉桃符。拈云。三交恁^8□答。虽然赤手全提壁立万仞。争奈明珠白璧翻成暗投。山僧今宵。不免拔贫作富。将古人用底野菜羹黍米饭。聊以效芹(以拂子击禅床下座)。
    元正上堂。烧钱残腊送穷鬼。启祚元正喜气多。试把少林无孔笛。一声吹起太平歌。
    元宵上堂。山藤未解探春宴。清白门庭冷欲冰。明暗两头俱打彻。八风不动一然灯。
    谢两堂首座知客浴主典座修造司上堂。对宾青眼冷如水。粥版斋鱼送二时。妙触宣明佛子住。两堂曾不竞猫儿。因什^8□如此^8□斧浑生铁法门足主(拈□杖云)持。
    上堂。永嘉不佩曹溪印。达磨不安二祖心。现成公案。委在诸人。还会^8□。晴日蒸红桃破卵。春风缲绿柳垂金。
    上堂。有情之本。依智海以为源。含识之流。总法身而为体。且道那个是智海之源。那个是法身之体(以拂打一圆相云)不惜黄金为弹子。海棠花下打黄鹂。
    浴佛上堂。去圣时遥惭愧少。顽铜钝铁各称尊。蓦头一杓辨端的。是则名为报佛恩。
    结制上堂。十五日已前。衲衣卷破五湖云。十五日已后放下横肩藤一寻。正当十五日。又作^8□生。池水无心吞月色。从他月色落池心。
    谢秉拂并昙书记至上堂。若论此事。譬如一颗明珠。置之金盘不拨自转。着之青毡拈掇不动。堂中二禅伯。破悭囊撒向人前了也。大众。向这里见得。紫罗帐里绝遮掩。其或未然。黄龙颔下冷流辉。
    谢正续庵主至上堂。按吹毛剑。杀活自由。弹没弦琴。曲调自别。大众。剑须是逢剑客呈。琴还他钟子期听。只如东山正续圆照三昧。又作^8□生蘸碧涵月。巨峰插天。
    五月旦上堂。下视尘区热似汤。山头尽日足清凉。地灵步步无闲草。一阵薰风满院香。
    端午上堂。不用当门悬白泽。何劳绕屋插青蒲。井花水点粗茶苦。借问时人吃也无。
    上堂。举沩山云。一切众生无佛性。盐官云。一切众生有佛性。诸人还知二大老落处^8□龙得水时添意气。虎逢山色长威狞。
    半夏上堂。举古德云。龙吞千载月。脑有夜明珠。僧无十年学。不获圣法财。千载月。夜明珠。悬空扑碎。十年学。圣法财。束之高阁。九十安居。前四十五日已过。后四十五日未来。正当今朝六月一。人人刻期取证。且道证甚^8□事(拈□杖云)只者粗辣梨。背地里听得。吟吟而出来。代一转语云。夜短睡不足。日长饥有余。
    上堂。举僧问古德。世界恁^8□热。如何回避。德云。镬汤炉炭里。僧云。镬汤炉炭里如何回避。德云。众苦不能到。这僧问端。设陷虎机。古德答话。有捋虎须手。其奈两家弄崄。未到清凉世界。今朝忽有人。问世界恁^8□热如何回避。向道。卷帘消白日。移榻对青山。
    七月旦上堂。半夜薝前翻电影。五更枕上送秋声。曝腮鱼也浴天泽。大地苍生死复苏。
    解制小参。李白不攀丹桂。直入翰林。永嘉一宿曹溪。横行祖域。屈屈。三月护生。画地为牢。九旬禁足。落井攀栏。开片畬。下箩粟。舌头把地已三尺。腊人冰。鹅护雪。说着教人齿牙寒。虽然。已往不咎。只如九夏赏劳一句。又作^8□生(以拂击禅床云)打开布袋结头口。放山追风吹天马驹。复举。僧问泐潭兴禅师。如何是曹溪门下客。兴云。南来燕。僧云。学人不会。兴云。养羽候秋风。师颂云。曹溪门下南来燕。两两谈玄对落红。王谢堂前能养羽。秋风影里各西东。
    次日上堂。法岁圆时开布袋。六环摇月下云层。知谁只得浏阳叟。元是陶家二夏僧。
    谢书记真维那高侍者上堂。金鸡报午许谁听。桶箍爆时露眼睛。雷动风行添意气。黄龙头角转峥嵘。
    中秋上堂(以拂打圆相云)。桂殿云开无锁钥。不知谁在九霄中(击拂云)打翻顾兔旧窠窟。放出长沙老大虫。
    因法堂落成上堂。梵宇巍峨金碧焕。夜摩睹史在人间。尘毛入握风生户。涂毒当轩雷破山。探水师僧曾未到。肩锹老衲绝追攀。等闲坐断华王座。凡圣从教颁立班。
    谢维那并松林和尚至上堂。树凋叶落露风骨。盘屈苍虬振鬣时。唤起十方三世佛。顶门正好赠金锤。
    开炉。谢两序上堂。弟兄互奏埙篪曲。彼此相忘寂寞滨。冷地拨开红靺鞨。满堂散作大阳春。
    达磨忌上堂。达磨未来知赵壁无瑕颣达磨来后。相如谩自诳秦王。来与未来则且置。即今壁在什^8□处(以拂打一圆相云)觌面相呈无向背。人人尽谓属昆岗。
    腊八上堂。脱体全抛无朕迹。休将迷悟谩亲□。窗虚永夜对虚碧。星似粮糖糕月似梳。
    自相阳归上堂。大千沙界一兰若。东去西来绝异岐。荆棘参天栏不住。金声掷地自家知。
    请副寺充典座。兼谢修造司侍者上堂。提掇住山斧。还他手眼亲。烂游香积界。须是卖姜人。虽然如是。不堕国师三唤机。又作^8□生道(喝一喝云)从门入者。不是家珍。
    佛涅槃。因藏教新至上堂。始从成道朝。终至泥洹夕。于是二中间。未曾说一字。未曾说一字。一大藏教从甚处得来白雪还嫌春力浅。故穿林树作飞花。
    三月半上堂。山花翻昼锦。溪水奏玄音。风光都漏泄。一片祖师心。虽然如是。莫认莺簧响。唤为叔夜琴。
    谢知客洎矩印二侍者上堂。印水印空。穿凿无心潭底月。如规如矩。机前箭破的中红。便恁^8□去。也犹堕国师圈缋中。只如看客打贼手亲眼辨。一句作^8□生道。坐断当门生铁限。玻璃花绽不干风。
    佛降诞上堂。举世尊降诞。乃一手指天一手指地。目顾四方云。天上天下唯我独尊。后来云门云。我当时若见。一棒打杀与狗子吃。贵图天下大平。师拈云。跋脚韵阳。虽善路见不平拔剑。其奈浑身已陷重围。今朝南禅。特为破关与伊讨个出路(以拂击禅床云)谁敢觑着。
    结制小参。大机圆应。大用全提。金翅翥翼擘破阿卢大海。修罗奋怒。托动三有大城。直得上下四维风飒飒地。浮幢王刹涓滴不通。三祇百劫一期限。十世古今当念中。须是恁^8□人。荷担恁^8□事。其或未然。如猫弄鼠虽然活。到此须教丧胆魂。复举。僧问百丈。如何是奇特事。丈云。独坐大雄峰。僧礼拜。丈便打。师拈云。惊群之句。须向惊群处举扬。奇特之事。须遇奇特人拈出。者僧可谓惊群。百丈不妨奇特。因甚礼拜便打。还委悉^8□。不是龙门客。切忌遭点额。
    次日。因新按法堂上堂。圆觉伽蓝。无绳自缚。平等性智。落井攀栏。点出五浊。商量两错。栖芦杀爪。止泺困鳞。南禅门下。捩转瞿昙关^8□子。别开活路与人行。收放在握。妙用纵横。可以排巨灵逞擘太华之威。慑苍龙展夺骊珠之势正当恁^8□时。坐断堂奥独镇寰中一句。作^8□生道(以拂击禅床云)一座须弥元不动。何须特地借灯王。
    新庵法鼓。兼谢秉拂子堂。匹马单枪曾惯战。埋兵掉斗有谁争。当轩涂毒增声价。拨动乾坤致太平。
    端午。金刚胜会有应上堂。无意辟兵书鬼字。岂悬白泽扫妖讹(卓□杖云)金刚杵打铁山碎。惊散从前障蔽魔。
    上堂。达磨不传心地印。释迦未解髻中珠。殷勤借问参玄士。还有西来意也无处处黄梅雨。村村鸣鹁姑。
    半夏上堂。前四十五日。霏霏梅雨洒层峦。后四十五日。茫茫普热满尘寰。正当今日龙须一挂冷飙起。谁管火云蒸肉山。
    上堂。香城鬻肝。雪庭得髓。胡蜂不恋旧时巢。赤鲤岂甘齑瓮。总不恁^8□。流出胸襟盖天盖地也是雪峰道底。
    七月旦上堂。火云未敛势峥嵘。残暑如焚汗似汤。一叶秋声惊梦断。乾坤无处不清凉。
    解制小参。四月十五。一把把断。铁轮天子寰中敕。七月十五。十字纵横。帝释宫里放赦书。中间九十日。向含元殿里。何用问长安。早知灯是火。饭熟已多时。虽然恁^8□(卓□杖一下云)若不蓝田射石虎。洎乎误杀李将军。
    复举。僧问九峰虔和尚。西天夏末。得道者多。此间还有也无。曰有。师拈云。九峰虽然太尊贵生。其奈紫罗帐合。今夜忽有人。问西天夏末得道者多。此间还有也无。对云有。更问毕竟是谁。向道。妙舞还他夸遍拍。三台须是大家催。
    次日上堂。九旬聚首一兰若。个个单传照夜灯。等是眉毛分八字。不须更验腊人冰。
    谢书记藏主维那上堂。睡虎爪牙。弥隐弥露。铁蒺黎锤。转弄转危。就中文不加点。彼彼只可自知。
    中秋。谢直岁上堂(拈□杖云)单提玉斧修琼户。自照孤明似不曾(卓一下云)一夜蚌胎光透壳。三千刹海冷冰冰。
    太上皇升霞上堂(后二条院)圣人无己乘悲愿。仙仗飘飖去又回。佛国三千金世界。仙家十二玉楼台。虽然如是。灯灯续焰的的相承一句。作^8□生道。金枝孕秀播寰宇。玉叶腾芳茂泰阶。
    重阳上堂。菊花一岁岁相似。人貌一年年不同。效古登高清兴远。回途蹈碎夕阳红。
    开炉。谢两序上堂。千山黄落呈巉碧。后夜松风带月吹。烧叶灶中无宿火。烹金炉底有余辉。大众。烧叶灶便不问。那个是烹金炉(拈□杖卓一下云)一锤便透。左右逢原。
    达磨忌上堂。老胡失却机先鉴。看井作裤没溺身。断臂师僧随脚后。不知落赚几多人。山僧。路见不平争忍得。豁开通天大道去也(以杖画一画)便下座。
    上堂(以拂打一圆相云)解于衣珠醉客碎于金锁病猿四海而今清似镜。不须击柝守重门。
    上堂。摩腾入汉。道教化灰。僧会游吴。舍利珠回。缺齿胡来。有甚祥瑞少林澄九鼎。良动百花开。
    至节小参。即心即佛。摩尼随色。非心非佛。仿□漏蓝子。依俙薏苡仁。不是心不佛不是物。倾出一栲栳。只者些儿子。未曾容易传。正当今夜。节屈书云。时临亚岁。打破悭囊。布施大众去是结缘耶。是照乘耶海神知贵不知价。留与人间光照夜复举。洞山问青林。武陵法道。何似此间。林曰。胡地冬抽笋。山曰。别甑炊香。供养此人。山佛袖便出。师拈云。青林指出道地。其奈未补饥疮。洞山别甑炊香。不当饱人之吃。龙山今夜。谩占口号去。胡地冬抽笋。曾经鞭逼生。和根浑拔却。众口舌雷轰。
    次日上堂。山河大地锁寒色。草木园林未发萌(拈□杖云)唯有一条粗粝竭(卓一下云)卓穿冰放野泉声下座。
    谢秉拂上堂。举天亲菩萨。从弥勒内宫下。无著菩萨问云。人问四百年。彼一天为一昼夜。弥勒于一时中。成就五百亿天子。证无生法忍。未审说什^8□法。天亲云。只说者个法。只是梵音清雅令人乐闻。后来天衣怀拈云。弥勒已是错说。天亲已是错传荐福今日。将错就错。与诸人注破谛听谛听。向下文长。付在来日。师拈云。弥勒错说。天亲错传。怀和尚将错就错便且置。南禅四头首。未审说什^8□法。大似二龙玩珠。长他智者威狞。
    上堂。动时影现觉冰生。动觉俱忘犹半程。榾柮无烟灰变白拨开宿火转瓶笙。
    腊八。因地震上堂。昨夜瞿昙成正觉。精金不变紫磨身。魔宫拆裂乾坤震。又见。卧床鼾睡人。大众。谁是鼾睡人。大殿里烧香讽经。
    岁夜小参。宝炉当台。等闲照破精灵窟。灵锋在手。扫荡乾坤不立尘。胡来胡现汉来汉现。亦能杀人亦能活人。随处转物。稳密全真。谁管七十二候。三十六旬。正恁^8□时。不坠迁变一句作^8□生。独坐镇寰宇。大方绝比伦。
    复举。五祖演和尚垂示云。太平不会禅。一向外边走。腊月三十日。羸得一张口。且道那个是太平一张口。自云。两片皮也不识。师拈云。祖峰老子。可谓虚张意气徒逞奢华。敢问诸人。腊月三十日。羸得那边事百年三万六千日。得欣欣处且欣欣。
    元正上堂。唤回残腊半宵梦。撞动一声阿阁钟。。好个新年头佛法。常春藤挂万年松(拈□杖云)。是万年松耶。是常春藤耶下座。
    元宵上堂。灵焰无穷无尽藏。神光不昧在当人(以拂击禅床云)须弥突出灯王座。宇宙横挑日月轮。
    二月旦。因雪。谢知客典座直岁并籍藏主上堂。拈起玻璃。验尽五湖云水。横担^8□斧。拨转一藏机轮。便恁^8□去。家常茶饭。超宗异目一句。又作^8□生。劫壶天地风光别。铁树花开二月春。
    佛涅槃上堂。释迦文已入泥洹。阿逸多未曾生下(拈□杖云)中有一宝还见^8□一箭中红心。大地无寸土。
    谢浴主殿主洎彦知客本侍者上堂。布衲浴佛。孚老打水。铁蒺黎槌。文远斗劣。显川验客。转弄转危。龙山门下。还有这般手段^8□(竖起拂子云)只要死棋活着。切忌活着死棋。
    谢藏主上堂。一藏不收元字脚。五千余卷自何来(拈□杖云)寒梭挂在陶家壁(卓一下云)奋跃雷同蛰户开下座。
    浴佛上堂。毗蓝一会俨然存。龙雨霈雱似覆盆。翻转舀溪长柄杓(以拂子作舀水势云)洗空不共戴天冤。大众。洗空后作^8□生(置拂子云)抹过遵布衲。靠倒老云门。
    结制小参。释迦不出世。茧成白雪缲无尽。达  磨不西来。麦熟黄云拨不开。佛法遍天下。薝声不断前旬雨。谈玄口不开。电影还连后夜雷。更说踞菩萨乘修寂灭行。大似要按牛头吃草。揠良苗助长。何况开粥过夏商量两错。当甚柮脱丘。龙山门下。只据现成。风从羊角岭头起。云自龙安峰顶生。包万有而无迹。含十虚而不痕。活鱍鱍绝罗笼。赤洒洒脱窠臼。诸人。二六时中全体得受用。还委悉^8□头头意是归家路。莫待乱山啼杜鹃。复举。鼓山因新罗僧来参。山云。直下犹难会。寻言转更赊。若论佛与祖。特地隔天涯。你作^8□生会。僧无语。因谓侍者云。某不会。请代一转语。者云。和尚恁^8□道。犹隔天涯在。僧举似山。山唤来待者。问曰。你为者僧代语是否。者云是。山便打趁出。师拈云。鼓山。虽握阃外威权。洎合勾贼破家。侍者。虽善能入虏庭。且无飞骑谋略。南禅今夜筑坛拜将。莫有一箭中红心底^8□。
    次日上堂。无上法王。有大陀罗尼门。从上诸佛诸祖。尽从此门入。且道如何是此门。具透关眼。试定当看。
    谢秉拂上堂。金以石试。玉以火试。剑以毛试。人以言试。且道衲僧以什^8□试(横按□杖云)须是恁^8□人。荷担恁^8□事。
    端午。谢千峰首座磻溪藏主上堂。善财拈出一茎草。当甚篱根破草鞋。龟毛早是长三尺。一拂天魂魔胆摧。大众。且道魔胆摧后。应节游戏底一句作^8□生。一派磻溪清彻底。千峰排闼送青来。
    上堂。弄鳖鼻手。陷白额机。不是同道。未免狐疑。忽有傍不甘底汉。出来打喷嚏去。^8□。轻轻向他道。如猫捉鼠虽然活争似金毛踞地威。
    因事上堂。截断横澜通正眼。不妨万派去滔滔。怒涛混处巷龙窟。蜕骨苍龙搅怒涛。
    上堂。握于骊珠而鉴物。物物流辉。掷于宝剑而挥空。空空绝亦。敢问。是何人境界尽道赤须胡。未遇胡须赤。
    解制上堂。圣制圆时开禁网。知谁祖室树功勋(拈□杖云)乌藤倒插大鹏翼。一举崩腾六合云。
    主谢都寺上堂(曾入宋国)铁船打就下沧海。谙尽风波归路通。一盏灯油分彼此。令人更忆石窗翁。
    谢如庵主派侍者上堂。赵州拽下帘子。为蛇添足。国师三唤侍者。画虎缺斑。南禅门下。总不恁^8□太平不用斩痴顽。
    龟庙圣忌。看阅藏经。兼谢空书记卍藏主。上堂。脱屣金轮万乘尊。与他千圣不同躔(以拂击禅床云)一微尘出大经郑。扶助仙游兜率天。正恁^8□时。还有同气相求同声相应^8□(顾视左右云)。黄龙头角长威狞。睡虎爪牙自凛然。
    开炉。谢蓝寺藏主副寺修造司上堂。烹金之炉。铸人之模。烧尾睡虎。玉蹄瞎驴。虽然如是。你诸人向甚^8□处相见(竖拂云)钥匙在手。^8□斧属吾。
    达磨忌上堂。达磨未来前。眼破碧潭烟。达磨既来后。瓶添汉地泉。来与未来。拈放一边。不审成得何边事(顾视大众云)大家齐着力。又见普通年。
    上堂。众山摇落献巉碧。万木凋零复本时。古佛堂前庭柏子。青青不变傲霜姿(拈□杖云)。诸人还见^8□。清臞翘鹤膝。不比化妖枝。
    谢誓度寺默庵长老至上堂。举^8□上座因到容山。山才看。拊掌三下云。猛虎当轩。谁人敢敌。^8□云。俊鹰冲天。谁人捉得。山云。彼此难当。^8□云。且放过。未要断这公案。山将□杖作舞归方丈。^8□无语。山云死却这汉。后有儒举似云山。山云。^8□公何不别前语。师拈云。今古尽道。亚夫金鼓从天落。韩信旌旗背水陈。默庵今晨到来。龙山总不恁^8□。主宾雍肃。和气霭然。何故。幸自太平无呈客。相逢何必动干戈。
    至节小参。垂语云。禅在口皮边。机搀石火先。猊弦肯堕群音响。别调宫商妙不传。莫有相共酬唱底^8□。僧问。冻破泥团烂似银。寒岩枯森不干春。龙安山下松千树。绿叶傲霜韵转新。答曰。好个境致。进云。时当亚岁。节届书云。学人今夜。抱璞投师。请师一鉴。答曰。冷灰随分展阳和。进曰。寒时热向甚^8□处去。答曰。青天无电影。进云。热时寒向甚^8□处去。答曰。虚空安耳穴。进云。寒时寒杀阇梨。热时热杀阇梨又如何。答曰。相随来也。进云。恁^8□则毕竟不涉寒暑人。未审在甚^8□处。答曰。问头太近。进云。群阴剥尽一阳来复。衲僧家到此如何转身。答曰。有马骑马。无马步行。进云。和尚岂无方便。答曰。犹嫌少在。进云。记得僧问古德。如何是冬来束。古德云。京师出大黄。此意如何。答曰。和根拔却。进云。忽有人问冬来事。^8□。答曰。曾经霜雪苦。进云。元来古德犹在。答曰。任是僧繇手。难画志公真。僧礼拜。乃曰。欲识诸佛心源。向众生心内识取。要知常住不凋性。向万物迁变处会取。诸佛源。众生心。不凋性。迁变处(以杖划土划云)尽向这里一划划断。依旧新罗犹隔海。大茆无处着浑身。水泄不通。一滴曹源寒彻底。风吹不动。万仞龙峰碧插天。一向恁^8□。峭绝孤危。放开线路。俯顺时宜冰河才起焰。石笋暗抽条。复举。庄宗问兴化。朕镇中原。收得一宝。化云。请看陛下宝。帝以两手展袱头脚。化云。君王之宝。谁取酬价。师拈云。同光帝倾出悭囊。老兴化波斯别宝龙山今夜。满盘托出应斯时节。龙吞千岁月。蚌吐九渊光。自有弥天价。连城不敢当。
    次日上堂。垂语云少室无私曲。东山瓦鼓歌。知音才侧耳。鹞子过新罗。还有声前领旨底^8□。僧出问。一枝先报春消息。不得东君着意来。二千年后重漏泄。昨夜前村雪里开。是为时节因缘。又为别有生涯。答曰。一阳令节。雪花回春。进云。与^8□则寒从玉漏声中去。春自金莺舌上来。答曰。冬至寒食一百五。清明定在寒食后。进云。记得沩山问仰山。仲冬严寒年年事。晷运推移事若何。仰山进前叉手而立。意作^8□生。答曰。一点灵犀遍界通。进云。沩山云。情知你答这话不得。不审是肯他。答曰。舐犊爱未忘。进云。香严云。某甲答得这话。沩山如前问。香严亦进前叉手而立。是与仰山相去多少。答曰。九曲暗渡。进云。沩山云。赖遇寂子不会。又如何。答曰。对物收税。进云。愿和尚向古人说不到处分明指示。答曰。千车合辙万派朝宗。进云。机前荐得。不妨滴水生冰。句下承当。未免灰飞火乱。答曰。只恐不是玉。进云。不在寒暑之内。不在寒暑之外。中间一句如何只对。答曰。宝所在近更进一步。僧礼拜。师复说偈曰。云物霭然翻彩霞。冰崖寒谷发萌芽。时来天地皆同力。剖破藩篱共一家。
    谢秉拂上堂。佛法无人说。虽慧不能了。譬如暗室宝。无灯不可见。只如南禅头首。挑不夜灯烛。转无尽法轮。敢问诸人。宝在甚处(以拂打一圆相云)自有辽天价。何须弹雀儿。
    因刊巨山语录上堂。划水刀复痕收不得。敲空槌迹绝追寻。松源正派今犹在。无限平人被陆沈。
    岁夜小参。岁月循环难把玩。思量也是笑呵呵。古今不隔毫端许。十世还同一刹那。洗菜溪边。不妨流落淡黄叶。簸米碓畔。阿谁舂出古菱花。师伯洞山且居门外。蒙山神秀当面蹉过(拈□杖云)木上座背地里听得。^8□跳出来道。恁^8□分岁。犹是诸方普请边事。南禅门下。又且如何(卓一下云)龙山不借风雷势。自有拏云狞爪牙。复举。洞山垂示云。道无心合人。人无心合道。会得个中意。一老一不老。拈云。诸人还识一不老底人^8□(横按拂子良久云)试把一枝无孔笛。等闲吹出万年欢。
    元下上堂。阿阁一声钟唤春。葱葱瑞气霭天津。新年佛法无差互。鼻孔依前搭上唇。
    元宵上堂(竖起拂子云)有物先天地。无形难没理。诸人还见^8□(打一圆相云)从来光灿烂。不用强安排。
    谢首座知客典座浴主上堂。气吞佛祖。眼盖天人。掀翻香水。展布炊巾。当机觌面分宾主。大用繁兴依旧新。
    佛涅槃上堂。金容匿耀二千岁。三界谁为大导师(竖起拂子召大众云)将谓鹤林消息绝。陇头犹有代书枝。
    三月旦上堂。九十韶光已半过。养花天气未融和。家家池馆当门柳。微绿浅黄不隐鸦。虽然如是。透声透色一句作^8□生道。莺传旧语娇春日。花学严妆妒晓风。
    谢约孤云归省却回上堂。频频唤汝不归家。贪向门前撮土沙。每到年年三月里。满城开尽牡丹花。此是老东山为未归者说。可谓用尽自己心。笑破他人口。南禅今日。又为归家却回底举。诸人还委悉^8□数点方外云。几处人间雨。
    上堂。当轩涂毒鼓。声喧寰宇。跃治不祥金。彻底光浑。诸人不有击动涂毒鼓鍜炼不祥金底手段也无(顾视左右云)谁敢。
    四月八上堂。黄梅时节家家雨。青草池塘处处蛙清净法身无点污。南无稽首佛陀耶。
    结制小参。垂语云屠龙之伎。解牛之刀。不是作家手段。争知拨乱英豪。有^8□有^8□。僧出问。溪水浮光分外净。龙山浓绿画图开。这里还有禁足分也无。答云。路从平处崄。进云。恁^8□则以大圆觉为我伽蓝。身心安居平等性智。答云。人向静中。忙。进云。天高群象正。海阔百川朝。答云。更上一层楼。进云。记得古堤和尚寻常见僧来。便曰。去。汝无佛性。僧无对。是什^8□心行。答云。鸿门蹈断见樊哙。进云。一日仰山到参。堤曰。去。汝无佛性。仰山叉手近前应诺。意在那里。答曰。细柳营威赏亚夫。进云。堤笑曰。子什^8□处得此三昧。仰山曰。我从沩山得。还端的也无。答云。误认驴鞍桥。作阿爷下颔。进云。仰山问曰。和尚从谁得。堤曰。我从章敬得。又如何。答云。鼠口无象牙。进云。二大老所得。是一耶是二耶。答云。布袋头相似重。进云。一切众生悉有佛性。为什^8□无佛性。答云。干篱离觅甚汁。进云。恁^8□则可谓宾主交参。答云。拈^8□舐指一场笑具。僧礼拜。乃云。屋角梅黄。庞老牙关百杂碎。山前麦熟。延寿家风绝遮拦恁^8□恁^8□。放开则弥纶大千界。捏聚则收在一毫端。这些活机。说甚死诸葛走生仲达。不容拟义。直得将军一箭定天山。才恁^8□却不恁^8□。又作^8□生七擒七纵全生杀。百发百中岂等闲。复举。鼓山示众云。鼓山门下不得咳嗽。时有僧咳嗽一声。山云。作什^8□。僧云。伤风。山云。伤风即得。拈云。鼓山眼空四海。者僧气盖万人。捡点将来。两具未了。龙山当时若见他道伤风。对道。不救之疾。难为针艾。
    次日上堂。僧出问。阴森夏木杜鹃鸣。日破浮云宇宙清。莫对曾参顺曾哲。从来孝子讳爷名。答云。转咽触讳。进云。承言者丧。滞句者迷。去此二途。原闻举扬。答云。豁开积日阴。放出一天碧。进云。恁^8□则子规枝上一声声。分明啼破三更月。答云。犹在半途。进云。十五日已前。只许老胡知不许老胡会。此意如何。答云。掣开古殿黄金锁。进云。十五日已后。只许老胡会不许老胡知。又如何。答云。击碎神驹白玉鞭。进云。正当十五日。龙山门下有什^8□施设。答云。虎斑终不似人斑。进云。上来酬酢海众清耳。向上一路请师吐露。答云。欲穷圆泽意。须到葛洪川。僧礼拜。乃云。时时贬上眉间剑。日日支持铁脊梁。珍重金刚齐菩萨。等闲坐断弊魔王。
    谢秉拂上堂。举僧问夹山。拨尘见佛时如何。山云。直须挥剑。若不挥剑。渔父栖巢。后举问石霜。霜云。渠无国土。甚处逢渠。僧还举示夹山。山上堂举了云。门庭施设。不如老僧。入理深谈。犹较石霜百步。拈云石霜。径路分岐。还同大辙。夹山。薝前擎日。未是高明。只如南禅二员头。首对人天秉拂柄。唤作门庭施设则是。唤作入理深谈则是。大众还委悉^8□琴遇知音。希声乃布。棋逢敌手。密行难藏。
    端午上堂。不用桃符贴鬼门。谁将艾虎挂当轩只消一个浑仑石。打破时人百病根。
    半夏上堂。按智慧刀。被忍辱铠。一往直前。外魔倒退。休谓盯如诳秦王。从来赵璧绝瑕颣。
    上堂。举僧问曹山。世界恁^8□热。向甚^8□以处回避。山云。镬汤炉炭里回避。拈云。曹山。互换机锋。正偏双备。当机见得。彻底清凉。堪披楚子之衣襟。谁怕赵生之炎日。其或未然。扇摇兔魄一轮冷。簟展玻璃万顷秋。
    因明楼罗汉阁落成上堂。擘山逗派徒劳力。鞭石架桥转不堪。楼阁门开弹指顷。不知谁在百城南。
    立秋上堂。桐飘一叶凉飙起。烦暑炎蒸一扫空。虽是旧时行履处。旧时行履不相同。
    七月旦上堂。秋初临夏末。当处转风流。寺凉僧耳目。殿冷客衣裘。
    谢首座都寺维那知客直岁洎西禅和尚上堂。拶上眉间剑。全提袖里槌。机前分客贼。筑起太平基。铜沙锣里无私照。还忆石灶老古锥。恁^8□告报。犹是功干边事。正膛。如何理论(拈□杖顾视西禅和尚云)尊宿在座。暂待别时(靠杖)下座。
    开炉。谢监寺藏主上堂。翠岩炉鞁弄生气。机压诸方冠一时。饶舌老南轻许露。被人唤作恶钳锤。者里有是炉鞁也无。烧尾大虫元睡虎。弄蹄驴子是杨岐。
    上堂。现下千差。随波逐浪。言前一路。截断众流。不涉二途。一句作^8□生委悉(卓□杖一下云)截铁湛卢寒似雪。刈禾镰子曲如钩。
    谢如监寺心藏主至上堂。举黄龙示众云。有一人。朝看华严暮见般若。日夜精勤无有暂暇。有一人。不参禅。不论义日里把个破席睡。二人同到黄龙。一人有为。一人无为。毕竟安下那个即是。良久云。功德天。黑暗女。有智主人。二俱不受。师拈云。南匾头。薝前捧扶日。未是高明。狭路分岐。岂同大辙。正当今日。监院知藏二人同到。南禅二俱安下。何故。焦尾大虫元睡虎弄蹄驴子只三脚。
    元宵上堂(师腊月以事趣关东次年正月乃归)去日斜风吹冷雨。归时和煦丽晴天。灯明古佛瑞如此。何此东方万八千。
    谢典座浴主殿主上堂。妙触宣明悟水因。铁钉饭验饱参人(拈□杖云)佛来也打一条棒。不比区区谩拨尘。
    佛涅槃上堂。举世尊曰。若谓吾灭度。非吾弟子。若谓若吾不灭度。又非吾弟子。大众还委悉^8□(良久云)云横谷口疑无路。水绕山腰别有村。
    三月旦上堂(拈□杖云)者个。是祖师心印。尽乾坤大地。草木丛林。情与无情。一印印定了也。诸人还见印文已露处^8□(卓一下云)落花三月雨。残梦五更钟(靠杖)下座。
    四月旦。因新到挂搭上堂。匹马单枪曾惯战。高踪未必辊狼烟。棘门灞上皆儿戏。细柳营开孰敢前。
    佛降诞上堂。过去如来同掣电。未来当甚破沙盆(拈□杖云)今朝现在紫金聚。花绽优昙夸独尊。
    结制上堂。聚散搏沙云水客。九旬禁足坐龙峰。若教虎锡插鹏翼。搏起扶摇万里风。
    端午上堂。节物萧疏无一事。村村梅雨勃姑鸣(拈□杖云)只将一握降魔杵。百怪千妖倒底倾下座。
    上堂。举僧问曹山。佛未出世时如何。山云。曹山不如。出世后如何。山云。不如曹山。师拈云。曹山老人。铁锤无孔。长剑倚天。虽然如是。龙山则不然。若有僧问佛未出世时如何。擘面便棒。出世后如何。又擘面便棒。何故。索头元在山僧手里。
    六月旦上堂。举佛照禅师云。九夏炎炎如镬汤。冷汗浃背怎生当。须知众苦不到处。一霎清风彻骨凉。师拈云。佛照禅师恁^8□颂出。狭路分岐。岂同大辙。山僧有个道处。大火流金汗似汤。盐官用底未相当(以拂打圆相云)冰壶倒蘸十虚碧。午殿薰风一阵凉。
    上堂。布漫天网。打浪巨鳞。垂万里钩。钓追风神骏。大众。神骏则不问。那个是巨鳞(卓□杖云)禹门不假风雷便。忽地晴天轰一声。
    中秋。因施主舍普灯录板上堂。一轮皎洁。含吐十虚。名之为月。孤明自照。不劳心力。名之为灯。月月流光。灯灯普照。非惟俨临人天。亦乃烜赫佛祖。便是月灯三昧也。龙山恁^8□剖露。忽遇长沙一蹈蹈倒。龙潭一吹吹灭时。又作^8□生照而常寂寂而照。一点何曾瞒得他。大地众生除黑暗。灵光灿破旧山河。
    九月旦上堂。摩尼宝殿有四角。一角常露。诸人还见常露底一角^8□若无一拶擎天手。争解翻身捋虎须。
    开炉。谢藏主知客副寺修造司侍者庵主上堂。卖弄生姜声价别。荷担^8□斧树奇功。好将续焰一星子。散作春风满面红。正当恁^8□时。大众还知竖指拳看宾看贼底^8□。开睡虎眼。元是大空。
    达磨忌上堂。壁观九年云一衲。可怜年老客情孤。西来端的无多子。金翅翥空大海枯。
    上堂。济北震涂毒。东山瓦鼓歌。知音才侧耳。鹞子过新罗。
    至节。因栽竹小参。庭前一丛竹。风高月白绝遮拦。经霜不自寒。系节琅琅语夜阑。只听风打响。掷地金声长在耳。知是几千竿。扫天凤尾舞云端(以杖划一划云)豁开普济旧门户。拨转南阳向上关。要识此君真面目。得平安处且平安。恁^8□剖露。犹是枝末边事。归根得旨一句作^8□生道逗到明年寒食后。化龙头角覆尘寰(元亨释书有逮师唱灭乃衰萎者也)复举。僧问赵州。如何是不迁义。州以手作流水势。其僧有省。拈云。赵州虽好手。这僧溺流水。今夜若有人问。只对他道。始看黄叶落。又又见一阳生。其或未然问取头首。
    次日上堂。一日复一日。一冬复一冬。现成西祖意。切忌瓮为钟。
    因雪。谢秉拂上堂。微言滞于心首。常为缘虑之场。实际居于目前。翻作名相之境。名相之境。缘虑之场。被南禅四头首一槌罊碎了也。微言不滞。实际不居。又且如何。六合倾翻花六出。不容龟手握轻明。连城卞璧无瑕玷。四海歌谣贺太平。
    上堂。韩信背水。孟明焚舟。隈刀避箭。不是同流。众中还有恁^8□人也无(举起拂子云)关羽才撝阵。颜良失却头。
    岁夜小参。生佛未分时。璧藏荆岫灵光耀。万法不到处。剑在丰城紫气横。直得尽大地人摸索不着。天下良工失却眼睛。纵使雷焕掘狱。犹较半程。相如睨柱。早是瑕生。正当今夜一年将尽夜。未免拈出聊表分岁之仪(以拂击禅床云)只知真伪别。不战屈人兵。
    复说偈云。二鼠侵藤暗换人。门前一任往来频孤根自是擎天柱。触着能回大地春。
    元正上堂。垂语云。元正启祚。吾道大亨。一言定旨。万国风清。莫有相共激扬底^8□。问答罢。乃云。残灯和腊尽。晓日带春升。瑞气凝金地。庆云笼碧层。正恁^8□时。祝圣一句又作^8□生一握化龙杖。蟠根万岁藤。
    元宵上堂(横按□杖云)把住则乾坤失色放行则海印发光。正当今日。放行即是。把住即是(靠杖云)幸无偏照处。觌露不囊藏。
    佛涅槃堂。通身一串黄金骨。生是谁兮死是谁。今日龙山重告报。为他混沌画蛾眉。
    上堂。饮光微笑破颜。吾佛为之敛衽。神光礼拜依位。吾祖为之倒戈。大众。超越二光底一句如何。对客不须呼小玉。一声鸡唱日西斜。
    三月半上堂。红稀录暗韶光老。擘破南泉梦里花。堪笑满城公子醉。夕阳转砌未归家。南院国师语录终。
    偈颂
    奉谢金刚王宝蓼敕额
    一茎草现宝楼阁。此地谁知选佛场。浊骥怒猊三昧字。毗卢顶上放毫光。
    九天颁下五云体。金璧交光文彩斑。睿泽雱流长不尽。君恩千古重如山。
    金字天书辉绀字。望之俨尔仰弥高。先天后地无伦比。恩重三山压六鳌。
    字字雕金蓦面挑。不论蛇斗与龙跳。顶门眼绽察毫末。烜赫光明吞沉寥。
    奉和御制金刚王宝殿敕额宸韵。
    (御制.金刚正眼辉今古.五字宸奎镇此堂.百怪千妖俱一扫.祖风佛日祝天长)
    突然涌出宝华王。何用古灵指出堂。磉下黄金元不动。当轩敕额篆文长。
    奉和御赐宸韵
    (御制病余寂.不二门开.七佛之师无顾问.闲吟聊述默中怀.寄与规庵禅伯云.一室寥寥金粟体.毗耶城里启重关.本来本住本心处.盘走珠兮珠走盘)
    玉皇仙是病无垢。一朵红云拥九关。常寂光中尘不到。上方香散午盂盘。
    春和牡丹宸韵
    一槛花开紫铁囊。风标未必让姚黄。檀心吐出黄金蕊。不此寻常桃李籹
    奉和曹源泉宸韵
    分派岭南八百年。谁家井底欠寒泉。龙山指出龙山下。只在当人一掬边。
    陪莲华峰寺归跸。
    昏钟殷殷送归客。菡萏峰前月上时。清跸一声山答声。林泉不夜又生辉。
    偈颂(颂古赞)
    鳌山成道
    此心未歇欠惺惺。惭愧难兄毒手灵。一失人身终不复。至今象骨一峰青。
    曹源一滴泉
    一滴曹源无一滴。风流出自当行家。茫茫随例乘槎者。只见寒涛打浪花。
    他是阿谁
    一从昧却本来身。误作传言答语人。行尽洛阳花下路。回头蹉过故园春。
    结夏已十日蜡人冰如何
    处期限不处期限。拶出险崖赤肉团。赫日当空都败露。终无位次与人看。
    文殊大士赞(云中骑狮子.下有出波龙)
    雪刃光寒星斗外。金毛影现碧云中。一片威风生八极烦他娑竭出龙宫。
    圆通大士赞
    普门曾巨辟。遍界绝遮藏。一滴军持水。沧溟沸似汤。
    同
    尘刹圆明观自在。普财特地手先叉。高山流水听难到。错认断崖散雪花。
    达磨赞
    双瞳点碧。一苇横花趋。西天此土。枝蔓难图。
    雪达磨
    皓彩堆中间碧眼。威风凛凛逼人时。无端撞着日天子。露出波斯旧面皮。
    雪布袋
    玉尘辊出长汀子。皤腹膨ＢＤ拥白袍。红日三竿犹作梦。不知内院起波澜。
    无象和尚顶相
    参遍两朝能事毕。松源正脉紫金孙。只将一滴天池水。四海为霖补烧痕。
    金刚胜会图
    拟山山碎金刚焰。拟海海枯般若光。魔佛一时俱扫荡。祇园依旧玉青葱。
    中浦号
    浪打蒹葭水四围。清波路接截流机。千年老蚌含明月。夜夜澄潭冷发辉。
    固山
    劫石崖头真面目。从教雨洗与云横。确乎特立不应拔。谁筑防胡万里城。
    云峰
    峭壁搀空千万仞。非烟半锁碧璁孚珑。直饶天下大禅佛。吃四藤条立下风。
    虎岩
    平吞百兽靠才碧。谁敢望崖斫额看。一啸清风生万壑。未曾搏噬胆先寒。
    月岩
    太清绝点镜开匣。未是崖崩石裂时。明暗双忘重贬眼。寒光彻底转孤危。
    颂与木庵住烟萝庵
    昔大隋归乡。隐木禅庵。终大行其道矣。今圆兄道契归乡。索其号。命之曰木庵。所贵振起大隋已坠之家风也。命庵曰烟萝。意在祖峰老师却入烟萝第一峰而已。
    木庵
    孤根杰出擎天柱。构架曾无斧凿劳。大坐当轩开户牖。从教风露滴寒梢。
    烟萝庵
    一重山了一重山。家在岚光杳霭间。终日懒开吞佛口。隔窗幽鸟语喃喃。
    与肯心侍者住庵
    杨岐破屋。药峤牛栏。常老大梅。沼公风穴。古今虽异。家私相同。只辨肯心。必不相赚云耳。
    舒卷无时云片改。潺湲有响水丁东。家风不与二灵别。只欠菸菟大小空。
    万苦千辛曾历试。千辛万苦似糖霜。猗兰变作栴檀树驱使鬼神兴宝坊。
    示童行光幢
    赵州十二自知有。已是同年事迹双。一句当机能豹变。不妨竖起大光幢。
    悼光别浦
    普为谢郎据要津。铁船打就驾波心。归帆高挂奔明白。留得寒涛助夜砧。
    送僧归省母。
    片残衲绽不怀橘。古寺间房未织鞋。握断乌藤千晨外。话归遥指白云隈。
    因事忆故人
    琝中玉表增高价。羊质虎皮数似尘。安得雪庭没腰客。共论嫩桂二株春。
    有僧四更坐睡不起
    露地横眠扶不起。浑身宛似烂泥团。毒蛇窜伏入幽坏。闲却蒲牢吼夜阑。
    立春
    一岁严凝一夜融。无边造化自雷同。阵年壁角秃筥帚。芽萌重葱和气中。
    春日即事
    柳梢新绿垂金穗。池上残红濯锦纹。呼起瘦藤春力健。徐行踏断数溪云。
    搅花风雨欲颠狂。蜂蝶向谁诉不平。鏖战持魔一高枕。午窗眠觉夕阳倾。
    绿暗村村莺百啰。路岐长草渐蒙茸。落花不放狂风扫。补缀苍苔绣地红。
    上已(二首)
    时临修褉桃花节。三级倒翻逆水波。为报江湖头角道。化龙最少曝腮多。
    三月当三桃破红。风流不与不与永和同。一声霹雳起云雨。疑是禹门鱼化龙。
    端午(次韵五首本韵见于上堂)
    蕤宾正是浴兰节。不怕炎炎溽暑天。妙独宣明无垢界。三禅乐在镬汤边。
    休学楚南舟斗胜。浪花辊雪气冲天。铁船驾起无人竞。触许谢即到那边。
    解粽良辰迎俗节。斋鱼依旧午时天。枭羹不入桑门膳。七碗清风雨腋边。
    兰汤备浴例风俗。弥满清凉无热天。惭愧儿童能了事。片砖不到月光边。
    朱夏适中逢瑞节。黄梅雨洗火云天。游人不惯曹娥苦。花络楼台插届边。
    同(二首)
    花绽玻璃茶当酒。家风苦淡与时殊。独醒虽似三闾恨。却笑三闾屈太夫。
    香蒲切玉泛玻璃。角忝包黄赏节时。楚泽吟魂招不返。幽兰带露翠葳蕤。
    开炉(次韵)
    枯槁身心与世疏。寒灰死火觜卢都。恶错锤下开炉鞁。不识谁知安铁胡。
    雪
    蟹步忙匆夜不收。蒲团梦破冷飕飕。石岩突出玉狮子。云岫变成银象头。百衲衣边妆皓彩。一茎草上现琼楼。静中谁解暗倾耳。冻合前溪听也不。
    题雪(时寓瑞云庵)
    彻骨寒来肤起粟。虚空消殒六花飞。末山不露通玄顶。万朵青峦玉打围。
    雪夜偶作
    地炉火焰冰侵骨。午夜严风裂石时。卧榻珠玑千万斛。不知谁时老杨岐。
    游洞云庵(同韵二首)
    诗胆弄奇崄。恐惊他岳灵。树横千嶂锦。山拔半天青。风物自萧散道情太径庭。对床同夜话。剪烛破幽冥。闲地息疲顿。神清句更灵。相逢头半白。未话眼先青。梨美胜玄圃。橘香忆洞庭。投吾金玉好。吟味洗昏冥。
    游洞云庵(同韵二首)
    路僻云埋阿练若。不知谁布级孤金。残僧扫叶斜阳砌。斗雀净枝薄暮林。四远无邻烟翠合。三间破屋岁华深。地灵未必逐时变。芳躅重攀嫩桂阴。
    秋景萧疏神爽拔。黄花处处碎寒金。风磨广泽玻璃镜。霜染小仓锦绣林。砧杵杳茫林落远。茅茨半隐洞门深。瞑禽飞尽天空阔。勾引凤雏吟竹阴。
    春日游归云庵(五首)
    云埋石磴苔粘履。花落水流山更幽。燕子梁间谈实相。被人唤作语春愁。
    路随芳草绕云根。风搅千畦麦浪翻。满目春光谁领略。勃姑啼在落花村。
    翠萝深处掩茅衡。香烬瓦匜迹尚清。截断红尘无俗客。只余谷口片云横。
    下视尘寰无一事。疏帘半卷翠微间。野泉似共流莺语。淡对晴岚起博山。
    绿杨叶底藏金羽。芳草池糖嘶紫骝。诗料满前收不得。倩谁说与碧云流。
    和秋日游洞云庵
    溪隔孤村路入深。云藏废屋客难寻。寄言寸砾莫轻掷。恐负栖乌绕树心。
    次韵秋日游西郊旧墟
    霜飞大野锁寒色。乘兴游袍豁素襟。换尽人民城郭是。不知谁识郭君心。
    题欢喜光院阁(三首)
    数椽新架竹间屋。燕雀频频贺落成。一枕分甘幽独乐。萧1时作下滩声。
    隔林钟梵自相闻。烟树苍苍蔽远村。欢喜光中尘不到。封疆把断别乾坤。
    碧池塘畔构新阁。翠竹丛中占淡斋。沙鸟烟云忘尔汝。千峰奔放入檐低。
    晚自莲花峰寺归河东
    碧云回合出西岫。家在河东岚霭层。孤坐轿中无一事。青天为帐月为灯。
    纪州道中
    踏碎鸡声茅店月。抹过人迹板桥霜。午亭暂借邯郸枕。梦破黄梁又夕阳。
    鸟羽殿
    界破人间紫陌埃。高排十二玉楼台。沿天日暮碧云合。鹤驾朝臣来不来。
    鸟羽津
    钟敲落月苍茫外。柳岸舟横宿雾收。一碧吞空生远兴。更嫌何处不风流。
    鱼市
    负命潜鳞偿夙债。投身业网可怜生。嗅烟蓬□腥风起。倾倒长河洗不清。
    淀河
    卷破蓝罗风怒激。半篙冲碎烂银花。截流香象万无一。兔马浮沉数似麻。
    大渡桥
    天外虹霓非济事。赵州略彴岂相当。向上横身机路活。洪波崄处作津梁。
    山崎
    翠螺一抹霜威烈。锦树声号落客船。更欲登高聊纵望。傍人笑指日舂巅。
    宝寺
    塔杪穿云标练若。青山回抱梵王宫。照公事迹今犹在。对境思人立晚风。
    长柄滨
    七里松涛声耸听。万重寒翠锁烟霏。沙禽自篆不雕印。谁荐铁牛那一机。
    沙渡呼船加橹棹。蓼滩芦岸理鸥盟。知心唯有长流水。断送归帆达帝京。
    长柄桥
    半途接取未归客。塞断迷津铁脊梁。古往今来曾踏着。青鞋印破几重霜。
    难波京
    地灵形胜一都会。换尽人民岁月更。华表柱头无鹤语。寒潮寂寞打空城。
    天王寺
    千尺浮屠凌碧落。吞风吐月几重重。^8□栏静德铎铃语。铁舌专谈毕竟空。
    巍巍圣德镇寰宇。此地构成大宝坊。七百年来陵谷变。一城还是旧风光。
    没溺群生无畔岸。悲心一点几深深。尽言大海波涛崄。未必波涛崄似心(礼救世观音)。
    龟井
    石头突出负图势。空壳曾无六可藏。满腹沧溟流不尽。洗消五浊作清凉。
    安部野
    四顾烟峦浮暮紫。平芜尽处是难波。一枝苍玉堪扶瘦。不学鲁阳回日戈。
    千种林
    林末晴云开画障。路傍枯木倒成薪。纷纷红紫不知字。梅送冷香似故人。
    篠田林
    禾粟登场村杵忽。炊烟起处两三家。喧喧歌舞传萧鼓。知有神林隔断霞。
    ＤＧ井村
    一哄闾阎岚霭里。烟萝缺处出青帘。山僧不惯与衣客。堪笑仆奴怒又嫌。
    山中接侍
    衡门山店家风别。林果溪毛荐茗杯。八十主翁头载雪。逢人夸见法灯来。
    小野山(三首)
    列岫开屏翠一联。瘦藤借路断云边。子期去后谁倾听。流水为琴不用弦。
    莓苔绿滑石磷磷。细迳□云转得身。长啸一声山更寂。半岩鸾凤响惊人。
    溪骨峥嵘流水闹。丹崖翠壁障惊湍。跨危攀崄虽孤绝。不比时人行路难。
    山口接侍
    云水幢幢无定踪。烟蓑雨笠寄孤筇。山田脱粟淡黄菜。细嚼须知滋味浓。
    粉河
    五五圆通夸第一。千千手眼为谁排。普门风月无今古。小白华开碧断崖。
    誓度寺
    林杪叶凋山寺出。暮钟唤客许谁闻。断云未必约孤月。孤月无心宿断云。
    坠叶敲窗疏雨响。寒鸦报晓客薝啼。五更侵早踰重岭。红日连山天四低。
    纪伊河
    滥觞远迸层云外。正脉渊深支派横。谁把夫妻山擘破。一条放出怒涛声。
    宿纪三井寺
    薄暮投栖江上寺。寒涛只向梦中闻。天开图画无边表。何止岭头多白云。
    藤代岳
    乱云迸断山环海。翠窦萝岩自献投。下视寰中尘一撮。得优游处且优游。
    镝阪
    一巉绝了一巉绝。淡霭堆中林壑深。徐步高高孤顶上。拨开重雾见天心。
    圆满寺
    路入深村通古寺。一溪流水绕苍烟。残僧数辈续香火。堪作东山七叶传。
    丝我寺
    霜后千林皆昼锦。夜行衣绣与时殊。僧钟有寺可归隐。谁管今吾非故吾。
    长乐寺
    山抱钟声梵宇幽。古松夹路响飕飗。白头迎客下峰顶。疑是德云老比丘。
    由良阪
    阪头盘折绝攀仰。路截青云一线横。莫遣天风吹笑语。下方恐作步虚声。
    拜法灯禅师塔
    道香远彻九重城。身后声名四海鸣。一榻那伽常在定。屋头风铁说无情。
    因鹫峰山落成
    昔年曾到此烟峦。今日临凤又解颜。怪石才喦增气象。梵宫新插碧云端。
    道成寺
    蟒腰缠破铁琅珰。他己俱忘恨未忘。千古业风吹不断。殿堂芜没只空冈。
    爱河
    境风鼓煽沸如鼎。华女变成巨蟒身。五欲波澜流百毒。不知没溺几多人。
    由良港
    数笔峰峦松万株。待船归客隔江呼。夕阳鸡犬声相接。沙际人家烟有无。
    藤代津
    烟霭悭晴海气昏。般般异境共谁论。蹇驴嘶断晚风里。山外斜阳照别村。
    金冈归
    满目蓬瀛秀气浮。烟云水石更清幽。金冈归去无图画。寄语骚人题破不。
    和歌浦
    渡头怪古似人蹲。云外青山簇马鞍。三扣船舷清兴远。一声□乃过前滩。
    吹上滨
    路绕羊肠接往还。一般清绝异尘寰。天工暗着飘风力。卷起平沙作雪山。
    玉津岛
    孤岛一拳青拔地。潮围断岸浪花飞。登临不觉暮云合。添得橹声摇月声。
    衣透姬陈迹
    女仙骨朽名犹在。千古悲风动地来。唯有七株松上月。夜深还照白沙难。
    金刚宝寺
    危磴盘纡上半喦。深沉古殿杂松杉。宝陀崄处无人到。落照钟声送客帆。
    古城村(谢故人来访)
    断砧疏雨隔村落。路口籧篨展午孟。惭愧故人迎待厚。桂薪炊玉置生□。
    篠田滨
    村杵杳茫苍莽间。钓舟无主傍江干。鹭翻雪影下烟浦。劈破沧溟碧玉盘。
    住吉(二首)
    矮松低拂珊瑚地。远岛斜欹翡翠屏。眼醉风烟诗胆碎。王维无处着丹青。
    碧波浩荡啮沙觜。苍鬣吼风一望长。千古岿然神显应。使人更忆鲁灵光。
    河阳渔村
    风搅芦花雪作团。鸥盟未必鹭涛寒。不知谁入非熊兆。多向斜阳弄钓竿。
    禁野
    霜枯百草正黄衰。风搅平原鸣锦雉。贾氏如皋非我事。解颜一箭更知谁。
    片野
    萧条古迳就荒芜。愿上迎晴雉引雏。猿臂将军来也未。寒云半罩石菸菟。
    鼓别所
    今古喧传涂毒响。当台架起待谁枹。希声不入行人耳。默数吟风松几株。
    葛城山(二首)
    蹈碎重云迳似迷。虚岚空翠湿征衣。乌藤驻劄峰回处。数尽归樵送落晖。
    历尽层巅聊歇脚。眼中风景自区分。只将一握过头杖。划断千峰顶上云。
    五位井
    古甃颓欹苔半裹。炎天澡雪几人肠。一奁镜面吞虚碧。珍重当时照赭黄。
    种竹(五首)
    隙檐锄月裁寒玉。堪叹诸君贤与愚。一种灵根元不异。高为尊者下青奴。
    乱云堆裹有高节。移向后园重补阙。新绿猗猗摩碧霄。却疑敲落天边月。
    青青活转虚庭下。面面冰霜玉绝瑕。相对忘言终夜坐。只余落月动金蛇。
    翻得霜前些子种。深根茂叶转精神。依俙临济清凉树。覆荫就阴止息人。
    和霜钼破苍龙窟。收得蟠根便活埋。伫看明年三四月。葛陂头角长春雷。
    笋(五首)
    潇碧重添玉凤儿。尖尖颖脱转奇希。锦绷和雨含珠露。疑是孟宗泪未晞。
    暗裹埋藏君子操。不知谁着祖生鞭。一朝放出一头地。脱壳龙雏角指天。
    拨草参寻玉板师。穿开三径待来机。当头拔却骊龙角。一饱能消万劫饥。
    竹萌擎出獬头角。奔突阶前拟触谁。自是丛林分曲直。不须曲直与他知。
    角似眠云龙屈蟠。皮如披雾豹更斑。薰风也解吹成竹。凤舞鸾翔任往还。
    新茶
    雨前独解夸英拔。未许时人作酪奴。盏底春回花自涌。家风不与郝翁殊。
    龙焙茶
    劈开北苑苍龙壁。聊试南禅Ｄ４碧深。粟面一杯甘露味。识真须是饱丛林。
    烹茶
    瓦瓯勺水逗春茗。降得睡魔白昼长。香透牙关清入骨。不须特地洗肝肠。
    菊苗新茁荠花老。收拾归来煎逼时。细雨声中雪华绽。睡魔未战竖降旗。
    和移茶韵(四首)
    分得壑源些子种。满园散作万株春。不将枝叶较长短。达本归根能几人。
    赵州毒种生茅孽。埋没寒丛冻未春。破钁头边添活意。深耕浅种更何人。
    带花移得凤山种。半混泥尘半混苔。百万枪旗收未展。春雷一鼓逗英来。
    草窠翻出草中魁。烂石生根裹绿苔。^8□地师僧埋不得。异苗繁茂占春来。
    和移蜀椒韵(二首)
    灵根自是西川种。移向日边次第生。秀出丛林调众口。顶门横绽眼中睛。
    和根活得和根种。遍地从地荆棘生。一味辛严难下口。等闲吃着眩人睛。
    次瑞香花韵
    傍砌矮丛花擘锦。风流不假景阳妆。紫葩浅染蔷薇露。玉橤微薰沉水香。
    落花
    舞风回雪乱跰跹。满地珊瑚夺目鲜。四八凤毛曾未到。不知谁是散葩天。
    和晚菊韵
    过却重阳留宝靥。青腰染出一丛红。芳心不管人心别。忍死斜风冷雨中。
    题红叶
    晴拂层岚山在望。深红浅紫染烟霏。樵童折插束薪上。疑是卖臣衣锦归。
    次红叶韵(三首)
    饱霜林杪浓如醉。万朵峰峦秀色连。谁把天孙云锦段。淡红半曝夕阳烟。
    浓霜一抹丹林晓。供望山云断复连。疑是偷挥龙猛笔。紫金赫赤锁非烟。
    带霜秋杪蓄春色。引得游人步屧连。诗是愁媒莫题破。唤童扫取助炊烟。
    次桃子韵
    几年分得瑶池种。果熟薰风满苑浓。曼倩三偷心未死。不须斜出一枝红。
    和林檎韵
    一株擎出来禽子。半带风烟半带红。莫怪连城光价别天工暗着琢磨功。
    油^2□
    老婆卖弄泼天价。其奈德山穷厮煎。无缝盘中重合取。一文不费大光钱。
    糖团
    色含虎珀味蜂蜜。脱体远同弹雀丸。口似血盆牙似剑。封题未圻意先馋。
    萆薢
    毛发通身煎不烂。曾经霜刃解翻身。黄金烁破飞埃色。验尽口甜心苦人。
    甘兴米
    粒粒如珠光灿烂。一奁甜味验贪饕。粘牙缀齿人无数。羸得卢陵价倍高。
    偈颂。
    敕谥南院国师规庵和尚行状
    师讳祖国。信州水内郡长池人也。弘长元年辛酉正月人日诞质。初母氏梦一庞眉老僧手持金字般若心经与之。即娠。既童髫。投相阳净妙龙江宣和尚。受业为僧。有族兄觉侍者。俾师训习经书。迨弘安三年佛光师祖渡海尸巨福名蓝。师往依焉。深锥痛劄朝鍜夕炼。光喜其敏捷。字之以规庵。时辈荣之。无何。光开山圆觉柄两山。师侍内记于瑞鹿。日臻玄奥。光器许焉。九年秋季。光迁化。师自念本朝禅宗勃兴实在吾师也。法梁颓矣。吾何意松丛林。不如且听教以待时为胜尔。或告以京之东福无关。曩日入宋竺苑。深究天台奥旨。的传龙渊余波。即拉同火数辈。兼程至彼。一如同旧识。命侍香·掌·藏职起。延遇迈于等伦。日讲台宗大部。深通义理。所谓千里眉目一众光彩者也。正应间。龟山太上皇。素尚佛乘。力探祖道。改此山皇基为禅刹。诏无关和尚开山主之。参随学徒二十员。师表率焉。关董众未期。忽疾亟。法皇驾幸丈室。诏问。和尚傥有不讳。继者孰能当之。关奏曰。祖圆书记可矣。即诏居方丈。寔正应四年十二月。师年三十也。山号龙安。寺名南禅。地灵人杰。英隽毕集。师勤土木之役。未散期殿宇崇成。中安俨然丈六金躯。傍列四菩萨八力士。皆出师之愿力成就也。丛林宜有者悉备。德治二年。法皇宣下东关。此寺当准五山。两国司谨应诏旨。永为定式。次年。师特诣建长。正续塔下瓣香拈出。表酬法乳所自来也。万寿高峰日禅师作证耳。师在惠日时。雅闻纪州鹫峰心地和尚。远传东山七叶之图。高唱无门奇绝之道。策杖涉险。历扣参请焉。所以示寂则祭奠。有祖圆生桑梓未倚玉青葱。自从一笑莫逆。也解千里钦风·之句。龟山法皇尝少恙。御制遣送师云。病余阗寂。不二门开。七佛之师无顾问。间吟聊述默中怀。寄与规庵禅伯云耳。一室寥寥金粟体。毗耶城里启重关。本来本住本心处。盘走珠兮珠走盘。师恭和宸韵云。玉皇仙是病无垢。一朵红云拥九关。常寂光中尘不到。上方香散午盂盘。此赓和。不可枚举。尝闻唐文宗诏终南惟政禅师。对谈问道于延英。漏下十一刻。皇情大悦。载之禅书。以为千载美谈。师道契人主。前后机语相符。何止漏下十一刻·皇情一悦而已乎。师为人颀长。疏眉秀目。与人对语。则一团和气有似可爱之日。俨临清众。则昂然似乎鸡群之野鹤。天赋不喜笔砚。才登猊座。谈辩河倾使人爽利。一坐道场二十四载。上堂。小参。贻赠偈语。大小佛事。未遑点检编次也。正和二年季春末。示疾。四月初二日夜。汩然示寂。寿五十三。龛留三日。邻封来际。族弟惠真。时为首座。主葬。请建仁明鉴和尚秉炬。葬寺北归云。就立宝箧印石塔。以镇灵骨。是遵师之遗嘱也。嘉历三年戊辰十一月。圣上御驾亲临。遍览寺宇。叹美轮奂之伟绩。颁降南院国师宸翰。中使外记康纲。奉旨入山。奎书璨然昭回云汉。门弟子。感荷天恩。悲喜踊跃。智明。早预师门。两侍巾匜于座隅。颇知师出处颠末。直笔大概。俾吾门后昆歆尚其余风遗烈也。至如顶门正眼照耀乾坤。肘后灵符振惊一世。则非愚笔舌之所既。昔灵源清禅师。临终有诫云。切勿随末法所尚。乞空文于有位。求为铭志。张饰说以况吾。至嘱至嘱。聊表遵师重法之微意耳。览者母诮。时延元改元丙子八月日。小师苾□智明谨状。
    知父莫若其子。知师莫若弟子。以其朝斯夕斯不离左右。所见所闻皆耳目所至。非假传说也。蒙山智明首座新命安禅长老。述乃师南院国师行状。去华就实。言简意足。盖实录也。先贤有云。我欲托之空言。不如载诸行事之深而着明也。蒙山其得之矣。嗟夫世之一师之弟子。无虑数百人。求其人知其师之行实者。能几人哉。况师之法道乎。与言及此。使人太息。丙子仲秋。南禅清拙正澄敬题。
    附录
    寄南禅规庵和尚镜堂
    面门忽尔一思时。水复山重匪碍伊。端的惟兄深委悉。交谭终不似心期。
    规庵和尚及诸公。和牧牛韵求改点。因借前韵。重寄规和尚同。
    事懒推敲信意多。言如嚼蜡味甜和。诸兄恶辣新鲜句。自利端能复利他。
    送藕于南禅规庵和尚同
    藕丝窍里封疆阔。明眼衲僧蹈不着。南禅识得此根源。烂嚼浑仑还吐却。
    甲辰岁寓东福。厨馔不给。圆规庵以偈问之。次韵虎关。
    午钵空时劳百营。几回栎釜索残羹。珠玑落手如卢米。半偈犹应终一生。
    端午轴序同
    宗师所说。应时应节。茍反是为虚设焉。昔者竺干亚圣大士。其名曰妙德。于天中之节。拈一茎草云。此药亦能活人亦能杀人。是西土应节之说也。支那荆蛮之地有骚客。姓焉屈名焉平。以辛夷杜若兰芷桂椒为说也。非特其说应节。又以其身而应节。所谓以身为舌者乎。以故其说长矣。千数百岁。遇斯节者莫不以斯为说焉。岂身舌之效验邪。是东土应节之说也。初妙备大士甚不好心也。故其药杀人者不鲜矣。世颇毒之焉。屈子又罹谗谴。怨ＬＴ悲懑之气。薰彼椒桂兰若而皆为毒药矣。后世国俗。釆蒲艾焉。饤角黍焉。夺而有锦标焉。系而有彩缕焉。岂遗毒与。比来龙安山主规庵老人。虽善应节而说。咸竺支之余毒也。人皆避之由蛊乡矣。山中诸子。惯曹公之饮鸩。未曾生怕怖。时有唱便能和。其音激怒悲壮。吹羌笛。鸣军角。铁骑突。铁寨拨。岂苦毒之响有此等厉韵邪。一嗣荣侍者。收拾剩毒。袭藏秘畜。其心亦不好乎。予胸中无纤芥之恶毒。只恐玩兹轴者。才看一字瞎其眼。哦一句烂其舌。故题其首。为咒咀之方法云。于时元应庚申。予之笔又免应节也。虎关某序。
    代阡监寺祭圆规庵同
    师之道德。高而不可测。师之才辩。浚而不可度。思其不可测度。虽师灭又不可容易而哭。然我出入师之厨年已二十。细务钜役磨不经历。忆师之生平庇众庥徒。朝而问曰。今日馔不薄乎。暮而语曰。来日不乏乎。从容而诱曰。子不甚疲茶乎。鸟乎师之道德者。不可见之蕴也。师之庇庥者。可见之迹也。以见之者。推不见之者。益不可测度。然则益不可测者。所以益哭也。虽不可容易而哭。我岂可得乎。今此薄奠。又可见者也。我之恸哭。殆庶不可测。尚亨。
    代善金吾祭规庵同
    惟信之土。山耸川驰。风雪寒洹。草木茂猗。其气磅礴。扶舆委蛇。若钟于人。必产魁奇。师禀其秀。夙抱淑姿。才罄五车。学贯四韦。膻芗之声。远达丹墀。爰授皇简。筦铨禅机。惠抚万衲。道盖一时。营构梵官。轮奂休规。材不他釆。绀宇黄扉。羌此佛日。中晷未移。奚夫ＯＦ忽。没落崦嵫。某。晚叩筹室。而抱狐疑。騃稚孱弱。如带尘缧。严峻门庭。入作较迟。趑趄逼侧。户外抠衣。赫赫恩光。薄照无私。丛林蒙荫。营菅蒯不遗。巧辩天纵。妙迈工倕。芙蕖在淤。泥而不缁。佳诱恳曲。激发狂思。庞陆可跂动。杨李易追。顽钝璞□。不易攻治。未经淬砺。早离炉锤。告朔之羊。岂可去挥。且借世礼。以荐真仪。尚享。
    跋颂轴同
    禅人远祚。泣而谓余曰。我为规庵之役。而尤亲炙者也。老师迁化。我无地寓悲恋。诣诸友之所。乞使写昔受老师之风斤之什。而时时殿玩。以驰余哀。亡虑而成轴。公愿着语于尾焉。余曰。异哉子之用心也。今此诸公。始以自之心赋某之题。以呈老师。老师点勘窜抹。而纳以老师之肺腑。然后此数十首。皆老师之心也。诸公又各明窗净几。呼颖驱泓。屡书特书。子诸此偈如觐老师。见引书如对诸公。然则披此轴。老师若在。诸公若侍。龙山一会俨然未散也。宜哉子之见此轴少驰哀焉。我从老师而游者尚矣。不可不预此会矣。因涉笔记。岁时曰正和癸丑。日月偕酉。虎关某跋。
    题规庵塔同
    喜历三年。十月戊午。上幸龙山。宣住持处谦。祝香说法。因周览堂宇曰。咨此美奂轮。功成于何人。谦奏言。第二代祖圆也。上加叹者久而曰。号什^8□。谦言。未也。上曰。是等伟勋追谥不靳。招有司择日议行。十二月庚寅。赐南院国师三圣某闻之曰。圆公以至道对演三朝。国师之称。
    名谐实乎。我皇举贤旌善之心。今复古乎便抱香奔塔所。焚而说偈言。
    难名邈处绝追寻。安秀称誉出帝心。问着当年豢龙术。岭头枯木晚风吟。
    南院国师讳拈香元翁
    涅槃后有大人相。屋头山兮翠崔嵬。金刚慧眼光冏冏。尽大地兮绝纤埃。藕丝窍里驾大鹏。浩浩德风遍九垓。惟德年年聊酬报。须弥起兮舞三台。三台舞。大家催一缕清烟瑞龙岭。为云为雨却归来。
    南院国师讳拈香清拙
    佛光室内长枝叶。瑞龙山中垂荫凉。九天雨露饱恩泽。乃成大柱大栋梁。耽耽楼殿耸云汉。高堂广厦罗禅房。雷霆霹雳发迅辩。横机不让龟山皇。功成不居入真寂。愿力固等金刚王。至今年年四月二。陈列簠簋供蒸尝。冲楼跨灶见雄杰。芝兰玉树光明幢。上皇命谥国师号。赫赫南院追南院。琉璃殿上无影树。归云千仞山苍苍。丰功盛德不可忘。丰功盛德不可忘。
    南院国师三十三年讳普说拈香竺仙
    此香。得金刚坚固之力。植梵苑结花果之繁昌。具虚空广大之心。化帝居成丛林之郁密。康永四年四月初二日。恭值前住当山第二代。鼎建兹寺敕谥南院国师。入般涅槃三十三年远讳之辰。靺向炉中。奉为真慈增崇品位者。伏愿。再现人间之瑞。重回劫外之春南院国师。始母氏梦雪顶老僧持金字般若心经与之。即娠。至于诞生。住世五十三年。役土木成丛林。一坐道场二十四载。晨昏与龟山上皇酬酢。临终之际。翠竹变白。及辞世乃说偈曰。一跃跃翻黄鹤楼。一拳拳倒鹦鹉洲。临行一着元无别。黄鹤楼前鹦鹉洲。又后二十余载。后醍醐天皇。亲染宸翰。敕谥南院国师。乃至今日。诸大弟子。命山僧升于此座。以发国师潜德幽光。皆方便也。更听一颂。
    三十三年无量劫。威音王佛释迦文。古南院也今南院。总是渠侬后世孙。
    规庵和尚赞
    春空之云。秋水之月。舒卷高闲。光明澄洁。法道之龟鉴。僧中之奇杰。早依龙江老子。契铲草机便具超方之志。后侍  佛光佛心。向棒喝下妙称锁口之诀。以妙密钳锤。煆炼诸方衲子。以真实道福。契合龟山上皇。二十余年。大其施设化荒棘之林。为一方巨刹。功成不居时至便行。末后全提尤为奇绝。些子径山文武火。今日扶桑焰气烈。
    南院国师赞绝海
    帝王师长。佛祖冤家。灭常照之真灯。顿开正眼。裂佛心之教网。别立生涯。独秀峰前。涌出睹史宫殿。归云洞里。变化大泽龙蛇。赞之不及。德无以加。夫是之谓南院国师规庵大和尚。推魔军之壁垒。增祖道光华。吁盛矣哉。
    规庵传赞
    祖道之被日域也五传不续矣。千光之后多间出焉。然化洽相将。宁扆薄矣。覃佛心关龙山虽倾宸衷未艾矣。圆公以英妙之姿。当咫尺之威。豢驯蚊龙。指撝鹓鹭宗门之光。晃煜云衢。假如圆也庸才謏识。取侮于讲儒。祖道殆废于草泽矣。因之而言。圆其祖道之益乎。
    附录（终）

南院国师住瑞龙山太平兴国南禅禅寺语录下_





