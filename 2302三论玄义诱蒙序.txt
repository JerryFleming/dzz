No. 2302 三论玄义诱蒙序

　　　　
　　　　  
          
          

    握八不中道之钳锤。摧九十六种之邪窟。裂五百异部之见网。径令趣涅槃之正途。乃是诸佛之心髓三论之要旨也。慧日吉藏法师妙悟真乘敷演经论。无碍辩才云兴泉涌。四方向化听徒川臻。平昔凡讲三论百有余遍。既而复着玄疏。并行于世。总括空宗之奥义。旨趣焕然而明畅。实乃破邪显正之慧镜。而学者可不留神研究乎。然玄义之为作也。文义渊微容易难解。古来贤德笺之者尚矣。兹闻证上人以安养为指归。兼涵唯识于胸。次转三论于舌端。梵诵之暇因阅旧钞而考其之所未考。芜者剔之疑者正之。悉摭精华集而大成。题曰三论玄义诱蒙。凡三卷。命予序之。庶免后学负笈千里求师之意。是大有补于教乘也。且上人清素持身。慈而有忍宽而有量。护念法门尝切于怀。余虽不敏。见斯盛举安得不为之加叹者也。
    贞享丙寅岁仲秋谷日。京师善导教寺沙门如实合十撰。

三论玄义诱蒙序_
三论玄义诱蒙卷上

　　　　
　　　　  
          
          

    三论玄义。上二字是所释。下二字即能释也。摄所归能并属玄题。三论谓中论·百论·十二门论也。离诸戏论。谓之玄。或玄通也。离文通释。非随文判释也。义宜也。裁制事物使合宜也。
    慧日道场沙门吉藏奉命撰。慧日道场在扬州。隋炀帝之所建也师俗姓安。本安息人也。年在孩童。父引之见于真谛。仍乞詺之。谛问其所怀。可名吉藏。遂名也。年气渐衰属增疾苦。敕赐良药。一日至于清旦。索汤沐浴。着新净衣。侍者烧香令称佛号。藏跏坐俨思。如有喜色。斋时将及。奄然而化。春秋七十有五。即武德六年五月也。遗命露骸。而色愈鲜白。乃送于南山至相寺。时属炎热。坐于绳床尸不摧臭。跏趺不散。弟子慧朗树续风声。收其余骨。凿石瘗于北岩。就而碑德。讲三论一百余遍。法华三十余遍。大品智论·华严维摩等各数十遍。并着玄疏盛流于世。及将终日制死不怖论。落笔而卒。种种德行详于续高僧传也。总序宗要开为二门。一通序大归。二别释众品。初门有二。一破邪。二显正。初门有二下至观论亦然类前可知。通序大归。次明经论相资下。别释众品也。或通序大归总指玄义。别释众品是指三论疏耳。
    夫适化无方陶诱非一。考圣心以息患为主。统教意以通理为宗。按中论疏。此一节是兴皇寺法朗大师语也。发端须此语者。盖表法有师承也。无方无有方所也。易系辞云。神无方而易无体。涅槃无名论云。应化无方未尝有为。陶诱陶冶诱引也。又陶正也化也。
    但九十六术栖火宅为净道。五百异部萦见网为泥洹。遂使鹿苑丘墟鹫山荆^8□。
    华严十八云。九十六种诸邪见幢·五百异部。出于智论六十三。其文在下。华严二十四云。入大邪见网。堕于世笼槛。丘墟荆^8□皆谓其荒芜也。曹大家东征赋云。睹蒲城之丘墟兮生荆^8□之榛榛。梁高僧僧导传云。导登高座曰。昔王宫托生。双树现灭。自尔已来岁逾千载淳源永谢。浇风不追。给苑丘墟。鹿园芜秽。九十五种以趣下为升高。三界群生以火宅为净国。岂知上圣流涕。大士恓惶者哉。因潸然泫泪。四众为之改容。
    善逝以之流恸。萨埵所以大悲。四依为此而兴。三论由斯而作。涅槃六云。有四种人。能护正法。建立正法。忆念正法。能多利益怜愍世间。为世间依。安乐人天等。中论序疏云。且依一判。如小乘见道前具烦恼人是一依。须陀洹斯陀含是二依。阿那含是三依。罗汉第四依。约大乘。望十回向是一依。初地至七地。是二依。八九地是三依。十地是第四依等。
    但论虽有三。义唯二辙。一曰显正。二曰破邪。破邪则下拯沉沦。显正则上弘大法。故振领提纲理唯斯二也。但邪谬纷纶难可备序。三论所斥略辨四宗。一摧外道。二折毗昙。三排成实。四呵大执。衣之领网之纲皆其要者也。书经盘庚云。若网在纲。有条而不紊。礼记檀弓云。是全要领。班孟竖东都赋云。纷纶后辟。注良曰。纷纶众也。
    问。以何义故遍斥众师。答。论主究其原尽其理也。一源不究则戏论不灭。毫理不尽则至道不彰。以无源不究群异乃息。无理不尽玄道始通。是以斯文遍排众计。礼记学记云。虽有至道弗学不知其善。庄子在宥云我闻吾子达于至道。敢问至道之精。涅槃无名论云。玄道在乎妙悟。又云。玄道独存。
    问。既无法不究。无言不尽。应遍排群异。何故但斥四宗耶。答。初一为外。后三为内。内外并收。毗昙明有。成实辨空。空有俱摄。斯二为小。方等称大。大小该罗。略洗四迷则纷累都尽耳。无量寿经云。于佛教法该罗无外。涅槃无名论云。万累都尽而灵觉独存。
    问。此之四执优降云何。答。外道不达二空。横存人法。毗昙已得无我。而执法有性。跋摩具辨二空。而照犹未尽。大乘乃言究竟但封执成迷。自浅至深。四宗阶级。问。外道邪言可得称破。余为内教。何得亦破。答。总谈破显凡有四门。一破不收。二收不破。三亦破亦收。四不破不收。言不会道破而不收。说必契理收而不破。学教起迷亦破亦收。破其能迷之情。收取所惑之教。诸法实相言忘虑绝。实无可破。亦无可收。泯上三门归乎一相。照斯四句破立皎然（自此以来总明申破。从此已去别斥四宗）梁高僧传明律论云。纲目不无优降。齐朝玄畅法师撰诃梨跋摩传云。诃梨跋摩宋云师子铠。佛泥洹后九百年出。中天竺国婆罗门子。初依萨婆多部出家。学阿毗昙。后乃背彼师宗。造成实论。具辨二空。在彼论身见品也。阶级犹次第也。
    所言摧外道者。夫至妙虚通目之为道。心游道外故名外道。外道多端。略陈其二。一天竺异执。二震旦众师。总论西域九十六术。别序宗要则四执盛行。一计邪因邪果。二执无因有果。三立有因无果。四辨无因无果。问。云何名为邪因邪果。答。有外道云。大自在天能生万物。万物若灭还归本天。故云自在。天若嗔四生皆苦。自在若喜则六道咸乐。然天非物因。物非天果。盖是邪心所画故名邪因邪果（自在既尔七计例然）中论举八计邪因。大自在天能生万物。其第一也。彼论一云。有人言。万物从自在天生。有言。从韦纽天生。有言。从和合生。有言。从时生。有言。从世性生。有言。从变化生。有言。从自然生。有言。从微尘生。有如是等谬故。堕于无因邪因断常等邪见。种种说我我所。不知正法。
    难曰。夫善招乐报。恶感苦果。盖是交谢之宅。报应之场。以不达义理故生斯谬。又夫人类生人。物类生物。人类生人则人还似人。物类生物物还似物。盖是相生之道也。而谓一天之因产万类之报。岂不谬哉。初以正因正果破邪因邪果。谓三界依正生死交谢。苦乐报应之宅场。何云自在天生万物。邪物不迁论云。生死交谢。寒暑迭迁。维摩经佛国品注肇云。众生心识相传美恶由起。报应之道连环相袭。其犹声和响顺形直影端。此自然之理。无差毫分复何假常我而生之哉。又夫人类已下。引现见法破一因生也。
    问。云何名为无因有果答。复有外道穷推万物。无所由籍故谓无因。而现睹诸法。当知有果。例如庄周魍魉问影影由形有。形因造化。造化则无所由。本既自有。即末不因他。是故无因而有果也。史记云。庄子者蒙人也。名周。周尝为蒙漆园吏。与梁惠王齐宣王同时也。其学无所不窥。然其要本归于老子之言。故其著书十余万言。大抵率寓言也等。齐物论云。罔两问景曰。曩子行今子止。曩子坐今子起。何其无特操欤。景曰。吾有待而然者邪。吾所待又有待而然者邪。吾待蛇蚹蜩翼邪。恶识所以然。恶识所以不然。郭象云。罔两景外之微阴也。大宗师云。今一以天地为大炉。以造化为大冶。恶乎往而不可哉。
    问。无因自然此有何异。答。无因据其因无。自然明乎果有。约义不同犹是一执。难曰。夫因果相生犹长短相形。既其有果。何得无因。如其无因。何独有果。若必无因而有果者。则善招地狱。恶感天堂。问曰。有人言。自然有因。自然无因。万化不同皆自然有。故无同前过。答曰。盖未审察之。故生斯谬。如其精究理必不然。夫论自者。谓非他为义。必是因他则非自矣。故自则不因。因则不自。遂言因而复自。则义成鉾楯。字林曰。鉾古矛字。韩非子曰楚人有鬻楯与矛者。誉之曰。吾楯之坚莫能陷也。又誉其矛曰。矛之利于物无不陷也。或曰。以子之矛陷子之楯何如。其人不能应也。
    问。云何名为有因无果。答。断见之流唯有现在更无后世。类如草木尽在一期。难曰。夫神道幽玄。惑人多昧。义经丘而未晓。理涉旦而犹昏。唯有佛宗乃尽其致。经云。如雀在瓶中罗縠覆其口。縠穿雀飞去。形坏而神走。匡山慧远释曰。火之传于薪。犹神之传于形。火之传异薪。犹神之传异形。前薪非后薪。则知指穷之术妙。前形非后形。则悟情数之感深。不得见形朽于一生。便谓识神俱丧。火穷于一木。乃曰终期都尽矣。涅槃无名论云。经称有余无余涅槃者。盖是返本之真名。神道之妙称。又云。圣旨幽玄殊文同辨。丘孔丘也。旦周公旦也。按七女经。七女相从而到冢间。即见死尸之多。各述一偈。其第二女说偈云。雀在瓶中。覆盖其口。不能出飞。今瓶已破。雀飞而云。匡山即庐山也。按庐山记。殷周之际。匡裕先生结庐隐居于此。故名庐山。亦名匡山。慧远道迹详于梁高僧传。远师着不敬王者论五篇。今所引者。第五神不灭论文也。矣论作耳。情数感深神不灭论云。神也者圆应无主。妙尽无名。感物而动。假数而行。感物而非物。故物化而不灭。假数而非数。故数尽而不穷。有情则可以物感。有识则可以数求。数有精粗故其性各异。智有明暗故其照不同。推此而论则知。化以情感。神以化传。情为化之母。神为情之根。情有会物之道。神有冥移之功。但悟彻者反本。惑理者逐物耳。指穷庄子养生主云。指穷于为薪。火传也不知其尽也。郭象云。穷尽也。为薪犹前薪也。前薪以指。指尽前薪之理。故火传而不灭。心得纳养之中。故命续而不绝。明夫养生乃生之所以生也。夫时不再来。今不一停。故人之生也。一息一得耳。向息非今息。故纳养而命续。前火非后火。故前薪而火传。火传而命续。由夫养得其极也。世岂知其尽更生哉。
    问曰。后学称黄帝之言曰。形虽糜而神不化。乘化至变无穷。虽未彰言三世。意已明未来不断。问曰二字盖衍文也。史记云。黄帝者少典之子。姓公孙。名曰轩辕。生而神灵。弱而能言等。不敬王者。论第五篇云。文子称黄帝之言曰。形有靡而神不化。以不化乘化其变无穷。
    云何名为无因无果。答。既拨无后世受果。亦无现在之因故。六师云。无有黑业。无有黑业报。无有白业。无有白业报。四邪之间最为尤弊。现在断善。后生恶趣。于云何上合有问曰二字。盖脱耳。六师之语出于涅槃经也。谓罪报粗现阇王忧恼。有六恶臣。各各举己之所崇归。以说阇王。速往彼处当治逆业。今所引者。第一月称大臣之语也。彼经十八云。时有大臣。名曰月称。往至王所。在一面立白言大王。今有大医。名富兰那。一切知见。得自在定。毕竟修习清净梵行。常为无量无边众生。演说无上涅槃之道。为诸弟子。说如是法。无有黑业。无黑业报。无有白业。无白业报。无黑白业。无黑白业报。无有上业及以下业。是师今在王舍城中。唯愿大王屈驾往彼。可令是师疗治身心。余五恶臣在第十九卷也。四邪即上四执也。
    问。斯之纷谬起自何时。答。释迦未兴。盛行天竺。能仁既出殄斯谬计。佛灭度后柯条更繁。龙树后兴重加剪伐。郭璞尔雅序云。并多纷谬。百论疏上云。优楼迦此云鸠鹠仙。亦云鸺角仙。亦云臭胡仙。此人释迦未兴八百年前已出世。而白日造论夜半游行。又引金七十论云。迦毗罗此云赤色仙。劫初时从空而出。自然有四德。又出迦毗罗·优楼迦·勒沙婆已云。此三师并是释迦未兴盛行天竺。释迦出时但值十八一切智人。柯枝柯也。条小枝也。杂阿含二十三云。柯条叶柔软。诗召南甘棠云。蔽芾甘棠。勿剪勿伐。召伯所茇。注云。剪剪其枝叶也。伐伐其条干也。
    次排震旦众师。一研法。二窍人。问曰。天竺四术既是外言。震旦三玄应为内教。答。释僧肇云。每读老子庄周之书。因而叹曰。美即美矣。然期神冥累之方犹未尽也。后见净名经欣然顶戴。谓亲友曰。吾知所归极矣。遂弃俗出家。罗什昔闻三玄与九部同极。伯阳与牟尼抗行。乃喟然叹曰。老庄入玄故。应易惑耳目。凡夫之智。孟浪之言。言之似极。而未始诣也。推之似尽。而未谁至也。略陈六义明其优劣。外但辨乎一形。内则朗鉴三世。外则五情未达。内则说六通穷微。外未即万有而为太虚。内说不坏假名而演实相。外未能即无为而游万有。内说不动真际建立诸法。外存得失之门。内冥二际于绝句之理。外未境智两泯。内则缘观俱寂。以此详之。短羽之于鹏翼。坎井之于天地。未足喻其悬矣。秦人疑其极。吾复何言哉。颜氏家训勉学曰。庄老周易总谓三玄。僧肇罗什之门弟也。传出梁高僧传。此之所出见于传中。罗什亦出梁传。今所引之语未知出何书。伯阳老子之字也。传出史记。庄子之齐物论云。夫子以为孟浪之言。而我以为妙道之行。唐陆德明音注云。孟浪一音漫澜犹率略也。五情未达眼等五情只同泛人也。大品经散华品云。不坏假名而说实相。又实际品云。以不坏实际法。立众生于实际中。二际谓生死涅槃是非得失等诸二法也。绝句谓绝四句也。庄子逍遥游略云。鹏之背不知其几千里也。是鸟也海运则将徒南冥。南冥者天池也。水击三千里搏扶摇而上者九万里。去以六月息者也。蜩与^6□鸠笑之曰。我决起而飞枪榆枋。时则不至而控于地而已矣。壑以之九万里而南为。又秋水略云。陷井之蛙谓东海之鳖曰。吾乐与。且夫擅一鳖之水。而跨跱陷井之乐。此亦至矣。东海鳖左足未入。而右膝已絷矣。于是逡巡而却告之以海之无穷。于是陷井之蛙闻之适适然惊。规规然自失也。秦人当东晋穆帝以来。二秦相继。而前秦符姓。后秦姚姓史官以前后字别之。非自号前后。今指肇什而曰秦人则后秦也。
    问。伯阳之道道曰太虚。牟尼之道道称无相。理源既一则万流并同。什肇抑扬乃谄于佛（此王弼旧疏以无为为道体）答。伯阳之道道指虚无。牟尼之道道超四句。浅深既悬。体何由一。盖是子佞于道。非余谄佛。老子体道章云。无名天地之始。有名万物之母。虚用章云。天地之间其犹橐籥乎。虚而不屈。动而愈出。归根章云。至虚极也。守静笃也。虚心章云。道之为物唯恍。唯忽忽兮恍。象元章云。有物混成。先天地生。寂兮寒兮。去用章云。天下之万物生于有。有生于无。三国志魏书钟会传附生弼云。弼好论儒道。辞才逸辨。注易及老子。为尚书郎。年二十余卒。宋译楞伽二云。如来说法离如是四句。谓一异·俱不俱·有无·非有非无·常无常。
    问。牟尼之道道为真谛。而体绝百非。伯阳之道道曰杳冥。理超四句。弥验体一。奚有浅深（此梁武帝新义。用佛经以真空为道体）答。九流统摄。七略该含。唯辨有无。未明绝四。若言老教亦辨双非。盖以砂糅金。同盗牛之论（周弘政张机并斥老有双非之义也）诸大乘经多明百非。无量义经中。大庄严菩萨与八万菩萨。俱同说偈。赞世尊云。其身非有。亦非无。非因。非缘。非自他。非方。非圆。非长短。非出。非没。非生灭。非造。非起。非为作。非坐。非卧。非行住。非动。非转。非间静。非进。非退。非安危。非是。非非。非得失。非彼。非此。非去来。非青。非黄。非黄白。非红。非紫种种色。杳冥窈冥也。杳窈同音。今且假借耳。老子经虚心章云。道之为物唯恍。唯惚惚兮恍。其中有象。恍兮惚。其中有物。窈兮冥兮。其中有精。其精甚真。其中有信。梁武帝讳衍。字叔达。造老子讲疏。传详梁书。九流七略出于前汉书艺文志。九流谓全身保国凡有九流。一曰儒流。谓顺阴阳陈教化。述唐虞之政。宣仲尼之道也。二曰道流。谓守弱自卑。陈尧舜揖让之德。明南面为政之术。奉易之谦谦也。三曰阴阳流谓顺天历象。敬受民时也。四曰法流。谓明赏敕法。以助礼制也。五曰名流。谓正名列位。言顺事成也。六曰墨流。谓清庙宗祀。养老施惠也。七曰纵横流。谓受命使乎。专对权事也。八曰杂流。谓兼儒墨之诠。含名法之训。知国大体。事无不贯也。九农流。谓劝励耕桑。备陈食货也。遵其道可以安庶品。行其事可以利国家。为政备矣。于民足矣。纵先生通方之说。古学尽善之词。恐类风牛。不相及也。七略谓刘歆总群书。而奏其七略。一辑略。谓诸书之总要。二六艺略。谓六经也。三诸子略。四诗赋略。五兵书略。六术数略。谓占卜也。七方技略。谓医术也。以砂糅金。屈原怀沙赋曰。同糅玉石兮。一概而相量。涅槃经二十六曰。如是之人以金易□石。梁高僧传罗什乃叹曰。吾昔学小乘。如人不识金以□石为妙。盗牛之论出涅槃经。谓道士虽盗双非之语。不知其旨。譬如群贼盗牛未辨醍醐。周弘政传见南史。造老子疏五卷。张机之机当作讥。传亦出南史。造老子义十一卷。
    窍人第二。问。佛名大觉。老曰天尊。人同上圣。法俱妙极茍欲存异。将非杜不二之玄门。伤得一之渊府哉（盖是道士用三洞灵宝等经立义）答。悉达处宫方绍金轮圣帝。能仁出俗遂为三界法王。老为周朝之柱史。清虚是九流之派。子若欲令人一法同。何异□阜共安明等高。萤烛与日月齐照。涅槃一云。大觉世尊将欲涅槃。道教众经中天尊之语非一。宝玄经云。自然应化有十种号。一号自然。二号无极三号大道。四号至尊。五号大上。六号老君。七号高皇。八号天尊。九号玉帝。十号陛下。统领一切。立君臣之道。老子经云。玄之又玄众妙门。涅槃无名论云。拟议玄门。又云。涅槃之道盖是三乘之所归。方等之渊府。元康疏曰。渊池水深。府库财多。三洞经灵宪经等皆道经名也。史记老子传云。周守藏室之史也。索隐云。按藏室史乃周藏书室之史也。又张汤传云。老子为柱下史。即藏室之柱下。因以为官名。□与堆字同。聚土也。阜大陆也。涅槃九云。高原堆阜水所不住。宪窟云。须弥此云妙高。亦云安明。亦云善积。付法藏传龙树章云。无异萤火齐耀日月。以须弥山等葶苈子。
    问。同人者五情。异人者之神明。迹为柱史。本实天尊。据实而谈。齐之一贯。答汉书亦显品类。以伯阳为贤。何晏王弼称老未及圣。设令孔是儒童。老为迦叶。虽同圣迹。圣迹不同。若圆应十方。八相成佛。人称大觉。法名出世。小利即生人天福善。大益即有三乘贤圣。如斯之流为上迹也。至如孔称素王。说有名儒。老居柱史。谈无曰道。辨益即无人得圣。明利即止在世间。如此之类为次迹矣。不真空论云。物不能累其神明。论语里仁云。一以贯之。前汉书古今人表。以孔子为上上流。是圣。以老子为中上流。是贤。彼叙云。以列九等之序。究极经传。继世相次。总备古今之略要云。注张晏曰老子玄默仲尼所师。虽不在圣。要为太贤。王弼见上。何晏亦见三国魏书。曹真传附之云。作道德论及诸文赋。著述凡数十篇矣。老未及圣之语。未详何晏王弼之书中在何。清净法行经云。我遣三圣。化彼震旦。礼仪开前。大小乘后。迦叶菩萨往彼称老聃。光净菩萨往彼名仲尼。儒童菩萨往彼名颜回。庄子天道云。以此处上帝王天子之德也。以此处下。玄圣素王之道也。春秋左氏传序云。说者以为。仲尼自卫反鲁。修春秋立素王。丘明为素臣。注云素空也。谓无位而王也。麟为王者至。今为孔子而至。故知。为素王也。孔子修春秋为素王。故知。丘明传春秋。为素臣也。礼记儒行注云。儒之言优也。和也。言能安人。能服人也。
    折毗昙第二。一立宗。二破斥。有萨卫门人。序其宗曰。阿毗昙者名无比法。无漏慧根会理隔凡。其功冠绝。故云无比。超四执之外。越三界之表。群圣之所赞叹。六道之所归崇。敢有抗言。当屈之以理。萨卫即萨婆多也。冠绝者。绝冠也。超也。抗举也。敌也。屈治也。服也。
    问。夫欲立理。先须序宗源。未知毗昙凡有几种。答。部类甚多。略明其六。一者如来自说法相毗昙。盛行天竺。不传震旦。二者邻极亚圣名舍利弗解佛语故造阿毗昙。凡二十卷。传来此土。三者佛灭度后三百余年。有三明六通大阿罗汉。姓迦旃延。造八犍度。凡二十卷。传来此土。所言八者。一杂。二使。三智。四业。五大。六根。七定。八见。言犍度者。翻之为聚。以其八义各有部类。因之为聚也。四者六百年间有五百罗汉。是旃延弟子。于北天竺共造毗婆沙释八犍度。毗婆沙者。此云广解。于西凉州译出。凡有百卷。值兵火烧之。唯六十卷现在。止解三犍度也。五者七百余年。有法胜罗汉。嫌婆沙太博。略撰要义。作二百五十偈。名阿毗昙心。凡有四卷。亦传此土。六者千年之间有达磨多罗。以婆沙太博四卷极略。更撰三百五十偈。足四卷合六百偈。名为杂心也。其间复有六分毗昙。释论云。目连和须蜜及余论师共造。并不传此土。唯众事分毗昙是六内之一。此土有之。复有甘露味毗昙二卷。未详作者。并传此土。毗昙虽部类不同。大宗明见有得道也。如来自说法相毗昙。盖藏师之时未有流布。故云不传震旦。开元录十三云。佛阿毗昙经二卷。亦云佛阿毗昙论陈天竺三藏真谛译。群录并云九卷。未详所以。又云。舍利弗阿毗昙二十二卷。或二十卷。或三十卷。姚秦罽宾三藏昙摩耶舍共昙摩崛多译。又二十云。阿毗昙八犍度论三十卷。或无论字或云迦旃延阿毗昙。或云阿毗昙经八犍度。或二十卷。符秦僧伽提婆共竺佛念译。又三云。与唐译发智论同本。婆沙论序品初云。若说种种不相似义立杂犍度。若说使相立使犍度。若说智相立智犍度。若说业相立业犍度。若说四大相立四大犍度。若说根相立根犍度。若说定相立定犍度。若说见相立见犍度。开元录十三云。阿毗昙毗婆沙六十卷。或八十四卷。或一百九卷。北凉天竺沙门浮陀跋摩共道秦等译。此论创译百卷成部。沙门道挻制序。属魏并凉。失四十卷。今唯六十卷。其八十四卷本及一百九卷者。后人分此六十成。非是元本不阙。今云西凉者。未详所以。止解三犍度者谓杂使·智也。开元录十三云。阿毗昙心论四卷。尊者法胜造。或无论字。东晋罽宾三藏瞿昙僧伽提婆译。又三云。太元十六年在庐山。慧远法师译。道慈笔受。又十三云。杂阿毗昙心论十一卷。亦云杂阿毗昙毗婆沙。尊者法救造。或十四卷。宋天竺三藏僧伽跋摩等译。其间谓在世灭后之其间也。六分毗昙亦名六足论。藏师之时未有翻译。是故云并不传此土。六足论。谓集异门足论。法蕴足论。施设足论。识身足论。品类足论界身足论。唐玄奘唯译五论。未翻施设足论也。智论二云。有人言。六分阿毗昙中。分别世处分。是目犍连作。六分中初分八品。四品是婆须蜜菩萨作。四品是罽宾阿罗汉作。余五分是诸论师所作也。众事分阿毗昙尊者世友所造也。开元录五云。众事分阿毗昙十二卷。或无论字。沙门求那跋陀罗中印度人也。共弟子菩提耶舍译。与唐译品类足论同本。甘露味毗昙。开元录十三云。阿毗昙甘露味论二卷。或云甘露味阿毗昙。尊者瞿沙造。曹魏代译。失三藏名。
    破斥第二。凡有十门。一乖至道。二扶众见。三违大教。四守小筌。五迷自宗。六无本信。七有偏执。八非学本。九弊真言。十丧圆旨。盖无比之名有余。所明之理不足。非但远乖方等。亦近迷三藏。略举十门显其虚实。乖至道者。夫道之为状也。体绝百非。理超四句。言之者失其真。知之者反其愚。有之者乖其性。无之者伤其体故七辨惙音五眼冥照。释迦掩室。净名杜口。岂可以有而为道哉。涅槃无名论云。然则言之者失其真。知之者返其愚。有之者乖其性。无之者伤其躯。所以释迦掩室于摩竭。净名杜口于毗耶。须菩提唱无说以显道。释梵绝听而雨华。斯皆理为神遇。故口以之而默。岂曰无辨。辨所不能言也。七辨见于大品经幻听品。五眼见于大品经序品。捷疾辨。利辨。不尽辨。不可断辨。随应辨。义辨。最上辨。谓之七辨。肉眼·天眼·慧眼·法眼·佛眼。谓之五眼。掩室杜口并不说之谓也。法华方便品说。如来成佛三七日中而不说法。智论七云。佛得道五十七日不说法。维摩经入不二法门品云。维摩诘默然无言。
    第二扶众见。然道实非有。遂言见有得道。乃是见有。非见道也。故净名云。法名无染。若染于法。乃是染着非求法也。又夫见有者。名为有见。非见道矣。故法华云。入邪见稠林若有若无等。依止此诸见。具足六十二。问若执有无此有何失。答。正观论云。浅智见诸法若有若无等。是则不能见灭见安稳法。于彼有大过矣。维摩经不思议品云。法名无染。若染于法乃至涅槃。是则染着。非求法也。法华文出方便品也。大品佛母品。开十四难。为六十二。十四难者。神及世间常·无常等四。神及世间边·无边等四。死后如去·不如去等四。合为十二。及身与神一。身与神异。合为十四。常无常内。约五阴作之。一阴具常无常四句。故成二十。边无边亦约五阴。故成二十。如去不如去亦成二十。合为六十。一异为本。合为六十二。正观论文出观六种品也。若无等论作若无相。于彼等六字非论文也。
    第三违大教。思益经云。于未来世有恶比丘。说有相法得成圣道。佛垂此敕悬诫将来。既曰恶人。理是邪说。违背大教。宜须破之。思益经四谛品云。梵天当来有比丘。不修身。不修戒。不修心。不修慧。是人说生相是苦谛。众缘和合是集谛。灭法是灭谛。以二法求相是道谛。佛言。我说。此愚人是外道徒党。我非彼人师。彼非我弟子。是人堕于邪道。破失法故。说言有谛。
    第四守小筌。夫为未识源者。示之以流。令寻流以得源。未见月者。示之以指。令因指以得月。穷流则唯是一源。亡指则但是一月。盖是如来说小之意也。而毗昙之徒执固小宗。不趣大道。守筌丧实。故造论破之。庄子外物云。筌者所以在鱼。得鱼而忘筌。蹄者所以在兔。得兔而忘蹄。言者所以在意。得意而忘言。吾安得夫忘言之人。而与之言哉。智论九曰。如人以指指月。以示惑者。惑者观指而不观月。人语之言。我以指指月。令汝知之。汝何着指而不观月。此亦如是。语为义指。语非义也。
    第五迷自宗。诸圣弟子有所述作。本为通经。而阿含之文亲说无相。故善吉观法空而悟道。身子入空定而佛叹。阿毗昙人但明见有。故自迷本宗。成实论身见品。引第一义空经·大空经·有罗陀经皆是阿含部也。智论三十一云。杂阿含中大空经。说二种空。众生空法空。罗陀经中说。色众破裂分散。令无所有。筏喻经中说。法尚应舍。何况非法。波罗延经·利众经中说。智者于一切法不受不着。若受着法则生戏论。若无所依止。则无所论。诸得道圣人。于诸法无取无舍。若无取舍。能离一切诸见。如是等三藏中处处说法空。是名为一切法空。又十一略云。须菩提好行空三昧。如佛在忉利天。夏安居已。还下阎浮提。阎浮提中四部众集。坐中有佛及转轮圣王诸天大众。众会庄严先未曾有。须菩提心念。今此大众虽复殊胜。势不久停。磨灭之法皆归无常。因此无常观之初门。悉知诸法空无有实。作是观时。即得道证。又云。舍利弗目连闻頞鞞所说之偈已。即得初道。与二百五十弟子。俱到佛所。佛告诸比丘。汝等见此二人在诸梵志前者不。诸比丘言。已见。佛言。是二人者。是我弟子中。智慧第一。神足第一弟子。
    六无本信。文殊问经云。十八及本二皆从大乘出。无是亦无非。我说未来起。十八者。谓十八部异执也。及本二者。根本唯二部。一大众部。二上座部。而阿毗昙是十八部内萨婆多部。从大乘出。即大为小本。而执小之流闻大乘不信。是以破之。问。何以知执小之人不信大法耶。答。智度论云。旃延弟子答龙树云。我闻大乘心不都信。故外国执小乘者。与学大乘人分河饮水。文殊问经文出分别部品也。智论四云。迦旃延子弟子辈曰。摩诃衍中虽有此语。我亦不都信。
    第七有偏执。大集经云。虽有五部。并不妨如来法界及大涅槃。而阿毗昙人保执自宗排斥他说。便违法界拒大涅槃。累障既深。宜须伤叹。五部谓昙摩□多。萨婆若帝婆·迦叶毗弥沙塞。婆蹉富罗也。大集经二十三云。善男子。如是五部虽各别异。而皆不妨诸佛法界及大涅槃。
    第八非学本。大品经云。欲知四缘。当学波若。外人问龙树云。欲学四缘。应学毗昙。云何乃学波若。论主答曰。初学毗昙似如可解。转久推求则成邪见。问曰。学毗昙云何乃成邪见。答。若言四缘生诸法者。谁复生于四缘。若四缘更从他生。则他复从他。如是无穷。若其四缘自然而有。不从他生者。万物亦应不由四缘。当堕无因。故从则无穷。穷则无因。由此二门则不信因果。故久学毗昙。成于邪见。大品经序品云。菩萨摩诃萨欲知诸法因缘·次第缘·缘缘·增上缘。当学般若波罗蜜。智论三十二云。问。若欲广知四缘义。应学阿毗昙。云何此中欲知四缘义。当学般若波罗蜜。答曰。阿毗昙四缘义。初学如得其实。求之转深入于邪见。又云。复次诸法所因因于四缘。四缘复何所因。若有因则无穷。若无穷则无始。若无始则无因。若然者一切法皆应无因。若有始始则无所因。若无所因而有。不待因缘。若然者一切诸法。亦不待因缘而有。复次诸法从因缘生有二种。若因缘中先有则不待因缘而生。则非因缘。若因缘中先无。则无各各因缘。以戏论四论故。有如是等过。如般若波罗蜜不可得空。无如是等失。如世间人耳目所睹生老病死。是则为有。细求其相则不可得。以是故般若波罗蜜中。但除邪见而不破四缘。是故言欲知四缘相。当学般若波罗蜜。
    第九弊真言。大集经云。甚深之义不可说。第一义谛无声字。陈如比丘于诸法获得真实之知见。本起经云。頞鞞沙门即五人之一。为身子说偈云。一切诸法本。因缘空无主。息心达本源。故号为沙门。身子闻之即得初果。寻大小二经。皆明见空成圣。而阿毗昙谓观有得道。故隐覆真言。大集经文出第二卷也。陈如比丘经作憍陈比丘。中本起经上略云。佛在罗阅只竹园精舍。彼有一乡。名曰那罗陀。故有梵志。字曰沙然。好仙弟子。凡有二百五十人。门徒之中。有二人高足。难齐一名优波替。次名拘律陀。是时世尊敕比丘頞鞞。汝行宣化。往必有度。頞鞞受敕整服。持钵礼佛而行。时优波替从诸弟子。相随游观。遥见頞鞞。二人俱前相逢中路。便问頞鞞。章服反常。何所从出。岂有师宗可得闻乎。于时頞鞞以颂答曰。我年既幼稚。学日又初浅。岂能宣至真如来广大义。一切诸法本。因缘空无主。息心达本源。故号为沙门。优波替方闻法义。寻思至理。而自惟曰。未曾闻斯真要之义。今偶游遇此宝藏。此言之妙。美于甘露。心悟意解。便逮法眼。旋还精舍忻悦无量优波替具向拘律陀说所闻偈。一闻不解。再说乃了。寻思反覆亦得法眼。师徒志合即出所止。往诣竹园。佛告诸比丘。此二人者。愿于古佛。待吾道成。待卫左右。佛谓。优波替高世之号。华而不实。复汝本字为舍利。拘律陀还字大目连。因本说法。逮得罗汉。又云。父王昔遣五人。一名拘邻。二名頞鞞。三名拔提。四名十力迦叶。五名摩南拘利。供给麻米执侍劳苦。
    第十丧圆旨。涅槃经云。欲令众生深识真谛。是故如来宣说于俗。若使众生不因俗谛而识真者。诸佛如来终不说俗。毗昙之流虽知俗有。不悟真空。既惑真空。亦迷俗有。是故真俗二俱并丧。涅槃十七云。善男子。一切世谛。若于如来即是第一义谛。何以故。诸佛世尊为第一义故说于世谛。亦令众生得第一义谛。若使众生不得如是第一义谛者。诸佛终不宣说世谛等。
    排成实第三。一立义。二破斥。有诃梨跋摩高足弟子。序其宗曰。成实论者。佛灭度后九百年内。有诃梨跋摩。此云师子铠之所造也。其人本是萨婆多部鸠摩罗陀弟子。慨其所释近在名相。遂徒辙僧祇。大小兼学。钻仰九经。澄汰五部。再卷邪雾。重舒慧日。于是道振罽宾。声流赤县。成是能成之文。实谓所成之理。二百二品十六卷文。四谛建章。五聚明义。说既精巧。归众若林。问。跋摩既排斥八犍。陶汰五部。成实之宗正依何义。答。有人言。择善而从。有能必录。弃众师短。取诸部之长。有人言。虽复斥排群异。正用昙无德部有人言。偏斥毗昙。专同譬喻。真谛三藏云。用经部义也。捡俱舍论。经部之义多同成实。鸠摩罗陀此翻童首。此师灭后一百年出。今以诃梨跋摩称其弟子者。盖末流也。僧祇具云摩诃僧祇。此云大众。即是窟外大众也。论语子罕云。仰之弥高。钻之弥坚。九经即小乘九部也。澄清也。汰淅^7□也。罽宾新云迦湿弥罗。此云贱种北印度境也。赤县史记孟轲传载驺衍之说云。以为儒者所谓中国者。于天下乃八十一分。居其一分耳。中国名曰赤县神州。赤县神州内自有九州。禹之序九州是也。不得为州之数。中国外如赤县神州者九。乃所谓九州也。于是有裨海环之。人民禽兽莫能相通者。如一区中者。乃为一州。如此者九。乃有大瀛海环其外。天地之际焉。五聚谓初发聚及四谛聚也。初发聚从初至第三卷半。苦谛聚至第七卷半。集谛聚至第十一卷半。灭谛聚至第十二卷半。道谛聚尽第十六卷也。初发聚归敬三宝。乃至明三宝义。亦简邪正。余四聚可知。陶正也。汰浙^7□也。大乘义章贤圣义云。依昙无德。一时见谛。依萨婆多。前后见谛。言一时者。案依彼宗。先于见前暖顶忍中。别缘谛空。总令纯熟。次于世间第一法中。总缘四谛。各用虚假。以此为诠。后入无相。总见四谛一切法空。念念增明。都无间绝。成实法中。存依此义。唯识疏云。佛去世后一百年中。北天竺怛叉翅罗国有鸠摩逻多。此言童首。造九百论。时五天竺有五大论师。喻如日出明导世间。名日出者。以似于日。亦名譬喻师。或为此师造喻鬘论集诸奇事。名譬喻师。经部之种族。经部以此所说为宗。当时犹未有经部。四百年中方出世故。真谛三藏传见续高僧传。接慧恺俱舍序。三藏造俱舍论义疏五十三卷。此之所引盖出其中乎。
    破斥第二问。成实为是小乘之论。为是大乘。为含大小。答。有人言。是大乘也。有人言。是小乘。有人言。探大乘意以释小乘。具含大小。夫琝玉精粗盖是耳目所睹。尚有昏明殊镜。况妙道真伪言忘虑绝。岂易识哉。今以十义证则明。是小乘非大乘矣。一旧序证。二依论征。三无大文。四有条例。五迷本宗。六分大小。七挌优降。八无相即。九伤解行。十检世人。谓成实是大乘者。梁三大法师也。谓之小乘者。净影寺慧远也。谓具含大小者。未详其人也。琝亦作^7□。礼记聘义云。君子贵玉贱^7□。注郑氏曰。^7□石似玉。韩子云。楚人卞和得玉璞楚山中。献之武王。武王使玉人相之。曰石也。王曰。子何欺我乎。王怒刖右足。后文王即位。卞和又献此玉。王令玉人相之。曰石也。王怒削左足。后成王即位卞和抱其璞哭楚山之下。使玉人治之方得宝。王即名曰卞和之璧也。
    昔罗什法师翻成实论竟。命僧睿讲之。什师没后。睿公录其遗言。制论序云。成实论者。佛灭度后八百九十年。罽宾小乘学者之匠。鸠摩罗陀上足弟子诃梨跋摩之所造也。其论云。色香味触实也。地水火风假也。精巧有余。明实不足。推而究之。小乘内之实耳。比于大乘。虽复龙烛之于萤耀。未足喻其悬矣。或有人言。此论明于灭谛。与大乘均致。罗什闻而叹曰。秦人之无深识。何乃至此乎。吾每疑其普信大乘者。当知悟不由中而迷可识矣。成实是罗什所翻。僧睿为讲论之始。后学不应孤负前匠。梁高僧传略云。释僧睿魏郡长乐人也。少乐出家。至年十八始获从志。依投僧贤法师为弟子。谦虚内敏学与时竞什后至关。因请出禅法要三卷。始是鸠摩罗陀所制。末是马鸣所说。中间是外国诸圣共造。亦称菩萨禅。睿既获之日夜修习。遂精练五门。善入六静。后出成实论。令睿讲之。什谓睿曰。此诤论中。有七处文破毗昙。而在言小隐。若能不问而解可谓英才。至睿启发幽微。果不咨什。而契然悬会。什叹曰。吾传译经论。得与子相值。真无所恨矣。着大智论·十二门论·中论等序。并注大小品·法华·维摩思益·自在王·禅经等序。皆传于世。初睿善摄威仪。弘赞经法。常回此诸业愿生安养。每行住坐卧。不敢正背西方。后自知命尽。忽集僧告别于是入房洗浴。烧香礼拜。还座向西方合掌而卒。是日同寺咸见五色香烟从睿房出。春秋六十七矣。制论序云等者下。至而迷可识矣。盖序文也。左太冲吴都赋云。西蜀之于东吴。小大之相绝也。亦犹^8□林萤耀而与夫寻木龙烛也。注山海经曰。寻木长千里。又曰。钟山之神名曰烛龙。视为昼瞑为夜。维摩经弟子品富楼那章云。无以日光等彼萤火。孤负者。孤亦负也。李少卿答苏武书云。孤负陵心区区之意。
    依论征第二。成实文云。诸比丘异论种种。佛皆听故。我欲正论三藏内实义。诃梨自云正论三藏。故知成实理是小乘。若言斯论亦明大者。过在门人。非跋摩之咎。问。何以知三藏是小乘耶。答。法华云。亦不亲近小乘三藏学者。恐大照未圆。小法容染故。智形宜隔。行止勿共。诫于大士。勿亲近小人。则知三藏非大乘矣。智度论云。迦叶阿难结集三藏。文殊弥勒集大乘藏。外人问云。何故不于三藏内集大乘耶。论主答云。小乘不受大。不应小内而集大。以此推之。但是小乘耳。成实文出第一卷也。内论作中也。法华安乐行品云。亦不亲近增上慢人贪着小乘三藏学者。智论第一百云。佛般涅槃后。阿难共迦叶结集三藏。又云佛灭度后。文殊尸利弥勒诸大菩萨。亦将阿难集是摩诃衍。又云。复次三藏正有三十万偈。并为九百六十万言。摩诃衍甚多无量无限。云何可入三藏中。小物应在大中。大物不得入小。若欲问应言小乘何以不在摩诃衍中。摩诃衍能兼小乘法故。是故不应如汝所问。
    无大文第三。原夫作论皆引佛言。如龙树释大。而还引大经。诃梨解小经。唯将小证。二百二品并探四阿含。十六卷文竟无方等。以此详之。即可知矣。长阿含·中阿含·杂阿含·增一阿含。是其四阿含也。增一阿含明人天因果。中阿含明真寂深义。杂阿含明诸禅定。长阿含明破外道。
    有条例第四。问。若成实释小不许兼明于大。亦应三论解大不应兼明于小。答。义有条例不应相滥。佛经有二。一者小乘。二者方等。若明大乘必兼辨小。若辨小乘不兼明大。故大乘经初有小乘众。小乘经首无菩萨僧。示大能包小。小不含大。佛经既尔。在论例然。大乘之论兼明小乘。小乘之论不兼明大。若弟子之论探大释小。如来之经义亦应然。则巨细互兼。何名大小。条小枝也例比也。梁高僧慧睿传云。条例梵汉。智论四云。问曰。如声闻经初但说比丘众。摩诃衍经初何以不但说菩萨众。答曰。摩诃衍广大。诸道诸乘皆入摩诃衍。声闻狭小不受摩诃衍。譬如恒河不受大海。以其狭小故。大海能受众流。以其广大故。摩诃衍法亦如是。
    迷本宗第五。问。成实论文盛辨生法二空。与大品明四谛平等。义既无异。故知应是探大释小。答。四阿含教内有二空。论明二空。则还释三藏。云何乃言探大解小。又身子毗昙亦辨二空。而是小非大。诃梨之论义亦应同。问。身子毗昙亦探大释小。与成实例同。彼既探大。则此非专小。答。身子所造还释佛毗昙。佛说既是小乘。彼论宁言探大。成实论始终盛辨生法二空。大品经四谛品云。须菩提白佛言。世尊何等是四圣谛平等相。须菩提。若无苦无苦智。无集无集智。无灭无灭智。无道无道智。是名四圣谛平等相。舍利弗阿毗昙非问分道品。具辨二空。谓内空·外空·内外空·空空·大空·第一义空也。
    分大小第六问。小明一空。大辨二空。可有差别。既同其二空。大小何异。答。虽同辨二空。二空不同。略明四种。一者小乘拆法明空。大乘本性空寂。二者小乘但明三界内人法二空。空义即短。大乘明三界内外人法并空。空义即长。三者小乘但明于空。未说不空。大乘明空亦辨不空。故涅槃云。声闻之人。但见于空不见不空。智者见空及以不空空者一切生死。不空者谓大涅槃。四者小乘名为但空。谓但住于空。菩萨名不可得空。空亦不可得也。故知虽明二空。空义有异故分大小。涅槃经二十七云。智者见空及不空空者一切生死。不空者。谓大涅槃。见一切空。不见不空。不名中道。中道者。名为佛性。声闻缘觉见一切空。不见不空。以是义故不得第一义空。不得第一义空故不行中道。无中道故不见佛性。
    挌优降第七。龙树释波若累教品云。善吉观生法二空。欲比菩萨二空。譬如毛孔之空比十方空。即小空为浅。大空为深。成实所明。但是声闻空。非大士所得耳。累教品大品经云嘱累品。在第二十二卷。智论亦云嘱累品。论七十九云。须菩萨所行空行欲比菩萨空行。百分不及一。又云。二乘得空有分有量。诸佛菩萨无分无量。如渴者饮河不过自足。何得言俱行空不应有异。又如毛孔之空欲比十方空。无有是理。是故比佛菩萨。千万亿分不及一。
    无相即第八。法华信解品云。四大声闻自述所得空云。我等长夜修习空法。无生·无灭·无小·无大·无漏·无为。于佛智慧不生贪着。成实所辨。与此全同。故知非大也。问。何以知然。答。法华之文辨声闻证空不能即空观有。即有观空。故无相即。成实所说亦无相即。若明相即。应空有并观。若空有并观。与大乘何别。问。何以知小乘义无相即。耶。答。释论云。小乘内不明生死即毕竟空。唯大乘乃说。故知尔也。法华信解品云。我等若闻净佛国土。教化众生。都无欣乐。所以者何。一切诸法皆空寂。无生·无灭·无大·无小·无漏·无为。如是思惟不生喜乐。我等长夜于佛智慧无贪无著。无复志乐。而自于法谓是究竟。我等长夜修习空法。得脱三界苦恼之患。住最后身有余涅槃。智论三十一云。略说有二种空。众生空·法空。小乘弟子钝根故。为说众生空。我我所无故。则不着余法。大乘弟子利根故。为说法空。即时知世间常空如涅槃。声闻说内空。于内法中无我无我所。无常无作者。无知者。无受者。是名内空。外空亦如是。不说内法相外法相即是空。大乘说内法中无内法相。外法中无外法相。如般若波罗蜜中说。色色相空。受想行识识相空。眼眼相空。耳鼻舌身意意相空。色色相空。声香味触法法相空。如是等一切诸法自法空。
    伤解行第九。涅槃经云。若以声闻辟支佛心。言无布施。是即名为破戒邪见。小乘人入于空观。不见布施。破大乘行。故云破戒。破大乘解故云邪见。而成实明不见布施。是实法空。以为宗极。欲为大乘。勿起小心也。涅槃经二十四云。善男子若有不见施及施报。当知是人不名破戒专著邪见。若依声闻言不见施及施果报。是则名为破戒邪见。若依如是大涅槃经。不见惠施及果报。是则名为持戒正见。菩萨摩诃萨有异念处。以修习故。不见众生持戒·破戒·施者·受者·及施果报。是故得名持戒正见。以是义故。菩萨摩诃萨不观福田及非福田。成实论立假品云。世谛者。是诸佛教化根本。谓布施持戒报生善处。若以此法调柔其心。堪受道教。然后为说第一义谛。如是佛法初不顿深。犹如大海渐渐转深。故说世谛。又若能成就得道智慧。乃可为说实法等。又云。罪福等业皆假名有。所以者何。杀生等罪离杀等福皆非实相。
    检世人第十。秦弘始七年。天竺有刹利。泛海至长安。闻罗什作大乘学。以正观论等咨而验之。什公为其敷拆。为顶受绝叹不能已。已白什公曰。当以此明震晖天竺。何由蕴此摩尼乃在边地。我在天竺。闻诸论师深怪罽宾小乘学者鸠摩罗陀自称朗月之照。偏智小才非此喻也。而诃梨惜其师以才自伤。以智自病。故作此论。以辨有法之实。明其依实之假。故以成实为名。用天竺刹利之言验之。跋摩师资皆小乘学也。爰至齐司徒文宣王。诚信三宝每感嘉瑞。以齐永明十年十月。延请名德五百余人。于普弘寺敷讲。文宣王每以大乘经论。为履道之津涯正法之枢键。而后生弃本崇末。即请诸法师钞此成实。以为九卷。命周颙作序。恐专弘小论废大乘业。自尔已后。爰至梁武。盛弘大乘排拆成实众师。不可具记。南齐书云。竟陵文宣王子良字云英。世祖第二子也。又云。与文惠太子同好释氏。甚相友悌。子良敬信尤笃。数于邸园营斋戒。大集朝臣众僧。至于赋食行水。或躬亲其事。世颇以为失宰相体。劝人为善。未尝厌倦。以此终致盛名。又云。其年（隆昌元年也）疾笃。谓左右曰。门外应有异。遣人视。见淮中鱼万数皆浮出水上向城门。寻薨时年三十五。又云。所著内外文章数十卷。虽无文釆。多是劝戒。司徒官名也。书经周官曰。司徒掌邦教。敷五典。扰兆民。注云扰驯也。地官卿主国教化。敷君臣·父子·夫妇·长幼·朋友五者之教。以驯扰兆民之不顺者。而使之顺也。文宣王谥号也。书经微子云。若涉大水其无津涯。枢键枢机关键也。易系辞云。言行君子之枢机。老子经巧用章云。善闭者。无关楗而不可开。集韵云。或作关键。周颙传见南齐书也。大乘玄二谛义云。摄山高丽朗大师本是辽东城。从北土远习罗什师义来入南土。住钟山草堂寺。值隐士周颙。周颙因就师学。次梁武帝敬信三宝。闻大师来。遣僧正智寂等十师。往山受学。梁武天子得师意。舍本成论。依大乘作章疏。开善亦闻此义。得语不得意等。
    问。若以十义证成实为小乘者。与毗昙优劣云何。答。求那跋摩遗文偈云。诸论各异端。修行理无二。偏执有是非。达者无违诤。又释论云。有四种门。一者阿毗昙门。二者空门。三者昆勒门。此云箧藏。四者非空非有门。不得波若方便学昆昙门。则堕有见。学于空门。则堕空见。学毗勒门。则堕亦空亦有见。学非空非有门。则堕愚痴论。若得波若心无染着。随机适化。通道利人。无相违背。而成实毗昙各执空有。互相排斥。障道增见。皆失佛旨也。求那跋摩出梁高僧传。此云功德铠。宋元嘉八年九月二十八日。逝于祇洹寺。春秋六十五。未终之前。预造遗文偈颂三十六行。自说因缘云。已证二果。遗偈具载僧传也。智论十八云。诸佛法无量有若大海。随众生意故种种说法。或说有。或说无。或说常。或说无常。或说苦。或说乐。或说我。或说无我。或说勤行三业摄诸善法。或说一切诸法无作相。如是等种种异说。无智闻之谓为乖错。智者入三种法门。观一切佛语。皆是实法不相违背。何等是三门。一者□勒门。二者阿毗昙门。三者空门。又云。□勒有三百二十万言。佛在世时大迦旃延之所造。佛灭度后。人寿转灭。忆识力少。不能广诵。诸得道人撰为三十八万四千言。若人入□勒门论议则无穷。又云若入此三门。则知佛法义不相违背。能知是事。即是般若波罗蜜力。于一切法无所挂碍。若不得般若波罗蜜法。入阿毗昙门。则堕有中。若入空门则堕无中。若入□勒门则堕有无中。又十五云。常无常非实相二俱过故。若诸法非有常非无常。是为愚痴论。所以者何。若非有则破无。若非无则破有。若破此二中。更有何法可说。
    问。会空断结方得道耳。鉴有之心何能隔凡。故知毗昙乖宗。成实得理。答。若言见空成圣。有不隔凡。三藏教门应无得道。释迦小乘一化徒然虚设。待成实后兴。方有大利。岂可然乎。问。毗昙但明人空。成实具明二空。云何两论无有优劣。答。于小乘内分三品。一者俱不得二空。如犊子部云四大和合有于眼法。五阴和合别有人法。此下根人也。二者萨卫之流。但得人空不得法空。为次根人也。三者譬喻诃梨之流。具得二空。为上根人也。约空义浅深。则毗昙为小乘之劣。成实为小内之胜也。智论一云。佛法中亦有犊子比丘说。如四大和合有眼法。如是五众和合有人法。犊子阿毗昙中说。五众不离人。人不离五众。不可说五众是人。离五众是人。人是第五不可说法藏中所摄。说一切有道人辈言。人一切种·一切时·一切法门中求不可得。譬如兔角龟毛常无。复次十八界·十二入·五众实有自性。而人此中不摄。
    问。释论云。佛灭度后分为二分。一但信人空不信法空。二俱信人法二空。但应有二。何得分三。答。犊子入真观故则见我空。出于俗谛别有人体。龙树约其入观义边。故但分二也。智论三十五云。佛灭后五百岁。分为二分。有信法空。有但信众生空。
    问。三论斥外道毗昙。斯事可尔。而龙树前兴。诃梨后出。时节遥隔。何由相破。答。俱令执着即便被破。何论前后。若前论不破后迷。亦应古方不治今病。扁鹊之术末世无益矣。龙树灭后五百余年出。诃梨九百年出。故云前兴后出。史记云。扁鹊者。勃海郡郑人也。姓秦氏。名越人等。正义曰。黄帝八十一难序云。秦越人。与轩辕时扁鹊相类。仍号之为扁鹊。又家于卢国。因命之曰卢医。
    问。若法胜诃梨着小论以通三藏。马鸣龙树作大教以弘方等。巨细分流。何俟相破。答。佛说小乘。本为诠大。保冥之徒守指忘月。经自斥之。故论主依佛。问有人言成实论探大释小。此有何过。答。上已明之。必有此迷。今当更述。探大释小。则小大不收。进不驰于白牛。退失驾于羊鹿。骡论之言验之久矣。宋译楞伽四云。如愚见指月观指不观月。计著名字者。不见我真实。保冥谓保执冥昧也。骡卑马也。驴父马母所生也。

三论玄义诱蒙卷上（终）

三论玄义诱蒙卷中

　　　　
　　　　  
          
          

    呵大执第四。初立宗。次破斥。有大乘师曰。四术三玄并为外教。毗昙成实盖是小乘明理不周。在文不足。既障大乘。理宜须破。自方等纮宗众圣轨辙。教称满字。理曰无余。信之则获福无边。毁谤招莫大之罪。但须伏膺甘露顶戴法桥不应破矣。纮当作谹。左太冲吴都赋云。颠覆之轨辙。注铣曰。轨辙车迹也。小乘名半字大乘名满字。见涅槃如来性品也。法华方便品云。无有余乘唯一佛乘。智论四十一云。般若波罗蜜中说诸法实相。即是无余涅槃。梁高僧竺道生传云。伏膺受业。贾逵曰。伏膺犹受也。又伏潜也膺胸也。谓潜胸也。郭璞曰。伏膺喜而伏从也。维摩佛道品云。甘露法之食。注什曰。诸天以种种名药着海中。以宝山摩之。令成甘露。食之得仙。名不死药。佛法中以涅槃甘露令生死永断。是真不死药也。亦云。劫初地味甘露。食之则长生。佛法中则实相甘露养其慧命。是真甘露食也。梁宝唱名僧传序云。顶戴法桥服膺甘露。
    问。必是夜光宜应顶受。正恐多杂伪宝。须陶汰之。若谓无瑕可陈其要。答。大乘博奥。不可具明。统其枢键略标二意。一者辨教莫出五时。二者隔凡宗归二谛。言五时者。昔涅槃初度江左。宋道场寺沙门慧观仍制经序略判佛教。凡有二科。一者顿教。即华严之流。但为菩萨具足显理。二者始从鹿苑终竟鹄林。自浅至深。谓之渐教。于渐教内开为五时。一者三乘别教。为声闻人说于四谛。为辟支佛演说十二因缘。为大乘人明于六度。行因各别得果不同。谓三乘别教。二者波若通化三机。谓三乘通教。三者净名·思益赞扬菩萨抑挫声闻。谓抑扬教。四者法华会彼三乘同归一极。谓同归教。五者涅槃名常住教。自五时已后虽复改易属在其间。教虽五时不出二谛。三假为俗。四忘为真。会彼四忘故有三乘贤圣。夜光珠名。亦名随侯之珠。李斯上书秦始皇云。夜光之璧不饰朝廷。庄子让王云。以随侯之珠弹千仞之雀。世必笑之。刘越石答卢谌序云。夜光之珠何得专玩于随掌。江左谓江东也。东晋元帝之所都名曰建康。慧观见梁高僧传也。大品经游意云。作五时师不同。而义本是。慧观师所说也。一家云。阿含为初。禅经为第二。波若维摩法鼓等为第三。法华为第四。涅槃为第五。一家云。阿含为初经。维摩思益法鼓为第二。法华为第三。波若为第四。涅槃为第五等。因成假·相续假·相待假。谓之三假。忘绝四句。谓之四忘也。
    破执第二。前责五时。次难二谛。问。既有五时。云何分于大小。答。初一为小。后四为大。问。道理为有大乘为无大耶。如其有大则是有见。若言无大何所立耶。文若谓有大异小。则有小异大。名为二见。大品云。诸有二者无道无果。涅槃云。明与无明愚者谓二。又若实有大乘者。名有所得。有所得者为魔眷属。非佛弟子。又有所得者不动不出无有乘义。不名为乘。又大乘之宗永断生死名为断见。涅槃是常即是常见。乃为断常。何大之有。应言前责五时次难二谛。责五时中初难大小。次难五时等。今略耳。大品三慧品云。诸有二者是有所得。无有二者是无所得。又遍学品云。当知二相者无有檀那波罗蜜乃至般若波罗蜜。无有道无有果等。涅槃八云。若言无明因缘诸行。凡夫之人闻已分别生二法想。明与无明。智者了达其性无二。无二之性即是实性。又十七云。善男子。汝之所问亦无所得。我之所说亦无所得。若说有得。是魔眷属。非我弟子。有所得不动不出者。大品出到品云。菩萨摩诃萨以一切诸法不可得故。乘是摩诃衍出三界住萨婆若。或有所得当作无所得。又出到品云。须菩提。汝所问谁当乘是乘出者。无有人乘是乘出者。何以故。是乘出者·所用法及出时。是一切法皆无所有。若一切法无所有。用何等法当出。何以故。我不可得。乃至知者·见者不可得。毕竟净故。大乘断常涅槃二十七云。复次善男子。众生起见凡有二种。一者常见。二者断见。如是二见不名中道。无常无断乃名中道。无常无断即是观照十二缘智。如是观智是名佛性。二乘之人虽观因缘。犹亦不得名为佛性。佛性虽常。以诸众生无明覆故不能见。
    次难五时。前总难。次别责。难曰。但应立大小二教。不应制于五时。略引三经三论证之。大品经云。诸天子叹曰。我于阎浮见第二法轮转。龙树释云。鹿苑已转小轮。今复转大法轮。法华经云。昔于波罗捺转于四谛。今在灵山说于一乘。涅槃经云。昔于鹿林转小。今于双树说大。故知教唯二门无五时也。智度论云。佛法有二。一者三藏。二者大乘藏。地持论云。十一部经名声闻藏。方等大乘名菩萨藏。正观论云。前为声闻说生灭法。次为菩萨说无生灭法。以经论验之。唯有二藏无五时矣。大品无作品云。尔时诸天子虚空中立。发大音声踊跃欢喜。以沤钵罗华·波头摩华·拘物头华·分陀利华而散佛上。作如是言。我等于阎浮提见第二法轮转。是中无量百千天子得无生法忍。大论六十五云。初转法轮八万诸天得无生法忍。阿若憍陈如一人得初道。今无量诸天得无生法忍。是故说第二法轮转今转法轮似如初转。法华譬喻品云。昔于波罗奈转四谛法轮。分别说诸法五众之生灭。今复转最妙无上大法轮。是法甚深奥少有能信者。是诸天所说偈颂也。涅槃十四云。善男子。是诸大众复有二种。一者求小乘。二者求大乘。我于昔日波罗奈城为诸声闻转法轮。今始于此拘尸那城为诸菩萨转大法轮。智论第一百云。佛法皆是一种一味。所谓苦尽解脱门。此解脱味有二种。一者但自为身。二者兼为一切众生。虽俱求一解脱门。而有自利利人之异。是故有大小乘差别。为是二种人故。佛口所说以文字语言分为二种。三藏是声闻法。摩诃衍是大乘法。地持论三曰。十二部经。唯方广部是菩萨藏。余十一部是声闻藏。正观论观因缘品云。佛欲断如是等诸邪见令知佛法故。先于声闻法中说十二因缘。又为已习行有大心堪受深法者。以大乘法说因缘相。所谓一切法不生不灭不一不异等。毕竟空无所有。
    问。若乃皆是菩萨藏者。华严·波若·法华·涅槃此四何异。答。须识四句。众经焕然。一但教菩萨不化声闻。谓华严经也。二但化声闻不教菩萨。谓三藏教也。三显教菩萨密化二乘。大品以上法华之前诸大乘教也。命小乘人说于大法。谓显教菩萨密示此法。以为己任。如付穷子财。谓密化声闻也。四显教声闻显教菩萨。法华教也。菩萨闻是法疑网皆已除化菩萨也。千二百罗汉悉亦当作佛化二乘也。四句之中三义。属菩萨藏内开之。但化二乘为三藏教矣。法华信解品云。尔时长者有疾自知将死不久。语穷子言。我今多有金银珍宝仓库盈溢。其中多少所应取与汝悉知之。宜加用心。无令漏失。尔时穷子既受教敕领知众物金银珍宝及诸库藏。而无希取一餐之意。复经少时。父知子意渐已通泰成就大志自鄙先心等。又云。我等又因如来智慧为诸菩萨开示演说。而自于此无有志愿等。斯乃四大声闻领大品中佛命转说般若之语也。方便品云。菩萨闻是法疑网皆已除。千二百罗汉悉亦当作佛。
    次别难五时。问。若立五时。有何过耶。答。五时之说非但无文亦复害理。若言第一名三乘别教。是义不然。依毗昙宗。三乘则同见四谛然后得道。就成实义。但会一灭方乃成圣。据大乘宗。同契无生然后隔凡。是则初教亦通。何以言别。三乘同见四谛得道毗昙诸论其说如是。成实论一时品云。行者不得诸谛惟有一谛。谓见苦灭名初得道。以见法等诸因缘故。行者从暖等法渐次见谛。灭谛最后见灭谛故名为得道。断过品云。灭智能断烦恼。见一谛品云。以一谛得道。所谓为灭。又云。见灭谛故苦想具足。苦想具足故爱等结断。
    次云大品是三乘通教。是亦不然。释论云。般若不属二乘但属菩萨。若大品是三乘通教则应通属。何故不属二乘。问。若依释论。明波若但属菩萨。在经何故劝三乘同学波若。答。波若有二种。一者摩诃波若。此云大慧。盖是菩萨所得。故不属二乘。若以实相之境名为波若。则三乘同观。故劝三乘令并学之经师不体二种之说。便谓波若是三乘通教。智论四十三云。般若不属佛。不属声闻辟支佛。不属凡夫。但属菩萨。大品经劝学品云。须菩提。善男子善女人欲学声闻地。亦当应闻般若波罗蜜持诵读正忆念如说行。欲学辟支佛地。亦当应闻般若波罗蜜持诵读正忆念如说行。欲学菩萨地。亦当应闻般若波罗蜜持诵读正忆念如说行。何以故。般若波罗蜜中广说三乘。是中菩萨摩诃萨声闻辟支佛当学。智论四十一云。般若波罗蜜有二种。一者共声闻·菩萨合说。二者但与诸法身菩萨说。又云。般若波罗蜜中说诸法实相。即是无余涅槃。三乘人皆为无余涅槃故精进习行。
    次云净名是抑扬教者。是亦不然。大品呵二乘为痴狗。净名贬声闻为败根。挫小既齐扬大不二。何得以大品为通教净名为抑扬。大品魔事品云。须菩提。譬如狗不从大家求食反从作务者索。须菩提。当来世间善男子善女人弃深般若而攀枝叶声闻·辟支佛所应行经。当知是为菩萨魔事。净名不思议品。大迦叶谓舍利弗云。我等何为永绝其根于此大乘已如败种等。
    次法华为同归应无所疑。但在五时之说虽辨同归未明常住。而天亲之论释法华初分有七处佛性之文。解后段寿量品辨三身之说。斯乃究竟无余。不应谓为不了之教。法华玄论一云。晚见法华论。明佛性义有七文。今略引二。初释方便品唯佛与佛究竟诸法实相云。诸法实相者。谓如来藏法身之体不变故。佛性亦名如来藏。故云。隐名如来藏。显名为法身。大经云。我者即是如来藏义。次第二文释法师品云。知佛性水不违得成三菩提。此序方便品意竟。今谓。余五文他日当检。又大乘玄佛性义云。法华论云。七处明正因性。今略出四处。诸法从本来常自寂灭相。此明自性住佛性。又云。同入法性。此是佛性之异名。又云。开示悟入佛之知见。论释知见明佛性。普贤菩萨及授恶人记有正因性故。今谓。余三文他日当检。检寻法华论。未见七处明正因性之文。法华论云。示现成大菩提无上故。示现三种佛菩提。一者应化佛菩提。随所应见而示现故。如经皆谓如来出释氏宫。去伽耶城不远坐于道场得阿耨多罗三藐三菩提。故二者报佛菩提。十地行满足得常涅槃证故。如经。善男子。我实成佛以来无量无边百千万亿那由他劫故。三者法佛菩提。谓如来藏性净涅槃常恒清凉不变义故。如经。如来如实知见三界之相。乃至不如三界见于三界故。三界相者。谓众生界即涅槃界。不离众生界有如来藏故。无有生死若退若出者。谓常恒清凉不变义故等。
    次涅槃为常住教者。然常与无常皆是对治用门。若论涅槃体绝百非理超四句。旧宗但得用门未识其体。故亦失旨也。涅槃二十一云。如来涅槃非有非无。非有为非无为。非有漏非无漏。非色非不色。非名非不名。非相非不相。非有非不有。非物非不物。非因非果。非待非不待。非明非暗。非出非不出。非常非不常。非断非不断。非始非终。非过去非未来非现在。非阴非不阴。非入非不入。非界非不界。非十二因缘非不十二因缘。如是等法甚深微密等。又二十二云。如来非天非非天。非人非非人。非鬼非非鬼非地狱畜生饿鬼非非地狱畜生饿鬼。非众生非非众生。非法非非法。非色非非色。非长非非长。非短非非短。非相非非相。非心非非心。非有漏非无漏。非有为非无为。非常非无常非幻非非幻。非名非非名。非定非非定。非有非非有。非无非非无。非说非非说。非如来非不如来等。又二十七云。善男子。佛性者亦色。非色非色非非色。亦相。非相非相非非相。亦一。非一非一非非一。非常非断。非非常非非断。亦有亦无。非有非无。亦尽亦非尽。非尽。非非尽。亦因亦果。非因非果。亦义。非义非义非非义。亦字。非字非字非非字。亦苦亦乐。非苦非乐。亦我。非我非我非非我。亦空。非空非空非非空。
    次难二谛。迷失二谛凡有三人。一毗昙执定性之有迷于假有。故失世谛。亦不知假有宛然而无所有。复失一真空。二者学大乘者名方广道人。执于邪空不知假有。故失世谛。既执邪空迷于正空亦丧真矣。
    三者即世所行虽具知二谛。或言一体或言二体。立二不成复丧真俗也。智论一云。更有佛法中方广道人言。一切法不生不灭空无所有。譬如兔角龟毛常无。中论疏二曰。开善谓真俗一体。故名为一。龙光谓真俗异体。故名言异。今俱斥之。故云不一不异。
    问。真俗一体此有何过。答。若俗与真一真。真俗亦真。若真与俗一俗。俗真亦俗。若真真俗不真。则俗与真异。若俗俗真不俗。则真与俗异。故二途并塞一体不成。问。一既有过。异应无咎。答。经云。色即是空。空即是色。若言各体。相即便坏。若有相即。便二体不成。故进退无通异义亦屈。然五时不立真俗又倾。大乘之宗言将何寄。大品习应品云。舍利弗。非色异空。非空异色。色即是空。空即是色。受想行识亦如是。
    显正第二。自上已来破外道·毗昙·成实·大乘。从此已后序前四宗斥于三论。故通其邪难显明正理。上既遍斥四宗。于时群难竞起咸疑。龙树非是正师。所造之论应为邪法。是故此章次明显正义。正义虽多略标二种。一明人正。次显法正。言人正者。楞伽经。大慧菩萨问。世尊灭度后是法何人持。佛说偈答。于我灭度后。南天大国中有大德比正。名龙树菩萨。住初欢喜地。为人说大乘能破有无见。往生安养国。次摩耶经云。摩耶问阿难曰。佛灭度后何人持法。阿难答曰。如来正法五百年。第一百年优婆掘多说法教化住持正法。次二百年尸罗难陀比丘于阎浮提度十亿人。次三百年青莲华眼比丘说法教化度半亿人。次四百年间牛口比丘演说法要度一万人。第五百年宝天比丘度二万人。八万众生发菩提心正法便灭。六百年间九十六种邪见竞兴破灭佛法。马鸣比丘摧此外道。七百年间有一比丘名曰龙树。善巧说法然正法炬灭邪见幢。寻大小乘经。亲记龙树破邪显正。今内外并呵大小俱斥。何所疑哉。又马鸣龙树佛有诚记。尚复生疑。法胜诃梨无经所印。云何辄受。魏译楞伽九云。如来灭世后谁持为我说。如来灭度后未来当有人。大慧。汝谛听。有人持我法。于南大国中有大德比丘。名龙树菩萨。能破有无见为人说我乘大乘无上法。证得欢喜地往生安乐国。大慧问辞在第一卷。虽有多问无何人持之语也。摩诃摩耶经下云。时摩诃摩耶即问阿难。汝于往昔侍佛以来闻世尊说。如来正法几时当灭。阿难垂泪而便答言。我于往昔曾闻世尊说于当来法灭之后事。云佛涅槃后摩诃迦叶共阿难结集法藏。悉事毕已摩诃迦叶于狼迹山中入灭尽定。我亦应当而得果证次第随后入般涅槃。当以正法付优婆掬多。善说法要如富楼那广度之众。又复劝化阿输迦王。令于佛法得固正信以佛舍利广起八万四千诸塔。二百岁已。尸罗难陀比丘善说法要。于阎浮提度十二亿人。三百岁已。青莲华眼比丘善说法要度半亿人。四百岁已。牛口比丘善说法要度十万人。五百岁。宝天比丘善说法要度二万人。八万众生发阿耨多罗三藐三菩提心。正法于此便就灭尽。六百岁已。九十六种外道等邪见竞兴破灭佛法。有一比丘。名曰马鸣。善说法要降伏一切诸外道辈。七百岁已。有一比丘。名曰龙树。善说法要灭邪见幢然正法炬。八百岁后。诸比丘等乐好衣服纵逸嬉戏。百千人中或有一两得道果者。千五百岁后。一切经藏皆悉入龙宫佛法灭尽。
    问。法胜乃未见诚文。诃梨亦有明据。阿含经云。实名四谛。是故比丘当成四谛。佛垂此敕悬鉴有在。逮兹像末允属诃梨。为成是法故造斯论。纮宗若斯。岂虚构哉。答。盖是指像末。岂别主诃梨。故非所据也。增一阿含四谛品解四谛竟结云。如是比丘。有此四谛。实有不虚。世尊所说。故名为谛。诸有众生二足·三足四足·欲者·色者·无色者·有想者·无想者如来最上。然成此四谛。故名为四谛。又云。若有四部之众不得此谛不觉不知便随五道。是故诸比丘当作方便成此四谛。如是诸比丘当作是学。纮当作欲也。
    显法正第二。问。龙树著述部类甚多。三论偏空似非究竟。答。僧睿昔在什公门下为翻译之宗。其论序云。夫百梁之构兴则鄙茅茨之仄陋。睹斯论之纮博则知偏悟之鄙倍。故偏主小乘正归此论。又如前云。天竺十六大国方八千里。有向化之缘并为委诚龙树为无相佛。敢预学者之徒无不玩味斯论以为喉衿。若是偏空。岂为诸国所重。又罗什本执小乘因此论而回辙正观。厥后众师藉斯文而晓迷。以此详之。盖是究竟无余之说。论序谓中论序也。纮博本作宏旷。鄙倍本作鄙俗。按前汉书武帝本纪云。元鼎三年春起柏梁台。注服虔曰。用百头梁作台。因名焉。师古曰。三辅旧事云。以香柏为之。今书字皆作柏。服说非。以茅覆屋曰茨。墨子云。茅茨不剪。仄陋卑隘也。前谓前所引之中论序也。其语稍增与本不同。故云如云也。彼序曰。云天竺诸国敢预学者之流无不玩味此论以为喉衿。其染翰申释者甚亦不少。疏云。喉衿宗要事也。喉为内要。衿为外要。故以喻焉。天竺十六大国者长阿含五云。鸯伽国·摩竭国·迦尸国·居萨罗国·跋只国·末罗国·支提国·跋沙国·居楼国·般阇罗国·阿湿波国·阿般提国·婆蹉国·苏罗婆国·乾陀罗国·剑浮沙国。按西域记。五印度之境周九万余里。今云方八千里者。盖十六大国中龙树向化分域也。梁高僧传云。什进到沙勒国时。有莎车王子参军王子兄弟二人。委国请从而为沙门。兄字须耶利苏摩。苏摩才技绝伦专以大乘为化。其兄及诸学者皆共师焉。什亦宗而奉之。亲好弥至。苏摩后为什说阿耨达经。什闻阴界诸入皆空无相怪而问曰。此经更有何义而皆破坏诸法。答曰。眼等诸法非真实有。什既执有眼根彼据因成无实。于是研核大小往复移时。什方知理有所归遂专务方等。乃叹曰。吾昔学小乘。如人不识金以□石为妙。因广求义要受诵中百二论及十二门等。
    问。若内外并呵大小俱斥。此论宗旨何所依据耶。答。若心存内外情寄大小。则堕在偏邪失于正理。既失正理则正观不生。若正观不生则断常不灭。若断常不灭则苦轮常运。以内外并冥大小俱寂始名正理。悟斯正理则发生正观。正观若生则戏论斯灭。戏论斯灭则苦轮便坏。三论大宗其意若此。盖乃总众教之旨归统群圣之灵府。味道之流岂不栖冯斯趣耶。旨通作指。郭璞尔雅序云。诂训之指归。邢昺疏云。指归谓指意归乡也。庄子德充符云。不可入于灵府。郭象云。灵府者精神之宅也。至足者不以忧患惊身。故曰不可入于灵府。
    问。若内外并除大小俱斥乃为断见。何名正宗。答。既内外并冥则断常斯寂。二边既舍。宁非正宗耶。难白。夫有断有常。故名之为有。无断无常目之为无。既其是无。何由离断。答。既断常斯寂。则有无等皆离。不应更复谓染于无。难曰。虽有此通终不勉难。夫有有有无。名之为有。无有无无。始是大无。既其堕无。何由离断。答本对有病。是故说无。有无若消。空药亦废。则知圣道未曾有无。何所滞耶。难曰。是有是无名为两是。非有非无名为两非既堕是非。还同儒墨。答。本非二是故有双非。二是既忘。双非亦息。故知非是亦复非非。庄子齐物论云。道隐于小成言隐于荣华。故有儒墨之是非。林希逸云。小成小见也。一偏之见也。因人之偏见而后此道晦而不明。荣华者。自相夸诩以求名誉也。
    难曰。非是非非。还堕二非。何由勉非。答。二是生乎梦虎。两非还见空华。则知本无所是今亦无非。善见律十二明四种梦。其第一云。眠时梦见山崩或飞腾虚空。或见虎狼狮子贼逐。此是四大不和梦。虚不实。魏译楞伽二云。犹如虚空华有无不可得。
    难曰。若无是无非。亦不邪不正。何故建篇章称破邪显正。答。夫有非有是此则为邪。无是无非乃名为正。所以命篇辨破邪显正。难曰。既有邪可破有正可显。则心存取舍。何谓无依。答。为息于邪强名为正。在邪既息。则正亦不留。故心无所著。难曰。若邪正并冥。岂非空见。答。正观论云。大圣说空法为离诸见故。若复见有空诸佛所不化。如水能灭火。今水还出火。当用何灭。断常为火。空能灭之。若复着空即无药可灭也。正观论四句观行品偈颂也。长行云。若人于空复生见者。是人不可化。譬如有病须服药可治若药复为病则不可治。如火从薪出以水可灭。若从水生为用何灭。如空是水。能灭诸烦恼火。有人罪重贪着心深智慧钝故。于空生见。或谓有空或谓无空。因有无还起烦恼。若以空化此人者。则言我之智是空若离是空则无涅槃道。
    难曰。既着空病。何故不服有药而言息化。答。若以有化还复滞有。乃至忘言便复着断。如此之流何由可化。问。心有所著有何过耶。答。若有所著便有所缚。不得解脱生老病死忧悲苦恼。故法华云。我以无数方便引导众生令离诸着。净名云。不着世间如莲华。常善入于空寂行达诸法相无挂碍。稽首如空无所依。三世诸佛为六道众生心有所著故出世说经。四依开士为大小学人心有所依故出世造论。故有依有得为生死之本。无住无著为经论大宗。法华方便品云。舍利弗。吾从成佛已来。种种因缘种种譬喻广演言教。无数方便引导众生。令离诸着。净名经四句佛国品宝积长者叹佛偈也。
    难曰。若内外并冥。佛经何故说大小两教。答。法华云。是法不可示。言辞相寂灭。如来于无名相中强名相说。故有大小教门。欲令众生因此名相悟无名相。而封教之徒闻说大小更生染着。是故造论破斯执情还令了悟本来寂灭。故四依出世为如佛也。法华方便品云。我及十方佛乃能知是事。是法不可示。言辞相寂灭。涅槃经六云。有四种人能护正法安乐人天。犹如如来。又云。如是四人即名如来。何以故。是人能解如来密语及能说故。
    问。此论名为正观。正有几种。答。天无两日。土无二王。教有多门理唯一正。是故上来破斥四宗。华严云。文殊法常尔。法王唯一法。一切无畏人一道出生死。但欲出处众生。于无名相法强名相说。令禀学之徒因而得悟。故开二正。一者体正。二者用正。非真非俗名为体正。真之与俗目为用正。所以然者。诸法实相言忘虑绝。未曾真俗。故名之为体。绝诸偏邪。目之为正。故言体正。所言用正者。体绝名言物无由悟。虽非有无强说真俗。故名为用。此真之与俗亦不偏邪。目之为正。故名用正也。礼记坊记曰。天无二日。土无二王。家无二主。尊无二上。示民有君臣之别也。华严菩萨明难品云。贤首菩萨以偈答曰。文殊法常尔。法王唯一法。一切无碍人一道出生死等。
    问。既云真俗则是二边。何名为正。答。如因缘假有目之为俗。然假有不可言其定有。假有不可言其定无。此之假有远离二边。故名为正。俗有既尔。真无亦尔。假无不可定无。假无不可定有。远离二边故目之为正。问。何故辨体用二正耶。答。像末钝根多堕偏邪。四依出世匡正佛法。故明用正。既识正教便悟正理。则有体正。但正有三种。一对偏病目之为正。名对偏正。二尽净于偏名之为正。谓尽偏正也。三偏病既去正亦不留。非偏非正。不知何以美之。强叹为正。谓绝待正也。在正既然。观论亦尔。因于体正发生正观。名为体观。藉二谛用生二谛观名为用观。故观具二也。观辨于心为众生故如实说体。名为体论。若说于用。名之为用论。故论具二也。正既有对偏·尽偏·绝待。观论亦然。类前可知。于三种正对偏·尽偏是用正也。第三绝待是体正也○上来通序大归自下别释众品也。或玄文始终通序大归。至疏别释众品。若依此义。经论相资已下诸门当为法正别科耳。
    次明经论相资。大品经云。虽生死道长众生性多。菩萨应如是正忆念。生死边如虚空。众生性边亦如虚空。此中无生死往来亦无解脱者。然既无生死亦无涅槃。则知亦无众生及以于佛。宁有经之与论耶。故内外并冥缘观俱寂。然虽非生死·涅槃。而于众生成生死。故大品云。诸法·无所有如是有。既有众生故有诸佛。既有诸佛便有教门。既有诸佛教门则有菩萨之论。诸佛为众生失道是故说经。菩萨为众生迷经是故造论。然经有通别。在论亦尔。所言经通者。通为息众生颠倒。通为开显道门。所言论通者。诸圣弟子造一切论亦通为息迷教之病由明正道。所言经别者。赴大小二缘说大小两教。所言论别者。为破大小两迷申大小两教故有大小二论也。然就经论之中具有能所之义。经以二智为能说二谛为所说。论以二慧为能说言教为所说。斯则经论各有能所也。自下有十三门。是其第一门也。大品梦行品云。复次须菩提。菩萨摩诃萨行六波罗蜜时。当作是念。虽生死道长众生性多。尔时应如是正忆念。生死边如虚空。众生性边亦如虚空。是中实无生死往来亦无解脱者。须菩提。菩萨摩诃萨作如是行。能具足六波罗蜜近一切种智。又遍学品云。须菩提白佛言。世尊。何等是有法。何等是无法。佛告须菩提。二者是有法。不二者是无法。世尊何等是二。佛言。色相是二。受想行识是二。眼相乃至意相是二。色相乃至法相是二。檀那波罗蜜乃至佛相阿耨多罗三藐三菩提相有为无为性相是二。须菩提一切相皆是二。一切皆是有法。适有有法便有生死。适有生死不得离生老病死忧悲苦恼等。大乘玄论二智义云。通而言之。则智为慧。指慧为智。虽广略不同体无异。因果差别者。慧名既劣宜在因中。智则决定故居果地也。
    次明经论能所绞络。有四句不同。一者经能为论所。二者经所为论能。三者论能为经所。四者论所为经能。经能为论所者。如来二智即是论主所悟故。法华明。今昔两教为直往菩萨及回小向大之人并令悟入佛慧。故涌出品云。是诸众生始见我身闻我所说。即便信受入如来慧。此明昔教为直往菩萨入佛慧也次云。除先修习学小乘者。我今亦令得闻是经入于佛慧。此明今教回小之人入于佛慧。故今昔两教同明为入佛慧。则知佛慧是所悟也。次明经所为论能者。经所即是二谛。能发生论主二慧故。佛之二谛为能生。论主二慧为所生也。次明论能为经所者。论主二慧由经发生也。次明论所为经能者。论主言教能申佛二谛也。次会四句为二句。经若能若所并是能资。论若能若所皆是所资。又论若能若所悉为能申。经若能若所悉是为所申。故合成一能一所也。次泯一句以归无句。以能而为所则能非定能。以所而为能则所非定所。以能非定能是则非能。所非定所是则非所。故非能非所非经非论非佛非菩萨。不知何以目之。故称正法强名中实也。问。能非定能是则非能。所非定所是则非所。出何文耶。答。中论然可然品云。若法因待成。是法还成待。今则无因待。亦无所成法。即其证也。第二门也。付法藏传龙树章云。金银绞络。法华涌出品云。此诸众生始见我身闻我所说。即皆信受入如来慧除先修习学小乘者。我今亦令得闻是经入于佛慧。
    次别明造论缘起。然所以造论者如上所明。如来为失道故说经。论主为迷经故造论。为失道故说经。此是根本失。论主为迷经故造论。此是枝末失。又佛为失道者说经。此失谓一往失。论主为迷经故造论。此失即失中更起失。所以然者。以其迷道此是一失。如来说经为令入道。而复迷经故是失中失也。一往之失。谓利根人闻经即悟。失中之失。谓钝根人也。问。何等是迷经之人。答。即是诸部异执。言诸部异执者。或二部或五部或十八部或二十部或五百部。第三门也。如上所明者。谓如来于无名相中强名相说。故有大小教门。欲令众生因此名相悟无名相。而封教之徒闻说大小更生染着。是故造论破斯执情还令了悟本来寂灭。故四依出世为如佛也。
    言二部者。如来二月十五日入涅槃。诸圣弟子四月十五日于王舍城只阇崛山中结集三藏。尔时即有二部名字。一上座部。谓迦叶为上座。迦叶上陈如一夏。为佛以法付嘱迦叶名上座部也。迦叶所领但有五百人。依智度论则有千人。二大众部即界外大众。乃有万数。婆师波罗汉为主。此云泪出。常悲苦众生而泪堕也。即五比丘中之一人而年大迦叶。教授界外大众。所以有二众。迦叶有五百罗汉前入界内结集三藏。后多人来结集三藏。迦叶并不许之。有二因缘。一者五百皆聪明人故。二者已羯磨竟故。依智度论。阿阇世王但设千人食。故余人来不得。结集三藏出于菩萨处胎经·大论·阿育王传·付法藏传·诸律等。迦叶上陈如一夏者。十二游经云。佛成道第三年始度五人。第四年化大迦叶及三兄弟。第五年化目连身子。迦叶所领等者。除智论外皆云五百。智论二云。尔时大迦叶选得千人。除去阿难尽皆阿罗汉等。婆师波亦云跋提。即五比丘中之第三也。部执异论疏云。一大众部。二上座弟子部。大众部者。本梵音名摩诃僧祇。此翻大众。是初结集时婆师波所教授界外大众。还是此徒党自为一部。存本名故称大众部。二上座弟子部者。本梵音梯毗梨。此翻为上座弟子部。即结集时迦叶所教授界内诸阿罗汉相传承习。并迦叶弟子。故称上座弟子部。智度论二云。问曰。是时有如是等无数阿罗汉。何以止选取千人不多取耶。答曰。频婆沙罗王得道。八万四千官属亦各得道。是时王教敕宫中。常设饭食供养千人。阿阇世王不断是法。尔时大迦叶思惟言。若我等常乞食者。当有外道强来难问废阙法事。今王舍城常设饭食供给千人。是中可住结集经藏。以是故选取千人不得多取。羯磨此云业。亦翻所作也。
    从是以来至佛灭度后百一十六年。但有二部名字未有异执。百一十六年外有舶主儿。名摩诃提婆。端正聪明作三逆罪后入佛法。凡有二事。一者取诸大乘经内三藏中释之。诸阿罗汉结集法藏时已简除此义。而大众部用此义。上座部不用之。因尔起诤遂成二部。二者摩诃提婆自作偈言。余人染污衣。无明疑他度。圣道言所显。是诸佛正教。以此一偈安置戒后。布萨诵戒竟亦诵此一偈。此偈有五事。一余人染污衣者。提婆不净出污衣。而诳弟子言。我是阿罗汉。实无不净。但是天魔女以不净污罗汉衣。故云余人染污衣。然此一语有虚有实。其实是凡夫。诳弟子说如上事。是故为虚。魔女实能以不净污罗汉衣。是故为实。其众诤其所说。或虚或实。故分二部。二云无明者。然罗汉乃无三界受生无明。而有无知习气无明。故云无明。时众或言罗汉有无明。或言无无明。因此起诤。故分二部。三云疑者。须陀洹果乃于三解脱门无疑。而于外事有疑。故云疑也。四他度者。钝根初果而不自知得初果。问善知识。善知识为说于三宝四谛。无疑是初果相。其自观察方知得初果。故云他度。五圣道言所显者。然得圣道时亦有言所显。如身子当口诵偈时即得初果。故云言所显。时众诤此五义。或是或非。故成二部也。问。此二部执何义异耶。答。义异乃多。今略明其一。大众部执生死涅槃皆是假名。上座部执生死涅槃皆是真实。部执异论云。过百年后更六十年。有一大国。名波吒梨弗多罗。王名阿输柯王。阎浮提有大白盖覆一天下。如是时中大众破散。破散大众凡有四种。一大国众。二外道众。三多闻众。四大德众。此四大众共说外道所立五种因缘。五因缘者。如彼偈说。余人染污衣无明疑他度圣道言所显是诸佛正教。思择此五处分成两部。一大众部。二上座弟子部。论云过一百年更六十年。今云一百一十六年。未知何是。摩诃提婆因缘。检旧译诸论未得之。新婆沙九十九云。昔末土罗国有一商主。少娉妻室。生一男儿。颜容端正。与字大天。未久之间。商主持宝远适他国。展转贸易经久不还。其子长大染秽于母。后闻父还心既怖惧。与母设计遂杀其父。彼既造一无间业已。事渐彰露。便将其母展转逃隐波吒梨城。彼后遇逢本国所供养阿罗汉苾刍。复恐事彰遂设方计杀彼苾刍。既造第二无间业已。心转忧戚。后复见母与余交通。便愤恚言。我为此故造二重罪。移流他国伶俜不安。今复舍我更好他人。如是倡秽谁堪容忍。于是方便复杀其母。彼造第三无间业已。由彼不断善根力。深生忧悔寝处不安。自惟重罪何缘当灭。彼后传闻沙门释子有灭罪法。遂往鸡园僧伽蓝所。于其门外见一苾刍。徐步经行诵伽陀曰。若人造重罪。修善以灭除。彼能照世间。如月出云翳。时彼闻已欢喜踊跃。知归佛教定能灭罪。因即往诣一苾刍所。殷^4□固请求度出家。时彼苾刍既见固请不审捡问。遂度出家。还字大天教授教诫。大天聪慧。出家未久便能诵持三藏文义。言词清巧善能化导。波吒梨城无不归仰。王闻召请数入内宫恭敬供养而请说法等。部执论疏云。于波罗提木叉戒后更足一偈云。余人染污衣等。布萨时既诵此偈。复语诸弟子云。佛昔在世。诸天及四部众弟子所说佛皆印可令阿难受持。悉称为经。佛已灭度。若有聪明人能说法者亦得作经。汝等若作经者随意作之。诸阿罗汉既见其欲破灭佛法有来呵责者。其反呼诸罗汉为凡夫轻叹之言不解法相。诸阿罗汉与其共诤。汝若道我是凡夫者。我当共汝捔其神力。于是诸阿罗汉现神通相。或从此地入从彼地出。其既见此神变。恐诸圣众坏其徒众以白王妃。王妃既有势力。即令取破船载诸罗汉送恒河中。罗汉神通飞空而去往劫宾国。或作浮鸠或飞往彼国。至彼即复本身。彼国仍起寺名浮鸠寺。无忧王妃后终反迷自思惟之。他人供养得真罗汉。我云何供养如此庶人。深自改悔从诸有德忏谢先保言咨受佛法亦得须陀洹果。大天从此以后身自老死。阿输柯王问众人云。诸阿罗汉今并何在。有人答云。在劫宾国即遣往迎尽还供养。大天先改转经杂合。不复如本。诸阿罗汉还复聚集重诵三藏。于此时中所执有异。分成两部。一大众部。二上座部。至此时三藏已三过诵出。第一于七叶岩中诵出。第二毗舍离国内跋阇。檀行十事取舍比丘。是阿难弟子。其人集七百人册定重诵三藏也。第三即是此时也。又云。大天所说五事亦有虚实。故共思择。一者魔王天女实能以不净染罗汉衣。二者罗汉不断习气不具一切智。即为无明所覆。三者须陀洹人于三解脱门无不自证。乃无复疑。于余事中犹有疑惑。四者钝根初果不定自知得与不得。问善知识。得须陀洹者若为事相。知识为说有不坏净。谓若于四谛无疑于戒无失。于三宝得不坏信者此人已证初果因更自观察自审知得。五者圣道亦有因言显者。如舍利弗等。当口诵偈时即得圣道。若不如此说者即名为虚。既有虚实。故共思择。因思五事所执不同。分成两部。一大众部。二上座部等。
    至二百年中从大众部又出三部。于时大众部因摩诃提婆移度住央崛多罗国。此国在王舍城北。此部将华严·波若等大乘经杂三藏中说之。时人有信者有不信者。故成二部。不信者唯言。阿难等三师所诵三藏此则可信。自三藏外诸大乘经皆不可信。复有信大乘者。有三因缘。一者尔时犹有亲闻佛说大乘法者。是故可信。二者自思量道理应有大乘。是故可信。三者信其师故。是故可信。言三部者。一一说部。此部执生死涅槃皆是假名。故云一说。二出世说部。此部言。世间法从颠倒生业业生果。故是不实。出世法不从颠倒生。故是真实。三灰山住部。前二从执义受名。此因住处为目（此山有石。堪作灰。此部住彼山中修道。故以为名）其执毗昙是实教经律为权说。故彼引经偈云。随宜覆身。随宜饮食。随宜住处。疾断烦恼。随宜覆身者。有三衣佛亦许。无三衣佛亦许。随宜饮食者。时食佛亦许。非时食亦许。随宜住处者。结界住亦许。不结界亦许。疾断烦恼者。佛意但令疾断烦恼。此部甚精进过余人也。部执异论云。至二百年中从大众部又出三部。一一说部。二出世说部。三灰山住部。疏云。第二百年大众部并度行央崛多罗国。此国在王舍城北。此部引华严·涅槃·胜曼·维摩·金光明·般若等诸大乘经。于此部中有信此经者。有不信此经者。若不信者谤言无般若等诸大乘经。言此等经皆是人作非是佛说。悉简置一处。还依三藏根本而执用云。小乘弟子唯信有三藏。由不亲闻佛说大乘故尔。复有信受此经者自有三义。一或由亲闻佛说大乘故信受此经。二能思择道理知有此理故信受。三由信其师故信受师所说也。其信大乘者一说部。不信者出世说部也。灰山住部唯执毗昙不关信不信。故云二部也。按阿育王传及付法藏传。阿难先集修多罗。优波离次集毗尼。迦叶后集阿毗昙。阿难等三师者盖谓之耳。部执疏云。一说部执世出世法悉是假名。故言一切法无有实体同是一名。名即是说。故言一说部。出世说部与前一说部所执有异。一说部明一切法皆是假名。此部明世间法从颠倒生颠倒生烦恼烦恼生业业生果报。既从颠倒生。皆是虚妄。虚妄故非实有。悉是假名也。出世之法不从颠倒起。出世之法有道及道果。二空是道果。能通达二空智是道。二空之理既是真实。二空智亦真实。真实境能生真实智。真实智能通·达真实境。故道亦是真实有。所执既异。故成异部。灰山住部从处作名。此山石堪作灰。此部住灰山。此部云。经律二藏是佛方便教非真实教。准此毗昙藏是真实教。不弘经律两藏唯弘阿毗昙藏。乃引偈云。随宜覆身。随宜住处随宜满腹。疾断烦恼。有三衣覆身佛亦许。无三衣覆身佛亦许。故言随宜覆身。是伽蓝处住佛亦许。非伽蓝处住佛亦许。故言随宜住处。是时食佛亦许。非时食佛亦许。故言随宜满腹。律中制三衣等佛自拨此事。故知律非真实说。佛正令依正理勤修学断烦恼耳。故言疾断烦恼也。又一偈云。出家为说法聪敏必憍慢。须舍为说法正理正修行。若欲得讲说故出家者。此人出家后听法竟为人讲说。既解法相神情聪敏。必生憍慢不得解脱故须舍离。应修正理断烦恼也。经是佛说不许为他说法。即是拨经。故知经非佛真实说。唯令依正理即是实义。阿毗昙解诸义趣。故知毗昙即是佛真说。故此部多精进。修道坐禅之时立誓。宁使此身破坏如尘。若不得道修不起定也。今云世间法从颠倒生业等者。疑于生业之间脱颠倒生烦恼烦恼生之八字乎。
    至二百年中。从大众部内又出一部。名多闻部。大众部唯弘浅义弃于深义。佛在世时有仙人。值佛得罗汉。恒随佛往他方及天上听法。佛涅槃时其人不见。在雪山坐禅。至佛灭度后二百年中。从雪山出觅诸同行。见大众部唯弘浅义不知深法。其人具足诵浅深义。深义中有大乘义。成实论即从此部出。时人有信其所说者。故别成一部。名多闻部。部执异论曰。于此第二百年中。从大众部又出一部。名得多闻部。疏云。佛在世时有一阿罗汉。名祠皮衣。昔作仙人被树皮衣以祠天故。后出家已随佛说法皆能诵持。佛未涅槃遂住雪山。坐禅不觉佛灭度。至佛灭后二百年中。方从雪山出至央崛多罗国寻觅同行人。见大众部所弘三藏。唯弘浅义不能弘深义。心甚惊怪。谓大众部于佛所说甚深之义不能通达。悉皆弃置不复弘通。所弘之者唯弘浅义。其罗汉便于大众部具足诵出浅义及以深义。深义中有大乘义也。其中有不信者。有信者。其有信者诵持大众部。有弘其所说。有不弘其所说。若弘其所说者别成一部。名多闻部。以所闻过先所习故曰也。成实论即经从此部出。故参涉大乘意也。
    于二百年中。从大众部更出一部。名多闻分别部。佛在世时大迦旃延造论解佛阿含经。至二百年。大迦旃延从阿耨达池出更分别前多闻部中义。时人有信其所说者。故云多闻分别部。部执异论云。于此第二百年中。从大众部又出一部。名分别名分别说部。疏云。大迦旃延佛在世作论分别解说。佛灭二百年中。大迦旃延从阿耨达池至摩诃陀国来至大众部中。分别三藏圣教明此是佛假名说此是佛真实说此是真谛此是俗谛此是因果。大众部中有信受迦旃延所说者。分成一部。名分别说部。分别说部即大迦旃延弟子。前多闻部者。以所闻过先所闻故称多闻部。今分别部者还分别先所闻。非更广闻。
    于二百年满有一外道。名大天。尔时摩伽陀国有优婆塞。大弘佛法。诸外道为利养故皆剃头出家。便有贼住比丘。大天为贼住主。大天身自出家。所度弟子依大天众出家受戒。尔时众人共诤斯事。上座部云。和上无戒及破戒。阇梨有戒。大众亦有戒。受戒则得。戒从大众得。大众知和上无戒而与共受戒者。大众得突吉罗罪。问。戒既不从和上得。何故称和上名。答。欲令受戒后和上摄录教诲弟子耳。萨婆多用此解。余部言。和上无戒及破戒。大众有戒则不得戒。戒从和上得故。因此诤论遂不容大天。徒众因尔别住山间。于此山间执义又异。故有支提山部及北山部。佛得道及转法轮处。大众处名支提。此处有山。名支提山。于彼山北别有山。名北山部也。部执异论云。此第二百年满有一外道。名曰大天。于大众部中出家。独处山间宣说大众部。五种执异自分成两部。一支提山部。二北山部。疏云。大天于大众部中自剃发。贼住山家也。独处山间。时敬信三宝。国中多有罗汉。众人盛供养。佛法大盛。诸外道等无悉复用。既失利养名闻。皆自剃发入佛法中出家。有聪明者善达三藏。说法教化度人出家自在徒众。真伪相杂不复不辨。王既知此事。即集大众检问真伪。愚痴贼住皆为利养剃发驱出外国。聪明之者犹有三百人。问其来由。佛法皆能通达竟不受屈。王令别置一处。不令与清净众杂。王问三藏中义并能通释。王不能复治。于是诸部自起斗诤。或言师虽破戒弟子得戒。或言不得戒。或言无和上弟子亦得戒。或言不得。如是各别诸部诤论纷纭。王为诸部斗诤令贼住众别住一处。大天比丘是贼住众主。大众部不容故独处山间。又云。王闻遂遣聪慧比丘沙汰几尽。犹余数百。王复令人再三推问。彼有弟子依众出家。推问其师即贼住。因此诤论。或言师若破戒无戒余僧清净自然得戒。萨婆多等悉同此解。或言师若破戒无戒弟子亦无戒。大众部用此义也。大天即是贼住之首。不与众诤。因而分部和上者即亲教师受戒和上也。阿阇梨者即轨范师。授戒羯磨·威仪·教授·受业等师也。突吉罗。此云应当学也。
    大众部合别数或五或七或八。言五部者。初一说部。二出世说部。三灰山住部。此初破成三也。次多闻部。次多闻分别部。故成五部。言七部者。因外道分成二部。谓支提山部及北山部。前五因内执起。后二因外道起。故成七部。言八部者。则数根本大众部也。结大众部。其义易知。
    次上座弟子部者。佛灭度后迦叶以三藏付三师。以修多罗付阿难。以毗昙付富楼那。以律付优婆离。阿难去世以修多罗付末田地。末田地付舍那婆斯。舍那婆斯付优婆掘多。优婆掘多付富娄那。富娄那付寝者柯。寝者柯付迦旃延尼子。从迦叶至寝者柯二百年。已来无异部。至三百年初。迦旃延尼子去世。便分成两部。一上座弟子部。二萨婆多部。所以分为二部者。上座弟子但弘经以经为正。律开遮不定。毗昙但释经或过本或减本。故不正弘之。亦不弃舍二藏也。而萨婆多谓毗昙最胜故偏弘之。从迦叶至掘多正弘经。从富娄那稍弃本弘末。故正弘毗昙。至迦旃延大兴毗昙。上座弟子部见其弃本弘末。四过宣令遣其改宗。遂守宗不改。而上座弟子部移往雪山避之。因名雪山住部。部执异论曰。上座弟子部住世若干年。至第三百年中有小因缘分成两部。一说一切有部。亦名说因部。二雪山住部。亦名上座弟子部。疏云。从迦叶之后至三百年无有乖竞。至三百年中有少因缘分为两部。上座弟子部唯弘经藏不弘律论两藏。故上座部说云。佛在忉利天说阿毗昙。尔时迦叶·阿难皆不随佛上天。悉不闻佛说毗昙藏。故今不弘也。律者有开遮随有缘不定故不可依也。毗昙则广解诸义。虽与经相应亦有过根本者。经是根本无开遮增减之过。律与毗昙是末未及本。弘本摄末。故唯弘经不弘余二藏也。事事依经以为规矩。经中所明教正无曲故。此部道德胜余部也。从迦叶已来至优波吸多。专弘经藏相传不异。以复稍弃辨根本渐弘毗昙至迦旃延子等弃本取末所说与经不相符。欲刊定之使改末归本因执不从。再三是正皆执不回。因此分为异部。又云。一说一切有部者。此部明一切所知。不过大种。即是三有为。三有为即三世也。三无为。三无为即虚空·思择灭·非思择灭。诏此六种为一切。此六皆是有故言一切有。其说一切有义故用标部名。故曰也。亦名说因部者。此部立义出所因故也。二雪山部者。此部见前纷诤不除不欲与同处。遂相随入雪山住避之。因所住处作名。故曰也。即是上座部转名雪山部也。
    三百年从萨婆多出一部。名可住子弟子部。即是旧犊子部也。言可住子弟子部者。有仙人名可住。有女人是此仙人种。故名可住子。有阿罗汉。是可住女人之子。故名可住子。此部是此罗汉之弟子故名可住子弟子也。舍利弗是罗□罗和上。罗□罗是可住子和上。此部复是可住子之弟子。舍利弗释佛九分毗昙名法相毗昙。罗□罗弘舍利弗毗昙。可住子弘罗□罗所说。此部复弘可住子所说也。可住子弟子部文殊问经及十八部论名曰犊子部。宗轮论亦云犊子部。彼疏云。犊子者律主姓也。上古有仙居山静处。贪欲起已不知所之。有母牛因染生子。自后仙种皆言犊子。即婆罗门姓也。佛在之日有犊子外道。归佛出家。如涅槃经说。此后门徒相续不绝。至此分部从远袭为名言犊子。部执疏云。可住弟子部。谓罗□罗舍利子弟子。可住子是罗□罗弟子。弘舍利弗阿毗昙。因以部分名为可住。上古有仙名可住。今此律主母是彼种。从母为姓名可住子。
    次三百年中从可住子部复出四部。以嫌舍利弗毗昙不足。更各各造论取经中义足之。所执异故。故成四部。一法尚部。即旧昙无德部也。二贤乘部。三正量弟子部。有大正量罗汉。其是弟子。故名正量弟子部。此三从人作名。四名密林部。从住处作名也。
    部执异论曰。于此第三百年中。从可住子弟子部又出四部。一法上部。二贤乘部三正量弟子部。四密林住部。疏云。此四部释舍利弗阿毗昙。义有少者以经义足之。故分异部也。法尚部部执论云法上部。文殊问经云法胜部。十八部论云达摩郁多梨部。未知法尚之所出。亦不见昙无德之名。宗轮论亦云法上。彼疏云。法上者律主名。有法可上名为法上。或有法出在众人之上名为法上。密林部宗轮论亦云密林山部。彼疏云。密林山者近山林木蓊郁繁密。部主居此。名密林山。从所居为名也。
    三百年从萨婆多部复出一部。名正地部。有婆罗门。是国师。名正地部。善解四韦陀。出家得罗汉。取四韦陀好语庄严佛经。执义又异。时人有信其所说。故别为一部。
    有婆罗门。是国师。名正地部者。部字盖衍文也。部执异论云。于此第三百年中。从一切有部又出一部。名正地部。疏云。有波罗门名正地。解四韦陀论及外道诸义。为国之师。后厌世出家得罗汉果。读佛经有欠阙处。皆将韦陀论毗伽罗论庄严之。如佛口说义皆具足。其诸弟子有信受其所说者。别为一部。依此罗汉立名。故称正地部。在俗为国师匡正土境。故名正地。又佛法如地。入佛法中又匡正佛法。道俗皆有正地义。故名正地部。韦陀亦名吠陀。此云智论。知此生智。即邪智论。韦陀有四。一阿由。此云方命。亦曰寿。谓养生缮性。二殊夜谓祭祀祈祷。三婆磨。谓礼仪·占卜·兵法·军阵。四阿达婆。谓异能·技数·禁咒·医方。
    三百年中。从正地部又出一部。名法护部。其本是目连弟子。得罗汉恒随目连往色界中。有所说法皆能诵持自撰为五藏。三藏如常。四咒藏。五菩萨藏。有信其所说者。故别成一部也。部执异论云。于此第三百年中。从正地部又出一部。名法护部。疏云。法护是人名。此罗汉是目连弟子。恒随目连往天上人中。六欲天子见目连必共谈说佛法。我曾说如此咒供养如来。或言。如来如是说菩萨修行法门。法护既随师游行。随所闻者无不诵持。目连灭后。法护习为五藏。一经藏。二律藏。三论藏。四咒藏。五菩萨藏。菩萨本因即名菩萨藏也。于正地中复有信其所说者。故别为一部。
    三百年中从萨婆多部又出一部。名善岁部。迦留陀夷是其父。及多比丘尼是母。七岁得罗汉值佛闻法。皆能诵持撰集佛语。次第相对破外道为一类。对治众生烦恼复为一类。时人有信其所说者。故别为一部也。部执异论云。于此第三百年中。从说一切有部又出一部。名善岁部。亦名饮光弟子部。宗轮论亦云饮光及善岁。彼疏云。饮光者波罗门姓也。上古有仙。身有金色。饮弊余光。故言饮光。此部教主是彼留族。故言饮光。此师少岁性贤有德。因以立名。故言善岁。喜其少有贤行故也。从其姓云饮光。从其名云善岁。
    三百年中。从萨婆多部又出一部。名说度部。谓五阴从此世度至后世。得治道乃灭。亦名说经部。谓唯经藏为正。余二皆成经耳。部执异论云。至第四百年中从说一切有部又出一部。名说度部。亦名说经部。疏云。此部明五阴从此世度至后世未得其道则五阴不灭。故名说度。复有人同其所说义。故别为一部也。亦名说经部。唯立一藏义言唯有一经藏。宗轮论疏云。经是根本。律及毗昙还解经义。既不出经外。故唯一经藏。故名说经部也。
    从上座部都合有十一部。大众部有七部。合成十八部。足根本二部为二十部。部执异论曰。如是上座弟子部分成十一部。一说一切有部。二雪山住部。三可住子弟子部。四法上部。五贤乘部。六正量弟子部。七密林住部。八正地部。九法护部。十善岁部。十一说度部。又云。如是大众部四破五破合成七部。一大众部。二一说部。三出世说部。四灰山住部。五得多闻部。六分别说部。七支提山部。八北山住部。今谓。若除根本四破七部。若并根本五破八部。论文标列盖互现耳。
    而萨婆多传有异世五师有同世五师。异世五师者。一迦叶。二阿难。三末田地。四舍那婆斯。五优婆掘多。此五人持佛法藏各得二十余年更相付属名异世也。同世五师者。于优婆掘多世即分成五部。一时并起名同世五师。一昙无德。二摩诃僧祇。三弥沙塞。四迦叶维。五犊子部。又大集经亦明五部。
    法苑珠林云。萨婆多师资传五卷。梁朝扬州建安寺沙门释僧祐撰。按付法藏传。阿难者迦叶弟子。末田地舍那婆斯并是阿难弟子。优婆□多是舍那婆斯弟子也。大集经二十三云。憍陈如。我涅槃后有诸弟子。受持如来十二部经书写读诵。颠倒解义颠倒宣说。以倒解说覆隐法藏。以覆法故名昙摩□多。憍陈如。我涅槃后。我诸弟子受持如来十二部经读诵书写。而复读诵书说外典受持三世及以内外破坏外道。善能论义说一切性悉得受戒。凡所问难悉能答对。是故名为萨波若帝婆。憍陈如。我涅槃后。我诸弟子受持如来十二部经读诵书写。说无有我及以受者转诸烦恼犹如死尸。是故名为迦叶毗部。憍陈如。我涅槃后。我诸弟子受持如来十二部经读诵书写。不作地相水火风相虚空识相。是故名为弥沙塞部。憍陈如。我涅槃后。我诸弟子受持如来十二部经读诵书写。皆说有我不说空相。犹如小儿。是故名为波蹉富罗。憍陈如。我涅槃后。我诸弟子受持如来十二部经读诵书写广博而遍览五部经书。是故名为摩诃僧祇。善男子。如是五部虽各别异而皆不妨诸佛法界及大涅槃。
    文殊师利经·部执论·及罗什分别部论此三皆明二十部。文殊师利问经二卷。梁扶南三藏僧伽婆罗译。执异论一卷。天友菩萨造。陈三藏真谛译。分别部论一卷。罗什译。亦名十八部论。
    所以有五部复有二十部不同者。取其始终异执故有二十。取其当世盛行故但说五部。而言五部一时起者。则与上二十部义相违。或可见闻各异故也。二十部中当世盛行者。按大乘玄论教迹义萨婆多部·昙无德部·僧祇部·弥沙塞部·迦叶唯部也。舍利弗问经云。如是众部文后流传若是若非。唯余五部。
    所言五百部者。智度论释波若信毁品云。佛灭度后五百岁后。有五百部。不知佛意。为解脱故执诸法有决定相。闻毕竟空如刀伤心。智论六十三云。是声闻人着声闻法佛法过五百岁后。各各分别有五百部。从是以来以求诸法决定相故。自执其法不知佛为解脱故说法。而坚着语言。故闻说般若诸法毕竟空如刀伤心。皆言决定之法。
    龙树·提婆为诸部异执失佛教意故造论破迷也。问。论主为并破诸部亦有不破耶。答。凡有四句。一破而不取。若是诸部所说乖大小乘经自立义者。则破而不取。故智度论呵迦旃延弟子云。三藏无此说。摩诃衍中亦无此说。盖是诸论义师自作是说。即是其事。二取而不破。如文殊问经云。十八及本二皆从大乘出。无是亦无非。我说未来起。三亦破亦取。破诸部能迷执情收取诸部所迷之教。四不破不取。就正道门未曾有破亦无所取。智论四云。汝言。初阿僧祇劫中。不知当作佛不作佛。二阿僧祇劫中。知当作佛不自称说。三阿僧祇劫中。知得作佛能为人说。佛何处说是语。何经中有是语。若声闻法三藏中说。若摩诃衍中说。迦旃延尼子弟子辈言。虽佛口三藏中不说。义理应尔。阿毗昙鞞婆沙菩萨品中如是说。文殊问经文出分别部品也。

三论玄义诱蒙卷中

三论玄义诱蒙卷下

　　　　
　　　　  
          
          

    次明诸部通别义。论有二种。一者通论。二者别论。若通破大小二迷通申大小两教。名为通论。即中论是也。故前二十五品破大迷申大教。后两品破小迷申小教。二者别论。别破大小迷别申大小教。名为别论。如摄大乘论·地持论等。谓大乘通论。十地论·智度论等大乘别论。如成实论等通申三藏。谓小乘通论。马鸣菩萨师名协比丘。造四阿含优婆提舍别释修多罗藏。善见毗婆沙别释毗尼藏。智度论云。八十部律八十部毗婆沙释之。善见律别释师子国要用十诵律。舍利弗别释佛九分毗昙。如此别释三藏故。是小乘别论。就三藏中复有通别。若具释一藏名为通论。别释一藏中一部名为别论也。第四门也。开元录十二云。摄大乘论二卷。无著菩萨造。元魏天竺三藏佛陀扇多译。又云摄大乘论三卷。无著菩萨造。陈天竺三藏真谛译。又云。摄大乘论释十五卷。天亲菩萨释。或十二卷。陈天竺三藏真谛译。又云。摄大乘论释十卷。世亲菩萨释。隋天竺三藏达摩笈多译。又云。菩萨地持经十卷。或名地持论。或八卷。北凉天竺三藏昙无谶于姑臧译。出瑜伽论本地分中菩萨地。又云。十地经论十二卷。或十五卷。元魏天竺三藏菩提留支译。天亲菩萨造。释十地经。即华严十地品是也。又云。大智度论一百卷。或一百一十。或七十。姚秦三藏鸠摩罗什译。龙树菩萨释摩诃般若波罗蜜经。马鸣传云。有大师名马鸣菩萨。长老胁弟子也。智论九十九云。如胁比丘年六十始出家。而自结誓。戒胁不着席。要尽得声闻所应得事。乃至得六神通阿罗汉。作四阿含优波提舍。于今大行于世。开元录十三云。善见律毗婆沙十八卷。或云毗婆沙律。亦直云善见律。萧齐外国沙门僧伽跋陀罗译。智论第一百云。毗尼名比丘作罪佛结戒。是应行是不应行。作是事得是罪。略说有八十部。亦有二分。一者摩偷罗国毗尼。含阿波陀那本生。有八十部。二者罽宾国毗尼。除却本生阿波陀那但取要用作十部。有八十部毗婆沙解释。又二云。有人云。佛在时舍利弗解佛语故作阿毗昙。后犊子道人等读诵乃至今。名为舍利弗阿毗昙。
    问。中论既通释大小。应名大小通论。不得名为大乘论也。答。虽释大小。但为显大故。是大乘论。所以然者。以初分明大乘中分明小乘后分还明大乘故。以是义故。名大乘论耳。问。十二门论是何论耶。答。是大乘通论。以始终破于大迷通申大教无破小迷别申于小教故。是大乘通论也。问。百论复云何。答。百论通破障大小之邪。通申如来大小两正。故是大小通论。但始终为明大乘故。属大乘通论耳。中论二十七品中。初二十五品明大乘。后二品明小乘。第二十七品终还明大乘也。
    次明众论立名不同门。众论立名凡有三种。一从法为名。如成实论等。实谓四谛之理。成谓能成之文。故云。为成是法故造斯论。谓从法立名也。二从人立名。如舍利弗阿毗昙等。智度论云。犊子道人受持此毗昙。亦名犊子毗昙也。三从喻立名。如甘露味毗昙等。亦如诃梨跋摩师鸠摩罗陀造日出论等也。四论立名并是从法。非人非喻。就中自开四种。大智度论从所释之经立名。大谓摩诃。智谓波若。度谓波罗蜜。论释经题。故从所释为名。中论从理实立名。十二门从言教为目。百论从偈句为称也。若通而为言。四论通显中道理实。并得就理立名。四论同有言教开通理实。并得以教为称。同有偈句。通得从偈立名。今欲互相开避故有四部差别。所以立名不同也。
    第五门也。成实论三云。实名四谛。谓苦·苦因·苦灭·苦灭道。五受阴是苦。诸业及烦恼是苦因。苦尽是苦灭。八圣道是苦灭道。为成是法故造斯论。佛虽自成此法。为度众生故处处散说。智论文见上也。
    次明众论旨归门。通论大小乘经同明一道。故以无得正观为宗。但小乘教者正观犹远。故就四谛教为宗。大乘正明正观。故诸大乘经同以不二正观为宗。但约方便用异故有诸部差别。如明应说不应说。今昔开会名为法华。破斥八倒辨常无常用名为涅槃。至论不二正道更无别异。在经既尔。在论亦然。虽诸部有异同用不二正观为宗。又经·论同宗。佛说正观为经。论申正观为论。经论用异正观无别。故无量义经云。如水洗秽义同约井池为异。自昔及今一切诸教同治断常之病。同开正道。但约今昔教用异耳。今四论约用不同故辨四宗差别。智度论正释大品。而龙树开大品为二道。前明波若道。次明方便道。此之二道即是法身父母故。大品以实慧·方便慧为宗。论申经二慧还以二慧为宗。如中论申二谛还以二谛为宗也。第六门中分为四门。是其第一门也。机类非一。是故有应说不应说。谓或时以三乘为应说。以一乘为不应说。或时以一乘为应说。以三乘为不应说等。八倒彼经寿命品云。苦者计乐乐者计苦。是颠倒法。无常计常常计无常。是颠倒法。无我计我我计无我。是颠倒法。不净计净净计不净。是颠倒法。如来性品亦如是说。无量义经云。善男子。法譬如水能洗垢秽。若井若池若江若河溪渠大海。皆悉能洗诸有垢秽。其法水者亦复如是。能洗众生诸烦恼垢。善男子。水性是一。江河井池溪渠大海各各别异。其法性者亦复如是。洗除尘劳等无差别。三法四果二道不一。善男子。水虽俱洗。而井非池池非江河。溪渠非海。如来世雄于法自在。所说诸法亦复如是。初中后说皆能洗除众生烦恼。而初非中而中非后。初中后说文词虽一而义各异。大品经九十品。初六十六品明波若。后二十四品明方便道也。维摩经佛道品。维摩诘曰。智度菩萨母。方便以为父。智论七十六云。般若波罗蜜是母。五波罗蜜是父。六波罗蜜等法亦是三世十方佛父母等。
    问。大品何故前明波若后明方便耶。答。波若·方便实无前后。而作前后说者。波若为体方便为用。故智度论云。譬如金为体金上精巧为用。故前明其体后辨其用也。又非凡夫行非贤圣行。是菩萨行。波若超凡方便越圣。要前超凡后方超圣。故前明波若后辨方便。又众生起见凡有二种。一者有见。二者无见。波若破其有见。方便斥其无见。故前明波若后辨方便。若明次第者。三藏多说有教以破外道。而封执三藏之有故。波若次说空。惑者着波若之空故。次说方便令其离空。故智度论序云。知邪病之自起故阿含为之作。以滞有之为患故波若为之照。即斯意也。若约位而言。波若配于六地。故前明之。方便在于七地。故后说也。智论第一百云。问。先见阿□佛品中嘱累今复嘱累。有阿异。答曰。菩萨道有二种。一者般若波罗蜜道。二者方便道。先嘱累者为说般若波罗蜜体竟今以说令众生得是般若方便竟嘱累。以是故见阿□佛后说沤和品。般若波罗蜜中虽有方便。方便虽有般若。而随多受名。般若与方便本体是一。以所用小乘异故别说。譬如金师以巧方便故以金作种种异物。虽皆是金而各异名。菩萨得是般若波罗蜜实相。所谓一切法性空无所有寂灭相。即欲灭度。以方便力故不取涅槃证。是时作是念。一切法性空。涅槃亦空。我今于菩萨功德未具足。不应取证。功德具足乃可取证。是时菩萨以方便力过二乘地入菩萨位。住菩萨位中知甚深微妙无文字法引导众生。是名方便。维摩问疾品云。在于生死不为污行。住于涅槃不永灭度。是菩萨行。非凡夫行。非贤圣行。是菩萨行。涅槃经二十七云。复次善男子。众生起见凡有二种。一者常见二者断见。如是二见不名中道。无常无断乃名中道。次第谓如来设化之次第也。智论序僧睿之所述也。彼云。见邪思之自起故阿含为之作。知滞有之由惑故般若为之照。按十地经。以十波罗蜜配十地。彼现前地云。是菩萨住菩萨现前地中。般若波罗蜜行增上成就得第三利顺忍。随顺如实法无有违逆故。远行地云。是菩萨十波罗蜜中方便波罗蜜增上。余波罗蜜非不修习。随力随分。
    问。旧亦明。大品二慧为宗。与今何异。答。今明。圣心未曾二。为众生故无二说二。欲令因二悟于不二故。与旧不同。又虽明二慧与旧亦异。旧义。实慧但照空不达有。沤和但照有不达空。盖是限局圣心便成二见。今明。至人体无碍之道故有无碍之用。波若既照空即能鉴有。方便既涉有即能鉴空。具如二智中说。二智义在大乘玄论第四卷。彼云。问。波若照诸法实相。沤和照实相诸法。即波若不照诸法。沤和不照实相。将非限局圣心失无碍妙用。答。波若为沤和之体。沤和是波若之用。体鉴实相。用照诸法。故开此二门。即智无不圆照无不尽。若同照实相并鉴诸法。即二境不分两慧相滥。问。旧说亦然。与今何异。答。波若体非不能照诸法。但用既照不烦波若照耳。若用既照诸法而体复照者。即一境二照。亦应二境一智生。是故二慧不并照也。旧义。波若不能照诸法。沤和不能照实相。虽复并观智用恒别。即是格局圣心封执二见。
    次明中论以二谛为宗。所以用二谛为宗者。二谛是佛法根本。如来自行化他皆由二谛。自行由二谛者。如璎珞经佛母品明二谛能生佛。故二谛是佛母。盖取二智为佛。二谛能生二智。故以二谛为母。即是如来自德圆满由于二谛。化他德由二谛者。如来有所说法教化众生常依二谛。故中论云。诸佛依二谛为众生说法也。第六门中第二门也。璎珞佛母品云。尔时敬首菩萨白佛言。世尊。佛及菩萨二初照智从何而生。寂照照寂之义复云何。二谛法性为一为二为有为无。第一义谛复当云何。佛言。佛子。所谓有谛·无谛·中道第一义谛是一切诸佛菩萨智母。乃至一切法亦是诸佛菩萨智母。所以者何。诸佛菩萨从法生故。又云。佛子。二谛义者。不一亦不二。不常亦不断。不来亦不去。不生亦不灭。而二相即是圣智无二。无二故是诸佛菩萨智母。佛子。十方无极刹土诸佛皆亦如是说。吾今为此大众略说明月璎珞经中二谛要义。中论观四谛品云。诸佛依二谛为众生说法。一以世俗谛。二第一义谛。若人不能知分别于二谛。则于深佛法不知真实义等。
    问。何以知自他两德并由二谛耶。答。十二门论云。以识二谛故即得自利他利及以共利即其事也。以二谛是自利化他之本故。申明二谛以为论宗。即令一切众生具得自他二利也。十二门论观性门云。有二谛。一世谛。二第一义谛。因世谛得说第一义谛。若不因世谛则不得说第一义谛。若不得第一义谛则不得涅槃。若人不知二谛。则不知自利他利共利。如是若知世谛。则知第一义谛。知第一义谛。则知世谛等。
    问。何人迷二谛论主破迷申二谛耶。答。有三种人迷于二谛。一者小乘五百部。各执诸法有决定性闻毕竟空如刀伤心。此人失第一义谛。然既失第一义谛亦失世谛。所以然者。空宛然而有故有名空有。方是世谛。彼既失空亦是迷有故失世谛。故五百部执出如来二谛之外。二者方广道人。谓一切诸法如龟毛兔角无罪福报应。此人失于世谛。然有宛然而空故空名有空。既失空有亦失有空。如斯之人亦失二谛。又诸外道亦失二谛。如有见外道迷于真谛。空见外道迷于世谛。又凡夫著有故迷真谛。二乘滞空迷世谛也。第三人得二谛名而失二谛旨。斯执甚多。今略出二种。或言二谛一体或言二谛异体。并不成二谛之义。具如疏初序之。今破此之失申明二谛。故用二谛为宗也。中论疏二曰。开善谓真俗一体故名为一。龙光谓真俗异体故名言异。今俱斥之。故云不一不异。又云。齐隐士周颙着三宗论。一不空假名。二空假名。三假名空。不空假名者。经云色空者。此是空无性实故言空耳。不空于假色也。以空无性实故名为空。即真谛。不空于假故名世谛。晚人名此为鼠喽栗义。难云。诸法后异故。知皆是无性。无性法亦无。一切法空故即性无性一切皆空岂但空性不空假。空假名者。一切诸法众缘所成。是故有体名为世谛。拆缘求之都不可得。名为真谛。晚人名之为按菰二谛。菰沈为真。菰浮为俗。难曰。前有假法然后空之还同缘会。故有推散即无之过。第三假名空者。即周氏所用。大意云。假名宛然即是空也。寻周氏假名空。原出僧肇不真空论。论云。虽有而无。虽无而有。虽有而无所谓非有。虽无而有所谓非无。如此即非无物也。物非真物也。物非真物于何而物。肇公云。以物非真物故是假物。假物故即是空。大朗法师关内得此义授周氏。因着三宗论也。今总详之然。若封执上来有所得皆须破之若心无所寄无所得适缘取悟。皆得用之。
    问。何以得知此论用二谛为宗耶。答。略有三种。一者璎珞经佛母品明二谛不生不灭乃至不来不去。今论正明八不。故知即是辨于二谛。故以二谛为宗。二者青目序论意明外人失二谛龙树菩萨为是等故造此中论。即知破外迷失申明二谛。故以二谛为宗也。三者关内昙影中论序云。此论虽无理不穷无言不尽。统其要归会通二谛。今还述旧释故。知二谛为宗也。璎珞佛母品如上所引也。中论观因缘品云。不生亦不灭。不常亦不断。不一亦不异。不来亦不出。能说是因缘善灭诸戏论。我稽首礼佛。诸说中第一。长行云。不知佛意但著文字。闻大乘法中说毕竟空。不知何因缘故空即生疑见。若都毕竟空云何分别罪福报应等。如是无世谛第一义谛。取是空相而起贪着于毕竟空中生种种过。龙树菩萨为是等故造此中论。关内昙影出梁高僧传也。关内亦云关中。汉称长安。史记项羽本纪云。关中阻山河。四塞地肥饶。注徐广曰。东函谷南武关西散关北萧关。又高祖本纪注三辅旧事云。西以散关为限。东以函谷为界。二关之中谓之关中。
    问。既名中论。何故不用中道为宗乃以二谛为宗耶。答。即二谛是中道。既以二谛为宗。即是中道为宗。所以然者。还就二谛以明中道故。有世谛中道真谛中道非真非俗中道。但今欲名·宗两举故中·谛互说。故宗举其谛名题其中。若以中道为名复以中道为宗者。但得不二义失其二义故也。问。经何故立二谛耶。答。此有两义。一者欲示佛法是中道故。以有世谛是故不断。以第一义是故不常。所以立于二谛。又二慧是三世佛法身父母。以有第一义故生波若。以有世谛故生方便。具实慧·方便慧有十方三世佛。是故立二谛。又知第一义是自利。知世谛故能利他。具知二谛即得共利。故立二谛。又有二谛故佛语皆实。以世谛故说有是实。第一义故说空是实。又佛法渐深。先说世谛因果教化。后为说第一义。又成就得道智者说第一义无有世谛。又若不先说世谛因果直说第一义则生断见。是故具明二谛也。经谓璎珞也。两义当作多义。盖写手之误也。
    次明百论宗者。百论破邪由明二谛。具如空品末说。亦应以二谛为宗。但今欲与中论互相开避。中论以二谛为宗。百论用二智为宗。即欲明谛·智互相成也。第六门中第三门也。百论破空品终云。外曰。若空不应有说（修妒路）若都空以无说法为是者。今何以说善恶法教化耶。内曰。随俗语故无过（修妒路）诸佛说法常依俗谛·第一义谛。是二皆实非妄语也。如佛虽知诸法无相然告阿难。入舍卫城乞食。若除土木等城不可得。而随俗语故不堕妄语。我亦随佛学故无过。外曰。俗谛无不实故（修妒路）俗谛若实则入第一义谛。若不实何以言谛。内曰。不然。相待故。如大小（修妒路）俗谛于世人为实于圣人为不实。譬如一□于枣为大于爪为小。此二皆实。若于枣言小于爪言大者。是则妄语。如是随俗语故无过。外曰。知是过得何等利（修妒路）如初舍罪福乃至破空。如是诸法皆见有过。得何等利。内曰。如是舍我名得解脱（修妒路）如是三种破诸法。初舍罪福中破神后破一切法。是名无我无我所。又于诸法不受不着。闻有不喜闻无不忧。是名解脱。外曰。何以言名得解脱不实得解脱耶。内曰。毕竟清净故。破神故无人。破涅槃故无解脱。云何言人得解脱。于俗谛故说名解脱。
    问。百论何故用二智为宗耶。答。提婆与外道对面击扬斗一时权巧智慧。但提婆权智巧能破邪巧能显正。而实无所破亦无所显。故名实智。一论始终明此二智。故以二智为宗。中论不与内诤一时权巧。但共同学二谛之人诤二谛得失故以二谛为宗。则中论用所申为宗。百论用能申为宗。欲明佛与菩萨能所共相成也。提婆传云。提婆念曰。树不伐本则枝不倾。人主不化则道不行。其国政法王家出钱雇人宿卫。提婆乃募为其将。荷戟前驱整行伍勒部。曲威不严。而令自行德不彰而物乐随。王甚喜之。而问。何人侍者。答言。此人应募。既不食廪又不取钱。而其在事恭谨。间习如此。不知其意何求何欲。王召而问之。汝是何人。答言。我是一切智人。欲于王前而求验试。王即许之。于天竺大国之都四衢道中敷高座立三论言。一切诸圣中佛圣最第一。一切诸法中佛法正第一。一切救世中佛僧为第一。八方诸论士有能坏此语者。我当斩首以谢其屈。所以者何。立理不明是为愚痴愚痴之头非我所须。斩以谢屈甚不惜也。八方论士既闻此言。亦各来集而立誓言。我等不如亦当斩首。愚痴之头亦所不惜。提婆言。我所修法仁活万物。要不如者当剃汝须发以为弟子。不须斩首也。立此要已。各撰名理建无方论而与酬酢。智浅情近者一言便屈。智深情远者极至二日。则辞理俱匮即皆下发。如是日日。王家日送衣钵。终竟三月度百余万人。又云。提婆于是出就间林。造百论二十品。又造四百论以破邪见。
    次明十二门论宗者。此论亦破内迷申明二谛。亦以二谛为宗。但今欲示三论不同。宜以境智为宗所言境智者。论云。大分深义所谓空也。若通达是义即通达大乘。具足六波罗蜜无所障碍。大分深义谓实相之境。由实相境发生波若。由波若故万行得成。即是境智之义。故用境智为宗也。第六门中第四门也。十二门论观因缘门云。如般若经中佛自说。摩诃衍义无量无边。以是因缘故名为大。大分深义所谓空也。若通达是义。即通达大乘具足六波罗蜜无所障碍。是故我今但解释空。疏云。大乘具含真俗。故为二分。今明空。即是第一义。于深义中有无量门。未知释何深义。是故次云所谓空也。又云。凡夫所见有浅。圣人所知空为深也。又云。此空是实相之异名般若之别称。
    次明四论破申不同门。所言破申者。凡有三义。一者破外人迷教之病。故名为破。申佛二谛教门。故名为申。二者申佛正教而邪迷自破。故名为申破耳。三者论主申明佛破。故名申破诸大乘经破众生虚妄以显一道。但末代钝根不了如来破病显道之意。四依菩萨还申明佛破。故名申破。非是经中自立义论中自明破也。问。何以知龙树申佛破耶。答。最后邪见品云。瞿昙大圣主怜愍说是法悉断一切见。我今稽首礼。故知论主申明佛破非自有破也。第七门也。邪见品在中论第四卷也。疏云。瞿昙者。此云泥土。即是姓也。有二因缘。一者释迦先祖为王。厌世出家事瞿昙仙人。时人呼师为大瞿昙。以资为小瞿昙。即从师姓也。次小瞿昙被害以后。大瞿昙以土和其血分为两分。还遂各生男女。自是已来有瞿昙姓称也。
    问。经中有立有破。论主何故一向破耶。答。末世钝根迷佛立破并皆成病。是以论主须并破之然后具得申如来立破。问。论主申佛破。得称论主破。论主申佛立。应名论主立耶。答。亦得尔也。问。四论破申云何同异。答。三论通破众迷通申众教。智度论别破波若之迷别申波若之教。就三论中自开二类。百论正破外傍破内。余二论正破内傍破外。所以三论破内外者。一切众病不出二种。一外道邪画起迷。二内人禀教失旨。若破斯二则众病皆除。问。百论破外可有明文。何处有破内文耶。答。破尘品中外人以内义为证。论主即破其所引。具如彼明。破尘品云。外曰。色应现见。信经故（修妒路）汝经言色名四大及四大造。造色分中色入所摄是现见。汝云何言无现见色。内曰。四大非眼见。云何生现见（修妒路）地坚相。水湿相。火热相。风动相。是四大非眼见者。此所造应非现见。疏云。上破外道今破内人。提婆妙通内典精解外经。故前引彼文以征其说。故云微尘非现见。外道洞知外典亦具揽内法。故今用内经以征提婆。又云。内外立义有异有同。彼谓。内外两经明色是可见。此义大同。是故可信。故云信经故。又云。毗昙正明从大造色。总有十一种色。十种但是所造。触尘有二。坚·湿·暖·动是于能造。饥·渴·涩·滑·轻·重·冷七触是于所造。今通牒十一种色义。故云色名四大及四大造。此出佛经。非毗昙偏用。又云。能造四大但不可见。所造之中具有二种。若是色入此则可见。余并不可见。故云色入现见。又云。此论正破外迷傍洗内执。是故破内。又此论即是申佛随世俗说四大造尘。而因缘之造实无所造。内外但闻造名不达其义。所以然者。佛明因缘造无所造。即是二谛故所言皆实。诸小乘人但知造不知无所造。既不知造无所造。亦不达无所造造。故不达二谛。则是破于佛法。论主今示其造无所造因世谛悟第一义。故有今破也。又云。破意将因征果也。
    问。何故得破内耶。答。有三种义。一者如向释之。外人立义不成引内为证。故须破内。二者内人立义与外道同。如立虚空常遍乃至立涅槃身智俱无。并与外道同。故须破内。三者外道立义与内人同。故须破之。如破因中无果品说。外道立于三相前后相生与譬喻部同。立三相展转一时生与萨婆多部同。故须破内。故肇法师云。邪辨逼真殆乱正道。百论破常品云。外曰。定有虚空法。常亦遍亦无分。一切处一切时信有故（修妒路）世人信一切处有虚空。是故遍信过去未来现在一切时有虚空。是故常。疏云。无分明空体是一不可分为多分。又云。但释空体不同。一毗昙人云。有有为虚空无为虚空。成外世界及内身。有为虚空即是色法。无为虚空如天汉等空。有为空是色故。二十一色中空是一色无为空非色。有为空可见。无为空不可见。次成实论人明虚空一向是无法。三外道立空。即如今文所说。乃至者。破常品破外道五种常法。谓时·方·虚空·微尘·涅槃是也。今举虚空·涅槃略余三。故云乃至。破常品曰。外曰。有涅槃。是若无（修妒路）若缚·可缚·方便三事无处是名涅槃。疏云。外曰。有身智故名为患。若灰身灭智此则无患。肇师立小乘涅槃义云。大患莫若于有身故灭身以归无。劳勤莫前于有智。故绝智以沦虚。破因中无果品云。外曰。如生住坏（修妒路）如有为相生·住·坏次第有。初·中·后亦如是。内曰。生·住·坏亦如是（修妒路）若次第有若一时有是二不然。何以故。无住则无生。若无住有生者。亦应无生有住。坏亦如是。若一时不应分别是生是住是坏等。中论疏五云。问。三相为一时为前后。答。譬喻部云。前生次住后灭。故三相前后。成实论文云。三有为法皆在现在毗昙云。体即同时用有前后。如三相与法必俱。法在未来相亦未来。法起现在相亦现在。法谢过去相亦同谢。故有为法必与相俱。故言体即同时。而生用之时未有住用。住用之时生用已废。故用前后也。肇法师语出百论序。疏云。邪辨逼真者二义。一逼斥真道。二逼似之逼。故下文云殆乱正法。如精石乱于白玉好□似于黄金。故外道立三宝。内教亦然。外道立二十五谛六七谛十六谛。内法亦然也。
    问。中论何故傍破外耶。答。凡有四义。一者欲显中观无法不穷无言不说。若一法不穷一言不尽。则戏论不灭中观不生。是故内外并皆破之。二者内人立义与外道同。故须破外。三者外道立义与内人同。故须破外。四者欲显中实非内非外不正不邪。故须破外。问。百论破外。亦有收取义不。答。亦有四句。一者破而不取。即是外道邪言。障中迷观。于缘无益有损二者取而不破。外道偷窃如来遗余善法。今并收之。如贼盗牛。即其证也。又外道各邪心推尽。冥智与内同。如虫食木偶得成字。亦取而不破。三者亦破亦取。外道偷窃佛教不识旨归。今破其迷教之情收取所迷之教。四者不破不取。即显道门未曾内外也。涅槃经二云。如虫食木有成字者。此虫不知是字非字。智人见之终不唱言是虫解字亦不惊怪。
    次明别释三论问。既有四论。何故常称三论耶。答。略有八义。一者一一论各具三义。一破邪。二显正。三言教。以同具此三义故合名三论。二者三论具合方备三义。中论明所显之理。百论破于邪执。十二门名为言教。以三义相成故名为三论。三者中论为广论。百论为次论。十二门为略论。三部具上中下三品故名三论。四者一切经论凡有三种。一但偈论。即是中论。二但长行论。所谓百论。三亦长行亦偈论。即十二门论。以三部互相开避而共相成。五者此之三部同是大乘通论。故名三论。六者此三部同显不二实相。故名三论。七者同是四依菩萨所造。八者同是像末所作。但欲纲维大法也。
    第八门也。文义要二云。第一意云。约义云三论。非约部而云也。第二第三第四意云。但以三义部类周尽故取三论即足。第五意云。今以通论而云也。第六义简小乘。或通简大中分别法相诸论。第七义亦简小乘成实等论。或亦通简大乘支条论。第八义简马鸣等论也。且依一说。龙树七百年出世。提婆八百余年出世。故云像末所作。像即末也。谓正法五百年。像法千年。末法一万年也。纲维网之大绳小绳也。言辨正之也。无量寿经云。执持纲维照然分明。
    次论三论通别门。以智度论对三论。则智度论为别论三论为通论。就三论中自有三别。即为三例。百论为通论之广。中论为通论之次。十二门为通论之略所以然者。百论通破障世出世一切邪通申世出世一切正。故名通论之广。中论但破大小二迷通申大小两教。不破世间迷申世间教。故为通论之次。十二门但破执大之迷申大乘之教。为通论之略。问。何故尔耶。答。外道邪兴遍障世出世大小一切教。故提婆遍破众邪备申众教。是以论明。始自三归终竟二谛。无教不申无邪不破。中论为对大小学人封执二教故。但破二迷但申二教。是以论文有大小二章之说。十二门论辨观行之精要明方等之宗本。故正破大迷独申大教。是以论文命宗但说略解摩诃衍义。问。十二门亦备破小乘外道。云何言但破大迷但申大教也。答。虽备破众病而正意为申大乘。故论文前明略解大乘。而后则言末世众生薄福钝根虽寻经文不能通了。即知寻大乘失旨。但小乘外道障彼大乘故须破之耳。又欲令小乘外道同入大乘故须破之。问。百论申大小两教与中论何异。答。百论总申大小。然中论别申二教。又百论从浅至深。中论从深至浅。问。何故尔耶。答。百论为回邪入正始行之人故。始自三归终入方等。故从浅至深。中论示诸佛本末之义大乘为本小乘为末。故从深至浅也。第九门也。百论始归礼三宝终说示二谛。论云。顶礼佛足哀世尊。于无量劫荷众苦。烦恼已尽习亦除。梵释龙神咸恭敬。亦礼无上照世法能净瑕秽止戏论诸佛世尊之所说并及八辈应真僧。二谛如上所引。十二门论最初云。今当略解摩诃衍义。问曰。解摩诃衍有何义利。答曰。摩诃衍者是十方三世诸佛甚深法藏。为大功德利根者说。末世众生薄福钝根。虽寻经文不能通了。我愍此等欲令开悟。又光阐如来无上大法。是故略解摩诃衍义等。
    次明四论用假不同门。一切诸法虽并是假。领其要用凡有四门。一因缘假。二随缘假。三对缘假。四就缘假也。一因缘假者。如空有二谛。有不自有因空故有。空不自空因有故空。故空有是因缘假义也。二随缘假者。如随三乘根性说三乘教门也。三对缘假者。如对治常说于无常对治无常是故说常。四就缘假者。外人执有诸法。诸佛菩萨就彼推求。捡竟不得名就缘假。此四假总收十二部经八万法藏。然四论具用四假。但智度论多用因缘假。以释经立义门故。中论十二门多用就缘假。百论多用对缘假。第十门也。大乘玄论迹义云。就四缘中则有偏圆圆偏义。若如因缘随就·对·及随缘。故说因缘。对缘如此。四缘未曾相离。即圆义也。若遂时各用不同。即是偏义。问。四假佛与菩萨为当尽具为当不尔。答。差别无差别义二不二义。佛菩萨皆具四假。若无差别差别不二二义。有具不具。佛当化主。所以具足四假。菩萨助申教旨。唯有两假。所谓就缘。对缘。菩萨虽具二假用复有强弱。百论则就缘为弱对缘是强。中论对缘为弱就缘义强。何故尔。中论初云。诸论师种种说生相。就其责觅生相不得故言不生。种种说灭相。责灭者不得故言不灭。即是就缘假义。百论借一对破异等。即是对缘假义也。
    次明四论对缘不同门。着于四论略明二种。提婆菩萨震论鼓于王庭。九十六师一时云集。各建名理立无方论。提婆面拆邪师。后还间林撰集当时之言以为百论。龙树菩萨潜惟着笔。探取外情破病申经。故造中论。问。何故尔耶。答。龙树声闻天下。外道小乘不敢与交言。故潜惟着笔以造论也。提婆既为弟子物情所不畏惮。故与之交言。故后集以为论。第十一门也。论鼓谓传中所谓敷高座立三论等也。大乘玄论迹义云。提婆面拆外道。所以对缘。龙树潜怀着笔。是故不对外人。问。何故一对一不对。有释云。龙树妙思深远鉾辨难当。外人无敢与敌。故不对外人。提婆所明一时面拆外人。所以相对也。然此释极不可解。若言龙树妙思深远无敢与对者。提婆亦尔。便应不对。又且若言龙树妙思深远外人不能与对者。佛与外道相对。便应智浅耶。如来智深而与外道相对。故知不以龙树智深故不对也。今不用此释。问。若不尔何得二人有对不对。答。此亦何定。自有须面拆方破外道。自有须潜怀箸笔用此破邪。问。只当如此。复有余义。答。复有深致。何者明。龙树出世之时是正化之末像法之初。众生虽复寻教失旨。而佛法尚兴邪徒由翳。朋成大道众生甚多。偏学小心其事盖少。龙树既兴望风悬揖。止须着笔邪徒自丧。无敢对面与共击扬。是故龙树不对也。提婆出世是八百余年。去圣既远。邪傥盛兴正化噅替。菩萨虽兴犹生拒抗。自非对面拆挫辞屈言下。邪心转炽无肯改迷。故提婆面对群邪。所以二人有对不对。其意尔也。今谓。按龙树传及付法藏传。有对外道之事。所谓不对者不知其所以而已。
    次明三论所破之缘有利钝不同门。今略举中百二论明众生得悟不同。凡有四种。一自有一种根缘。闻百论始舍罪福终破空有。当此言下得悟无生。二有诸外道。虽闻提婆当时所破言理俱屈犹未得悟。后出家竟禀受佛经方乃得悟。此中根人也。三有诸外道。闻提婆之言不了。寻经翻更起迷。为中论所破方得悟。此下根人也。四有诸外道。初禀提婆之言乃至寻中论亦未得解。后因十二门观玄略方乃得悟也。第十二门也。百论十品中第一名舍罪福品。第九名破常品。第十名破空品也。
    次别释中论名题门。此论立名有广有略。所言略者。但称中论。故睿法师序云。中论有五百偈。龙树菩萨之所造。而后但释中论两字。故名为略。问。何故但称中论不题观耶。答。中是所论之理实。论是能论之教门。若明理教故义无不周也。所言广者。加之以观。故影法师中论序云。寂此诸边。名之为中。问答拆征称之为论。又云。观者直以观辨于心。论宣于口耳。问。何故具题三字耶。答。因中发观由观宣论。要备三法义乃圆足也。第十三门中亦分为七。是其第一门也。睿法师中论序云。中论有五百偈。龙树菩萨之所造也。以中为名者照其实也。以论为称者尽其言也实非名不悟。故寄中以宣之。言非释不尽。故假论以明之。其实既宣其言既明。于菩萨之行道场之照朗然悬解矣。未见影法师序也。大乘玄论迹义云。今须问。若是影公则道。问答拆征。所以为论。若是睿师则道。以论为称者尽其言也。个则两语石乖二言铁反。答。乃是各据其美。非谓相违。何故尔。良由问答故得尽言。言何因得尽。良由问答。是故二语相成两言相顺。影公就始为言。睿师约终为语也。
    次第门。此三字有何次第耶。答。有二种次第。一者能化次第。二者所化次第。能化次第者。中谓三世十方诸佛菩萨所行之道。故前明中。由此道故发生诸佛菩萨正观。故次明观。由内有正观故佛宣之于口。名之为经。四依菩萨宣之于口。目之为论也。约所化悟入次第者。禀教之徒因论识中因中发观。若望于佛。因教识理因理发观也。
    第十三门中第二门也。能化次第中观论。所化次第论中观也。大乘玄论迹义云。问。经论两名得亦通耶。答。通而言之。佛及弟子有所述作并得称经。亦俱名为论。故地持。佛大小乘经称为内论。付法藏。提婆菩萨造百偈经。今欲示师资不同故。师说名经资言称论。以师所说可则可常能显至道故称为经。资之所作但论佛语更无异制故称为论。
    次制立门。所以但明三字不多不少者。略有三义。一者诸佛菩萨凡有二德。一者自行。二者化他。中之与观谓自行也。论之一字即是化他。自行化他义无不摄。故但标三字。二者化于众生要必具三。一者有所悟之理。二者因理发观。三者由观宣论。故但明三也。三者以中对观是境智之名。以观对论为行说之称。因中发观故以中为境以观为智。如说而行为观。如行而说为论。以义唯此四故名字但有三名也。
    第十三门中第三门也。义唯此四谓境智行说也。
    次论通别门。通而为言。三字皆中皆观皆论。所言皆中者。理实不偏。故理名为中。因中理发观。观非偏观。观亦名中。因中观宣论。论非偏论。论亦名中。三字皆观者。中是义相观。观是心行观。论是名字观。亦如三种波若。中是实相波若。观是观照波若。论是文字波若。三种皆论者。论是能论。故名为论。余二所论。亦名为论也。就别而言。理实不偏。与其中名。智是达照。当其观称。论是言教。故目之为论。第十三门中第四门也。大乘义章三种般若义云。三种般若出大智论。大乘玄二智义云。又立三波若。皆就波若道中论之。一实相波若。二观照波若。三文字波若。实相能生波若。故名波若。文字能诠波若。以所诠为称亦名波若。观照当体名为波若。
    次明互发尽门。就中有中发观观发中缘尽观观尽缘。所言中发观者。如涅槃经云。十二因缘不生不灭能生观智。譬如胡菰能发热病也。观发中者。众生本谓因缘是生是灭不知是中。以正观捡生灭不得。方悟因缘是中。此则因观发中。缘尽于观观尽于缘者。凡夫二乘及有所得偏邪之缘尽菩萨正观之内。故名缘尽于观。观尽于缘者。邪缘既尽正观亦息。故名观尽于缘。缘尽于观故非缘。观尽于缘故非观。非缘非观。不知何以美之。强名正观也。问。既得缘尽观观尽缘。亦得中尽观观尽中不。答。亦得尔也。中是智境。观是境智。境不自境。因智故境。智不自智。由境故智。由智故境。境不自境。由境故智。智不自智。不自智则非智。不自境则非境。故是境尽于智智尽于境。问。亦得缘发于观观发于缘不。答。由邪缘故得显正观。即是缘发于观。由正观故显缘是邪。谓观发于缘耳。第十三门中第五门也。涅槃经二十七云。善男子。是观十二因缘智慧即是阿耨多罗三藐三菩提种子。以是义故。十二因缘名为佛性。善男子。譬如胡瓜名为热病。能为热病作因缘故。十二因缘亦复如是。
    次明别释三字门。总论释义凡有四种。一依名释义。二就理教释义。三就互相释义。四无方释义也。第十三门中第六门也。总通一切名字容有此四释。故有总论等也。
    依名释义者。中以实为义。中以正为义。中以实为义者。如涅槃释本有今无偈云。我昔本无中道实义。是故现在有无量烦恼。睿师中论序云。以中为名者照其实也。照谓显也。立于中名为欲显诸法实。故云照其实也。所言正者。华严云。正法性远离一切言语道。一切趣非趣悉皆寂灭相。此之正法即是中道。离偏曰中。对邪名正。肇公物不迁论云。正观论曰。观方知彼去。去者不至方。故知中以正为义也。涅槃十七云。迦叶菩萨白佛言。世尊。如来先于娑罗双树间为纯陀说偈。本有今无。本无今有。三世有法。无有是处。世尊。是义云何。唯愿如来更为大众广分别说。佛言。言本有者。我昔本有无量烦恼。以烦恼故现在无有大般涅槃。言本无者。本无般若波罗蜜以无般若波罗蜜故。现在具有诸烦恼。若有沙门婆罗门天魔梵人。说言如来去来现在有烦恼者。无有此处。复次善男子。言本有者。我昔有一切法中取着之心。以是事故现在无有毕竟空定。言本无者。我本无有中道实义。以无中道真实义故。于一切法则有着心。若有沙门婆罗门天魔梵人。说言如来去来现在说一切有相。无有是处。疏云。此本此今并据昔为语。只昔本有烦恼。当昔之今即无涅槃也。此不言昔时有烦恼今时无烦恼故言本有今无。次文亦然。本则无波若。今还是当昔之今有于烦恼也。睿师中论序。如上所引。华严文。宝王如来性起品普贤菩萨所说偈也。寂灭相经作寂灭性也。趣谓四句也。非趣谓非四句也。物不迁论所引正观论文盖取意也。彼论观去来品云。已去无有去。未去亦无去。离已去未去去时亦无去。动处则有去。此中有去时。非已去未去。是故去时去。今初句取论后四句意。今后句取论初四句意。方去处也。彼去者也。疏云。如人静坐。直是人耳。正动一足便名去者。因此之动称为去法亦名去果。将步步前名为未去。足动所经名为已去。取其现动名为去。余步形此名为异去。余足之所履称为去处。然则众缘和合虚受其名。谛察之无一可得。
    理教释义者。中以不中为义。所以然者。诸法实相非中非不中。无名相法为众生故强名相说。欲令因此名以悟无名。是故说中为显不中。问。中以不中为义。出何文耶。答。华严云。一切有无法了达非有无。若尔一切中偏法了达非中偏。即其事也。华严如来光明觉品。文殊说偈云。一切有无法了达非有无。如是正观察能见真实佛。
    所言互相释义者。中以偏为义。偏以中为义。所以然者。中偏是因缘之义。故说偏令悟中。说中令识偏。如经云。说世谛令识第一义谛。说第一义谛令识世谛也。
    涅槃十七云。善男子。一切世谛若于如来即是第一义谛。何以故。诸佛世尊为第一义故说于世谛亦令众生得第一义谛。若使众生不得如是第一义谛者。诸佛终不宣说世谛。善男子。如来有时演说世谛。众生谓。佛说第一义谛。有时演说第一义谛。众生谓。佛说于世谛。是则诸佛甚深境界。非是声闻缘觉所知。
    四无方释义者。中以色为义。中以心为义。是故华严经云。一中解无量。无量中解一。故一法得以一切法为义。一切法得以一法为义。华严如来光明觉品。文殊说偈云。一中解无量无量中解一。展转生非实。智者无所畏。
    问。中有几种。答。既称为中。则非多非一。随义对缘得说多·一。所言一中者。一道清净更无二道。一道者即一中道也。所言二中者。则约二谛辨中。谓世谛中·真谛中。以世谛不偏故名为中。真谛不偏名为真谛中。所言三中者。二谛中及非真非俗中。所言四中者。谓对偏中·尽偏中·绝待中·成假中也。对偏中者。对大小学人断常偏病。是故说对偏中也。尽偏中者。大小学人有于断常偏病则不成中。偏病若尽则名为中。是故经云。众生起见凡有二种。一断。二常。如是二见不名中道。无常无断乃名中道。故名尽偏中也。绝待中者。本对偏病。是故有中。偏病既除。中亦不立。非中非偏。为出处众生强名为中。谓绝待中。故此论云。若无有始终。中当云何有。经亦云。远离二边不着中道。即其事也。成假中者。有无为假。非有非无为中。由非有非无故说有无。如此之中为成于假。谓成假中也。所以然者。良由正道未曾有无为化众生假说有无故。以非有无为中。有无为假也。涅槃二十七云。复次善男子。众生起见凡有二种。一者常见。二者断见。如是二见不名中道。无常无断乃名中道。中论观本际品云。若无有始终。中当云何有。是故于此中先后共亦无。大集经十二云。虚空藏菩萨以偈赞佛曰。世尊。故知如是法得至清凉泥洹道。去离二边不着中。知虚非真无自性。
    就成假中有单复疏密横竖等义。具如中假义说。如说有为单假非有为单中。无义亦尔。有无为复假。非有非无为复中。有无为疏假。非有非无为疏中。不有有为密假。有不有为密中。疏即是横。密即是竖也。单复见大乘玄二谛义及八不义。疏密见二谛义。横竖见八不义及论迹义。今所谓中假义盖指之乎。有云。大乘玄论全部二十卷。唯有五卷来至本朝。中假义盖在未度之中也。二谛义云。今先正论单复中假义。偏说一假有不说无。是单假。偏说一假无不说有。亦是单假。偏说一非有即是单中。非无亦尔。双说假有假无是复假。双说非有非无是复中。次释其所以。凡有二义。一者为利根人说单假。约钝根人说复假。正言。利根之者闻一悟十故。故闻说假有即解假无。乃至闻说非有即解非无。所以不劳具明两义。为钝根之人随言得解。若不具说无有玄悟。所以双明两义也。二者为钝根人说单。为利根人说复。为钝根之人不堪受圆教。所以且说单义破其执。若利根人堪受圆教。所以为说复义。便皆领受。八不义同之。又二谛义云。问曰。非有非无而有而无。为是疏假为是密假。答曰。此是疏假。何故尔。以其两来就有无二法辨故是疏假。若辨密假非有非不有。而有而不有。以其就一法明义。是即两法为疏。一法故密。今何故辨此疏密。疏密者为明经中两种百非两种对治。若言苦乐我无我等此是疏对治。若言实不实众生非众生安非安等密对治。若言如来涅槃非有非无此是疏百非。若言非因非不因非果非不果此是密义辨非。此明假有疏密。问。前言非有非无。何物非有非无耶。答。前非有非无非性有无。为成世谛如义。问。后明非有非不有。何物有不有耶。答。今如是假有不有故言非有非不有。言非有者非不有有。言非不有者非有不有。此既坏假成真谛如。问。有不有是何物。答。诸法本从无生。皆以阿字为本。是即诸法皆归阿字一无生门。故经言。四十二字皆归阿字也。八不义云。八不者盖是诸佛之中心众圣之行处也。故华严经云。文殊法常尔。一切无畏人一道出生死。更无异趣也。即是论初八不。故竖贯众经。横通诸论也。经云。不一亦不二。不当亦不断。不来亦不出。不生亦不灭也。言竖者谓之纵。纵只是深。即经之深旨。横通诸论者。横只是广阔之称。亦为对治药病。如有无相治等。悉是横论。如言有即为横。不有为竖亦如绝为横。不绝为竖。若不绝为横。则非绝非不绝为竖。以不义据初。如是深不亦于不。何所而不不。如言为横。不言为竖。横竖亦不定随而望之。若有无断常相治为横。病息药除故为竖。故以随处得论。而言八不竖入经深者深义经也。横通诸论者辨论破病用。经未始无横。如三修八倒断常相破。论未始不明竖。如十二门论言。若使无有有。云何当有无。有无既已无。知有无者谁岂非远竖义等。论迹义云。今明中是实义者。然经中释义不同。略有三种。一者横论显发。二者竖论表理。三者依名释义。若为是横论显发。如俗以何为义。俗以真为义。真以何为义。真以俗为义。故经云。欲令深识世谛故说第一。欲令深识第一故说世谛。今问。个自是欲令深识世谛故说第一。何谓真以俗为义耶。今明。何故说世谛。只为欲令识第一。岂不是真以俗为义。俗是真家之所以。故真以俗为义。何故说第一。只为欲令识世谛。岂不是俗以真为义。真是俗家之所以故。俗以真为义也。二者竖论表理。如俗表不俗。不俗是俗家之所以。故俗以不俗为义。如真表不真。不真是真家之所以故。真以不真为义。故金鼓经云。知有非有本性清净。故华严经云。若知有非有则能见如来。故因教识理悟佛法身也。
    次释中不同得有四种。一外道明中。二毗昙明中。三成实明中。四大乘人明中也。外道说中者。僧佉人言。泥团非瓶非非瓶。即是中义也。卫世师云。声不名大不名小。勒沙婆云。光非闇非明。此之三师并以两非为中。而未知所以为中耳。第十三门中第七门也。百论破空品曰。外曰。无说法大经无故（修妒路）汝破有破无。破有无今堕非有非无。是非有非无不可说。何以故。有无相不可得故。是名无说法。是无说法卫世师经·僧佉经·尼干子法等大经中皆无相故不可信。内曰。有第四（修妒路）汝大经中亦有无说法。如卫世师经声不名大不名小。僧佉经泥团非瓶非非瓶。尼干法光非明非闇。如是诸经有第四无说法。汝何以言无。疏云。问。实相四句不可说。云何言非有非无不可说。答。诸外道等多滞空有二边。今欲破其二边故明非空非有。而意在舍于二是。不存两非。令悟入实相也。僧佉此云数术又翻数论。迦毗罗说经十万偈。名僧佉论。用二十五谛明因中有果。计一为宗。优楼僧佉此云休留仙。在佛前八百年出世。亦得五通。说论十万偈。名卫世师。勒沙婆此云苦行。以算数为圣法。造经十万偈。名尼干子。此三仙说无漏尽通。故唯五通也。
    毗昙人释中者。有事有理。事中者。无漏大王不在边地。谓不在欲界及非想也。理中者。谓苦集之理。不断不常也。大乘义章八禅定义云。杂心云。无漏大王不居边地。欲界非想名为边地。以非想地心志微劣故无无漏。今捡杂心论未得此文。他日当详。
    成实人明中道者。论文直言离有离无名圣中道。而论师云。中道有三。一世谛中道。二真谛中道。三非真非俗中道。成实论一切有无品云。又佛法中以方便故说一切有一切无。非第一义。所以者何。若决定有即堕常边。若决定无则堕断边。离此二边名圣中道。中论疏一曰。问。云何学佛教人三中不成。答。他（成实师也）云。实法灭故不常。假名相续故不断。不常不断名世谛中道。今谓。不常犹是断。不断犹是常。唯见断常。何中之有。又言。因中未有果事故言非有。有得果之理故言非无。非有非无为世谛中道。考而论之。非有犹是无。非无犹是有。亦无中。真谛四绝故名为中。今请问之。为有四绝之理为无此理耶。若有四绝之理。则名为有。不得体中。若无四绝之理。则无真谛。亦非中。非真非俗名为中道。是亦不然。非真犹是俗。非俗犹是真。还是二谛。更无别中。以此推之。三中不成。
    四大乘人明中者。如摄大乘论师明。非安立谛。不着生死不住涅槃。名之为中也。义本者以无住为体中。此是合门。于体中开为两用。谓真俗。此是用中。即是开门也。大乘玄二谛义云。大乘师复言。三性是安立谛。为俗谛故。三无性是非安立谛。为真谛故。今明。汝依他分别二真实不二是安立谛。非二非不二三无性非安立谛皆是我俗谛。言忘虑绝方是真谛。又云。学摄论人不执三性。存三无性理。净名经观众生品云。从无住本立一切法。又二谛义云。问。何物是体假用假。何为体中用中耶。答。假有假无是用假。非有非无是体假。有无是用中。非有非无是体中。复言。有无非有非无皆是用中用假。非二非不二方是体假体中。合有四假四中方是圆中耳。
    又中假师云。非有非无为中。而有而无为假也。着中假之人谓之中假师。即禅众寺勇法师·长千寺辨法师等也。大乘玄二谛义云。问。假有假无为二谛。非有非无为中道也。答。一往开中假义。故假非中中非假也。究竟而言。假亦是中。故涅槃经文。有无即是非有非无。亦得中为假。一切言说皆是假。故中论疏二云。师云。中假师罪重。永不见佛。所以作此呵者。本为对性故说假令其回悟耳。而遂舍性存假。谓决定为是心有所依。故永不见佛。宜须破之。

三论玄义诱蒙卷下（终）

　　跋。
　　佛祖大愿力。直欲使众生解脱。始无一法有定相。然此三论玄义。约其教则空门也。归其理则又何有二哉。今闻。证上人作此疏。将与佛祖同愿力。读者其不可不察之。龙次丙寅孟冬日。
　　南宗沙门武陵（性如）谨跋。

