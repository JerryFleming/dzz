大正藏 No. 1082 观世音菩萨秘密藏如意轮陀罗尼神咒经
　　唐 实叉难陀译


　　1卷


　　观世音菩萨秘密藏如意轮陀罗尼神咒经

　　　　唐于阗三藏实叉难陀译

第0段 　　除破一切恶业陀罗尼品第一

　　如是我闻。一时佛在伽栗斯山。与大菩萨众俱。尔时观世音菩萨摩诃萨。即从座起整衣服。胡跪合掌白佛言。世尊我有大陀罗尼法。名摩诃波头摩栴檀摩尼心轮。能于一切事所求皆得成就。若如来大慈悲许我说者。我当承佛神力。为饶益一切众生故说。所以者何。世尊此陀罗尼。有大神力犹如摩尼宝。亦如如意树能满一切愿。尔时世尊赞观世音菩萨言。善哉善哉汝已慈悲故。为众生能如是问。听汝无障碍。说此陀罗尼。观世音菩萨既蒙听许。即起合掌作礼还本坐处。谛观众会具大慈悲。即说咒曰。
　　那(上)谟曷啰(二合)怛那(二合)怛啰(二合)夜耶(一)那谟阿唎耶(二)婆路咭帝摄伐(二合)啰耶(三)菩提萨埵跛耶(四)摩诃萨埵跛耶(五)摩诃迦卢尼迦耶(六)怛侄他(七)唵(八)斫迦罗伐底栴檀摩尼(九)摩诃钵头迷(十)嚧嚧底瑟咤(十一)遮伐啰阿曷啰(二合十二)舍鸣[合*牛]泮莎婆(二合)呵(十三)
　　已上是身咒。
　　唵(一)钵头迷(二)栴檀摩尼(三)摩诃遮伐啰吽(引四)
　　已上是心咒。
　　唵(一)伐啰(二合)哆(二)钵头迷(三)吽(引四)
　　尔时观世音菩萨。说此如意轮陀罗尼已。大地六种震动。天龙夜叉乾闼婆阿修罗迦楼罗紧那罗摩睺罗伽等宫殿悉皆震动。魔王及诸魔众生大惊怖。魔王宫殿皆悉火起。自余种类夜叉恶鬼。并皆惶惧仆面倒地。一切地狱门开。罪人解脱受天胜乐。尔时天雨宝华及种种宝庄严具。诸天音乐在虚空中。出种种声供养如来。尔时世尊以梵音声。说偈赞观世音菩萨摩诃萨言。
　　善哉善哉　　汝善男子　　愍念众生
　　说陀罗尼　　能令众生　　得大胜益

　　尔时世尊复告观世音菩萨言。善男子能为诸众生故。说此大神通王陀罗尼法。时观世音菩萨白佛言。若有善男子善女人比丘比丘尼优婆塞优婆夷童男童女。于此生中欲求现报。当于昼夜一心精勤。不忘此陀罗尼者。亦不简择时日净与不净。若诵得已即有成验。凡所求事当诵一百八遍。即百千事成。更无别有神咒及此如意轮王陀罗尼者。所以者何。过去现在恶业重障悉能破坏。若能诵此陀罗尼。应堕阿鼻地狱即得解脱。五逆等罪亦悉灭除。何况其余恶业。及诸厄难一切疾病。若热病一日二日三日四日。若昼若夜若风黄痰癊等病。诵此咒者悉得除愈。若被蛊毒厌祷丁疮。疥癞瘑痒风狂头痛。及耳鼻唇舌牙齿咽喉。口面头脑胸胁心腹。腰背脚手头足等痛悉得除差。但是身中有病皆悉治之。若夜叉罗刹毗那夜迦。恶魔鬼神悉不能害。亦不畏刀兵水火恶风雨雹怨家劫盗恶王恶贼。终不能害亦不横死。及诸恶梦蚖蛇蝮蝎。守宫百足蜘蛛诸恶。毒兽师子虎狼悉不能害。兵斗战阵皆得胜利。若有官事诤讼皆得和解。若诵此陀罗尼一遍。如上等事悉得遂意。若日日诵此陀罗尼一百八遍。见观世音菩萨告言。汝善男子等勿怖。欲求何愿一切施汝。阿弥陀佛自现其身。见极乐世界庄严之事如经中说。亦见极乐世界诸菩萨众。亦见十方一切诸佛。亦见观世音菩萨所居住处补怛罗山。即得自身清净。常为诸王公卿宰相恭敬供养众人爱敬。所生之处不处母胎。生莲花上微妙庄严。在所生处常得宿命。始从今日乃至成佛。终不堕恶道常生佛前。

第0段 　　观世音菩萨秘密藏一切爱乐法品第二

　　尔时观世音菩萨怜愍众生。复说秘密如意心轮陀罗尼。但有所须皆悉自来财有二种。一者世间财。二者出世间财。世间财者金银等宝。出世财者福德智慧具二庄严。身心悦预众人爱敬。能救一切众生苦。慈心增长能与智者。乐具资生利益能加势力。唯此秘密藏境界。不得向余人说。若欲得此如意轮陀罗尼我最胜验者。至心一切时一切处。净与不净常应诵持。一无过咎所诵课充。复应称观世音菩萨名。及如意轮陀罗尼。并称彼人名字。或时思念。若王王子妃后公主婆罗门刹利毗舍首陀。若男若女童男童女种种外道。但欲亲觐者应称彼名。每至五更使得课充。若求最胜验者。或亲觐国王于七日中。每至五更诵一千八遍即得相见。若欲见妃后应诵九百遍。若欲见王子诵八百遍。若欲见宫人诵七百遍。若欲见公主诵六百遍。若亲觐婆罗门诵五百遍。若亲觐刹利诵四百遍。毗舍诵三百遍。比丘比丘尼一百遍。优婆塞优婆夷九十遍。童男童女六十遍。此名亲近课法。能成办一切事。财物奴马一切乐具有所爱乐者。或在远处意所求之如风疾至。凡欲为事但得课充其事即成。若欲见观世音菩萨。诵一千八遍。即见其真身一切成满。若欲见金刚应诵一万遍。即现其前怜念其人如父爱子。心所愿事悉能与之。若欲见诸佛及诸大众。诵一万三千遍即见。若七日七夜相续诵。凡所持咒神皆悉现前。各各自将已咒功能。施与其人常随拥护。第七日三千大千世界主。及天帝释。与诸眷属俱来皆与其愿。能依如前所说诵课法者。所求之愿皆得满足。

第0段 　　观世音陀罗尼和阿伽陀药法令人爱乐品第三

　　观世音菩萨复为怜愍众生故。说爱乐药法。令人见者生欢喜心。和合既了身上带行。最胜成就一切皆得遂意　牛黄　白檀　郁金香　龙脑香　射香　豆谷子　丁香　迦俱罗　莲华　青莲华　金薄。
　　各等分。白蜜与药亦等分捣和。诵前咒一千八遍。用香或熏身熏衣。或涂眼胞上或点额涂身之时。若王及夫人太子。百官宫人男子女人等爱乐。钦兹道法发菩提心。身力财物皆悉不惜并能施之为其给使说不可尽。犹如日月一切悉欲乐见。诸事皆能成办。若人带持此药罪障消灭。一切厄难皆得解脱。若王势力强夺。水漂火烧种种刀杖诸毒。系缚烦恼皆得解脱。唯须至心。然此药不得辄内口中毒故。

第0段 　　观世音如意轮含药品第四

　　观世音菩萨怜愍众生。复说口含乐令一切爱乐。
　　龙脑香　射香　郁金香　细捣和牛黄。以上三咒各诵一千八遍。以净水和之。作丸如梧桐子大。复诵三咒各一百八遍。阴干莫令风日到。是一一丸各诵前三咒各七遍。即著一丸内口中。若王辅相大众等类。共一人语时即生恭敬。财宝不惜。但所须者一切人皆与之。凡所说言一切信受。有所愿处并悉克从。著药口中时常须诵咒。观世音菩萨即与其愿。应以观世音菩萨像前。香水作方坛纵广四肘。用种种花置坛中。草木花但求可得者。烧白檀香取前丸药著坛中。竖四幢张白幔盖坛上悬四白幡。供养观世音菩萨。然后诵心咒心中心咒各诵一百八遍。诵身咒一百八遍然白栴檀香散花。尔时求愿一切皆获。取坛中药带。所向之处欲求皆得。有所言说亦悉信受。一切事皆得成就除不至心。

第0段 　　观世音心轮眼药品第五

　　时观世音菩萨怜愍众生故。说眼药法。令一切人见皆生爱乐欢喜　慢室迦拘竖　红莲花　青莲花　海水末　或乌贼鱼末　牛黄　郁金香　汉郁金　毕拨　胡椒　干姜。
　　并等分捣细筛讫。前药有一两。即著射香龙脑香半两细研。观世音像前和合。其前三咒各诵一千八遍。于一切众生边皆起慈悲心。著此药置观世音菩萨足下。然后触著。即得用铜筋点药著眼头。
　　治眼头一切病。翳障白晕流泪赤膜清盲头痛。每日一度著此药置眼中。一切眼病皆得除差。二日著治身中一切病。三日著治八十四种痫。四日著内外一切障不能障。五日著一切怨贼兵甲斗战皆得胜利。六日著一切恶业烦恼。四重五逆恶梦蛊道。悉能破坏终不堕三恶道七日著国王宰相一切大众。皆随顺恭敬信受爱乐。二七日著得大自在。三七日著则与国王宰相得相亲觐。四七日著所有夜叉并诸眷属为其给使。五七日著阿修罗诸龙夜叉罗刹皆为给使。六七日著有大力。飞空罗刹厌魅蛊道。乃至成佛常随卫护。七七日著摩诃迦罗神乃至八部神。皆来随从为其给使。八七日著众人不见。九七日著悉见一切伏藏十七日著阿修罗宫门自然开辟。宫中所有悉见出入无碍。十一七日著所有一切诸药。犹如火状对治悉皆现前。若求长命及大力者即得。十二七日著众山开辟。宝物出现随意取用。十三七日著龙宫自然开辟宝物出现。随所见者皆无障碍。十四七日著欲界诸天宫殿无不开者皆悉得见。十五七日著夜黑闇中犹如白日。十六七日著地下金地金刚地水轮风轮空轮悉见。十七七日著四天下所有地狱中众生悉见。已得见彼力故诸受苦众生皆得解脱。十八七日著其人德力如日。十九七日著见金刚真身诸愿皆满。二十七日著见大慈悲观世音一切愿皆得满足。二十一七日著飞腾虚空。见色界诸天宫殿皆悉开辟。复见十方诸佛菩萨及佛净国。若一年著得五种净眼。若能修此法者应当深信此教。怜愍众生不得生疑。法则难成如上所说。

第0段 　　观世音火唵陀罗尼药品第六

　　观世音菩萨怜愍众生故。说火唵吉祥法。能成一切事。能破一切烦恼罪障恶业。若有怨敌皆悉降伏。微建毗那夜迦嗔心即自歇息不复为害。众人咸生爱敬。穿地作炉辟方一肘。摩梨枝摩练遮白芥子酪蜜酥等分和合。沉檀香木柴各长十二指横量指。截之著炉中烧。以手抄取少许药。咒一遍放火中烧。如是满一千八遍。能破一切业障寿命长二百二十岁。相续七日能作唵法。寿命一千岁身即清净。能二七日作法。国王太子辅相凡庶归心恭敬三七日作法三十三天及诸眷属。并日月四天王天。与其眷属悉来为作卫护。勒叉金刚与大效验。观世音菩萨满其大愿若国土少雨。白芥子及酥以次咒之三日。火中烧即降雨。雨多不止取此炉中灰咒一百八遍。向四方上散雨即止若恶雹下暴风卒起。还用此灰咒一百八遍。向有云处遥散即止若常诵此咒力如那罗延。舍此身已即生极乐世界。在所生处常得宿命乃至成佛。
　　尔时观世音菩萨白佛言。世尊此栴檀心轮陀罗尼如我所说。若比丘比丘尼优婆塞优婆夷若男若女受持者。必得成就勿怀疑。心所忆念一切事皆得。唯须深信不得生疑。尔时佛赞观世音菩萨言。善哉善哉大慈悲观世音菩萨摩诃萨。乃能说此微妙如意轮陀罗尼法。现阎浮提利乐诸众生等。若发心口诵即得效验。虽然汝依我教与诸众生。数数勤加策励示诲。使得效验为现其身。莫违我语我当随喜。
　　尔时观世音菩萨白佛言世尊。我于无量劫来以慈悲心受寄众生常作拥护与其效验。佛自证知为众生故。说此如意轮陀罗尼。若有受持常自作课诵者诸愿皆得。我承佛力如是救苦众生。尔时观世音菩萨摩诃萨。说此如意轮陀罗尼经已。一切大众皆大欢喜信受奉行。

　　观世音秘密藏如意轮陀罗尼神咒经

　　那谟喝啰怛那(二合)怛啰(二合)夜耶(一)那谟阿哩耶(二合)婆嚧枳帝舍靺(亡个切二合)啰耶(合)曝地(陀异切)萨怛靺(亡个切二合)耶(三)摩诃萨怛靺(同上二合)耶(四)摩诃个[口*路]尼(上声)个耶(五)怛侄他(六)呜吽(二合七)斫个啰(二合)筏底(多以切八)振多末尼(九)摩诃播特迷(二合十)噜噜底(多以反)瑟吒(二合十一)阇靺(亡个切二合)啰(十二)阿个哩沙(二合)耶(十三)虎(河古切)泮吒(短声)萨靺(二合)诃(已上根本身咒)
　　乌吽(二合)播特摩(二合)振哆末尼阇靺(二)啰虎吽(二合已上身咒)
　　乌吽(二合)筏啰陀耶播特迷(二合)虎吽(二合已上心中心咒)

