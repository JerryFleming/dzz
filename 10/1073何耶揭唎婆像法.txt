大正藏 No. 1073 何耶揭唎婆像法
　　


　　1卷


　　何耶揭唎婆像法

　　复次取净褺不得截割。请一画师最功能。勿还其价。香汤洗浴著新净衣与受八戒。日日如是。于清净处作一水坛。纵广四肘(水坛之法如余部说)咒师护身结界毕已。于其坛中烧种种香。散种种华供养已讫。于此坛内画作菩萨。其身长佛一磔(长短正当以人一肘)总有四面。中菩萨面极令端正。作慈悲颜颜色赤白头发纯青。左边一面作大嗔怒黑色之面。狗牙上出头发微竖如火焰色。右边一面作大笑颜。赤白端正似菩萨面。头发纯青三面头上。各戴天冠及著耳珰。其天冠上有一化佛结跏趺坐。中面顶上作碧马头仍令合口。菩萨颈下著宝璎珞。项背圆光数重色作。左手屈臂手当乳前把红莲花。其莲花与菩萨头齐正临左膊。其华台上作一化佛。著绯袈裟结跏趺坐。项背有光。右手仰掌五指申。臂肘平屈。其手掌擎真陀摩尼(唐云如意宝)其珠团圆如作白色。赤色光炎围绕其珠。于其右手正当珠下雨种种宝。其左膊上。著弊耶(二合)迦罗者摩(二合唐云虎皮)如著只支。当右腋下掩皮结带。更用虎皮缦其跨上。以外臂钏天衣裙等。皆如余处画菩萨法。如令菩萨端身正立红莲华上。空悬宝伞盖菩萨头上。其上空中画作种种天音乐具。两边空中须陀会天舞蹈供养。画此像时用香汁画。皮胶不当用。叉以苏木佉子(唐云芸台)捣以为末。极令微细用酪(作酪残汁也)汁。和如和麨法。用何耶揭唎婆心咒。咒三七遍已。其病人空腹腹之。腹内所有一切毒虫悉皆吐出。又画作像法。取新瓦杂瓶未曾用。瓶染作青色。其瓦瓶上画作阿耶揭唎婆观世音像。其像身高如来一磔(等人一肘)画作四个欢喜之面。左边一面画作黑色。眼精绿色狗牙上出。右边一面画作赤色。名吃咒面。当中前面作菩萨面。极令端正。画作白色。离像顶上悬于空中。画作青面。出口吐宝珠。其四头上各戴宝冠。其宝冠上皆化佛坐。菩萨左手把于莲华。屈肘向上捧在膊前。右臂垂下五指皆申。施无畏手。两手腕上皆作宝钏。其像项下著宝璎珞。身分庄严如余处说观世音身庄严之法。其像立在宝莲花上。作此像已。从白月十日起首食大麦乳糜。后十三日十四日十五日。三日三夜断食。取娑迦比遮香乾陀那句利华咒此二物。一咒一投当前面上至八千遍。其面口中放出大光明。围绕咒师身。已还入像口。于其口中出如意珠。即收取之珠已。即得十四千岁寿命。得七宝转轮圣王。命终以后生安乐国。从观世音足下而坐。又有一法当乞食吃吃大麦乳糜诵七万遍。一万遍时毗那耶迦即得被缚。第二万遍咒法成就。第三万遍即得安善那摩那炽罗药法成就。三日三夜不食。作法手把其药。正咒药时。药中若现三种相者。即知药成。三相者谓暖烟焰。即得成就安陀罗陀那。升空而去得成就持咒仙人。自在得入阿修罗宫。第四万遍离地四指而行自在。第五万遍则得随意升空行。第六万遍即得千岁活。咒师成就咒仙。人随其所作任运皆成。一切所呼唤者皆来。第七万遍咒师即得头发变作螺发成就。随其所须应念即至。亲近承事于观世音。即知三世一切众生死此生彼。即得成就。若又法若欲打西(去音)若(若耶反)者。何耶揭唎婆像前三日三夜断食香摩坛上。种种香花。以净饮食乳粥果等种种供养。捣娑阇罗娑香。以白蜜和为八千丸。咒一丸香一遍已。投火中烧。如是香尽。彼西惹众寻即初见变为马头。更经少时。转为何耶揭哩婆头。咒师奇上向彼众时。一切西惹众悉皆散灭。又法先以大麦与牛吃已。取粪中麦洗干诚捣煮为乳糜。从白月一日食此乳糜。至十三日即断不食。何耶揭哩婆像前。以涂香涂地散种种花。烧诸名香。种种饮食供养毕已。取迦比阇香捣为细末。水和为丸。数满八千。取迦地罗木为柴燃火。取一香丸一咒一投。于火中烧。如是乃至八千丸。尽其炭变为苏跋那金黄。重百千两。又法若欲吃他咒者。取己身中小许血已。和白芥子为八千丸。黑月十四日。一日不食。取佉陀罗木炉中燃火。取前白芥子丸。一咒一丸投火中烧。如是乃至芥子丸尽。一切诸咒悉皆吃尽(吃云外国语也。即同大唐破灭语训。他者是外道也)又法但诵咒。行于旷野处及诸沙碛。所须饮食自然而出。又法日月蚀时。取净牛苏一两新瓦钵盛。即把此钵仰看日月。咒钵中苏乃至苏暖。或烟火出。当尔之时即饮此苏服此苏已。随欲诣处举意即至。若常诵此咒。一切怖畏得无所畏。所有障难悉皆解脱。又法若患路陀疮(患此疮者悉皆死也)及诸毒蛇之所咬者(此蛇人见即死)或患健毗吒鸡疮。此等诸疮咒黄土泥。满一千遍。涂其疮上即得除差。一切怖畏心念即得除。又法若人忽逢一切水难。心念即得不被沉溺。如是等法不可广说。随意即成。若造大曼荼罗者。不得行欲。
　　贺耶揭哩婆疗病印(二手内缚竖二中指头。相合并屈二大指。各以二头指屈握二大指甲根。头指甲皆背相著)
　　唵鹘噜嚧鸠卢驮(去音)那(三)呜[合*牛]泮(四)娑嚩贺
　　贺耶揭唎婆乞食印(仰左手各竖五指。将右手下向以中指无名指头。各各相拄著)
　　唵是那耶(二句诵二七遍)
　　已上二印可在解禁刀印之次。若作此法先当缚禁毗那夜迦。当对贺耶揭哩婆像前。取后木长八指截。烧火焰出。取安悉香作八百丸。一丸一咒一投火中。乃至香尽。毗那夜迦。即自被缚咒曰。
　　归命跢侄他(一)主噜主噜(二)毗主噜主噜(三)伽跢耶莎(四)摩诃婆(去音)罗(五)萨婆毗知那毗那夜干(上音六)皤吒婆谟枯知(去音二合七)步跢(去音)耶泮(八)
　　若人夜失不净。取于白线咒八百遍。后作咒索。一咒一结为三七结。即用系腰。更不漏失。咒曰。
　　归命多侄他(一)勃地勃地(二)素勃地(三)因达[口*梨](二合)勃地(四)摩迷输(上音)迦嚂(上音二合五)婆罗谋者都(六)莎(去)诃
　　又法咒袈裟诵一七遍。已结作一结。即得护身成就咒曰(归命)。
　　哆侄他(一)诃(去音)哩诃(去音)哩(二)无诃(去)[口*梨](三)句诃(去)[口*梨](四)萨婆突瑟担(二合五)瞻婆夜弭(上六)夜跋竭[口*闌](二合)地(七)那文社弭(八)莎(去)诃(已上了写随诵成验之次)

　　贺耶揭哩婆仪轨一


