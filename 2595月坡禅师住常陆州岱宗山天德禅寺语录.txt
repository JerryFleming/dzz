No. 2595 月坡禅师住常陆州岱宗山天德禅寺语录
  
            　　　　  
　　　　　　　　　　　
　　　　　　　　　　　
　　　　　　　　　　　

请启

    伏以。二百余年新丰曲。独有无纹印土民子操出。伟哉鸾胶。续弦七十五番。古锥禅大被不识字瞎长老是非。宛似狐儿临镜。此不勘破南北宗一。全山烈岸崩之机。奚堪叹息古今道变。补地老天荒之弊。恭惟大知识月坡禅师。大阳远孙。永平正嫡。千里等闲见师。不改眼横鼻直之旧面。诸方自然称祖。岂容宗坠统乱之新论。钝^8□斧柄长昧住山迹。无孔笛韵古和脱空歌。佛法素了无多子。龙蛇陈中辨龙蛇。意气直压古临济。儿孙不管出几个。狮子岩上弄狮子。家风蓦倒老云岩。大露衲僧规则。谁瞒古佛再来。弟子等不毛地穷子。无井家渴人。恭迎道风。方如盲龟值木孔。谨抽悃精。何惯狂狗追土块。众岳虽高岱宗为甲。诸刹虽灵天德为雄。人境针芥□。风土符节合。仰愿大知识。早回既倒之禅澜。令洞水千派涨。速振已坠之宗风。使法门万古高。拜捧卑启。冀垂笑纳。

复启

    伏以。众岳虽高岱宗为甲。诸刹虽灵天德为雄。江湖万里片心纳。洞济千派平目空。要策八方受敌运筹。决胜之大业。无若七事随身展陈开旗之老将。恭惟大檀越水户侯参议源君。位镇山河仁布日国。言论祖宗的言百发中矣。道传孔门正道一以贯之。疏异流涨泗水。回倒澜沂曹溪。习政周家。严令振古木铎。受嘱灵山。只手提破沙盆。不肖见识偏小。不敢自当列祖之数。行履轻忽。还恐人作化佛之员。狮子岩上弄狮子。哮吼未尝振全威。龙蛇陈中辨龙蛇。捧喝须还具正眼。辱因得补席之撰。尚愧乏应世之才。幸借力于宰官身。使魔外归降。愿分化于菩萨子。令祖派流通。恭复半幅粗语。专谢一会悃精。

月坡禅师住常陆州岱宗山天德禅寺语录目次

卷之一

    入门
    上堂
    小参

卷之二
    
    普说
    茶话
    机缘
    拈古
    颂古
    法语
    开光
    拈香
    佛事
    题赞
    诗偈五言律

卷之三

    诗偈七言律
    诗偈七言绝
    歌
    书

卷之四

    传
    序
    铭
    记
    志
月坡禅师住常陆州岱宗山天德禅寺语录卷之一

      　　　　　  侍者元湛元旷元辽等编录
                　　　　　  
　　　　　　　　　　　　　　
　　　　　　　　　　　　　　
　　　　　　　　　　　　　　

入门

    延宝四年岁次丙辰九月初十日

    大檀越水户侯参议源君。暨护法诸宰官。合寺耆德圣众等。请师住岱宗山天德禅寺。于本月十五日至。
    山门云。至念穷边。个个无关入道。来机全处。人人有路通玄。卓□杖一下。便进至。
    佛殿云。百福庄严三界都堪作父。万机圆转。十方尽足称师。遂展具三拜。至。
    伽蓝云。神照无私。示现如临玉镜。灵明不昧。报应似打金钟。乃爇香至。
    祖师云。法出四枝荫覆河沙国土。禅开五叶华翻劫外春风。乃爇香作礼。至。
    方丈云。的的超三乘。别有老僧新活计。方方非一丈。岂须大士旧家风。便靠杖据座。

上堂

    即日合寺耆德圣众。暨内外护法宰官等。请师开堂师至法座前。拈起请启示众云。人语风传千里难藏待望。鱼书斗磨。一番不昧宣明。遂附维那。维那宣疏毕。又指法座云。才竖指边。忽涌三千刹界。未扬脚处。顿超百亿须弥。便踏地一下而升。拈香云。此一片香爇向宝炉。端为今上皇帝圣躬万岁。恭愿。黄阁帘垂高积无边日月。紫罗帐合。厚笼不尽春秋。又拈香云。此一片香爇向炉中。奉为幕下台君贤体千秋。伏愿。远绝烟尘。四海平平似镜。永安国土。大家巩巩如金。又拈香云。此一片香爇向炉中。奉为大檀越水户侯参议源君。暨内外护法宰官等。伏愿。爵禄日长。等芥城三大劫。寿龄年久。同椿历八千春。又拈香云。此一片香。爇向炉中。供养本寺开山和尚。暨以下番番开法禅师等。伏愿。太白真宗传正风振法界。新丰古曲调高韵遍河沙。又拈香云。此一片香爇向炉中。供养诸山专使同门昆仲。暨合寺耆德圣众等。伏愿。禅苑华开枝叶回春亿万。祖宗灯挑光明盖界三千。又拈香云。此一片香。昔日随他失脚。陷溺北溟流入东海。千浪万澜头出头没。犹未放舍。今日对众。再番拈出爇向炉中。供养传洞山正宗第三十六代。现在加阳金龙山中而住。个无面目老和尚。用酬法乳之恩。遂敛衣就座。上首白槌云。法筵龙象众。当观第一义。师云。若论第一义谛。纵向白槌前荐取。方是迟了八刻。未审兴化门头。莫有兼带稳密底汉^8□试来相见。僧出众问。天德门前祥雨洗。岱宗山下瑞云连新丰曲罢一千岁。再见鸾胶续断弦。恁^8□弹得妙处。未审谁是赏和者。师云。个中别有知音在。一陈秋风吹老杉。进云。西来祖道正东传。我国兴盛还有分也否。师云。青山绿水元依旧。明月清风共一家。进云。记得。僧问曹山。佛未出世时如何。山云。曹山不似。僧云。出世后如何。山云。不似曹山。作^8□生理会。师云。芭蕉叶上无愁雨。只是时人听断肠。进云。古佛出世。与和尚住山相去多少。师云。华簇簇锦簇簇。进云。人天眼目。僧家至宝。作礼而去师乃拈□杖。卓一卓云。昨日横拈元是一条□杖子。今日倒用又是一条□杖子。或时途中受用。南询北问。借力于千里水云。或时世谛流布东语西话。扶老于诸方门户。直得纵横无碍与夺自在。正当此际化龙吞海且置。如扶过伴归。未审甚人分上事也。举严阳尊者。路逢一僧。拈起□杖云。是什^8□。僧云。不识。严云。一条□杖也不识。严复以□杖。地上劄一下云。还识^8□。僧云。不识。严云。土窟子也不识。严复以□杖担云。会^8□。僧云。不会。严云。楖标横担不顾人。直入千峰万峰去。严阳尊者用得太好。虽然与^8□。山僧□杖子。还合吃耶不合吃耶。若道合吃。严阳尊者过在甚处。若道不合吃。山僧□杖眼在甚处。有人下得一转语。许汝严阳暨汝两人。扶同一条□杖子。若复不恁^8□。更须问取同行木上座始得。又拈□杖卓一卓。上首结槌云。谛观法王法。法王法如是。下座。
    立头首知事上堂。师蓦竖起拂子云。接物机全方足用超师器。辨魔眼正。始堪开选佛门。个中莫有超师器^8□。试来相见。僧出众问。云收山骨露。雾霁日头高。恁^8□时节请师举扬。师云。一曲两曲无人会。雨过夜塘秋水深。进云。今日应机施役。未审圣僧什^8□作务。师卓□杖一下。僧便喝。师云。此喝未有主。僧又喝。师云。两釆一赛。僧礼拜。师云。苍天苍天。师乃云。长短之草。共荣于田园。而为之丛。大小之树。齐茂于山野而为之林。草木一乐。太小长短各终大年。是谓丛林。盖我禅门下。缁素云集。同居于长连床上。而为之和。则真俗各有分而安。凡圣尽随性而乐。当与^8□时。说甚^8□大丛林小丛林。所以古人云。所裒学者。无多少无高下。尽入僧堂。依夏次安排。山僧今日不择新旧。不论缁素。浑一寺务。使人人分手当职。未审如安分乐性。作^8□生行履去也。举芙蓉楷禅师。一日与众议云。道楷行业无取。忝主山门。岂可坐费常住顿忘先圣付嘱。今者辄学古人为住持体例。与诸人议定。更不下山。不赴斋不发化主。唯将本院庄课一年所得。均作三百六十分。日取一分用之。更不随人添减。可以备饭则作饭。不足则作粥。作粥不足则作米汤。新到相见茶汤而已。更不煎点。唯置一茶堂自去取用。务要省缘专一辨道。是虽体例尤好奈何高尚太过。如山僧议定。要各安职分如眼见焉。如鼻嗅焉。如耳闻焉。如口味焉。如手执焉。如脚运焉。若复众中有人。如眉无事去。许汝汝与楷禅师暨山僧。同一床安居。实恁^8□作得住。他日不惜半座下座。
    上堂师乃云。释迦未出世时。西天有佛法大行。达磨未西来日。东土有祖道盛流。且道如佛祖未有。有甚般法道西行东流。若是以指头涌山。手里收海底之妙用。唤云佛法。岂只为释迦作奴去已乎哉。狸奴白牯。亦有令汝拭尿也。若是以头上戴天。脚下踏地底之实解。唤云祖道。又只为达磨作仆去已乎哉。张三李四。亦有使汝洗足也。个中有个汉。向七佛以前通得血脉。许汝山僧堂中初安单人也。举丹霞然禅师。偶寓慧林寺遇天大寒。然取木佛焚之。人或讥之。然云。吾烧取舍利。人云。木头何有。然云。若尔何责我乎。咄哉丹霞古佛。只得活却死木佛头。未得死却沽肉佛头。虽然恁^8□。随缘放旷。临机快活。衲僧门下敢放有半提分。山僧而今事迫饥寒。要直烧活肉佛头取舍利出。就诸方座主门户搏饭而吃。汝等诸人。尽是活肉佛头。未审谁是有舍利底汉。拈□杖顾视左右云。丹霞来也。唤来火焰里安排去也。下座。
    元旦上堂。僧问。今朝年新月新日新。未审这个新耶旧耶。师云。将这个来。为汝辨新旧。僧拟议。师云。河东犹自可。最苦是江南。师乃云。天德门前古路。一条平坦无关^8□。蓦直透长安。佛魔脚跟着地。凡圣鼻孔辽天。直得七通八达。君行臣奉。任他百匝千重。驴前马后。个中如笑杀鲁祖面壁。勘破睦州担板底。作^8□生行履去也。举普化和尚。常在城市振一铎云。明头来也打。暗头来也打。一日临济令侍者捉住云。不明不暗时如何。化云。来日大悲院里有斋。好无面目汉。大有衲僧家风。虽然与^8□。奈为作长行粥饭僧毕也。诸人随例庆贺新年初一。旦置。未审屋头春光如何占得。衲被懞头依旧住。春风春雨任他寒。下座。
    结夏上堂。师乃云。南泉斩猫儿。祖令不出杀活之机。赵州养狗子。佛性落在有无之见。秘魔叉石巩弓。徒矜崄气。雪峰毬禾山鼓。强劳精魂。纵五位三堕门庭深密。又是偏正君臣边事。山僧今日恁^8□为人。只要使汝等知衲僧本分事。且道如何是衲僧本分事。举青原思禅师问能大师云。当何所务即不落阶级。能云。汝曾作什^8□来。思云。圣谛亦不为。能云。落何阶级。思云。圣谛尚不为。何阶级之有。此一则因缘。诸方提唱久之。唯有得辨于口者。尝无得行解于身心者。个中若有越格衲僧出来。一闻便解。一见便行。与思禅师暨能大师。异土同会。隔世共语。毕竟作^8□生。行脚十年何所期。分明辜负一双眉。归来无事方堪睡。绿树阴中夏日迟。下座。
    解夏上堂。师乃云。德山棒得。使尽大地一时行棒。未免手折臂痿。临济喝得。令遍法界一时下喝。奈何口破舌秃。洞山三斤麻。赵州七斤衫。皆是开口重重纳败阙。争似山僧一夏九十日。随意坐卧。任情喜怒。把个无义味一句语来。向人天众前证龟成鳖。截鹤续凫。直到今日与汝诸人。相共吃饭吃茶。依前齐消旧业。未审恁^8□过夏底。古今有几人。举世尊因自恣日。文殊三处过夏来至灵山。迦叶问云。仁者今夏何处安居。文殊云。一月在祇园精舍。一月在童子学堂。一月在淫坊酒肆。迦叶云。何得住此不如法处所。遂乃白佛欲摈文殊。佛云。随意。迦叶即白槌。才拈槌乃见百千万亿文殊。迦叶尽其神力槌不能举。世尊遂问迦叶。汝拟贬那个文殊。迦叶无对。大小文殊虾跃不出斗。纵令他迦叶^8□^2□一场。只是一期之勇耳。昔日有一人出来。百亿文殊及迦叶。和世尊一时摈出。又作^8□生落着去也。金锁玄关留不住。直行异类且轮回。横担□杖下座。
    新建法堂。落成上堂。师乃云。一句契宗。虚空背上涌出活伽蓝。一句失宗。须弥脚下抛散死臭气。直得衲僧一句子。电卷雷走。星移斗转。个中有人一见见辨。一了了解。夺得德山草鞘。令他倒按头上去。提起云门漆桶。使人直向句下失。若是恁^8□举扬宗乘将去。正好法堂前扫除一丈草。正当此际如何举扬去也。举白云端禅师示众云。若端的得一回汗出来。便向一茎草上现琼楼玉殿。若未端的得一回汗出来。纵有琼楼玉殿。却被一茎草盖。却作^8□生得汗出去。自有一双相穷手。不曾容易舞三台。汝等此间借力檀君。新建法堂。乃欲令山僧回既倒之禅澜。且道是为一茎草上现琼楼玉殿耶。是为琼楼玉殿却被一茎草盖耶。这里须是一回汗出底汉始得。未审孰是汗出底汉。卓□杖一下下座。
    管待两序列职上堂。师乃云。以土博民繁。不为大雄国。以君有道之君臣有道之臣。为太雄国。以院宏众多不为大丛林。以主抱道之主宾抱道之宾为大丛林。所以赵州二十众。汾阳七八众。药山仅十众禅客。只拈出无孔铁槌。使人试下橛耳。幸是曹溪门下。岂漫着俗谈哉。满堂一千余指。尽是龙牙麟角。孰得容易触机锋也。纵虽诸方门户领三百五百以至千众。点检将来。未敢较半月程。旦道是甚^8□道理。举无著禅师。因往五台礼文殊。殊问近离甚处。着云。南方。殊云。南方佛法如何住持。着云。末法比丘少奉戒律。殊云。多少众。着云。或三百或五百。着却问。此间佛法如何住持。殊云。凡圣同居龙蛇混杂。着云。多少众。殊云。前三三后三三。好个七佛师。答得甚奇特。虽然恁^8□。未免泥里洗土块。而今有人山僧。问此间佛法如何住持。只向他道。风扣寒林霜叶尽。更问多少众。又向道。云侵清夜月轮昏。个二代语。用为诸人谢远来毕也。领取将去许汝实预此会。下座。
    结制上堂。僧出众礼拜。师便问。山僧与汝相见。未审汝识山僧耶。山僧识汝耶。僧无对。师遂竖起拂子云。三世诸佛据这个结制。历代祖师据这个坐腊。直得宗风振八极。灵威盖十方。或时挂在左臂。南岩北岳啸月吟风。或时戏弄右手。东巷西街磨烟拂尘。个一柄棕毛。我宗二百余年。未曾见有人提起。诸人唤只管作拂子。则又未见这个。唤只管不作拂子。则又未见这个。所以道。非是曹溪。西天亦无。且道。毕竟甚^8□处落在。举明招谦禅师。见新到僧。才上法堂。乃举拂子却掷下。其僧珍重便下去。谦云。作家作家。此僧大似赤梢鲤鱼。虽然摇头摆尾。奈何他后向诸方虀瓮里淹杀。明招亦是欲垂钩四海只钩狞龙。却被小鱼夺香饵去。点捡将来。二俱具一只眼。山僧今日与诸人结个圣制。只欲据这个坐腊。未审如何过日。一柄棕毛吞四海。轻携只手事优游。下座。
    上堂。师乃云。养得赵州猫儿。倒追云岩狮子。拈起秘魔木叉。打点汾阳布鼓。或时唤鹿作马。坐断衲僧活舌头。或时悬羊卖狗。捏转诸人没鼻孔。直得乾坤大地。如粟米粒大。正当此际棒打不碎。刀斫不入。巍巍乎而坐。堂堂然而立。只非为人天师范耳。又堪成佛祖规模也。未审恁^8□做将来底。还莫有同志者^8□。举福昌善禅师。尝住福昌。初住持时。屋庐十余间。残僧数辈。善晨香夕灯。升座说法。如临千众。禅林受用所宜有者。咸修备之。十余年而衲子方集。至百许人。时。黄龙南翠喦悦在会。适南病寒服药出汗。悦从禅侣。遍借被咸无焉。有纸衾者皆以老衰。亦可数。悦大息云。善公本色作家也。好个本色作家。为甚^8□得留核种桃。虽独使悦公大息。奈何十有余年费闲工夫。山僧行业无取。忝主此院人命有期。岂舍尺璧之分阴哉。坐费常住。漫乐闲逸。以甚^8□酬佛祖恩。故虽住持未几。新殿旧宇俱营补。东廊西庑齐序列。铸钟^7□鼓。都丛林受用。逐一备焉。遂学古人。八字打开玄门。普接十方往来。一茎不栽。一粒不贮。令人尽得饱满。若是有个汉。别甘得禅味。此间正好安居。毕竟作^8□生。古曲调空三百年。新丰弹得没人传。江湖遮莫知音少。独向山中续断弦。下座。
    大檀越水户侯参议源君。入山访道。就请上堂。侍者弥天问。大道长安透。胡夫用若何。千山孤入塞。万里又归家。出没天边月。去来水上波。年年多活计。一钵是生涯。未审衲僧分上别有行履^8□。师云。是圣是凡。进云。昨夜虚空开口笑。祝融吞却洞庭湖。师云。似虎多爪角。如牛无巴鼻。进云。臣主相忘古殿寒。万年槐树雪漫漫。便礼拜。师云。犹有缺。天起来竖起拳头云。此个一举头。吞却山河大地。未审满堂清众。向甚处安身立命。师云。云在青天水在瓶。进云。直透万重关不住青霄里。师云。过在甚处。天便喝。师云。未在。天又喝。师云。千喝万喝后如何。进云。庐陵米价今年下。买得一金一石余前堂铁丸问。不管过去有释迦。不管未来有弥勒。如何是现在佛。师卓□杖一下云。礼拜着。进云。个野狐精。师云。还被山僧怪得。进云。勘破了也。后堂默禅问。古人有三点语。上等底僧堂里坐禅。中等底摩砚赋雪诗。下等底围炉说食。学人上来恁^8□上中下等便不问。忽格外衲僧出头来。和尚如何管待。师云。汝是甚底人。进云。向令某甲对众说法。师打云。一棒放不过。进云。打不回头。师云。不知痛痒汉。禅便喝。师云。又是宾喝。师乃云。研铁成针。穿过诸佛之活鼻孔。磨□成镜。照破衲僧之没面目。或时打西打东。令山河大地忽失色。或时骂雨骂风使草木瓦砾大放光。一离一即。棕毛起风拂空凛烈。一与一夺。杖头吞海依旧^6□皴。偏正互处。宾主历然。功位融边。君臣合道。以至大用大机。直接圆应。尽是祖宗门下家常事也。更如有一人恁^8□不任^8□总不用。让尊访道出手扶宗。作^8□生管待。举赵王入院访赵州。值州在室内坐禅次。主事报师云。大王来礼拜。王礼拜了。左右问州。列士王来。为甚^8□不起。州云。你不会。老僧这里。下等人来出山门接。中等人来下禅床接。上等人来禅床上接。不可唤大王作中下等人也。恐屈大王。王欢喜。再三请入内供养。赵州老汉随缘放旷。临机快活。正好道人风致。虽然恁^8□。山僧不消一捏。何故如然。此间不尝分上等及中下等。人来一齐见屋底山。且道是甚^8□差排。藏室丰盈。锦上铺华非分外。厨库淡薄。针头削铁合相当。卓□杖一下下座。
    冬至上堂。师蓦横拈□杖云。今年冬至在月尾。山僧就诸人。欲卖个无角牛倒买烂被衣。个中莫有酬价底^8□。试来交关卖买着。维那寂湛出众问。和尚结制日竖起拂子云。个一柄棕毛。我宗二百余年未曾见有人提起。未审如二百余年前。还有人提起^8□。师竖起拂子云。这个见几枝。进云。非是曹溪。西天亦无。师云。如何即此用离此用。进云。黄金自有黄金价。终不和沙度与人。师云。试酬价来看。湛便喝。师云。贫家争酬高价。师乃云。或时偏春风桃李雨。或时正秋露梧桐月。或时偏正双明。羚羊挂角眠。或时偏正双泯。泥牛斗入海。此四种。我洞上诸方施设底之禅也。别有山僧屋里之禅。诸人还要听^8□。卓□杖一下云。听^8□。若以舌头而谈。未免不出口耳四寸之学。所以道。无说是真说。无闻是真闻。个中有个汉。须知八十卷华严。是村草步头。博饭吃底言语。何用三经五论。追句寻言。举僧问长沙岑禅师。如何是无情说法。岑指东边露柱云。这个说得。云甚^8□人得闻。岑指西边露柱云。这个得闻。云和尚还闻不。岑云。我若闻教谁举话。是唯非山僧□杖解说法听法。长沙露柱亦是解说法听法。大地山河草木瓦砾。二六时中岂有间断哉。山僧恁^8□道。也是饶舌不少。若被他蓦口掴。无处着个败阙。不如只管休去。下座。
    腊八上堂。师乃云。或时一句子。磨盘生八角。或时一句子。露柱嚬两眉。或时一句子。木人夜半歌。或时一句子。石女天明舞。直得三世诸佛吞气吞声。十方祖师粘牙粘齿。所以鲁祖面壁。俱低竖指。禾山打鼓。石巩张弓。恁^8□开口不得时。忽有金毛狮子。跃入野狐窟。作^8□生缚着得。举释迦老子云。明星现时。我与大地众生同时成道。释迦老子不知好恶。宛如盲者夜食。熟羹生菜。触着一送送在口里。虽然与^8□。如昔日道。同时成道。为甚^8□。大地众生自承当不得。如即今自承当不得。为甚^8□释迦老子还道。同时成道。到这里打破个漆桶。有少分相应之处。等佛等祖师等声闻缘觉。等菩萨罗汉。乃至等地狱饿鬼畜生修罗蠢动含灵。虾蟆蚯蚓。山川海岳。草木瓦砾。把手共行。结眉共谈。随处作主。优游自在。正当此际。说甚^8□净土乐界。说甚^8□秽土苦轮。说甚^8□涅槃菩提。说甚^8□妄想烦恼。个中无悟又无迷。且道毕竟明甚^8□边事。腊月今朝初八日。堂前只见满庭霜。下座。
    上堂。僧问。如何是佛法大意。师云。三门楷下数双屐。僧无对。师乃云。一言锋利刺杀情识解了。万机轮转辗破心路纵横。八方受敌。法战场中妙应自在。千里流芳。祖宗门下道化鼎盛。直得随处为主。逢缘即宗。当与^8□时。肯得亦是一只眼。不肯得亦是一只眼。个中有人。若见一双眉毛依旧横眼上。许汝入得此法社。亲见山僧了也。举黄檗运禅师示众云。汝等诸人。尽是^8□酒糟汉。与^8□行脚何处有今日。还知大唐国里无禅师^8□。时有僧出云。只如诸方匡徒领众。又作^8□生。运云。不道无禅。只是无师。大小运公龙头蛇尾。宛似避溺投火。诸人且道。我扶桑国里。人人匡徒。个个领众。还谓有禅耶。还谓无师耶。毕竟如何。目过扶桑及大唐。空空到处坐绳床。诸方领众匡徒去。争似山僧无事康。卓□杖一下下座。
    元旦上堂。师乃云。金鸡未报。人人唤作旧冬。金鸡已报。人人唤作新春。且道金鸡声中又唤作甚^8□。诸人要看山僧手中棕毛^8□。未尝分春冬。又尝无新旧。横拈倒用。作日今日共是一柄拂子。是须有同年月新之底手始得。举中峰本禅师岁朝示众云。今日年新月新日新。以至森罗万象山川草木同时俱新。惟我单传直指之道。置之熊耳峰畔。千余年尘堆垢积。草长醭生。直是无人顾着。此老见世人只令年月新。而已还使此道转旧。苦口作个一段语话。要一回同年月新之。虽恁^8□奇特。未免犹算陈年历日。个中有个汉。不问寒往暖还。不管雪消华开。直向所参底无义味句参来参去。于个参不到处。蓦地冰解。始知日日是年朝。时时是岁旦。当与^8□时。大尽说甚^8□三十日。小尽说甚^8□二十九。举脚即踏翻槐国梦场。转眸忽占得劫外春色。毕竟作^8□生。庆贺大年初一去也。千山日上云蒸饭。万壑松高风煮茶。相遇莫言无活计。现成富贵满僧家。下座。
    解制上堂。师乃云。尽大地是个蒲团。未审要向甚^8□起单。尽大地是个僧堂。未审要向甚处挂搭。诸人莫划地为牢。强生节目。所以诸方结制。此间不尝结制。诸方解制。此间不尝解制。只一任去者去。不离山僧旧蒲团。又一任来者来。不入山僧新僧堂。正当此际须知。前九十日不尝居此间。后九十日不亦游诸方。若复有人道有诸方可游有此间可居。山僧与不惜三十棒。举镜清怤禅师问僧。近离甚处。云三峰。怤云。夏在甚处。云五峰。怤云。放汝三十棒。云某甲过在甚处。怤云。为汝出一丛林入一丛林。只非山僧与不惜三十棒而已。镜清亦是不惜三十棒。诸人还知痛痒^8□。横掉□杖追散大众。下座。
    上堂。师乃云。山僧二十年前。南询北问。只悟得着衣吃饭底事。二十年后。东语西话。只说得着衣吃饭底事。如正当今日。对众只用得着衣吃饭底事。个中有报钟里披七条。白槌前展一钵底汉。许汝参山僧禅会百分一去也。举涌泉欣禅师。一日不披袈裟吃饭。有僧问。莫成俗不。欣云。即今岂是僧耶。大小涌泉被一问。直得失却一只眼。虽然与^8□。不死在句下。轻轻答得。令人知宗风。可谓衲僧机用。诸人且道。出得山僧堂中。唤为上等底人耶。唤为中下等人耶。毕竟如何。寒来衣也。饥来食。一钵一衣。随分足。幻住人间四十年。家风犹未下尘俗。下座。
    
小参

    铃木石见守居士。荐宝胜院玉田禅尼。设斋请小参。副寺定水问。佛事门开接沙界。明明一句应群机。现成说法现成听。杜宇新鸣入翠微。正当是时请师荐拔一句。师云。一阵清风吹雨过。夕阳都在落华枝。进云。记得。那吒太子折骨还父。折肉还母。然后现本身。为父母说法。未审现那个身。师云。现本身来为汝说。进云。净法界身。岂有出没。师云。知而故犯。进云。头角峥嵘藏不得。青原门下有祥麟。师云。自领出去。侍者弥天问。今日石见守居士。为玉田禅尼。特请和尚对灵说法。不审向钟鼓未响以前。有解听法底出来。作^8□生接。师卓□杖云。有这个在。进云。勘破了也。师打云。一棒放不过。天拍手呵呵大笑。师云。颠那。进云。诸方遮莫叨摸壁。独秀林间新绿枝。典座海文问。拈槌竖拂皆是止啼说。扬眉瞬目俱是第二义。衲僧家除此作^8□生相见。师云。逢茶吃茶。逢饭吃饭。进云。又是无第二义耶。师云。未审前问举甚^8□言句。进云。恁^8□且置。琅琊觉云。清净本然。云何忽生。山河大地如何理会。师云。双狗向门前走。进云。古岩无耳始知音。师云。礼拜去。文礼拜。师乃云。凡夫迷生是为实有。外道迷死是为断空。个二种见大错了也。子细看来。何较臭皮袜。若是依衲僧解了。即生非生。即死非死。即非生非死非非生非死所以道。一切有为法。如梦幻泡影。如露亦如电。应作如是观。个中有人。若作如是观。则当知生死亦幻。涅槃亦幻。烦恼菩提亦幻。地狱天堂亦幻。乃至诸佛列祖。僧尼道儒。王侯贵介野老村民。草木瓦石。山河海水。须弥百亿。虚空无边。都来亦幻。山僧恁^8□说。亦是幻说。诸人恁^8□闻。亦是幻闻。正当此际。谓有幻可幻。非是幻说。又非幻闻。毕竟如何。水长舟高。泥多佛大。便起身。
    荐海元院宗昌禅尼小参。师乃云。十年前日偶看面。千里程东也对灵。若道个中生死别。人间大梦甚时醒。以拂子击禅床一下。高声唤云。禅尼禅尼。作^8□生醒得人间大梦。若能醒得。山僧更与梦语一场。禅尼昔日十年前与山僧相见。留在黄龙。只缘问寒访温以为亲。山僧今日千里程。与禅尼别离。移居岱宗。只缘辟爱远恩以为疏。昔日亲者若实。则今日安得有疏。今日疏者若实。则昔日又安有亲。前之亲者非亲。则后之疏者亦非疏须知亲与疏。共是幻。对境数起。宛如大湖随风动摇。或水或波。其体无二。未审个动摇底。是亲耶是疏耶。到这里醒得大梦。冷眼看破。生死涅槃迷悟凡圣。亦只动摇底。尝不相干己事。禅尼自看。即今历历孤明。能解听法底。还动摇也无。山僧今日远闻讣音。未免拈出一瓣伽罗香。对灵一番。穿过个鼻孔去也。且道恁^8□几许梦语。毕竟明甚^8□边事。春有百华秋有月。夏有凉风冬有雪。若无闲事挂心头。便是人间好时节。便起身。
    小参。师乃云。汝等莫逐影奔走苦梦幻身。惛眠忘郁依痴而成。痴以地为主。地大无我。何足厌乎。恋恨悲愁。依爱而生。爱以水为主。水大无我。何足厌乎。夸骂斗诤。依嗔而起。嗔以火为主。火大无我。何足厌乎。喜笑惊惧依狂而出。狂以风为主。风大无我。何足厌乎。恁^8□了四大本无我。又须了。痴爱嗔狂亦无我。恁^8□了痴爱嗔狂本无我。更须了。惛眠忘郁。恋恨悲愁。夸骂斗诤。喜笑惊惧亦无我。恁^8□茶里亦了来。饭里亦了去。直到了不得处。一转了亦了却。僧是僧俗是俗。人人尽是旧时无事人也。山僧苦为汝说。开眼撞着露柱。莫取笑傍观。便起身。
    除夕小参。师乃云。四时已尽。八节悉穷。只有此夕未穷尽也。且道今年剩几更。一刻千金岂但春宵已乎哉。当知一切时中。总是分阴尺璧。个一分阴。虚丧过者。纵虽一年三百六十日。百年三万六千朝。乃至自无量劫来直到尽未来际。又虚丧过了。山僧就诸人结算一场。要赎一年饭钱。诸人亦是就山僧结算一场。须赎九旬饭钱。山僧去年。被个业风吹不觉到本院。一十五月中。一分阴不虚丧过。开田破山。建殿度廊^7□鼓铸钟。掘井添灶。凡钱费一百有余万。。得与诸人结个胜缘。纵有阎罗大王使百千眷属握百千铁棒。就左边一过就右边一过。山僧有甚^8□恐惧。依旧拈出□杖。就他倒乞饭钱。令诸人再安居去。山僧恁^8□结算明白毕。诸人又作^8□生结算去也。个中有人。只道与山僧吃饭去。好个饭袋子。堪作甚^8□用。若复道有分吃饭。未审饭钱向甚处赎。正当此际。还知有今夜旧岁去不去。明日新年来不来底消息^8□。东村王老化纸钱。后巷竹声俱爆裂。便起身。
    盐津治部右卫门信士。荐姨母慧光院妙镜大姊。设斋请小参。师乃云。佛未出世时。天在头上高。地在脚下厚。祖既西来日。寒自水中生。暖自火里来。直得各各依旧展家风。个个依前行正令。个中有人。认得钟中无鼓响鼓里无钟声。许汝与山僧同一耳底知者。更道有佛法可悟有祖宗可继。须知是灭胡种族底之魔说。岂不见。古德有颂云。运斧破柴四五束。提刀择菜两三茎。道人受用只如是。有甚菩提道可成。恁^8□过得日用。洒洒落落。直饶德山棒得。令尽大地如雨飞。临济喝得。令遍刹界如雷奔。捡点将来。榼^4□堆头破沙盆子而已。且道如何恁^8□过得日用。丈夫自有冲天志。何向如来行处寻。便起身。

月坡禅师语录卷第一
月坡禅师住常陆州岱宗山天德禅寺语录卷之二

        侍者元湛元旷元辽等编录
                  
　　　　　　　　　
　　　　　　　　　
　　　　　　　　　

普说

    师乃云。昨日两序诸位。特为四众就于丈室。请山僧普说禅要。山僧以今日而约方升此座。即今就自己点捡将来。尝无为人说底之禅。又无为人不说底之禅。山僧若不说。则恐是参禅入邪路。山僧若说。又恐诸方错商量。漫生异解。说与不说。二不相当。若是禅要。各自须向三条椽下七尺单前荐取。强莫如就他口头求个失物。虽然恁^8□。山僧今日与诸人结此胜缘。无非累劫之因。岂偏贵自利可忘利他耶。只只为诸人葛藤一场去也。参禅不可容易。究理坐看三二十年去矣。幸在此名山大寺祖师法席僧堂明净。得粥饭精丽汤火稳便。若向此处打未彻。更向何处打得透出。诸人自放自弃。莫为寻常碌碌名字沙门。若又茫然无归。亲求入室频频请益着。山僧婴孩知有佛法。七岁出家。十四为僧。一日坐闲窗^6□五灯会元。到兜率室中三语云拨草瞻风只图见性。即今上人性在甚^8□处。识得自性脱生死。眼光落地时作^8□生脱。脱得生死便知居处。四大分离向甚^8□处去。始知禅门别有此事。遂求师游方。凡所到一十余院。皆事文字义学。未尝得力参禅。后到播州见一道者。性实朴语少也。日夕孤然好事禅坐。山僧常友好矣。一日有禅余往访。闲话之际熟视房中。束一锡与一钵。挂在壁间之外。只有复子大不过尺余而已。计其言行与寻常甚别。山僧潜知。具真大根器底人也。遂投诚亲近者敢无诲励。山僧一夕拜讼云。我看公之风骨与寻常别。定有大彻底处。请愿为我说。者云。参禅不妄说所极。若实欲明此段大事。抛却汝意识学得。掷下汝根利会解。向父母未生前别道一句。吾与亲语。山僧闻说泪交颐。意羞敢不能仰视。再讼云。请垂方便。者举百丈野狐之因缘。教山僧下语。佥不契。者云。异日有个承当处来再语着。山僧于是意如负重担。口啡啡不能开。舌蠢蠢不能动。遂不觉手舞足踏五旬余。一夕在寮房面壁而坐。坐香一次间许。直到晓明。忽闻钟声脱然省发。无尝有悟。无尝有不悟。只不觉走出寮房。时者披衣进殿。山僧追后便就背上。痛一掴云。个野狐精。使人大疑惑。者顾微笑去。山僧便有偈云。钟声随杵发。彻晓响如冰。知解炉边雪。慧光日下灯。不尝疑北秀。还勘破南能。一句当机处。山冽兮岸崩。山僧粥罢。具威仪拜者于寮房。者语云。虽我参三四员哲匠得此大事。以福薄绝不为人。汝以后嗣一禅师。以须振洞上化风。山僧闻甘心拜受而出。自后不疑生。不疑死。古今因缘差别都不疑。始得见天下老和尚立地处。山僧又念。古人得意之后。南去北来。朝磨夕碎。未尝自慢。我若早休歇。恐益少矣。又出游方。伶仃三四年后庵比良山。及关山韬藏者六年。又住黄龙随众叩开谕者七年。大率统其始末中间三十年。昼参夜参一日未尝忽。恁^8□做将来。横行天下到处得人憎。而今幸有生命。又与诸人辱个际会。岂可。坐费常住顿忘先圣付嘱耶。诸人亦是圆顶方袍。既已入三宝数。是打教彻去。打教明白去之时。又是有希有主人。坐希有道场。辐希有大众。设希有胜会。一切时中都所不可得者。诸人莫漫成常住看。只须坐在蒲团上提撕个话头。一切休去一切歇去。一念万念去古庙香炉去。若错别求圣解。以七颠八倒。生生终无有出期。大众久立珍重。

茶话

    岁夜默禅后堂。领合山大众。特设茶筵伸报恩之仪。就请茶话。师乃云。今夜年穷月穷日穷时穷。岂但年月日时已乎哉。一切事绪悉皆穷尽。试问。诸人辨道穷也否。参禅穷也否。工夫穷也否。疑团穷也否。此四种未穷尽。同山僧无分吃茶。然此茶。山僧昔日向威音那畔摘得。珍藏甚久。今夜始使诸人如法煎出。一盏清味。诸方未尝有如法吃得。个中有几人。得冷暖自知。若错论滋味。敢保湿穿两片唇。便提起茶盏。啜一啜云。诸人于此领略。个一盏中。许汝吃五分一。其或未然。更举一则因缘。教诸人知落处。昔鼓山晏国师。点茶次见僧来。且提起盏子云。道得即与汝茶吃。僧无对。此僧娘生口奈何。居常只有分围炉说食。尝无分如法吃茶。且道他鼓山盏子重多少。天下衲僧到今提不起。山僧只手提起将来。令个冷茶再热。诸人作^8□生下觜。咦。共君今夜不须睡。未到晓钟。犹旧年遂吃茶到更深。
    解制前五日。铁丸前堂。特设茶筵。伸告暇之仪。就请茶话。师乃云。此茶铁丸前堂。向在故山。向一着未萌前。摘得如法煎炼。寻千煎百炼。终成一个铁团丸。自西转东自东转西。转去转来。直于转不得处。特就山僧。请一回新转出令诸人下觜。山僧与赴筵。轻轻转出诸人个一团茶。作^8□生啜得。若是浪说滋味。强论冷暖。粘在牙齿。吞又吞不得。吐又吐不得。昔归宗常禅师。尝与南泉同行。一日告别煎茶次泉乃云。从前与师兄商量语句。彼此已知。向后忽有人问毕竟事作^8□生。常云。这一片田地好卓庵。泉云。卓庵且置。毕竟事作^8□生。常乃趯却茶铫便起。泉云。师兄吃茶了。某甲未吃茶。常云。作这个语话滴水也销不得。泉休去。且道。归宗趯却茶铫。为甚^8□还得吃茶。南泉未吃茶。为甚^8□还滴水也销不得。未审是甚^8□道理。几畔狗子大吃果子。又恐山僧无分自吃。叱。话久更深。不似吃茶而起。解制前一日。师为合山大众。特设茶筵伸送行之仪。众就请茶话。师乃云。前九十日在山坐腊。蒲团上通霄昏沉。后九十日下山行脚。草鞋底终日散乱。正当今日在其中间。试把昏沉散乱。来与山僧看。既无汝拈出处。则真如自性。亦无汝拈出处。烦恼妄想亦无汝拈出处。乃至迷悟凡圣生死涅槃。亦无汝拈出处。恁^8□总拈不出。未审此一盏茶。从甚处拈出将来。便提起盏子。啜一啜云。看山僧恁^8□如法煎出。试为诸人吃一盏了。汝又作^8□生吃得。是须冷暖味空呷喷情尽始得。昔嵇山章禅师。在子作除柴头。子一日送茶与章乃云。森罗万象总在里许。章遂泼却茶云。森罗万象在甚^8□处。子云。可惜一碗茶。好个章柴头。虽对得奇特。奈何未吃茶。若是山僧。一啜啜了。只向他低头和南便去。且道如投子。还肯嵇山耶。还不肯嵇山耶。咦。山僧多口。动不觉夜深。久立珍重。

机缘

    医王铁丸长老。引徒入会礼拜毕便问。如何是衲僧相见一句。师云。长老先须道。丸云。我早道毕也。师云。山僧亦道毕也。丸云。此贼。师云。贼贼。
    默禅上座。领众入会。师便问。沙门须如一片云始得。有甚^8□所为。成群成队来。禅云。溪涧岂能留可住。终归大海作波涛。师云。毕竟向甚处过。禅云。我亦不知。师云。不知最亲切。禅礼拜。
    典座海文。入室礼拜。师便问。百丈禅师。接野狐因缘作^8□生会。文云。大似棚头弄傀儡。师云。毕竟明甚^8□边事。文云。石头大底大。小底小。师云。狐涎不少。文便喝。师云。果然果然。
    一僧病起礼拜。师便问。病向甚处起灭。僧云。觅个起灭终不可得。师云。未审甚^8□人病。僧云。尽大地是病。莫错下针锥。师云。忌口更须三十年。僧又礼拜。
    一僧自京师归参。师便问。平安城里平安也否。僧云。依旧平安。师云。今上皇帝寿年多少。僧礼拜云。文武百僚俱不识。师有偈示。平安城里本平安。路不^2□粮户不关。谁识圣年多少寿。伏传门外御街闲。
    
拈古

    举。曹溪能大师。辞五祖届南海。遇印宗法师于法性寺暮夜风扬刹幡。闻二僧对论。一云幡动。一云风动。往复酬答。曾未契理。能云。可容俗流辄预高论不。乃云。不是风动。不是幡动。仁者心动耳。印宗闻语竦然异之。
    师拈云。咄个负春居士。借他口言。大似水母凭海虾为目。若有人道不是心动。又作^8□生。可惜许第六代祖师。被山僧一状领过举。沩山祐禅师示众云。老僧百年后。向山下檀越家。作一头水牯牛。于左胁书五字云。沩山僧某甲。此时若唤作沩山僧。又是水牯牛。唤作水牯牛。又云沩山僧某甲。且道唤作甚^8□即得。
    师拈云。沩山老汉。宛似酒颠人向春风恼乱。大令人疑惑。山僧当时若在。说甚^8□百年后。直拈起个索头子。一缚缚着倒向他问。非是沩山僧。非是水牯牛。未审是甚^8□去就。若看他拟议。痛与一鞭追上曲彔木上。当与^8□时。不可为索头子下水牯牛。不可为曲彔木上沩山僧。诸人且道作^8□生。
    举。魏府大觉禅师问兴化。我常闻。汝道。向南方行一回。□杖头未曾拨着个会佛法底人。汝凭甚^8□道理有此语。化便喝。觉便打。化又喝。觉又打。来日化从法堂上过。觉召云。院主。我直下疑汝昨日行底喝。与我说来。化云。存奖平生于三圣处。学得个宾主句。尽被和尚折倒了也。愿与安乐法门。觉云。这瞎驴。来这里纳败阙。卸却衲帔待。痛与一顿。化于言下领旨。
    师拈云。兴化二喝。响破虚空。未免热碗鸣声。大觉二打。势翻天地。奈何瞎棒漫下。若是有人。至云卸却衲帔痛与一顿。为说大义。大觉无处拭汗颜。可惜末后着得个魔事。使人颠狂担板。且道兴化于言下领旨。未审领个甚^8□道理。
    
颂古

    世尊与众行次以手指地云。此处宜建梵刹。时帝释将一茎草。插于地上云。建梵刹已竟。世尊微笑。
    等闲指出一方地。茎草拈来建刹亲。无限春风吹不尽。暖霞影里百华新。
    地藏琛禅师问法眼。上座何往。眼云。迤逦行脚。琛云。行脚事作^8□生。眼云。不知。琛云。不知最亲切。眼豁然大悟。
    行脚十年何所求。草鞋跟断自然休。种田博饭传家客。永伴牧童鞭牯牛。
    黄山轮禅师。来参夹山。山问云。甚^8□处来。轮云。闽中来。山云。还识老僧^8□。轮云。和尚还识学人^8□。山云。不然。子且还老僧草鞋钱。然后老僧还汝庐陵米价。轮云。恁^8□则不识和尚。未审庐陵米作^8□生价。山云。真师子儿。善能哮吼。
    随缘行脚鞋钱少。孰^6□庐陵米价高。放去收来都在手。临机一句走金毛。
    洞山价禅师问僧。世间何物最苦。僧云。地狱最苦。价云。不然。僧云。师意如何。价云。在此衣线下不明大事。是名最苦。
    未明大事最辛苦。漫着方袍预圣伦。谨报三条椽下客。镬汤莫恐烂全身。
    青峰楚禅师僧问。大事已明。为甚^8□亦如丧考妣。峰云。不得春风华不开。及至华开又吹落。
    归来稳坐故乡家。依旧春风开落华。既有爷娘居正寝。是须奉重尽生涯。
    药山俨禅师久不升座。院主白云。大众久思示诲。请和尚为众说法。山令打钟众方集。山升座。良久便下座。归方丈。主随后问。和尚适来许为众说法。云何不垂一言。山云。经有经师。论有论师。争怪得老僧。
    网里无鱼无酒钱。酒家门外口流涎。几回欲解蓑衣当。又恐明朝是雨天。
    天皇悟禅师。因龙潭在家时。以卖饼为业。日以十饼馈皇。皇每食毕。尝留一饼云。吾惠汝以荫子孙。潭一日自念云。饼是我持去。何以返遗我。其别有旨耶。遂造而问焉。皇云。是汝持来。复汝何咎。潭闻之颇晓玄旨。因投出家。
    馈饼与人还得饼。自家日用自家珍。纵然有客商量尽。争似醍醐成毒新。
    龙潭信禅师。在天皇三年。忽一日问云。某自到来。不蒙和尚指示心要。皇云。自汝到来。吾未尝不指示汝心要。信云。何处是指示某心要处。皇云。汝擎茶来吾为汝接。汝行食来吾为汝受。汝和南时。吾为汝低首。何处不指示汝心要。信□思。皇云。见则直下便见。拟思即差。信当下开悟。复问。如何保任。皇云。任性逍遥。随缘放旷。但尽凡心。别无圣解。
    茶饭擎时便为接。和南低首互殷勤。师资竭力三年事。八两元来是半斤。
    百丈海禅师。因侍马祖行次。忽见一群野鸭飞过。祖云。是甚^8□。海云。野鸭子。祖云。甚处去也。海云。飞过去。祖遂把海鼻^8□。海负痛失声。叫阿^7□阿^7□。祖云。又道飞过去。元来只在这里。海直得浃背汗流。因兹有省。
    野草华芬鸭乱飞。春游不觉日西迟。家山无客指途路。漠漠烟云争得归。
    石巩藏禅师。凡见僧来。以弓架箭示之。一日三平至。藏云。看箭。平乃拨开胸云。此是杀人箭。那个是活人箭。藏乃扣弓弦三下。平便作礼。藏云。三十年架一张弓两只箭。只射得半个圣人。遂拗折弓箭。
    三十年来的未全。张弓架箭懒弹弦。诸方争竞虽成垛。千个奚如半个贤。
    永平元禅师。尝在天童参净禅师。净一夕过堂。责衲子坐睡云。此事须脱落身心始得。汝等与^8□甘着睡味。何年有今日。元闻了豁然大悟。翌晨上方丈。净云。脱落脱落。时福州广平侍傍云。非细也。外国人得恁^8□大事。师便礼拜。遂得洞上密旨暨芙蓉衲衣而归。
    脱落身心力始完。荷宗洞上古今冠。铁船倒架苍溟里。万里鲸波遮莫宽。

法语

法堂上梁法语

    师拈□杖擎梁云。住山瑞木任情庸。本色何论刀斧踪。天柱穿云通鸟道。栋梁遮日耸孤峰。播工寻尺奇财辑。得便纵横宝阁重。覆荫后昆真正主。禅林复古永传宗。未审如何说覆荫后昆永传宗底句。甘淡人天都饱满。曹溪一派水溶溶。便上梁。
  
新挂钟版法语

    师拈捶云。金口圆兮木舌方。禅林规矩正相当。唤醒昏散空心镜。吼破悟迷翻革囊。乍涌幻成新佛殿。再兴闲却古僧堂。断弦调续一声杵。敲出千年玉凤凰。遂各敲一下。

开光

大权菩萨开光安座

    师举笔云。好个护伽蓝神。为甚^8□自眼未全。将来莫违本愿。山僧为与一点点眼药并一分座。永为末法使汝护持伽蓝。若漫瞎睡去。更不惜一顿□杖子。遂点眼安座。
  
达磨大师开光安座

    师举笔点眼云。面壁摸象得皮得骨。对人漫说异端。未审此老娘生眼向甚^8□处失却来。山僧为与一点。忽截膜去。若能转眸重发光明。虽然与^8□。且如安座底一句。作^8□生说。华开五叶祖园馥。结果长成亿万年。便安座。
    
拈香
佛涅槃日拈香

    师拈香云。苑发清香鼻观新。闲游须是破颜人。老梅骨瘦转堪爱。一朵拈华二月春。当与^8□时。山僧一辨香。却向佛炉着得。未免画蛇添足。诸人作^8□生得鼻观新。冻解雪消山水好。暖霞影里碧天旻。便爇。
    
佛诞生日拈香

    师拈香云。四月正当八。望中物自新。云开山岳远。日永海天旻。绿树枝垂夏。青林华剩春。本来清净佛。何处惹埃尘。诸人如个清净佛。一瓣栴檀。还受供养也否。千古紫摩相。象中独露身便爇。

释迦文佛安座拈香

    师拈香云。三十年前烂古佛。三十年后入新殿。是谓古佛令新殿成。何得新殿迟三十年。是谓新殿令古佛来。何得古佛速三十年。毕竟如何。严然未散灵山会。一朵拈华残菊香。遂爇炉中。
    丁巳岁中冬十三日。水户侯参议源君。荐先妣久昌院心周大姊。使诸山高僧。就于新经王殿讽经之序。延师设礼请拈香。
    师拈香爇向炉中云。入海算沙徒劳生。舌头错动说何清。经王殿上有堪听。风扣寒岩读诵声。山僧恁^8□差排。是为讽经已了耶。是为讽经未了耶。毕竟如何。一瓣香风何处过。炉横篆缕淡烟轻。又爇香。
    
荐须中庸侍者拈香
    
    师拈香云。七年前吾辜负汝。汝不辜负吾。七年后汝辜负吾。吾不辜负汝。中间五岁吾与汝同时辜负。正当今日汝与吾永不辜负。未审那时边是最亲切。侍者侍者还会^8□。唤声未断应声断。何劳三回写此心。雨霁黄梅天似洗。烟笼杉树碧千林。便爇。
    
荐性善院妙修大姊拈香

    师拈香云。瞬目扬眉转法华。不须入海算尘沙。人人即是独尊佛。个个无非新释迦。大姊会得。许汝解听法。若复会不得。山僧为添一瓣香。令天真佛现说法。担间岩扣秋声动。风涌枯松千树波。便爇。
    
佛事
为梦觉游信士起龛

    师拈□杖扣椁一下云。人间六十算春秋。月下华前一梦游。昨夜西风吹^6□过。窗棂依旧觉犹幽。咦。觉犹幽。临行底事道情切。自笑山僧寐语修。遂引出。

为枫林红信土起龛

    师拈□杖敲龛一下云。我道尝无言可演。临行更莫用如何。为通一线令君去。处处霜枫红似华。毕竟作^8□生是行脚一句。茅鞋竹杖都闲事。未举脚时方到家。便引之而出。
    
为霜白晓信女起龛

    师举杖击椁一下云。信女信女。火风须返他火风。地水须返他地水。更有一物。昔不尝借今不返。未审放下去是。担取去是。若道放下去是。个甚^8□放下。若道担取去是。个甚^8□担取。山僧有一偈。更与汝说。放下去兮担取去。两头共通长安路。说个无物还是尘。笑倒黄梅负舂祖。遂引出。

为枯林树信士起龛

    师拈□杖击椁一下云。纵虽永劫住人间。一物何尝与世关。莫道出门便是草。脚头未举路头闲。咦。路头闲。满林须见风霜重。枯尽常阳千万山。遂引出。

为雪溪春信女举钁

    师举钁云。南北鸟行绝。东西人迹灭。千村枯木华。一夜满林雪。摩诘从来不用谈。文殊岂克堪为说。毕竟明甚^8□边事去也。大地平沉凝没声。正好令汝永寒杀。便埋。
  
为梅窗馨信女起龛

    师举杖敲龛一下云。大道如弦蓦直开。从他东去又西来。个中更要送行句。华落窗前一树梅。毕竟如何会去。长安城里春方好。月夜香风满九垓。引出。

为以德润信士起龛

    师拈□杖扣椁一下云。六十年前。木人舞石女歌。六十年后。泥牛吠铁马嘶。如中间六十年。又作^8□生。个幻住皮袋子。依前东西打翻。或又南北打翻。正当今夜毕竟。要向甚处打翻去。竹密不妨流水过。山高岂碍白云飞。便引出。
    
为梅庵香信士起龛

    师拈□杖敲椁一下云。即心佛与非心佛。千古大梅梅橤香。鼻观通时须举步。脚跟转处是家乡。且道鼻观通时作^8□生得举步。千金有价杉林外。月上春霄一刻霜。遂引之而出。
    
为芳林桃信女举火

    师举火云。沤生沤灭。海水本无增减。云来云去。虚空岂有动静。夜里昆菕横骑铁牛。赵州葫芦倒跨木马。当与^8□时末后一句作^8□生。二月春林华半笑。微风吹断满园芳。便下火。

为霖溪濡信士起龛

    师拈□杖敲龛一下云。从来无路路何差。未举步时方到家。昔不曾迎今不送。肃然只荐一杯茶。毕竟如何甘得禅味。春雨为霖三月里。桃红李白露濡华。便引之而出。
    
为妙实如信女举火

    师举火云。来时如是。冬天寒春天暖。去时如是夏日长秋日短。恁^8□来去一如时。未审一具臭骨头。作^8□生抛散去也。雨空遍界黄梅夜。谁识金鸡生铁卯。喝一喝下火。
  
为绝心无居士举钁。
    
    师举钁云。心路要通心路差。脚痕绝处即归家。山僧不用送行句。一瓣炉香依旧加。未审脚痕绝处如何归家。风催梅雨吹春过。千里空芳满地华。便埋。
    
为秀山崄信士入牌

    师举牌云。潭北湘南无住处个无住处即家乡。岂吾令汝促归去。幸有杜鹃声转长。毕竟归家稳坐底一句。作^8□生说得亲也。疏帘凉泛蔷薇雨。满架风摇一院香。便入牌。
    
为梅云郁信士举钁

    师举钁云。五十年前是谓最初。五十年后是谓末后。如中间五十年。未审唤为甚^8□。好个梦幻幡子随风或东或西。即今向山僧钁头上。忽打筋斗底一句。作^8□生道着。三更月落空山静。方见髑髅笑转新。便埋。
    
为宝胜院玉田禅尼起龛

    师拈杖敲椁一下云。春夏天交华半飞。家山万里路犹菲。老僧懒说送行句。佣使杜鹃催汝归。毕竟向甚处进步。东西南北黄金地。妄莫就人求指挥。遂引出。

举钁

    师举钁云。死生时也更何论。看看千林夏夺春。苔锁青山三尺地。全身埋没点无尘咦。点无尘。使得纵横方快活。依前一柄钁头新。遂理。
    
为高山虎居士起龛

    师拈□杖打一圆相云。一百年前。许汝过这个来。一百年后。计汝过这个去。且道中间一百年。这个作^8□生过得去来。咄。一二三兮三二一。三九元来二十七。这个一粒九转丸。何论附子与白木。便引出。
  
为德云润信士起龛

    师拈□杖敲椁一下云。涅槃有路任君行。这里须知脚下平。一步未扬超法界。何庸七尺杖头轻。未审涅槃一路作^8□生踏着。萧索西风何处起。老杉敲朵动秋声。便引出。

为虚室无信女起龛

    师拈□杖。扣龛一下云。元无南北与西东。只有太空合太空。须向个中通线路。漫将脚底莫论功。毕竟明甚^8□边事去也雨洗红枫秋转净。千林吹锦一般风。便引之而出。

为觉了庵梦休居士起龛  

    师举杖击椁一下云。七十余年如昨日。梦中说梦住人间。法身觉了寂无物。一道寒光亘万山。梦休居士。须知昔年不尝踏着活路头。今日又未踏着死路头。恁^8□透得两重关时。未审向甚^8□处留脚。蓦踏地一下云。过也过也。便引出。

为古鉴照信女举钁

    师举钁扣龛一下云。末后一句子。向汝未生以前。山僧已说了也。记得也否。记得也否。恁^8□记不得时。在无生国里正好作主人。便埋。

为妙真净信女起龛

    师拈□杖扣椁一下云。何向他方求乐界。山河大地一莲台。人人尽是弥陀佛。南北东西归去来。咦。归去来。□杖头边真净土。元来此处绝尘埃。便引出。

为禅岩喜庵主举火

    师举火云。借径人间六十年。半游秋月半春烟。踏翻个两重关去。狱火从他逆脚边。毕竟如何踏翻两重关。雨晴云静天方净。依旧斗光落槛前。便下火。
    
为南窗凉信士举火

    师举火云。未生以前天高东南。已生以后地低西北。正当今日又作^8□生。两两不为双。三三不成九。虽然与^8□。争奈一件大事。犹在山僧手里。且道放行是。把住是。咄。秦时^8□轹。钻。堪作甚^8□用。便下火。
  
为法云濡信女举钁

    师举钁云。踏破太空游太空。无边法界尽圆通。一条开豁涅槃路。万木敲寒霜雪风。未审明甚^8□边事去也。非是活埋非火葬。青山依旧白云中。便埋。
    
为雪照寂信女起龛

    师拈□杖敲椁一下云。昔不尝生今不灭。等闲透得两重关。涅槃有路汝须去。水自水兮山自山。还会^8□。临行苦说个中意。风扣杉林夜转寒。便引出。

题赞

维摩居士赞

    诈疾元来不可医。文殊错为下针锥。而今试向画图问。依旧默然口若槌。

达磨大师赞

    满面胡须赤。半身赤须胡。九年面壁哭。五度中毒臞。堪笑西天及东地。错作祖师入画图。

题六祖大师舟渡九江图

    彼此九江岸。悟迷一橹过。尝忘山驿路。自度世途波。回首舟中何所见。唯惶人夺破袈裟。
    
题寒山拾得相戏图

    有二童子相笑相眄。携帚一背持经一面。可惜生前总无踪。却为画师落笔砚。
题一僧看经图

    底事鲲鱼不化鹏。算沙入海眼弥瞢。醒来自笑百年梦。只被人呼秃发僧。

题白鹭砚盖

    遍地绿云机不尽。冲天白鹭志无穷。昔时谁爱永年寿。又使吾思上世风。

题山水图

    不知何处秋。山水两优优。云挂月轮亏。寺荒晓漏幽。成群鸿点字。浮梦客眠舟。闲越虽尤好。无人乐夜游。
    
题竹雀图

    一雀睡一雀觉。外道掌中岂定死生。一竹斜一竹曲。多福门前谁论枯荣。个中遮莫画图淡。一点方知水墨清。

诗偈五言律

游武陵再访墀禅师

    武陵城北地。两度扣禅庵。邻市市声远。超宗宗味甘。天低云入定。风止雨催参。请话道情一。言何落二三。
    应请于香林寺。兼简丹崖禅德。
    一院邻吾院。常来好结朋。唯非林致隐。更有室堪登。烟远绝尘俗。茶空乐衲僧。禅谈谁识趣。独许岭南能。
    和山县源七郎信士访道之韵兼送归家。
    雨晴秋转净。谈尽一苍穹。僧送杉林外。客归茅屋中。临门云北白。出寺日西红。须使再参急。嗟君欠耳聋。
    
荐觉树院玄秀茂士

    秋立菩提树。未长般若枝。觉华成蕾尽。命叶落根归。云散太空远。风吹遍界熙。奈何今日去。无口话来时。
    
游龙谷院兼简雪岭禅德

    永断人间路。尘声迥没闻岩高风奏曲。溪广水成文。访道龙蚆混。扣禅宾主分。竹炉闲半日。清话与茶芬。
    野野山梦休庵主。重修释迦文佛木像。恭安大殿。因赋偈志喜。
    木成金古佛。百亿一分身。仁泽溢沙界。瑞光周刹尘。雨华天际净。插草梵宫新。未散灵山会。至今处处真。

途中逢故旧

    途中逢着话。一别两年华。日暖德风厚。气香禅味佳僧奴僧后伴。马仆马前歌。自觉斯行好。出家更出家。

春日同诸徒野游入香积寺

    春游兼日永。野兴佥清闲。犬跃纵横走。僧随左右班。力穷藜杖重。足倦草鞋宽。古寺虽无主。瘦梅华破颜。
    
宿退耕庵隔雨

    一夜青灯雨。千茎白发愁。漉风茅屋漏。埋月竹窗幽。孤枕梦难结。客衣泪易浮。不知方寸里。收在若干秋。
    
示驹井三右卫门信士

    访道来机固。踏霜不记寒。敬依新到礼。亲破古稀颜。探理悟无路。叩禅知有关。天然丈夫质。生铁铸心肝。
    
送冽律二禅人归那须

    行脚一双眼。生成任汝开。只须跆地去。谁不戴天来。云烂过头锡。水穿无耳鞋。归程千里外。风雨几崔嵬。

思母

    吾母岁方老。古稀加五春。西斜千里月。东望十年尘。孝致他乡梦。思酬祖道贫。蒲鞋今孰织。自愧更无人。

月坡禅语录卷第二
月坡禅师住常陆州岱宗山天德禅寺语录卷之三

        侍者元湛元旷元辽等编录
                  
　　　　　　　　　
　　　　　　　　　
　　　　　　　　　

诗偈七言律

    延宝四年岁次丙辰九月初十日。
    大檀越水户侯参议源君。暨护法诸宰官。合寺耆德圣众等。请师住岱宗山天德禅寺。乃主山门。以本月十五日进院。因赋五偈志喜。
    吾是江南老比丘。随缘千里到东州。七旬咍落武陵月。一夜眠空常陆秋。貌瘦林间惭竹过。心孤门外伴杉悠。道人日用都无趣。竿木逢场作戏游。

其二

    妙应无方道独参。何论西北与东南。纵虽他事及千万。岂是吾禅落二三。黄叶止啼随处用。乌藤畅快戏场担。个中尝有知音在。风入杉林终夜谈。

其三

    境隔人烟半里程。入门方悟道贫清。古钟杵腐难回梦。新钁铁顽慵作耕。客殿客无床漫折。僧堂僧少座空横。屋庐十数多闲却。自觉愁肠时转倾。

其四

    门庭平稳道尤高。郁密老杉天起涛。荒苑锄云□计剩。长廊步月务忘劳。客来不管炊香饭。僧到大呵^8□酒糟。幻住家风连世别。对人奚用口叨叨。
  
其五

    云锁杉林古殿连。黄茅檐腐雨湔椽。山中谁谩道场道。门外直通玄路玄。照用同时僧设礼。正偏分位客谈禅。断弦莫谓无人续。一曲新丰奏得全。
    余向东来之日。湛旷辽等一十余辈。坚志随奉。路役杖笠。左右如影响。偶及到武陵。寓止旅舍七旬有余。路费已尽。诸徒各自头院行化。以乞自活。其风高逸。非是所以庸人得而形容。只有迦叶波事佛。聊并迹于拟似之间耳。夜来又被业风吹。移蒲团于本院。山间好月绍光难期。岂以劳生扰扰。堪为衲僧家常分哉。于是同诸徒。开筵中庭半瓶清味。用充橘汤一盏之设。因赋山偈。兼谢途中受用底彻困。
    宾主同途穿水云。随吾导汝互诚勤。空心鞘底千余里。竭力担头百二十斤。行脚风高禅越格。破颜机合道惊群。偶登共对岱山月。一夜清光分分分。
    
偶成

    见脱三生我悟尘。功名奚类世间人。山中自乐埋身广。方外谁思追气臻。喜怒从情言佥实。起居随意行都真。如然自得孤骄僻。风月满怀心未贫。
    奉诣水户府君源威公神主之庙赋此随喜。
    神明如镜点无尘。示现去来都是仁。风削玉阶灵庙净。烟磨石字古碑新。瑞松积翠峰长世。芳草重荣山永春。孝子兴家方有道。爇香随喜益祈镇。
    
游大雄院访易和尚

    远扣禅关直入亲。过量初见过量人。胶盆互掷振宗妙。漆桶齐呈夸道贫。窗下幸甘茶礼淡。堂中安忆菜仪珍。都将祖上高风骨。一席玄谈不着尘。
    
题大雄院兼示清众

    大雄峰顶不人间。谷口云横片片闲。鹤唳古岩声转瘦。猿眠新月影斜班。门埋杉木千林老。殿锁莓苔一境宽。饱惯参禅僧志切。夜深嚼雪齿根寒。

答易和尚呈偈之韵

    尝不宗风落二边。□电影里展机缘。参禅文字禅年广。辨道经论道日坚。纵汲洞源尤尽底。未登太白恶穷巅。没弦今有知音在。一夜松风明月前。
    
游白马寺示龙蟠长老

    白马寺荒人不荒。玄关深锁气如王。林成饱茂多般树。茅腐增高数个堂。鸣磬礼参依法正开炉禅味与谈长。绵绵密密能相续。洞上真风再举扬。
    
过凤台院访圆芝长老

    远思旧识着茅鞘。莫道凤台无凤来。炉烧湿薪身等泥。鼎□浓茗念如灰。尝回十岁江湖梦。话作一霄山寺咍。相遇互堪甘素实。我禅何敢乐浮木。
    丁巳之春。一日禅余。偶尔率徒。携杖于林间。聊以其境适情。乃名焉卒赋六偈。大率一境一律。预述其趣。是谓偏乐玩览。岂敢当衲僧分上事耶。伏告后人。莫错作境会。

老杉关

    岱宗山稳境邻□。坐见前村茅屋烟。遮日老杉阴似晚。印泥班藓径如弦。阶平好戏驯人狗。雨静懒闻干客鹃。郁密禅林风转古。孰冲关^8□直通玄。

望州岩

    一望飞眸穷半州。常阳风色入心幽。古帆带雨东南海。村舍横烟西北丘。朝爱斤云和浪洑。暮观斜日逆川流。衲僧何愿林间广。三尺岩居足我游。
    
卓锡泉

    卓锡岩根补古泉。不知此水甚年传。青苔滑处云藏石。绿竹疏边风贮涟。格外清凉和月得。世间尘垢等心湔。只须一滴甘深味。莫道源头彻底浅。
    
纵眸园

    天接园兮园接天。纵眸四境与云连。栽麻岁岁衣量剩。种麦年年饭分全。几户农夫收菜去。数村牛马饱刍眠。尝思割地檀心广。望断西畛那半边。

听雨林

    夜睡林间听雨奇。半如琴瑟半如篪。枕寒不结思乡梦。窗静速成离世诗。境尽灯前禅益进。心空榻上道尤丕。山翁太爱四邻净。除此蒲团何处移。
    
玩月溪

    溪头玩月历千冈。携杖跆穿满地霜。东海流金天若昼。西郊铺玉露生凉。松高南岸影斜远杉密北山阴倒长。一陈秋风吹袖过。闲游物外孰相当。
    
松平刑部太辅居士。入山访道赋简

　　久忆哲人颜哲人。互振谈栖拂禅尘。亲疏无意言言节。验辨临机事事新。荷法风颠瞒祖佛。探宗兼带识君臣。此非恁^8□踏玄路。驻马胡夫叩道贫。

偶成

    夏日香长倦坐禅。烂衫不觉引余涎。雨敲窗纸梦渐破。风落架巾心始圆。满面尘埃都不拂。遍身垢腻故何湔。客来毋苦问宗旨。我没祖师灯可传。
    
水户侯参议大檀君入山访道赋献

    未种梧桐感凤来。手拈秃帚扫青苔。道贫穷处风情少。禅话活边亲旨恢。石女扬歌供果卓。木人作舞献茶杯。方方一丈室虽窄不二玄门新与开。
  
又

    受印冬瓜今八年。常悉祖席教网缠。见修论道此非道。迷悟谈禅岂谓禅。五位传隆还失位。三玄宗古又丧玄。终身济世死何悔。只愿檀君护念坚。
    
法堂落成志喜

    未住斯山满一年。人天甚幸伏吾禅。檀金布地多如石。佳木长林直似弦。梵刹便成堂宇正。道场永定法范全。才标茎草事虽好。功业争当老衲圆。
    
过武陵访奥村壹岐居士。赋此而别

    水云客路易东西。长寄生涯一杖蔾。话月暂休金泽寺。寻华时过武陵溪。对君不忆如新识。化鹤只疑归旧栖。身世百年炊粟梦。致眠官舍懒闻鸡。
    
应参议源君之请游水户城次日上

    受嘱灵山约未差。迎吾两处上高家。去年谈落武江月。今岁参游常陆华。贯道仁风恩屡厚。提宗志气势弥加。个中莫谓无禅味。倾尽心肠几盏茶。

寄奥村壹岐居士。兼愿金龙正宗永无混乱

    人间一趣尚难求。况又为僧方外游。麟走凤飞真有故。蜗争蚁斗更无由。厌尘不踏今时路。对月常思古世秋。林下向谁谈此意。携君洞水欲长流。

奉送大檀越参议源君发驾武陵。赋此而简。

    于我参玄君独真。让尊访道更无伦。禅关三扣单刀入。香饭四炊分座亲插草密图营梵宇。布金永舍费家珍。檀心倾尽官行急。暂写离情亦一新。

又

    证道易兮行道难。葛藤何用引枝蔓。书中不劝多文学。尘外为开无字关。老去同参唯竹彔。休来交友是蒲团。送鞍泪说一般趣。独愿长年君自安。
  
题东光寺。兼简铁丸禅德

    卜地孤峰道不群。草庵何敢若尘氛。灵踪远没筑波雨。声价遥埋土岭云。武茂乡荒烟转薄。那须野绿气常芬。闲游始识兴尤好。一日山行一日曛。

题云岩寺兼简铁狮禅德

    杖探溪水直穷源。独木成桥古寺门。没履莓苔随意厚。埋楼松竹任情昏。山肩负日鹤斜舞。岩影沉潭猿倒奔。兴发半瓶清味熟。禅谈奚用世间谊。

过武陵奉访参议大檀君。赋此而别

    久对青云弹古琴。会怡方外有知音。算沙经海愁涯远。探水禅源彻底深。相遇甚须疑影盏。共谈空刻止啼金。别筵不觉分裾晚。斜印西山日一林。

应中山备前守居士之请。赋此而示

    三过武陵俱贺春。相逢底事不相亲。一炊黄粟梦空尽。百沸清茶谈甚新。念了甘禅禅即熟。情生访道道还尘。渊明若入东林社。岂为远公堪作宾。

禅起

    自觉好禅禅务安。尝无不日乐斯闲。檐间蕉叶雨呼梦。瓶里莲茎华破颜。烟尽炉香周法界。光寒灯影远尘寰。履穿七尺单前地。宾主经行几转环。

雪后偶成

    古寺雪埋廊转长。东楼西阁峭棱行。月残后岭光都白。屋没前村烟薄黄。梅苑除梅华点点。麦田无麦玉茫茫。门庭几个安心客。禅味入茶干半铛。
    
腊月晦前日。应请游中山备前守居士之家

    今年岁月一朝残。莫怪清谈尚未殚。结网虚空尘劫远。纳炉遍界草庐宽。论玄彻底半铛茗。进步穷头百尺竿。偶起西观斜日没。自咍满鬓雪添寒。

又

    炉惜淡烟烘石薪。午茶香熟室方春。和情消尽残年雪。共妄远离浮世尘。何羡亡弓为主楚。任从献鹿不臣秦。清谈齐到是非极。笑落西岑日半轮。

己未元旦

    住山三度见青黄。添得数茎斑鬓霜。刻叶作金功漫费。磨砖成镜用何当。偶扶相笑过头杖。坐久俱劳折脚床。归思未休春又到。依前独嗅野梅香。

过大雄寺访幽和尚

    彼此丈夫心甚惭。相逢一夜好清谈。铺华锦上禅风尚。削铁针头道味甘。随分东西容些些。匡徒前后领三三。老来休去偷闲日。不识何山并草庵。
    应市川三左卫门信士之请。舟游常陆海幻泡悟了出家游。戏水狂云历几州。筇跃北溟波万里。筏浮东海月三秋。截流顺逆平天下。没迹纵横活路头。今日自知吾道合。一般清味满轻舟。
    奉应水户君羽林大茂士之请。赋此而简因缘夙昔计无涯。还恐年年顾老痾。谈笑一番常陆月。破颜三度武陵华。怀仁万国人门竞。仰德千村民野歌。有力须思灵鹫嘱。愿君继业作檀那。
    
大雄幽和尚。入山访道赋简

    携蔾老大扣柴扉。青眼初看道骨肥。夜话长闻刍狗吠。朝参互逞铁牛机。洞源须起禅澜倒。尘世谁增佛日辉。除子振宗今几寺。五山选出四山非。

题久昌教寺。兼示慈性庵主

    山已灵兮地亦灵。久昌寺净玉成庭。断岩松扣风宣偈。乱岳日高云转经。分界布金檀护广。梵坛插草道心宁。寻僧过院尘机尽。谈馥建溪茶一瓶。

庚申元旦

    黄鸟未鸣梅末开。不知春色甚边回。铜瓶冰解水犹冷。木履地和霜转堆。侵晓咙咙看物静。隔林隐隐听人咍。白云红日虽同昨。贺迎新年茶一杯。
    
诗偈七言绝

示兼东西前堂铁丸首座

    一机铸作铁团丸。七佛出兴都没关。因忆生公台畔石。不知中渠是甚般顽。

示兼东西后堂默禅首座

    安心熊耳半提器。在口毗耶二义门。欲语威音那畔事。粘牙黑漆一昆仑。
    
示寥光监寺

     寺是千年常住物。经营都系一朝僧。不尝瞒却杨岐老。倒跨驴儿履薄冰。
    
示泉明书记

    竭力参禅纸墨中。砚干笔秃始看功。一毫端上别三昧。点出西来教外宗。

示寂湛维那

    机先拈出一槌槌。直下何论七佛师。唯见桃源春色晚。人间恐作等闲枝。
    
示歇参知殿

    活埋炉底无烟火。吹灭杯中不尽灯。参歇禅休真拂拭。明明古殿是谁升。

示潜龙知藏

    不尝入海算尘沙。经义穷边禅义多。大藏岂能收得纳。看来教外一僧伽。
    
示定水副寺

    算了风云算太空。算臻无算见全功。千年常住一朝事。博约双收掌握中。

示祐孙知客

    一盏分明分主宾。空茶孰敢问疏亲。佛魔等接火炉上。永湿穿他两片唇。

示海文典座

    桐鱼声里占机先。参彻笊篱木杓禅。莫道沩山僧某甲。触翻鼻孔等辽天。

示白堂直岁

    除尘搬石总无他。击鼓普请看若何。不信更须倾耳听。阶边露柱抱儿歌。

示阳贤知浴

    个清净处若何湔。放下杓头初本然。灰死炭枯锅亦冷。灶中孰识火无烟。

示弥天侍者

    三唤未终三应重。负吾负汝始明宗。密参谁识画帘室。烟漏炉香片片风。

示闲亭悦众

    金磐未鸣玄路通。声前一句契吾宗。不尝闲却僧堂去。何管家乡在别峰。

示诸禅客

    棒雨敲头头未点。喝雷过耳耳无聋。丈夫自有冲天志。坐久蒲团寒若冰。
  
示诸列职

    安分守疆禅务全。作臻无作始功圆。烟生足下洞门客。汲水搬柴步步玄。

示诸暂到

    后人进院先人退。打得个中间底归。此去如无有头尾。汝听倒跨铁牛儿。

示诸行者

    擎饭擎茶吾与接。侍鞘侍杖汝还亲。本来无物师资切。甚慕三更入室人。

示诸童行

    脱尽尘机始入禅。心华开发火中莲。只思结果自然熟。固蔕更须三十年。
    湛禅客求名字。乃与百明元慧四字赋示千年灵镜磨砖作。胡汉当台都不惑。俗是俗兮僧是僧。扬眉暖目何须力。
    盛禅客求名字。乃与辽空元洞四字赋示天无盖也地无载。穷竖亘横常廓然。不知形容何所似。灵光都自一机先。
    纯禅客求名字。乃与无杂元纯四字赋示寒时寒杀热时热。谁识阇梨独纯然。一片打成参学毕。胡夫拨草更求玄。
    圆禅客求名字。乃与觉门元开四字赋示不瞒檗苦及冰寒。扣己忽开无字关。南北东西任君去。元来大道透长安。
    苗巡照求名字。乃与冲天元志四字赋示丈夫自有丈夫志。何向如来行处寻。关锁万重留不住。个青霄外孰知音。
    文茶头求名字。乃与尘海元文四字赋示恒沙算尽即禅源。大藏从初无剩言。五百劫前传此旨。释迦元是我儿孙。
    传看门求名字。乃与即禅元静四字赋示非心非佛道何论。冷坐蒲团彻本源。参饱大梅梅子熟。夜深吞却漆昆仑。
    贞碗头求名字。乃与别传元旨四字赋示一枝拈出破颜华。列圣丛中付作家。海藏五千有余卷。无边文字是尘沙。
    玄铺堂求名字。乃与觉妙元心四字赋示过水逢渠疑影盏。随流认性止啼金。一沤未起安心了。不可得中毋更寻。
    禅香灯求名字。乃与石门元敲四字赋示莫言佛法点头迟。众妙通边宗说奇。伎尽敲推如倒断。深山岩涧分相宜。
    的行者求名字。乃与中焉元的四字赋示凿头方也镜头圆。今古分明的的连。直下是谁瞒石巩。从来一簇贯三千。
    乔行者求名字。乃与即空元了四字赋示觉了色身元法身。桃红李白自然新。千差路绝物皆好。常处尘中不若尘。
    心饭头求名字。乃与百痴元慧四字赋示从来佛手医无日。劳得分身几亿尊。还懒令生公判断。石头疑是输顽昏。
    草苔庵主求名字。乃与绝照元镜四字。赋示。
    磨砖击碎点无尘。胡汉影空初本真。谁道未居明白里。一番转眼一番新。

送龙蟠长老赴白马之请

    曲罢新丰调转寒。没弦横荷任君弹。杖头今有知音在。处处松杉风起澜。

节后观菊

    莫道秋丛节去迟。带霜正觉晚香奇。倚栏赏得夜过半。月落东篱华一枝。

答示兴津勘左卫门信士呈偈访道

    尝不指西还指东。开门线路为君通。半瓶茶熟草堂里。一夜禅谈月正中。

示小田七郎右卫门信士

    仕官日用事都圆。莫道人间小福田。返照般般非别物。做来做去尽安禅。

应请于苍龙寺兼简愚门禅德

    借力杖头敲道关。竹炉烟断午茶寒。寺虽左右邻尘舍。尝没禅谈落世间。

游清音寺

    尝惯昔年弹古琴。山间松竹剩清音。此非幻住风光好。争破草鞘劳足心。

送山县源七郎信士之武陵兼寄梅华

    去年采菊初相见。今岁寄梅暂别离。如向个中知个意。东迎西送两奇奇。

应中山市正风轩居士之请赋示

    千里寻香过海东。老梅方见笑春风。一枝更得那边秀。玉骨冰肌敌万丛。

应朝比奈内匠信士之请赋示

    春梅春苑春香度。春草春庭春绿幽。祖道西来藏不得。一条棽楖标傲闲游。

春日游舟木武兵卫信士之园亭

    草屋寂寥门少开。只看孤屣印莓苔。杖冲春雨徐徐过。华落半庭千点埃。

游丝

    见色弄香华亦尘。游丝无迹玩初新。苍苍天外与何处。满目虚空总是春。

雨后偶成。兼示潭照二行者

    倚榻悠悠明甚宗。默然日对太虚空。个中强问西来意。雨后烟香新绿风。

高干大喜禅德。入山访道赋简

    尝不禅谈落二三。全提东请及南参。新茶盏饱夜过半。月上林间一草庵。

送慧忍藏主赴联芳之请

    风颠汉子继风颠。奕叶联芳几世禅。莫道尝无吞海力。一条□杖荷三玄。
    
示三休庵主

    过现未来心总休。喜君休得到真休。更将一句与今说。日用方须休亦体。

丹崖禅德寄偈访道和答

    始识诗魔还弼禅。一吟令我觉昏眠。烂担滴沥黄梅雨。那个心头清韵传。

纳凉

    夏月炎天任气蒸。僧堂床静正堪登。清凉何必自门入。吹灭心灯夜若冰。

游金沙山。兼简剑山禅德

    杖穿平野十余里。鞘渡巉岩一二村。水锁金沙滩上寺。洞门深处孰穷源。
    铃木清兵卫信士。暨妇人丰信女。新造伽蓝祖师两木像恭安大殿。因赋志喜。
    分身百亿化何穷。刻木涂金气宇雄。显焕宗门光转远。安基须等太虚空。

 笕助五郎信士。新作钟版而挂。赋此志喜

    金口圆成木舌方。禅林规矩正堂堂。一槌吼破虚空过。万世传声福没疆。

同诸徒中庭扫地

    禅苑秋荒满地苔。日昏冒雨扫尘埃。还忧片瓦击林竹。落叶风前苦几回。

红枫

    霜叶笑华春样秋。红枫留我立林丘。闲游不觉归来晚。月印东溪水一流。

题麟祥院

    林间树密院方深。风扣禅关空个心。一望悠然虽没趣。栏边卓杖久沉吟。

诣中山市正风轩居士之庙

    相遇不逢三四度。共谈无语几千年。行人若问个中意。水在瓶兮云在天。

大雪

    枯木千林华若春。山堂富兴满庭银。倚栏欲语安心旨。不识是谁寒杀人。
    丁巳雪月。参议大檀君特请饭余于水户大城。登殿之次赠白梅华一枝。赋偈奉寄相对破颜情转多。为君拈出一枝华。本来无法更何付。笑倒灵山老释迦。
    檀君参议大居士。致使访道山院。赐以建溪并胡饼。吾徒百许人。饱满数回。赋此奉谢。
    禅味倒供咬齿牙。云门饼与赵州荼。灵山亲嘱谁瞒却。佛法正存檀越家。

送默禅后堂归总宁

    买鞘费尽自家珍。彻骨春风送转新。莫患尝无卓锥地。今年奚似去年贫。
    
早春观梅

    寒林影里春何处。只有梅华少破颜。瘦骨清香没人识。一枝攀得为谁颁。

题乾德寺

    杉径苔深无履痕。云横洞口远人村。偶来探过曹溪水。自觉乌藤穷本源。

游鹫子山

    数里吟过石径斜。山行驻马几村华。登高忽悟世途尽。云隔尘寰万壑阿。
    弥天侍者。四年之间四归受业。海路千里去来八番。其劳不可记焉。因赋此而送。
    千里往来今八番。两头担荷爱兼冤。山翁老去都无力。放过乌藤痛一痕。
    有一冠君。风韵温雅。不尝话来处。时入山访道。或语或默。无事不契宗。一日求偈赋示。
    雨湔山院没尘飞。且喜冠君来扣扉。相遇千般皆妙道。任他语默涉离微。
  
夜深玩月

    物外禅林秋未荒。高风拂袖玩方长。栏干影腐无人倚。月落古桥霜一光。

歌

元旦乐新歌

    万里沙洲万里波。时丰共唱太平歌。寰中尘尽庆祥集。塞外烟收佳瑞多。敕降九街清似镜。令施八表直如丝。官家有道夸文质。民户无灾忘政治。西苑麦眠添翠嫩。南林梅笑吐香奇。暖霞敷地霜弥薄。和气浮天日益迟。鸟啭栏干争啄舞。犬啀灶库夺□奔。爇檀两两僧围座。致信番番客入门。仆绕茅廊仪礼贵。马嘶杉荫喜声联。亲疏情断混魔佛。今古谈明品圣贤。溢鼎煎茶众口足。满锅熟饭几肠余。与人齐富未矜富。连世同途不惑途。四十年来兰若寓。数千村里草鞘勤。深探济水宾瞒主。高汲洞源臣向君。楖标横担巡海岛。棕毛倒振起风云。北游暂导三玄队。东赴远惊五位群。兼带机全宗显继。变通眼正辨尤圆。当嫌名相伪巧学。决爱心空打坐禅。华版传音俱观静。木鱼接响各经行。夜寒更极参初放。昼漏闲长诗自成。冰解砚池挥笔快。雪消楮国作书悠。句篇统处重吟味。格律穷边击节讴。偶下此州留此寺。又迎今岁遇今春。山翁何忆旧栖好。临事般般只乐新。

书

上水户侯参议大檀君书

    余江南老比丘。潜迹越水。摝蚬捞虾以自成活耳。抑忝殿下传语以天德而请。乃授佛之职暨责振洞上已坠之风。只愧余才不敏。不耐其任也。忆夫季夏月迎在武陵季秋月送向水户。中间七旬余日。飨应诗书美果珍菜。各赐数番。余甚人。恁^8□宠礼得甚重矣。以是不敢违命。遂移蒲团而居。益愿殿下不失灵山付嘱。为余扶起破沙盆。莫惜一只手。聊使小子定水达书通信。维时霜气砭骨。为国保重。

复总宁墀禅师书

    春别之后。远望劳眸之际。华简落手。爇香薰诵。直得似听玄论于席下矣。如谕参议大檀君。以本月十八日入山访问。乃对执宾主之礼。暨赈以黄金数十片。异朝珍果若干函之外。又约言。及堂宇营备宗风扶起之事。并禅谈诗和。半日而归。余甚幸得逢恁^8□法运。只恐薄德。而浪受厚恩也。遥追忆雪峰轻打我之因缘。举来点削一字。说为重打成我而已。于是余以冬日结制之计。密闻大檀君。君欣然听许。既而稍稍计焉。山院素乏于人。就中第二座。现阙其人。希就师之堂中。令高德差补阙位。是宗门盛事。而且余得力之处也。素欲躬自访道猊下面言缕缕。以未日到自恣而止。故拖返简预闻。

复净住麟山禅德书

    去秋辽子。担得见示华简。并诗玉香合等归。余清手烧香读焉。玩焉数日。圭复不止。宛如昔岁告暇席下之日。尝在后苑小亭看华谈笑。纵虽数十重山水亿万片云雾。岂塞相识心路乎哉。是真衲僧之机。只贵同风千里之高踪。何患无术缩地矣。今辽子有能州之行。聊复短札。兼问动静安否。

复本多安房守居士书

    蒙见惠珍简及古砚。清口读焉。清手抚焉。日日三四回。踰月不止。且喜居士。广结好方外。笃崇道缁林。非是积善家君子。奚敢有如斯余庆乎哉。只愿寿年以椿历。永为佛法作金汤矣。如余自应请于水户君来。君追日益亲。三入山访道。四登殿叩禅。间致使慰问。以茶果不下半月。至其插草布金。宛如帝释及须达于佛。诸方衲子。惊怪莫不改观。居士平日忆余切。故告缕缕。聊教贤怀永安而已。
    
答示大内顺医才达书呈所解书

    承谕。子顷岁爱禅觉入蔗乡。余读至此语方知。工夫渐进。虽未达千里远。非亦无一步功。又谕会则妄却真。不会真却妄。此语果是未到家。譬欲还乡者。犹如在半途而行。若能会者。彻骨不会。无真无妄。故道到得归来无别事。庐山烟雨浙江潮。未审庐山烟雨。此为真耶。浙江潮此为妄耶。若实欲明个段大事。向古人一句无义味处。发大疑团疑去疑来。日久月深。一朝豁然打着。宛如善相扑者。随头所触。尽能反之。遍体无所不反之。正当此际。始无饿来种田。渴去凿井之弊乎。参参。

寄素璨静主书

    于华于月。于雨于雪。朝忆面晤。夕忆谈笑。东西千里。心路远而远矣。不知甚年。共啜竹炉一鼎之茶。奈何啻有解空之力。尝无缩地之术也。非是白纸三叶之信。争尽红泪一封之啼哉。于是抛笔默而寄焉耳。

月坡禅师语录卷第三（终）
月坡禅师住常陆州岱宗山天德禅寺语录卷之四

        侍者元湛元旷元辽等编录
                  
　　　　　　　　　
　　　　　　　　　
　　　　　　　　　

传
义云禅师传

    禅师名义云。不知甚许人也。得法寂圆于宝庆。继□当洞上四世也。一日上堂云。众流投大海。咸淡味同。四夷归一朝。君臣道合。所以四种分宾主。五位列偏正。虽然如是。立正则正外无偏。五位俱正中来。立偏则偏外无正。万物各兼中至。不见道。我逢人则不出。出则便为人。我逢人则便出。出则不为人。良久云。偏正不曾离本位。无生那涉语因缘。下座。后暨彻通之更席于大乘。云往而补永平之室。遂唤为永平中兴。性素乐幽闲。故以吉峰自念终老之地。乃有林下幽闲一世贫。无由向外问疏亲。清风白月宾兼主。去就平常不诳人之诗。着语录一卷。行于世矣。

石屋禅师传

    禅师讳真梁。字石屋。萨州人。姓藤原。岛津忠久之后裔也。观应庚寅。梁既六岁。投州之广济寺。执役童行。风知越逸。习字不群。一日族长鉴。召把酒^8□。梁掉头辞以金口痛制。鉴喜云。真出家儿。延文己亥。观光京国。依蒙山于南禅薙发进具。偶随虎森。往访寂室于永源。便问入道捷径。不契。次参通幻于永泽。幻门庭崄绝。而尝不许入室。梁插香而上。幻见闭门。梁退。次日又参。幻又闭门。如此者一十二次。梁念。是我轻心也。今夜须舍命。晡时直立达且。幻悯接入。梁便问。生死到来如何行履。幻云。把将生死来。梁无对。幻乃示以韶国师之偈。梁罔措。幻一日问。既是心外无法。为甚^8□却云青山。梁脱然云。满目^8□。幻颔之。乃谓云。汝明日鬻衣盂。设一堂粥供。自后服勤无间。造诣益深。永和丙辰。尝闻能大拙旺化东野。往依席下。能一见以独榻待之。时能之席下万指。梁独为高标。常被大众指目。一日能问。临济云。赤肉团上有一无位真人。汝作^8□生会。梁云。不可唤作无位真人。能云。无位真人。与非无位真人。相去多少。梁云。门前金刚举嗔拳。能便执梁手云。须还我师资礼。梁呵呵大笑而出。能顾左右云。昔在南方。见千岩老汉于径山。发明此事。岩大喜。载我小轿。巡东西序。令人瞻礼。其时悟处。适来梁禅客拨转底关捩子耳。逮能住建长。梁放包宇都宫。繙阅大藏五年。偶逢通幻应总持之请。梁直往执役衣盂。参随日笃。幻遂付信衣。嘱以宗^7□。梁礼辞归萨。至明德庚午。开山于妙圆而居。尝有冒称幻嗣者来访。梁刺知其未彻云。狮子窟中无异兽。若真证实悟底。如两镜相照。何互相欺敝耶。速来一一勘过。望崖退者伙矣。应永甲戍。岛津元久。新创大伽蓝。号王龙山福昌禅寺。乃请梁为第十祖。海众云集。常不下一千五百指。钟鼓交响。丛规井井。凡梁临众三十年。以法道自任。八面受敌。皆用本分钳锤。定见如山不可移动。每自语云。假令不得一个半个。吾宗种草扫地以空。不可以药永银当九转丹砂去也。故参学者。始苦其难凑泊。久则眷恋而不克引去。应永癸卯。梁领诸徒。为通幻老师。扫塔于永泽。尝对众云。我留残喘得臻兹耳。此岁五月十一日。沐浴更衣。遗嘱既了。莞尔坐脱。寿七十九。腊六十二。诸徒举龛阇维。收舍利葬永泽。塔云智日。

不见禅师传

    禅师讳明见。字不见。云州三泽人也。姓源。清和天皇余裔也。七岁丧母。因随云树三光国师受戒。常语同友云。世俗升进。非是我所要。一日遇悲母之追忌。父拜请佛心国师。升座说法。见初闻教外旨。发心直指宗。二十二父又丧。见便知出家时至。乃舍家眷遁出。径过东关投相之圆觉。师事人拙和尚。遂得薙染。昼夜精进。增加勇励。次谒大彻于明应。虽参请入室。未尝有入所。寻谒大源于洞谷。佛心于高石。佥不契。末后参通幻于永泽。便问。末后一句。始到牢关时如何。幻云。我亦不知。云到末后。岂有如此说话耶。幻打云。道什^8□。见茫然。一日游历门外。看二僧相对。举则监院在法眼会里。不尝参请入室机缘往复问难。未尝尽其妙。区区涉他岐。见在傍豁然大悟。自后应用无事。而侍幻左右一十八年。亲受信衣。应永丙子。开山兴禅。功济大千。道传无二。凡见应永之间。出世越之龙泉。能之总持。丹之永泽。到处开大炉□。纵钳锤衲子。偶有微疾。告众知不久住。三日间起居如常。庚寅岁六月初三日。沐浴更衣。烧香跏趺。端然示寂。寿六十有四。腊五十有七。

竹居禅师传

    禅师讳正猷。字竹居。萨州人。姓长。家有二子。猷其兄也。父尝谓云。我闻。一子出家九族生天。兄尔须治吾家。弟尔出绍佛种。石屋禅师。现在郡之妙圆寺。大张洞上玄化。往在彼中。须执役童行勿失时。猷在傍奉命。乃同弟入寺。备述父言。屋欣然使僧促剃度仪。弟见叫唤而走。猷乃跪誓云。我弟时机未熟。愿我代弟出家。请师安名。屋良久云。尔言如此。殆乎宿习乎。遂赐度名正猷。从众参穷。时中纯然不怠偶辞游方。相之龟谷。远之楞严。到处究佛祖言教。学通法华楞严圆觉维摩等之诸大乘。久之省觐石屋于妙圆。执役汤药。供侍专笃。偶屋上堂。僧问。如何是宗乘妙句。屋打云。速道。僧茫然。猷在傍遍体汗流。乃具威仪入方丈。屋笑云。子彻矣。遂付衣法。让正寝以居之。为众升堂入室。着著有出身之路。一日猷上堂。璠器之出众问。随处成主时如何。云柳絮毛毬水上萍。璠云。正与^8□时^8□讹作^8□生。猷蓦面唾。又僧出众展两手云。请和尚一句。云汝何时失却。乃云。午头不见四祖。山僧不识石屋。因甚^8□如是。诸人要知^8□。洲渚不留糜鹿下座。凡五坐道场玄化大播。真林·福昌·总持·永泽·龙泉是也。又五插草以收云众。了心·松仙·坚忠·德住·龙门是也。晚中兴于大宁。大起洞上之宗风。海众云集。常不坠千众。一日告众。却后五日当取灭。缁素省问相继。至期说偈云。混沌破了。八十二年。蚊咬眉上。正好打千。言毕寂然坐逝。寿八十二。腊六十六。实宽正辛巳二年十月二十有五日也。

大空禅师传

    禅师讳玄虎。字大空。武州人。传失姓氏。幼而薙发于郡之教寺。性有卓识。风韵拔越。言行异群。尝寺乡有文殊堂。常往而修禅那。动通霄而归。乡人唤云文殊沙弥。一朝志有南游。即日告辞而出。始谒宗芝禅师于远之石云。芝一见器之。虎遂更衣典藏钥。一职二十年。尝无改换。时有虎藏主之声。喧动天下矣。一日芝问。世界坏时此性不坏。汝作^8□生会。云世界坏时此性俱坏。芝云。毕竟作^8□生。云毕竟空也。芝蓦面一掌。虎当下脱然。乃礼拜。芝云。会甚^8□道理。虎起来掀倒禅床而去。芝深肯之。遂得法继席于石云。后开山于势之净眼。道光人天。上皇诏教虎赴阙。执礼师资。亲问道叩禅。乃赐紫直裰号佛性禅师。凡虎之异迹甚伙。传在人口。故不录于此。

器之禅师传

    禅师讳为璠。字器之。自号天游子。生于隅州藤氏家也。幼薙发于里院。参游之日。初投双桂于南禅。久师事之。于文字之问。精锐敏达。功业日彰。桂深器之。乃常以器之称焉。一日拍手叹云。此非我出家所志。生死事大。宁漫尝古人糟粕乎哉。俄辞拜谒竹居禅师于长之大宁。乃执役衣盂。入室参堂。不舍昼夜。影响八年。宛如一日。偶见狗子尿有所入。直诣方丈述所悟。居颔之。遂付以衣法云。吾宗到汝大兴。容易勿说。自后筹室之中。擢璠一人为先登。后因竹居老师应龙泉之请。璠亦随侍过越州。一日拜扫永平祖塔于草茅际。叹息泪誓兴宗。乃有吾祖从曾戢化权。宗风坠地百余年。儿孙无复英灵汉。谁把鸾胶续断弦之诗。长之龙门虚席。檀越陶盛政。暨合寺云缁坚请。璠崄辞五次。缁素不止。教竹居老师为加请。璠于是初应。未几营备殿宇。丛规全行。云缁辐凑道化鼎盛。宽正癸未应永泽之请。此岁八月一日开堂。海众七百余员。堂堂围绕法座。尝示众云。世界未有时即有此性。如何是此性。自代云。月里姮娥不画眉。璠素仪相丰硕。家风峻峭。举扬宗乘则触其锋者少。应仁二年戊子夏五月。有微疾。付后事于大庵毕。遂以二十四日泊然示寂。阅世六十有五。坐夏五十有四。

梅庭禅师传

    禅师讳洞察。诸方举称梅庭。未详其嗣承。久在越之大安。笃慕天真之遗风。至性质直。禅行以熟。一日察随众在中庭扫除。忽见红梅华开悟。乃有一朵红梅华触破没巴鼻之句。遂出开山于浓之林广而居。便设一庭于方丈之傍。手亲种红梅华。禅余必以此为游宴地。凡每有人问禅。唯指梅华失笑耳。世人推尊之称梅庭禅师。

一州禅师传

    禅师讳正伊。字一州。防州人。姓藤原。生于稻田氏家也。母尝梦。有白玉径三寸计。忽跃从右胁入胎。觉而有娠。乃暨诞白光照室。丱岁依州之般若寺出家。天生会禅。一朝临镜不尝见有影。傍人以为不祥。伊自笑云。不见道。通身无影像也。尝不习文字。又不学经论。偶至中年游方。谒日峰于京师。峰试以碧岩集。佥如宿契。便辞参牧翁于圆通。普请搬柴次。翁问所作已辨。还得己利也否。云不修万行。不历僧祇。翁云。呀即当汉。恁^8□去。云有时乘明月。不觉过沧洲。便出翁顾傍僧云。新到禅客不凡流也。又辞参希明于慈眼。执役柴薪。终日纯然。一日明过柴房。见伊纯朴乃云。璠玉浑金堪作何用。云至宝不雕琢。明斫额。伊拂袖出去。径之大川。谒月江禅师问。江月照兮松风吹。未审甚^8□所为。江云。暂待别时祗对。云谢答话。江微笑乃差典记室。一职十九年。亲受信衣。遂有伊书记之声。雷动江湖。后久应长尾金吾之请。开山双林。云众望风而臻。留锡隶名于籍者。暨七千余众。诸方仰之。唤为日域龙象法窟。凡伊薰最乘之席三度。禅徒常六百余员。晚住玉泉暨三锯。内外护法。日益往来。常履盈户外。一日伊告众将示灭。诸徒云集。气息如恒。苦嘱后事毕泊然而逝。阅世七十有二。坐夏五十有九。实长亨元年丁未冬十一月四日也。

快庵禅师传

    禅师讳明庆。字快庵。不知甚许人也。丱岁离尘。有志叩禅。进具之后。出而南游。凡参二十余员之宗匠。到处佥穷宗源。自负而念我禅逸格也。偶过路于浓之祥云山下。以其境之自适。乃就南谷卓庵而居。眼盖天下。气吞宇宙。时华叟禅师。在龙泰而开洞上之玄风。庆不屑尝无心参扣。偶尔历半许年。一日叟使僧诘之。僧到便问。子在里许为个什^8□。云一事亦不为。僧云为甚^8□得为个不为^8□。庆惘然云。上座师阿谁。僧云华叟禅师。云华叟禅师。居常得教人如何修行^8□。僧云。如我师之教授。令人悉长连床上伸脚而眠。庆闻顿悟。便高声叫云。是大善知识。为人抽钉拔楔去。遂随而亲参。日夕不怠。往诣数岁。草茅之中。自然成路。乡人扁云。参禅路。后久得心印。遂往野州。开山于大中。盛振华叟之亲传。

昙英禅师传

    禅师讳慧应。字昙英。洛阳人也。姓藤原。应永甲辰三月二十三夜。母向月祈子。开口光入喉。自来有娠。明年应二岁之秋。有相人云。此好男儿。为千人主张。六岁出家。遂投相之圆觉。依麟天瑞师学。一日麟戏试以联句云。垂露在手。应应声对云。清风入怀。麟愕然云。此奇儿也。可谓浊世昙华矣。因字昙英。讳慧应。后归洛居相国寺。乃参诸师于文字之禅者数稔。一日读金刚经。至一切有为法如梦幻泡影。自叹云。文字言语非出离道。不如入总持门。领教外别传旨。宝德庚午应岁二十七。遂弃行脚。始参天叟于慈眼。叟示以此事向他不可得。应闻寒毛卓竖。于是励志不退。终至忘寝食。一夜见雪月相映开悟。便拍手叫云。何有多事。叟闻肯之。便过堂执应手云。如是如是。应摆手蓦面掌。叟亦与一掌归方丈。应随后入室。叟云。不劳再拳。且坐吃茶。应拂袖出去。又参竹居于大宁。便问。天得一以清。地得一以宁。未得一时如何。居云。大宁云。如何是此中主。居云。眼横鼻直。云未具面门时相见了也。居云。犹有玄玄关。云门前金刚空捧举。便礼拜。又谒器之于龙门之问。寻师访道不远千里。明得甚^8□边事。云鼻孔依前挂唇上之云。争奈无位真人出入面门。云这般闲事还和尚便出之劈脊便打。凡扶桑国里洞济诸师。浑无不参其枢要矣。末后见月江禅师于楞严。从前参得底总用不着。乃心如墙壁一十八年。江暨示灭谓应云。汝还师资礼。自今日去须分化一方。云某非恁^8□人。宜随众作务。江云。其然岂其然耶。应拜退。后辅化伊兄于双林及最乘。皆为上首。应性素无喜怒。接人以慈。偶与同行商量话头则至^8□讹处。分毫厘之差。若有不服者。蓦地面折。虽如冤家聚头。无含仇欲报之者。及伊迁化。遂继席薰双林之众。寻迁永平并龙泉。嗣香佥酬伊兄法乳。上诏赐紫服。令应握宗^7□。晚开山于林泉。月江正脉连环不误焉。预度执弟子之礼者三千人。亲受心印。大开祖席者十哲矣。

大川禅师传

    禅师字大川。传失其讳。萨州人也。得法之后。出世于福昌。大兴石屋之遗风。性硬洁。而尝不乐人事。常处一室。日夕禅耳勤焉。时有文之长老。耽结好于富贵。饱以风云之才而乐。素与州之长^7□津氏好。时自京师过访。日致燕于国筵。乃一春夏而去。一日之语长云。今岁春色好紧。州之福昌禅寺。地灵境胜。我不念死往净土。唯愿一日生。而在彼游华卉之香。长欣然应语。遂使士选日。以告川。川闻不乐。乃语专使云。昔石屋禅师。开法于此山。志有备万古参禅之摸范。尝不欲作燕饮之华筵。我何人也。其远孙也。长何人也。其檀越也漫以世间之客情。宁忽出世之道情哉。遽起而去也。使归闻长及之。二人闻说感悟。吐口悔过。自后无院促风云之兴者云。
    
风外道者传

    道者名风外。不知甚许之人也。性疏阔而不近人情。久庵于相之山中而居。尝不贮童侍。终日孤然。庵傍有岩角丈许。外缚小茅于岩颠。乃为己打禅之居。常设梯上下。时武陵城边。有文道者。以道鸣矣。尝闻外之高踏特访。外喜延升岩茅。清话之际。外谓文云。日将向午。须打饭斋。文唯然俱梯下炊饭。外见文之不持钵。乃盛饭枯髑髅而与。文恶其不洁不食。外励声叱之。遽追出门。文无力吐一语而归。外素工书及画。世人争竞求之秘重。

无岩道者传

    道者讳吴易。字无岩。相州人也。丱岁投郡之香林寺出家。圆戒之后。伶仃诸方。偶谒安禅师于瑞岩问道。暨叩禅久之得印记。遂辞隐江之草津古庙。执役灯华一十五载。人尝无知。后移居于大光寺之闲房。杜绝人事三十年。日夕端坐。胁不至席。冬夏一衲。绝无袭衣。为人孤淡。尝无长物。所贮唯一复子耳。每行脚自负之。素与大练遵公好。时来寓止。或一二日。或五七日。尝不受寺供。乞米市门。以赎库司。又不用登床被衾。困则独倚竹根而眠。日操大率如然。一夕易唤里人三四辈来。乃语云。三十年居此闲房。唯有竹间明月。未教我饱而已。便起携出一钵米。打白粥供。里人啜竟而归。及其夜将半。自烧房火逝。余尝南游之日。偶访过闲房。易喜扫席而待。乃清谈以道情。半日之间。言不及世故。其高踏以不可攀也。只恨道与世不合。终身无人知矣。

松云禅师传

    禅师讳宗融。字松云。肥之前州人也。丱岁出家。性疏阔不驯近世事。学统三教。忆谈酷远。尝拨草之日。瞻风于洞济诸宗匠。略谙其禅旨。会岁过不惑。诸徒延开法于圆应。乃设闲房于方丈之傍。置母母事。以至孝称于世。母之性卒急。而好食鱼。并乐琴歌。融不得夺。自出市买鱼。乃绳穿鱼腮而归。尝不教徒众暨奴仆提之。又学琴习歌。自琴歌常喜之。一日母闻州之长崎有妓能歌舞。尝谓融云。我行游之。融又不得夺。自负之去。乃慰喜三日而归。融素工论道说禅及文书。见闻者无不嗟叹矣。
    
安山道者传

    道者名安山。甲州人也。传不记氏族。性好禅坐。志有荷宗。古稀之后。卜地于武陵城东庵居。傍置一僧堂。诸方望风而辏。山尝无开示。无尊卑暨老少。令来者只管归堂。动自称结制。同众坐堂。其断饭食。其止寝卧者。或一旬。或二旬三旬。每耐力修。大率以将死为期。一日有僧自远方来。跗脚甚疲者。山差归堂。僧自念。我疲恐不堪长坐。进退未决。山及众尽进堂。僧不得止随坐。夜已到四更。犹未放参。山才起到僧板头。乃揖云。我岁七十余。骨臀疲劳。岂敌汝壮励志气勇锐。暂解免眠庵中。汝须期且坐。莫罪我接宾之疏略。僧闻说感悟励志云。延宝丁巳秋九月。山与一同志俱登富士山。直入岩窟坐脱。

序

送铁丸前堂归旧隐序

    自古善辅禅林者其品甚多。就中要者有四种。一者权威。二者财福。三者才敏。四者道仪。其以权威辅之者。利于降魔也。其以财福辅之者。利于牧众也。其以才敏辅之者。利于辨事也。独以道仪辅之者。利于无利能利一切。盖不亦大利耶。东光寺主人铁丸禅德。僧腊先余者五夏。为人爽拔精诚。居常孜孜为道。此岁丁已冬。余为众结制。丸引徒入会。余对执高宾礼。乃和会众处前堂第一座。余一日过僧堂。尝举百丈接野狐因缘。使众下语。丸不屑。随声下语数十转。都不契。余云。此个陈烂葛藤。向那里边学得来。若实欲明个段大事。莫向文字上解会。莫向意根下卜度。昼夜只管。坐在蒲团上。于无议味一句下。坚两手提撕。静时亦打。动时亦打。昏沉时亦打。散乱时亦打。打来打去。直到打不得处。蓦然打得透破个疑团。岂啻凿开百丈野狐窟已乎哉。抑又三世诸佛。历代祖师。及天下老和尚野狐窟。亦凿开毕也。丸闻说励志。遂忘寝食者日余。一朝闻版有所入。蓦直诣方丈余一见即云。一死野狐忽有活。丸乃坠泪叫哭云。宁将此身碎骨削肉。供养十方。苦行经百千劫。和尚大慈恩以足酬哉。弟子三十年。参若干秃老汉。明心册子上。悟道担子里。话积句聚。终至驮驴驮马。如知饱嗓野狐精味。胸隔腹满。方作损惠命病。今幸一时吐却。空心虚怀。无一知恶毒。忌口更若干岁。作个无病人。向深山里钁头边。接得一两个佳衲子。用酬法乳。余寻举古今差别因缘。下语十得三四。乃话云。昔雪峰三到投子。九至洞山。尚得法德山。须知吾宗以难嗣承。你今得开一只眼。向后穷心。参尽行解相应。山僧有个破袜子。与你受用。丸泪拜九出。自后参随增厚。入室侍立不舍昼夜。偶到解制日。请暂归旧隐。余卒书丸行由因缘。聊送为之序。又偈云。无心空尽有心亲。临别何尝惹道尘。几度蹈穿家隐路。谁知君着草鞘新。
    
送横田庄三郎信士归家序

    余向应请之日。诸方望风而臻。或有袖香叩禅者也。或有展具问礼者也。或有手华请诗者也。或有怀纸求字者也。独随意所欲。信脚所之。悠然而来。清谈终日通宵而去横田三郎助也。助姓平。信州人。世以横田乡食邑焉。性素实而常以仁育自乐。岁及不惑仕水户侯。只非以其军术精诚之。于吾道亦有同其志。可谓真友矣。今朝又清话而归。聊为之序以送。诗云。陈陈风吹衣未寒。倚栏清话惜君还。一枝更没由拈出。方见黄华自破颜。

铭
妙月院觉心大姊塔铭并引

    莲沼一□左卫门信士。以剑术名于世矣。向参禅洞济诸宗匠。往往得印记。一日见余于岱宗。禅谈半日乃自知。所以向叩诸宗匠者。皆是非实参实悟。遂随道游。虽未有所入。余以其信笃。常友好矣。此岁戊午秋。偶逢先妣妙月院觉心大姊五十年远忌。殷请余入家供养。因造木塔婆乞铭。乃为之铭云。杖之无影树。塔样与空遐。日月团团炙。烟云片片遮。湘潭途转远。南北境何涯。殷告耽源老。又来莫画蛇。
    
记

　　岱宗山天德禅寺。新建法堂记
    延宝四年丙辰之秋。余应府君之请。远来自加州。偶主本寺席。初移蒲团之日。卒览寺境规模宏大。而堂宇不尝当法则。只有方丈·众寮·厨库·山门。然其风近俗。意恨至此极矣。明年丁巳之夏。遽欲经营之。尝闻。百丈大智禅师之训云。世尊遗教弟子。因法相逢。则当依法而住。饮食·服玩·经行·宴坐。必为丛林营建室宇。必先造大殿。以奉安佛菩萨像。使诸来者知归向。故昼夜行道。令法久住。报佛恩故。又闻。德山鉴禅师之语云。比丘行脚。当具正眼。诵经礼拜乃是魔民。营造殿宇又造魔业。且天下惟奉一君一化。岂容二佛。所居撒去大殿。独存法堂。此二师共是禅林哲匠。各有所据。不可取舍。只须兼带以起洞上之风。岂劳别辨一一竭之众力哉。于是新建一法堂。上安独尊像以兼佛殿。傍设长连床暨兼僧堂。层楼复阁高深精丽。冬温夏凉。以堪统徒。以堪依法。凡费钱五十万。未踰三月而成。此岁五谷礼盈。其价减寻常者。皆方过半。募化米檀门。乃设无遮大会。江湖龙象翕然凑辐。月余已充一千指。举人道。回三百年既倒禅澜。将来主此院者。粥鱼齐鼓。嗣响牧众。特非余立以法为亲之志耳。又至教扶桑禅风齐复古者乎。聊为之记以不可不付后生。
    
四美亭记

    余向应天德之请日。望风驱驰者甚多。有一达士伊藤玄蕃友次。独抽诚而投。时入山访道。余可其志。禅谈动不免饶舌之罪。兹岁丁巳夏。时迎入家供养。一瓶清味。岂下竹院半日闲哉。谈余有暇。偶起游后苑。苑侧有亭。五七人可容膝。材椽不削。茅茨不截。其风古高不可记。亭前有池水。周旋一十余里。池中有莲。莲数不知几千万茎。余一见顿悟。主人有丘壑之志。呜呼有如是境。有如是亭。有如是主。有如是宾。可谓四美全具。余不忍默止。遂以四美名亭亭主在傍云。四美说请愿听焉。余云。莲华君子也。泥出不染。外直内虚。其色淡而其姿优也。亭亭不依。香远益净。池塘三四里际。纵目观焉。不此境美耶。侧设小亭。亭风且古也。不画椽。不垔壁。不贮丝竹。不备酒肉。不事歌舞及棋鞠之游。不亦亭美耶。爱此境而设此亭者。是生美也。话此主而赞此美者。又宾美也。今有宾美而后显主美。显主美而后坐亭美。坐亭美而后对境美。是余以四美名亭之说。极于此耳。亭主听说。怿然正襟礼谢。余于是延笔又为之辞。辞云。池底吞天水。青莲数里联。小亭开在侧。都不削材椽。为主主人坐。为宾宾客浴。苑中虽最窄。四美具观全。

志
禅林中兴志

    扶桑禅林兴隆。先后全关。考之于江湖。踪迹颇伙。就中单传心印。全提宗乘。别立禅居。一则丛规者。独我洞上祖。永平元公也。又先元有檀林空公。睿山阿公。建仁西公。而居未分禅教。只世称首传禅宗。或推为兴禅始祖而已。元之后有慧日尔公。创大伽蓝开法城东。又是落在第二毕也。盖元以贞应癸巳入宋。参禅太白。乃得悟本正宗。在宋五年。以安贞丁亥归朝。偶至嘉祯丙申。开法城南深草。扁云兴圣禅寺。是扶桑单创禅林之权舆也。后以宽元甲辰。筑永平禅寺於越州而居。丛规一则太白。肃如整利衲子。尝上堂云。山僧经丛林不多。只是等闲见天童先师。当下认得眼横鼻直。不被人瞒。便乃空手还乡。所以一毫无佛法。又云。先住天童时。千载一遇也。虽当绕运。轨则尤严。或半夜。或晚间。或斋罢。总不拘时节。要入室普说。乃希代之胜躅也。今永平既称其嗣子。所以不废晚参。我朝之最初也。嗣元者若干。独有孤云奘。补席牧众。正元始。奘之嗣子彻通介。寒岩尹。共历览禅风于异域。归来开大乘大慈二道场。定钟斋鼓。传响雷动千里西北。介之嗣子莹山瑾。瑾之嗣子峨山硕。峻然一出永仁元亨之间。筑永光总持两雄席。至今为天下龙门。硕徒万指。分化各处一方者。二十五员。就中纯然无头尾者五师。通幻灵其一也。贞治应安间。大翻禅澜于永泽龙泉。一流洞水。分为十派。有了庵明。石屋梁。彻底穷其源。永德之间。遂分手背离。乃建最乘福昌二大刹。堂堂绕万指。隆化东西。明梁之下。有大网·吾宝·竹居·器之等数十师。虽道光显焕犹余耀后。年代深远。而今无十得一二者。宗风坠地殆二百余年。其不断者如糸如缕。凡刻名禅师。食饭于曲彔上者。宁遑以此为悔乎哉。去岁丙辰之秋。余应府君之请。偶主院务。庑廊数十间。堂宇一十余基。虽半就废而风近俗。合院当安千指。一见便知。是终余素志之地。乃闻府君企禅林中兴之计。于此新建法堂。用设无遮大会。江湖名缁奇衲龙蟠凤逸而辏。一会一千余指。尽佥依夏次安排。令人人衣钵道具挂搭于长连床上。昼参夜坐。专一道行。两序列职。各严作务。上堂·小参·入室·普说·谢挂·告香·巡寮·问讯·茶话·汤礼·洛范·斋仪。暨呜钟鼓。响鱼版等之几百般事。尽无不则百丈并太白古风。呜呼禅学之弊。巧见异解。以容易不可脱略窠臼。加之末法薄世。虎狼秦心。缁素相与炽。纵有把百亿须弥收一毛孔中。拈无边大海。置一指头上底之妙用。奈何此法中魔民。以难化尽。虽然人人幸有个三尺吹毛。岂漫可腐烂去哉。逢凡截凡。逢圣截圣。逢是非截是非。乃至讥誉褒贬。利害祸福。总一刀截断。断去断来。向此无一物处。正好只管以大法自任。非是回狂澜于既倒。扬颓风于已坠。奚敢得令我门叶知丛规。更使他海众观汉官乎哉。余初住黄龙日。尝立志行。今岁丁巳随分又执体例。聊始于此。后来住此院者。承续志余志。行余行。混然似火合火空合空。是啻非兴永平最初我朝之胜躅耳。必又把少林无孔笛。永免窃吹之贬乎。与以十方僧舍为私寝之室。认十方僧物。为自乐之有底辈。同辙莫之矣。此日有暇。志以告后。
    
岱宗语录跋

    洞山之道。偶至大阳。将断而后续。其所以道任重。而欲使人荷难得也。太白之风。已至今时。似盛而实衰。其所以风随流而欲使人振易得也。任重将断。与随流似盛。俱至其作弊无二致也。特折中博约。任重不孤。随流不群。别成一家之风者。我老和尚月坡禅师也。师者本出于江州源家。丱岁出家。为人爽拔。言行绝伦。未尝参禅于文字中。未尝辨道于布巾间。只叩诸方大知识。其见风骨。默而识之而已。一日过播州。逢一道者。乃以百丈接野狐因缘诘论。遂自知无彻底。惭愧愤发。踰月忘寝食。忽于钟声随杵发之际。死苏一回。顿穷根源。便得记□。归韬藏山中六年。声价赫然传满华夷。加州献珠禅寺。本临济古院也。徒众檀越等。顾师之禅行。力请以诚数次。师杰然一出。鸣铎于北越。补席于黄龙。邻郡道俗。愿见争先。川绕云围。猊下每说法。必有余万指。法席之盛。不愧折床大会。凡三越之间。缁素门风。大半为之鲁变。识者尽无不叹息矣。于是水户侯参议源君。远闻道誉。驿召至本城。执礼相见薰众于岱宗山天德禅寺。乃自入山访道。插草布金。殆不下帝释并须达于佛。大率师之出语。不尝古人糟粕不践今时途辙。只自胸襟流出。文新义新。非是师独具无师智。奚敢至令万僧让雄乎哉。庚申之春。同湛旷二兄。录其会中之语。类而合之。乃分为四卷。恭为后序。略举师之行由也。弟子辽。昔自谒师于心空林来。乃待以影响十年于此矣。虽未承印记。聊非无师资之亲。故师向东来之日。辽又随奉杖拂。三见青黄。其不饱者宛如一日乎。呜呼师之出处于世。颇似使麒麟系羁在马厩。人动鞭以欲为马。不识终天下人。都鞭为马去耶。不识有天下人。顾知麟之日耶。宋寂音尊者。序睦州云。今之世虽有通人达才。不小同已则横议疾之。不掩则谤之而已。今辽于师亦云之。
　　延宝八年岁次庚申春月
　　弟子元辽百拜跋

月坡禅师住常陆州岱宗山天德禅寺语录卷之四
