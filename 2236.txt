No.2236
理趣经开题

　　　

    为忠延师先妣讲理趣经文。
    弟子归命两部四印等。道闻林乌微禽有反哺之志。泉獭愚兽致祭鱼之诚。何况天性之孝易感。冈极之恩难答。至如屈十力而担棺乘六通者馈钵。大孝之称于焉显矣。酬德之理谁敢遗乎。伏惟先妣宗方朝臣氏。生我之功高于五岳。育我之德深于四渎。湿干忘劳提哺不倦。常思与三曜色养将两仪告面。岂图苍天夺我亲玉仪入月城。弟子履霜之感千烂我肝。沐雨之悲百碎我心。诉苍天无感。逝水不还。星霜改变讳日斯临。谨奉为先妣。奉写大三昧耶理趣经。并讲演文义。兼陈列大曼荼罗奉献随力珍供。仰愿。
    次释题目者。金刚顶大乐不空真实三摩耶经。般若波罗蜜多理趣品者。此则唐梵相和翻也。金刚顶大乐下九字及经理趣品十三个字唐言。三摩耶般若波罗蜜多九字梵语。所谓金刚顶者。且有三种。一法二喻三人。初法者此金刚瑜伽经有二本。一广本。即法佛恒说法曼荼罗是。次分流本。即龙猛所传十万颂经是。就此本有十八会经。此经则十八会中第六会也。又就法中四。一教法。十万颂能诠经是二理法。十万颂所诠是。三行法。能观三密是.四果法。能行之句是。二喻者世有金刚宝。有能坚能摧不坏不变之力。有难得难见忽富忽贵之能。本有三密亦复如是。自体坚实不变坏。向他余力能摧屈。才见才证尊贵无等富乐无上。故借彼世宝显此深法。三人者此有五部之别。所谓五部者。一佛部二者金刚部三宝部四莲华部五羯磨部。是则五大所起五智所成。自性之又性法体之又体。三自三大未见其边。一如一心谁到其极。就此亦有二。一法尔所起曼荼罗身人。二随缘上下迷悟身人。如常说思之。顶谓无上最胜之义。诸佛之中大日为主。诸经之中此经为王。于诸行斯法无过上。于诸果此理更无比。故特得顶号。十七尊尘数众同得此号非但一佛。大乐不空者。此金刚萨埵之异名。妙乐之中此尊三摩地特为殊胜。故曰大乐。不空者。梵曰阿目佉此云无间。自证之大乐化他之大喜。无有间断故曰无间。无间与不空其义一也以义名之。真实者。简虚伪之名异边邪称也。性德妙乐真界法味。何乐不穷何物不具。粗弊都融妙适并具。故云尔。三摩耶者。此云等持。平等摄持为义即入我我入得名。亦名誓约。

理趣经开题

理趣经开题

　　　　

    为施主讲理趣般若经文
    夫生死之河由恩爱而深广。涅槃之山积福智而高大。所谓恩者父母等恩。爱者妻子等爱。是恩是爱能覆出世之船结生死之网。若使迷而不解者。溺三界而无出期。沦四生而受众苦。父父母母更生更死。如河水之相续。子子孙孙乍显乍显乍隐。若空云之生灭。相续相续招身损身。受身弃身苦不离身。言苦者即是生老病死忧悲苦恼爱别怨憎等八苦是也。是此八苦能逼迫人身心不令受妙适。若有善男善女。欲断生死苦根至菩提妙乐。先积福智因然后感致无上之果。言福智因者。书写妙经讲思深义。即是智慧之因。修业檀等诸行则福德之因。能修斯二善拔济四恩利益众生。则具自利利他功德。速证一切智智大觉。是谓菩提是称佛陀。亦名真实报恩者。今日施主等能察此理趣。奉为归真先妣奉书写理趣般若经尊胜经等兼设法蓰讲供经佛。所谓大士用心大孝不匮也。仰愿大悲毗卢佛那如来四方四佛十六诸尊。以五眼照见以六通拔济。（云云）
    大乐金刚不空真实三^8□耶经。般若波罗蜜多理趣品。
    今释此经略有四意。谓大三法羯是。大者说听二能人。三所持标示所谓金刚莲华等。法诸尊种子三摩地等法门。羯诸尊种种威仪等是也。说听二能人者。夫道之本无始无终。教之源无造无作。亘三世而不变。遍六尘而常恒。然犹无示者则目前不见。无说者则心中不知。洎于双圆性海常谈四曼自性。重如月殿恒说三密自乐。人法法尔兴废何时。机根绝绝正像何别。于焉。妄风鼓心水而波涛汹涌。业雾弊慧日而荫云叆叇。生住梦虎吞有有于着爱。异灭毒龙吸我我于无知。六尘盗贼横识都而劫夺。五阴恶人逸身城而暴掠。心王天子无力吊罪。心数相将无由杀伐。遂使身斩马头之剑。体摧牛头之戟。热镬之狱石磷无出。寒水之苦芥尽何免。临川见火得食咽塞。服大车于千里吃杖忽毙。驮重负于万里蹶阪致殒。况复四种轮王三界诸天。身缠生死之缚心溺爱欲之河。贵者不免恐怖。贱者不免饥寒。六趣梦苦梦中极苦。四生妄忧妄里至辛。于是大觉圣君策慈骑以赴四魔夷大智贤臣脂悲车以驰六道狄。班教令于五乘驱四生于一如。尔乃臣猾狂儿面缚归命一乘。首杰叛类改姓稽颡三身。断其三之源同对一如邦。诸教之兴盖为此乎。即是他受用应化佛之事业也。今是经则不如是。自受用五智及十七尊自受用法乐故。与自眷属。各各说自证三摩地法门。四种曼荼同帝网而交映。三密智印共锭光以互入。若能受持思修。不经三大劫。十六大生乃至现生证如来执金刚位。经之大意大体如是能说体共是六大所成。故曰大曼荼罗身。从大日如来四方四佛乃至金刚拳等是也。
    次三者三昧耶曼荼罗身。金刚手右手抽掷本初大金刚。文殊师利以自剑挥斫一切如来。如是等诸标示名三昧耶曼荼罗身。次法者是经有十七品。经一字真言种子及各各三摩地门名法界曼荼罗身。次羯者且金刚手左手作金刚慢印。大日如来持智拳印。降三世住降伏立相。观自在作开敷莲华势。如是诸尊手足威仪及事业等名羯磨曼荼罗。此经及一切经从始迄终皆说此义。故今举四种漫荼罗释之。三判释今所不用。此经者金刚顶瑜伽经第六之会。金刚顶经有十万颂十八会。并是龙猛菩萨南天铁塔中所诵出如来秘密藏之根本。不同应化佛所说。三世一切如来皆从此门而成佛。余教说成佛者。并是方便引摄之言耳。不是究竟实谈。有智之人不可不知。

理趣经开题

理趣经开题

　　　　

    将释此经。三门分别。所谓大意题目入文判释也。第一大意者。载夫阿字廓然不生不灭。灌顶瑜伽无碍自在。繇是身语金刚奇特吉祥。意业遮那逍遥玉殿。奇哉铃铎彩幡随风飘飖。珠鬘璎珞逐云缤纷。彼执金刚摧折欲箭。此转法轮割截爱缚。况乎二八开示扣神通马拯济荆萌者哉。
    第二释题目者。大乐金刚不空真实三^8□耶经。般若波罗蜜多理趣品。谓大乐者大日如来。金刚者阿□如来。不空者宝生如来。真实者无量寿如来。三摩耶者不空成就如来。经者佛法海名也。般若波罗蜜多者阿字本不生之义也。理趣者从初字至终字其中甚深奥藏也。品者五智溟海受诸尊万流故名曰品也。
    第三入文判释者。此经大唐玄宗皇帝代阿目佉三藏所译也。即释三分略有三段。初从如是我闻下至于恭敬围绕是序说分也。次从而为说法至于执金刚位是正说分也。次从尔时一切如来至于信受行是流通分也。

理趣经开题

