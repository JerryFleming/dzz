No. 2331 华严修禅观照入解脱门义卷上

　　    西山兰若沙门高辨述
    　　
　　　　　　　
　　　　　　　
　　　　　　　

    归命教主卢遮那  无尽教体法宝藏
    文殊普贤大海众  开演妙义诸大师
    愿承加被增念智  开此甚深解脱门
    广益自他令得入  后后相导无间断

    夫蛇牛饮水而致毒药之变。愚智闻法以有邪正之异。偏莫凭一味之水而滥其损益。更可得无二之法以辨其得失。若唯为名利者何要乎如来之圣教。若唯夸能辨者可足于孔老之史书。就中我等是灭后之凡身也。此国又边地之小国也。阑于八旬之人更无拜乎尊容之语。巡于七道之辈未有对于遗迹之步。无人于陈此悲无计于慰此愁。几隙求名利之欢乐何快忘如来之遗训乎。唯须闲林凝思而离五欲之粗动禅坊安身以修三昧之妙行。爰有一种定法名曰（某甲）三昧。摄五位于一念融十身于一观。见成觉之身于百亿国之妙行。闻转轮之声于十方界之秘术也。解脱禅师发佛智于即坐。通玄居士放白光于肉身。专依此观力也。高辨不顾观智之成否永拟一生之所修矣。犹须信位之定行访邪正于知识闻思之智慧假名义于经论。依之总摄定散之要义建立解脱之入门。显发大经之深奥开示一乘之大道。以一宗大意为总依。以通玄解释为别证。先立图印而辨入门。后设解释以防废忘。仍立题目云修禅观照入解脱门义矣。先其图印者。
    忆念一切诸佛智慧光明法门。
    空智慧光明普见法门。
    文殊毗卢遮那普贤尊。
    自性普光明无作大智。
    若修行者求大菩提心者无劳远求。但自净一心。心无即境灭。识散即智明。智自同空诸缘何立。
    今将释此图印文义大文有二章。先总劝进一乘发心。后随图印释文义。初中有二。先列五位名义示进修道。后出佛光表相劝因果同体信。
    初中夫众生遇知识闻佛法进修证入始终因果总有六位。十信十住十行十回向十地佛果是也。
    初十信者。依余经说信进念定等十法如常。依华严经光明觉品中如来从足下轮中放百亿光明。渐渐周遍引行者心令广大。乃至第十重同虚空法界。令行者于信位终心中开发根本智生佛智慧家中。是时文殊师利亦十重周遍一切处。说如来十德令成行者信心。其十德者一如来法身无性德（行者依信此德求佛道。谓生佛同无性。佛已显其性。我何不成）二如来菩提为物德（为自利求菩提。沈空滞寂。依大慈悲成正觉。故依信如来大菩提功德。终得无上大菩提果也）三如来了法如幻德（诸法若有自性。天然万法更不假缘成。行者依信此德起缘修求佛果）四如来为说深法德（如来虽证深法。若为众生不说者难期证入。诸有所说唯为众生。是故行者依信此德证入甚深佛法）五如来救护众生德（行者依深信此德。仰凭如来入佛法）六如来无相示相德（行者依信此德。随其意乐得见佛益也）七如来无依自在德（不同二乘寂灭。无依本智中起普贤差别智。行者依信此德得修学一切佛法也）八如来智慧方便德（智慧方便悉究竟到彼岸。行者依信此德。不求余果稽留终成佛果也）九如来苦行精进德（行者依信此德。于如来起慈父想勇猛精进不退也）十如来实无三世德（行者依深信此德。遍周五位齐等如来。初发心时生佛家）谓于初信中以此佛果十德为所信境随佛光令信心广大无边。主伴相从成立一乘信法。于一切甚深佛境令成不倾动信也（常途十信者名字不同。一说引本业经云。未上住前有十心名字。菩萨常行十心。所谓信心。念心。精进心。慧心。定心。不退心。回向心。护心。戒心。愿心。准释大经于此十德此十心可相应。其义易知。此信位中一聚相应心心所法虽有别体用。以信心所为主故名十信也。实以信为体以余九心为信用。初心行者信相显著。故于五位初先立信名。至后后位中余心增胜。各随其胜用安立别位。可知之。今大经文殊毗卢相从成立信法。文殊说信法。毗卢令其体用周遍然后说解行德三品。并前光明觉品具信解行德。以此诸义成立信门。其法则皆劝具缚凡夫为全信佛界法故也）但依宗家常途意以问明品为十信菩萨观解深玄。此品中说十甚深法。一缘起甚深（菩萨初心学诸法如实因缘。摄心入理也）二教化甚深（后得智救众生也）三业果甚深（依业种熏本识起果报。非有人我也）四说法甚深（一味法界随缘成多种。一多自在也）五福田甚深（初虽依施者用心不等故得报不同。终依佛大悲甚深故皆令得解脱也）六正教甚深（以正教为精进缘。勤观修行速解脱也）七正行甚深（必依所闻法起如说行。虽多闻不修行不入佛法也）八助道甚深（智慧为正戒定等为助。正助相资必成果也）九一乘甚深（诸佛因果皆同。随众生感见佛法有差别）十佛境界甚深（有二。一所证境。真俗等。二分齐境。小乘三十四心后。三乘十地满后。一乘因果同境等）以此十甚深法该摄佛教。穷幽尽微以为十信菩萨观解玄妙。依余师意以光明觉品为如来意业。虽为所信境非能信法也。两师意计其玄意可会之而已。
    第二十住者。以深般若住于真理故名为住。亦是安住菩提心故。经云。菩萨住处广大与法界虚空等（云云）是其义也。一发心住。谓观十胜缘缘佛十力发菩提心。二治地住。谓常随空心修诸行门明净心地故。三修行住。巧观空有增正行故。四生贵住。生佛法家种性尊贵故。五具足方便住。带真随俗习多善巧化无住故。六正心住。成就般若故闻赞毁佛法僧等其心真正念不动故。七不退住。入于无生毕竟空性心心常有空无相愿。止观双运缘不坏故。八童真住。心不生倒不破菩提心故。九王子住。从法王教生当绍佛位故。十灌顶住。从上九住常观空理得无生心最为尊上。诸佛法水灌心顶故。圆融教中十住位满即成佛故也。
    第三十行者。已安住正位随缘造修胜行。目之为行。一欢喜行。三施皆能悦自他故。二饶益行。三聚之戒皆饶益故。三无违逆行。忍顺物理无所违故。四无屈挠行。勤无怠退不屈弱故。五离痴乱行。以慧资定离沉掉故。六善现行。慧能显发三谛之理般若现故。七无著行。不滞事理远离于我及我所故。八难得行。大愿可尊又如大愿方能得故。九善法行。善巧说法成物轨故。十真实行。言行不虚称二谛故也。
    第四十回向者。回者转也。向者趣也。谓转自万行令转趣三处故。三处者谓大悲下化故向众生。大智上求故向菩提。上二随相也。以导前二令皆称实故向实际也。一救护众生离众生相回向。谓大悲广说名救护。大智无著故离众生相。即是广大第一常及不颠倒心故。二不坏回向。谓于三宝等得不坏信故。三等一切佛回向。谓学三世佛所修回向故。四至一切处回向。谓菩萨悲愿称周法界令其善根供具悉周遍故。五无尽功德藏回向。谓缘无尽境成无尽善根功德之行。得十无尽藏之果故。六随顺坚固一切善根回向。谓修事善皆悉随顺入于坚固平等法性。即一切善根悉坚固故。七等随顺一切众生回向。谓以平等心随顺饶益一切众生故。八真如相回向。谓善根合如同如体相无尽德故。九无著无缚解脱回向。谓不为相缚不于见着。作用自在名解脱故。十入法界无量回向。谓以称性起用以法界善根回向法界故也。
    第五十地者。地有生成住持义。故真智证如生成佛智及诸因位胜功德故。若因若果皆依此地而能持故。一欢喜地。修愿乐行说十大愿乐利乐故。便能断异生性障。谓二障中分别起者。依彼种立异生性。故断此便证遍满真如。谓此真如二空所显。无有一法而不在。故证此便得名欢喜地。谓初获圣性具证二空。能益自他生大欢喜。二离垢地。修净尸罗行断邪行障。谓所知障中俱生一分及彼所起误犯三业。断此便证最胜真如。谓此真如具无边德于一切法最为胜。故证此便得名离垢地。谓具净尸罗离能误起微细误犯烦恼垢故。三发光地。修于禅行断暗钝障。谓所知障中俱生一分。令所闻思修法忘失。断此便证胜流真如。谓此真如所流教法于余教法极为胜。故证此便得名发光地。谓成就胜定大法总持能发无边妙慧光故。四焰慧地。修道品行断微细烦恼现行障。谓所知障中俱生一分。第六识俱身见等摄。最下品故不作意缘故远随现行故说名微细。断此便证无摄受真如。谓此真如无所系属非我执等所摄受。故证此便得名焰慧地。谓安住最胜菩提分法烧烦恼薪智慧增故。五难胜地。修四谛行断于下乘般涅槃障。谓所知障中俱生一分。令厌生死乐趣涅槃。同于二乘厌苦欣灭。断此便证类无差别真如。谓此真如类无差别。非如眼等类有异。故证此便得名难胜地。谓真俗两智行相互违。合令相应极难胜故。六现前地。修缘生行断粗相现行障。谓所知障中俱生一分。执有染净粗相现行。断此便证无染净真如。谓此真如本性无染。亦不可说后方净。故证此便得名现前地。谓住缘起智引无分别最胜般若现前故。七远行地。修菩提分行断细相现行障。谓所知障中俱生一分。执有生灭细相现行。断此便证法无分别真如。谓此具如虽名教法种种安立而无异。故证此便得名远行地。谓至无相住功用后边出过世间二乘道故。八不动地。修净土行断无相中作加行障。谓所知障中俱生一分。令无相观不任运起。断此便证不增减真如。谓此真如离增减执不随染净有增减。故证此便得名不动地。谓无分别任运相续相用烦恼不能动故。九善慧地。修说法行断利他中不欲行障。谓所知障中俱生一分。于利乐诸有情事不欲勤行乐修己利。断此便证智自在真如。谓此真如于无碍解得自在。故证此便得名善慧地。谓成就微妙四无碍解。能遍十方善说法故。十法云地。修受位行断于诸法中未自在障。谓所知障中俱生一分。令于诸法不得自在。断此便证业自在等所依真如。谓此真如普于一切神通作业总持定门皆自在。故证此便得名法云地。谓大智云含众德水蔽如空粗重充所依法身故也（已上五十位。加等觉妙觉名五十二位也）
    问曰。此经说初心即极义（其旨如下成立。可知）何得说如此诸位次第耶。答。香象大师释此义云。以此经中安立诸位有二善巧。一约相就门分位前后。寄同三乘。引彼便故。是同教也。二约体就法前后相入圆融自在。异彼三乘。是别教也。但以不移门而恒相即不坏相即而恒前后。是故二义融通不相违也（云云）如文易知。但大华严论第八云。又此经四十品中以法界品为正宗余品为伴。为十方诸佛以自心分别烦恼成一切智一切种智法界体用以为所乘成正觉故。此根本烦恼非三乘所知故。二乘且伏而不起。菩萨以空观折伏无现行故。广如胜鬘经说。一切众生以法界门以为开示悟入。明如来根本智是众生分别心契同无二故。则法界自在故。以是义故十住初心便成正觉。以将十行十回向十地十一地法门治令惯习智悲成就。更亦不离初心法界智体用故。但以此法界智体用无依住门治诸习惑。惑薄智明分分殊胜。但须定慧照用身心诸法内外。无依无根无本诸贪恚痴渐渐微薄诸佛智慧渐渐增明。法乐自娱非贪世乐。此是法界中渐渐非始末也（已上）此则香象大师等依十地论立因分果分可说不可说二门判诸位。于十地中以果分为不可说。于因分中方便寄法分齐。一乘三乘或同或异。于一乘中立同别二教。于次位中立行布圆融二门。以此善巧无不摄尽诸乘也。今广论等意于信位中起文殊大心。信不动智佛等即是我心自性。于地前三贤初发心住中即能顿证佛果法门。其后次位行相皆同。谓十住中修精进行乐观法性。十行中修精进行处世益生以行润物。十回向位中修精进行圆融理智大悲令均平。余行例然。如此随增进立次第。以同一智印印之五位皆在初心。此智现前位无三世别。初后相即也。此论宗取彼二门中果分别教义一向为经宗旨也。入证修行玄妙良应如此故也。留意可思之。其论宗所立断惑证理分别具如广论中说。
　　第二出佛光表相劝因果同体信者。前光明觉品时所放光明者。于初会中说果德法门时从眉间放大光明。名曰一切菩萨智焰明照曜十方藏。照十方已入足下轮中。今说信法时从足下放出。如诸到所诣依足行步为行步佛果表以信足为本故也。其初信皆以文殊妙慧信毗卢果德故（其义如下说）二圣相从成立因果同体信法。依此信力故终心即生佛家也。次说十住时从指端出。说十行时从趺上出。说十回向时从膝轮出。说十地时又从眉间出。十地是因位终故所放光明还同果光也。如是最初信光以最极果光为体。乃至展转如登山顶。五重上升还入果光住处。表因果相即同体一性义也。若非此妙因不成无上佛果。是故一切行者初发心时必亲。近大善知识闻大法可乐求大果也。若有此信德人其所行即如文殊普贤等。如彼十不善业感三涂苦果十善业因得人天胜报。若因果道理不改此亦不可疑也。如大华严论第四云。今言十信者信何等位决定成于十信之门。如经十信中光明觉品云。十方一切处文殊师利。于十方一切处说十方一切处法门。叹佛十种果德以成信位。如光明觉品说。又令起信根者转更明净。文殊师利又问十首菩萨等业不知心心不知业等十问。令起信者自身观照转令深固经云。诸法无作用亦无有体性。是故彼一切各各不相知。又作水流火焰风起大地所生不相知喻。又下颂云。分别观内身。此中谁是我。若能如是解。彼达我有无。如是文殊师利问十首菩萨所成十信观行之门。具如问明品说。又贤首品中从凡夫位以信为首。决定取佛大菩提果故。从凡夫地信十方诸佛心不动智与自心无异智故。只为无明所迷故无明与十方诸佛心本来无二故。从凡夫地信十方诸佛身根本智与自身无异故。何以故。皆是一法性身一根本智。犹如树枝一根生多枝叶等。以因缘故一树枝上成坏不同。故从凡夫地信如来十住十行十回向十地我悉尽能行之。何以故。自忆无始时来波流苦海无益之事尚以行之。何况如今有益之事。菩萨万行济众生事岂不能为。从凡夫地信十方诸佛皆从三昧生我亦当得。何以故。诸佛三昧皆从如来自性方便生。我亦具有如来自体清净之性与佛平等。从凡夫地信十方佛一切神通我亦当得。何以故。诸佛神通依真智而得。我但依真性智中无有烦恼。无明成智一切业亡唯有智慈通化自在。从凡夫地信佛智慧我亦当得。何以故。一切诸佛悉从凡夫来故。从凡夫地信佛大悲普覆一切我亦当得。何以故。诸佛大悲从大愿起。我亦如诸佛发大愿故。从凡夫地信佛自在我亦当得。何以故。诸佛自在于性起法门智身法身入众生界。不染色尘诸根自在。我亦不离性起如来智故。从凡夫地信自发心经无量劫修功德行满位齐诸佛。不移一念。何以故。为三世无时故。如是从凡夫信解始终彻佛果位。如上所发十种信者必能决定成就十信之门。住于坚固之种永不退转（已上）又同论第六出十种见佛不同中云。一人中见佛但有三十二相。二诸天见佛但有八十种好。三诸龙见佛或同人所见或见但为大龙王也。余畜例然。四诸仙人见佛但见仙人。五诸余外道还见佛与己同类。六八部神等见佛与己为王。七小乘人见佛为大声闻入缘觉人见佛还为缘觉。九权教中菩萨见佛但为三千大千世界之主福智充遍三千大千世界。十一乘教中菩萨见佛为十佛刹尘莲华藏世界海法界主。具云十佛刹尘莲华藏世界。为明无尽总摄一切刹故。福智充满一切诸刹无尽相海重重故。如上十种见佛不同皆由发心之时信乐差别。以信乐力故见佛不同。是故当知发心之者发广大心信广大教门。发广大愿行广大行。入广大智利益成就无尽众生。即得速成菩提行愿福智悉皆圆满。若不如是终非毕竟成大菩提（已上）上所出果光因光互用之方便于通玄广略诸论处处解释中出其大意。又为令讽诵记持出一二正文。设虽制信受于经论有心人谁不爱乐佛德。况如来出世偏为此一事一代圣教专劝此一事耶（问曰。圣教中一乘经中示悉皆成佛旨。余三乘小乘不然。何故云圣教皆劝此一事乎。答。唯此一事实余二则非真。摄末归本旨无非此事）如伶跰之贱人忽登轮王之宝位。求道之君子谁不舍身命耶。
    次正释图印文义亦有二。先总标大意。后别释文义。初中。先问曰。何故立此图印乎。答。洒甘雨于火宅得大车于露地岂不欢喜耶。此文总括五位之法门该罗十佛之境界。直至道场之宝乘现身成佛之秘术也。是故图印文义置之座右。讽诵思惟为抑废忘也。就图大体有五段四对法门。谓于中央竖有三行。于上下横有二段是为五段。如图易知。次四对者。一能成所成对。二能生所生对。三能入所入对。四总别教义对也。第一能成所成对者。于中有二重。先中央三尊举能成三尊取所成三法。即举人取法也。即为人法一对然不别开法也。次右方一行依能成三法所成立大智也。此又对中央为能成所成对。可知。次能生所生对者。右方一行对中央为所成。对左方为能生。次能入所入对者。左方一行对右方为所生。对上方为能入。上方即对左方为所入。即图中有三道印文连属之。次下横一段文明上差别义能说教文也。即为总别教义对也。无如上别法体故无连属印文。其一一义理至下可知。准一乘法界图等显所表者。中央三尊名字虽不同合二圣理智二行为毗卢舍那。故是为果位一尊。即约人者因果自在义。若约法者表理智相融义也。次左方法门为普贤。次右方大智为文殊。如名字易知。但一一文义虽理智双含（其义如下说）左方名法门且属理。右方名大智且属智。普贤文殊主理智二行如诸部大乘圣教说。即为毗卢舍那普贤文殊三尊也。次上方一行即初发心住念佛三昧解脱门名字也。约一乘教中央三行约人虽因果不同。约法以此因果义成一乘十信法。故即以此空智慧门为十信终心。以诸佛境界智慧门为初发心住。即以此中央三段皆为能入门。入上方发心住。即初发心时便成正觉义也。问曰。前序分云。以通玄解释为别证（云云）然者论主处处解释中云。普贤差别智。今何故以普贤为理门主耶。答。今此普贤文殊理智门依诸教约二圣功德各有二义。即二圣各主理智二门。其文殊大智普贤理性如常说。其文殊理普贤智者如广论第五十四云。文殊为法界理普贤为法界智。理智妙用为一佛门。以此一门为化群蒙分为二法（云云）是故二圣皆具此理智二门。各随便说其一门。今为成一乘行者之法则于信位中取顺理正信。显其所顺理准余经论先取普贤理性总释图印文义。广释中顺于宗故多用差别智之言。思之可见而已。显其上下所表者。善财童子至德云比丘处。比丘于妙峰山顶说此三昧法门。又如来于须弥山顶加法慧菩萨令说此法门。表住位高胜义故也。今依表山顶安上方也。下三段信位故。表卑劣义故。表初首义故。表根本义故左下方也。中央三行下横一段文无别所表。为大菩提心行者明示行法文也。已上先总标大意已。
    后别释文义中。先问曰。是为自安立乎。若为有凭据乎。答。一一文言更非自案。况于义理乎。先一乘行者三圣为体义者。一宗大意处处解释也。更有别章名三圣圆融观。今文殊毗卢普贤者出华严决疑论信位中文。右方大智名字又出同论中。左方法门名字又出华严十明论。上方法门名字即初发心住知识德云比丘所得解脱门也。出略论广论十明论并大经处处解释中。下横一段三十七字文即华严十明论文也。安立次第亦总一宗大意。别此二部论所诠也。又是华严广释论大意也。
    次一一引证据释名义者。亦分为二。一定散用心门。二正修观照门。初中先于信位中以三尊法为所求境。渐渐见闻积习得普光明智。其初心散位即是信位始也。空智慧现前是信位终也。然菩萨用心四仪必应与慧俱行。如彼说根本智以文殊妙慧为前使者。彼以毗卢果智为根本智以行者智为文殊也。此亦可说云。行者散位慧是观照空智前导也。大小权实皆随加行差别。修行亦有浅深。是故以定位为正以散位为助。正助相资证入一乘佛果。是则助道甚深义也。若不尔者一阐提位相似修行更无入道期。是故行者必须访善友深辨得信住一对入门分别邪正决断浅深深。然后在定位观照散位法在散位研习定位法。其大体者和合三尊法体成就普光明智也。于此中加行始于散位本智起于定位。定散相融始终即入加行根本体用平等也。约十玄门中教是定散平等一乘教也。义是定散平等一乘义也。理是定散平等一乘理也。事是定散平等一乘事也。余义可准知。六相圆融十玄缘起妙义此中可广说。一乘圆教初心究竟义先显于此中。是故立定散用心门。就中普光明智虽通二位。定位观照位印万法为佛境。三世劫海在一念无边佛境不出一心。是故以定位为终心也。
    就此门中有二。一能成三法。二所成大智也。先出能成三法证据者如华严决疑论第一云。修行者常以此文殊师利毗卢舍那普贤三法为始终之体（已上）释曰。即是第一开廓行者心令同三法义也。毗卢舍那是主普贤文殊是伴也。何故不云毗卢舍那普贤文殊。或不云普贤文殊毗卢舍那。云文殊师利毗卢舍那普贤者如同论第四云。从十信心修行至五位未终。常以文殊师利为简择引导之首普贤为伴。至入法界之果门即普观为首文殊为伴。根本智常为此二法无染之体（云云）今即十信心之始故以文殊为首以普贤为伴。此文中所言根本智者即是毗卢舍那也。言二法无染之体者非唯文殊之慧。非唯普贤之行。智行平等为果。今约信位文殊之妙慧简择一乘之实行引导毗卢之妙果。故云文殊毗卢舍那于此信位中普贤是伴故置终也。谓从毗卢根本智中生文殊妙慧。亦起普贤妙行。二法俱从毗卢本智中出。于中因门文殊为先果门普贤为先也。此义约此文作说也。余处此三尊多有前后。其义随宜可准释耳。谓行者于信位初心同此三尊法。何者先约常途于始终因果有信比证三心。于信位中能所相顺故有同一义。于比位中起寻思如实观智故有同一义。于证位中全体冥同故有全同义（依论家意可立信证二心。）今明信位中能所相顺义者。谓修行者厌我执故出有漏人天。舍法执故非二乘。心行甚深故非权乘菩萨。常与文殊大智相应简择权实（文殊为体也）但此中所言权实者非谓彼大乘中权实二教。但简择诸法中理非邪正也。如广论第二十九云。文殊师利此云妙德。以妙德善简正邪自在故云妙德。此是东方卯位也（私云。指金色世界也）明卯主东方震卦。震为雷动启蛰发生之始。明此妙慧是震动发生信心之始。是故亦云妙生菩萨。为明一切诸佛从此慧生十信解故。乃至满足菩提一切愿行海故（已上）今论意直以文殊为一乘信位行人。以不动智佛为十信所信之果。如此行相甚深。然准上所出香象大师解释于一乘中立同别二教。说约相就门释引三乘以为同教。设约体就法释相入圆融以为别教。今约实义理智德周遍故。约大种性人验知其观智以前心行亦有此三圣为体义。如彼宗家有一释以此三圣为三宝中即以文殊为法宝。此义配三种三宝即可为约同相说。然同相三宝约生佛二心上立之。三圣犹可遍众生。况于文殊耶。仍今约一乘行人于定散二位初后二心中验知之。即有文殊大智简择功能也。何简择耶。谓此人依宿世蒙善友之摄受闻大法故。其心行真实甚深有成就贤善法。谓于善恶中舍恶取善。于善舍邪取正。于正法中舍小取大。于大乘中舍权取实。于实教中舍三乘取一乘。于一乘中舍懈怠不修过起勇猛精进行。是谓简择也。依止大智中照见一乘胜行（贤善为性故不愚迷权实法。是普贤差别智用也。普贤为体也）依二行相应故于诸行中无所不遍观照（毗卢舍那为体也）此则总于行者心以三圣功德法门为体也。但此中文殊名字如前释毗卢遮那者。广论第一百十六云。毗云种种光明。卢遮那云遍照。以差别智为种种光明。以根本智为遍照。此二智约用成名其体用一也（云云）解曰。约常途说差别智者后得智也。根本智者即如名字。亦曰正体智是也。即以普贤差别智文殊正体智和合圆满为本果也。普贤者。广论第十一云。行与理齐利生皆遍号之为普。知根利俗之称之为贤（文）又同论余处有解释大旨同之。可准知之。
    问曰。准此义于彼小乘修行人。可云以声闻缘觉法为始终体乎。答。此可为分别记（四记中分别记也）约种性有此义。是故圣教于其初心云声闻心缘觉心菩萨心等。约智行无此义。是故三乘教中无初心即极义说三祇百劫满成佛等。况于小乘耶。
    问曰。然者约前种性义小乘可然。三乘教中三机得益可云以何法为体。答。直进以菩萨法为体。二乘通大小也。何者初心不知大故用小法。后心入大故用菩萨法也。是故香象大师释云舍二乘名得菩萨称者即此谓也。于此中应成四句。一声闻法非菩萨法。愚法二乘也。二菩萨法非声闻法。一乘菩萨法也。三声闻亦是菩萨。不愚法二乘渐悟人是也。四非声闻非菩萨。法可知。但以普贤文殊为一乘二大弟子。以舍利弗目连为三乘二大弟子。此以三乘中直进摄一乘。同是大乘故。以愚法小乘摄权中小乘。同是小乘故。然举大小俱益人为普为乘教所化首。又是三乘尊定慧一乘尊理智。故有此义。今约实义分二类也。虽作此释三圣为体义是一乘初后相即自在无碍谈也。尚不可预权教。况于小乘乎。是故于小乘权教无盛谈明文。未必可好翻释也。可准思之。
    问。此中信位能所相顺义等者。是可为约种性说。然今所说初后相即自在无碍谈等者。是一乘六相十玄智行现前极说也。何作此说耶。答。一乘教中初后相即。故种性（此中种性者约信种说也）亦以甚深也。如彼大乘中言说罗汉实义。可例知之。然又约种性有初后相即义。彼同时门中教义理事相即等义始终皆周遍故。设虽自不觉悟。遇一乘善友闻一乘大法。起爱乐心运三业行。是名相顺。相顺者翻相违义也。谓缘深法还生谤心。犹有菩萨称。如说菩萨之名从闻谤之日起者此之谓也。况缘甚深法生极重信心。如说性习二性缘起不二。以一乘深法为所缘闻熏习所成之初信悉以所信法为体。即此经十信全信十方诸佛性相大智无差别性者处处解释也。亦如上已出。凡此三圣为体法则一乘一家尊贵法印故。如广论第三云。化佛教中设有菩萨非文殊普贤。设有文殊无普贤。设有普贤无文殊。设有文殊普贤不自相问答。又不言一切处文殊一切处及微尘中普贤故等（云云取意）是故此作一乘大机行者法则也。印是坚种熏习圆机也。智行诸义悉可具足（云云）可准知之。又于此位中文殊大智即十位也。普贤差别智即十行也。融此二种流至三处（众生。菩提。实际也）十回向也。总融前真俗起无作智行即十地也。前三位是教道。此一位是证道。圆满教证为佛果。即无作无功用大智普光明德显照。即是毗卢舍那也。又依别释以位位所证为普贤。以位位能证为文殊（上教证等者约常途说。依此论家从十住初心立见道名。故于三贤以上有证义。又有人解行三普贤。文殊亦可准此。故说因分云普贤门。又云文殊门。此义可见至相孔目十玄门等也。云云）以位位成佛为毗卢舍那。约十信所信境说佛境界法为所缘。况于住行等乎。今开廓信境令同五位。故此等诸义皆通在信中也。言始终之体者以信位为始以佛果为终。位位亦有始终。于此中以此三法为体也。义准可知。
    问曰。准论家意于三贤以上可立此义。如论云。文殊为始。见道初法身本智之门。普贤即为始见道之后行行之门。佛即二事之中无作体也（已上）此论宗意以十住名见道。故不可属信位如何。答。论文且约智行故虽作此说。理实可通信位。一乘者六位俱一乘故。如至相要问云。见闻以去即是一乘（云云）又决疑论第一上所引证据文首云。此三法（文殊。毗卢。普贤也）是一体性。初发心者皆须以禅定观照助显方便发起令明。以此信心之后安立五位之法进修之行。治此三法渐惭令明等（云云。此邻次上所引文来也）又同文终云。初发心者一一遍知法则也。立志作意一似佛所行行之样方成信心。此是信他佛所行之样以成自己信心等（云云）如此非一故作是说也。
    问曰。于此三法中为皆可具此乎。若为有废一二义乎。答。随阙一时不成。如广论云。若废文殊存普贤。所有行门属有漏。若废普贤存文殊。所证寂定是二乘。若废佛存文殊普贤。佛是觉义无觉者故。以是义故三人不可废一（如文可知。清凉大师三圣圆融观中就三圣功德相融义中尽一宗奥旨。乃至摄一代圣教旨。又摄诸佛菩萨万行。可见彼文）
    次言所成大智者即是右方自性普光明无作大智也。同决疑论第一云。但以自性普光明无作大智如虚空平等无作大悲住众生见。应根利物。而无失时无所造作。法如是故等（云云）释曰。此文中举大智大悲二德。今右方文举大智一德摄大悲。为顺中方也。即配释中央三尊法者自性者普贤性起智也。准释余经论即如来藏理体也。普光明者文殊大智也。无作大智者是毗卢舍那也。谓无作者翻有作。谓因位智修起也。缘生也。果位智本有也。称性也。即具此义故云大智也。上约人释。若约法者不取三尊。即如次理智二行并二行合也。即以中央三尊法所成立行者心也。其成立义如三法义中说（中央义也）上约人法用离释。亦有合释义。谓自性者即是大智自性也。识智相对中以识为相以智为性。如常说。普光明者情识与无明相应故痴暗为业。无普光明义。大智离无明照了境故云光明。照了用通真俗故云普也。此业称性德故云无作。具此义故云大智也。可知之。次文言如虚空平等无作大悲者。即前大智相导之大悲也。言如虚空者前大智云自性。自性即理也。即顺理大智相导大悲故云如虚空。言平等者又前普光明义。智有遍照义故云普光明。理有周遍义故云平等。无作者准上大智可知之。言住众生见者有二义。一大智中不见生佛不同。今大悲中缘众生故云住众生见。此约能化说。二住者任也。见者众生意乐也。如广论第九云。佛于一切众生心海任物自见。各得自法皆合向善及得菩提（云云）谓任众生差别自见说法化导之。此中自见者即自意乐也。此约所化说。言应根利物者如文易知。问。意乐与根机有何差别重言之乎。答。根机约种性意乐现行心也。言而无失时者摄取欢喜众生调伏刚强众生。见大小根机生熟时摄伏不失时。如不思议品未曾失时中说。翻此云失时也。言无所造作法如是故者。此悲智本有德故云无所造作。称性德故云法如是故。如理可思之。已上释能成所成对文义毕。即是定散用心门也。

华严修禅观照入解脱门义卷上
华严修禅观照入解说门义卷下

　　西山兰若沙门高辨述
  　
　　　　　
　　　　　
　　　　　

    从此第二正明正修观照门。即是如次左方上方能入所入对义也。先左方空智慧智光明普见法门者是能入门信位终心也。谓于中央三法中理智相融。文殊大智中有三圣重重功德。普贤差别智（一乘理智相融五位智也）中有三圣无尽无尽功德。毗卢舍那果海中有三圣甚深甚深功德。于中初十住。次十行。十回向融此二行。以此二行证道为十地。以有作无作教证满为佛果。此约摄末归本门说。又约依本起末门说者。谓从无尽果海寄一周圆数说之为十重。证位有十重十地是也。比位有十重三贤是也。于中依下中上不同有三十心也。信位有十重十信是也（谓其生起者。无限智悲成佛德。如来说佛果法授众生时。以大智大悲成十地。还以十地成住行等诸位。是故初发心即入十地智。以一智印印之更无五位别。随其生熟方便差别。其渐入次第者。谓十信信佛法。十住住佛智慧家。十行行佛行。十回向圆真俗成大悲。十地蕴修前三法令惯习成熟。故佛果此诸法周遍圆满无作体性也。可思准之）行者于此五位中。先对善友闻一乘大法起前十信心。于信位中圆融此三法为心名曰自性普光明无作大智也。此则修行者定散二位俱行之用心方便也。今此空智慧光明普见法门者。修行者于定位起观照时。以此门为方便入忆念一切诸佛境界智慧光明。普见法门。谓一向情识所知之前万法差别各有所依。净秽差别生佛不同。善趣恶趣苦乐同异种种无量。未有十方三途自心之境便成智境与一切众生及以诸佛同一智海之门。是故不随情识所知。随分起真智可观照之。先须于散位对善友（善友义虽多种。以有大智大悲德名善友。大智德通达诸佛正法。大悲德对众生不贪名利。以大慈悲怜愍众生。以大智说如实正法。能所相顺佛道得开发。悲智体用互相导。义如常释）求学权实义理渐顿不同舍权取实。如前说与三尊法合。可令普光明智现前于心中。又如律所说深离财色二欲。离财欲故身处闲静。离色欲故心清净。须起深心受修禅法。于禅法中有情识都灭方便（此条就显密有种种秘方。更问明师。不能显露而已。但此云都灭者不必如灭尽定等。唯用禅门方便令不生事识分别。观心凝然一向照见无生真理。是名都灭也。如彼意言无分别观等）受学此法后澄心于朗月觉眠于松风。深修习思惟之时。十重作想（约此三昧观作说。其观门如别记说）成已至第十重位。自心同虚空朗然安乐。十方遍观都无内外中间（深义更问）方始了知空慧现前。观察一切众生及以国土皆如幻化无有体相。空慧自性皆周遍故。一切诸佛成正觉转法轮三世诸劫在一时。无时分延促安立之相。如十明论云。心无即境灭识散即智明者即此义也。是名入解脱门。亦名入佛知见。亦名念佛三昧等（云云）但此中言心无境灭者。依前所说显密情识都灭方便故心境灭无体也。此一个条须问禅师并真言阿阇梨。或依心境缘生无性义故云心无境灭。于中心是性无故云无。境是治灭故云灭也。即性灭治灭义也。此义如常说。良以二执之梦台凡圣虽异。一实之觉床法身独住。心境诸缘自皆无性。心境无性智自同空。境何能立。智空境寂识浪无生。所有现行都无能所。湛湛寂寂入大圆寂。止游戏于戌昏而开异生性之窗。觉眠梦于寅朝以入佛知见之室。定水洗身垢文殊普贤为俦。智光拂情闇毗卢舍那并肩。促三世劫海于一念。延十方佛境于一心。唯独自明了余人所不见。如经说。若能精进勤修静观。则名如来出现于世（云云）更无灭后恨常游诸佛前。良非正修入观之人谁尝其甘露之味乎。于此观智分因果二分。在信位终心名空智慧光明普见法门。空者所观理也。智慧者能观智也。光明者是智业用也。或义云。理性翻事相名之曰光。智性破惑名之曰明。普见者亦是光明用也。大智光明破我法痴闇普见法性。名之曰普见。法门者行者此法为门入佛知见。诸佛此法为门开佛知见。是为法门也。如上配释三尊法者。空者普贤。智慧者文殊。光明普见者毗卢遮那也。于中毗卢遮那此云光明遍照。普者是遍也。见者是照也。若约人寄身智二光用故云遍照。今取智慧用。观智普照见真俗境故云普见。可知之。法门者总名也。或义光明是毗卢遮那。普见法门四字是总名也。有义云。如上论文信位三圣为体次第空智慧者是文殊。光明普见是毗卢舍那。法门者是普贤也。今谓。后义非也。法门是总名也。不可为别法体也。
    问。然者右方大智是总名也。何故为别体乎。答。右方云无作大智。体用和合成一法。此唯取法门名字不可例也。三圣为体义随位位有前后。然自性普光明智名义虽浅深异皆通初后。今约信位出人名字时。论中虽列文殊毗卢普贤。若此名字中有三圣功德者。约法时必不可执三圣前后。况依别义门应作是说。依普贤大行差别智起文殊妙慧。二体和合成毗卢舍那。于信位中依慧门文殊为首。依行门普贤为首。是故余经中依普贤如来藏理体起妙慧。通玄论意约慧门中从浅向深作前后也。可思准之。此即于十住十十无尽法门中。第一住名发心住。于发心住中有因果二分义。取其因分一分置信位中。以此法门建立一乘十信体也。如五位中置佛果说因果自在义。又如生灭门置体大建立染净诸法。于此一乘圆通信位建立无尽佛法故。一乘信法能所相即故。离此义不成信法也。因分可说果分不可说者即此义也。如理可思之。
    问曰。今经理事相即自在缘起无碍为宗。是故因果二位布融。事理法门炳然。何故今用心境都灭方便。得空智慧门为正觉耶。若亦初心得空智者。何得第二住等以去位耶。答。鼻有臭物沉檀皆垢秽。心有情识佛法悉不现。是故先起无依本智深达罪福相。遍照于十方。是时智性无古今得三世佛法。如虚空无所依持山海大地。一切佛法依之现前也。不同如般若经等毕竟空性为宗趣。唯观照凡位情识更无所有。故入如虚空量无障碍智。是为空智慧。智光周遍达众生境。大机在本智中现（约修此定法等人说）无我缘悲是得转。顺权小名法缘。顺人天恶趣等名众生缘。如彼空界周遍有宽狭窍隙山河大地等。可思之。谓先大智遍因果。于此中分始中终。最初名信位。中间建立住行向地。终名佛地。总摄此法名文殊大智。于此中建立普贤毗卢遮那。三人中不可废一义等。已如前诸门说。如决疑论第一释光明周遍用中云。如随光引心令心增广。有二义。一入智境界。犹如虚空本无中边。二随智行慈悲度脱众生。亦如智境无有限极（云云）即如经光明觉品次说净行品一百四十大愿等。即大智大悲行也。又如第二住知识海云比丘十二年中观十二缘生生死大海还成十智波罗蜜功德庄严佛智海者。此即第一住如虚空智业用也。如十明论云。入此十种广大如虚空量念佛门。方入海门国第二治地住法门。方广达十二缘生海成普眼经。及成十波罗蜜行海佛功德海等（云云）乃至广说。可知之。
    次上方忆念一切诸佛智慧光明法门者。决疑论第一出观照成就利益中云。如是相应名十住初心初发心住。便同善财童子妙峰山顶德云比丘所得忆念一切诸佛智慧光明门（已上）但此略名也。广名亦多种也。第一说云忆念一切诸佛境界智慧光明普见法门。广释论第二释此名字云。忆念者常无念也。一切诸佛境界者无念即无内外中间（内外中间义约三昧观有深义。可问之）无内外中间故即佛忆念境界也。智慧光明者应物观根名之曰智。简机权实名之曰慧。应机破惑名之为光。心垢解脱名之曰明。法眼遐明等众生界名之曰普。恒无所得名之曰见。创证斯理名之曰法门（已上）此中光明等六字与上左方法门同之。然上因位观心门故。一向约行者心作说。此果位故能化所化相对作说。若约所观虽浅深殊与上释可同。其义可知。如上配释三尊法者。忆念者是理也。何者如上论文云。忆念者常无念也（文）意云。有念是无常无念是常住。常住者是真理也。理性者是普贤也。一切诸佛境界智慧（立主境义如下说）者是文殊也。光明普见者是毗卢遮那也。准上左方法门可知。又准上略名中亦有此三圣义。准易知。谓此十住法门信位菩萨。初于普光明智中起因果同体信。次于定位正起空智慧观。于此观智中深入佛知见。始与法身合不见万法能所无二也。向果位（佛果也）名忆念诸佛智慧门。向因位（信位也）名空智慧光明门。心（信位也）境（十住也）合能（信位也）所（十住也）无二故。无初（信位也）后（十住也）不同。初发心时便成正觉。不论相好及与神通。一切一乘甚深行门方便虽不同皆此门建立也。是故经中文殊过十佛刹微尘数世界。通玄论释云。超十随眠也。良以大智前无远近去来。如来应机缘中生死眠梦众生见去来也（依一乘教如来海印定中影现种种根机。有如上十种见佛不同。其初心人自分有漏心中有生灭断常去来一异八妄想法执。以此妄想心缘如来功德。变似去来等戏论法也。依三乘教中如来妙观察智助成所作智为增上缘。击发大圆镜智相应净识。为地前所化有情现变化身。众生缘此化身变似去来一异等戏论法也）即光明觉品中以一切处文殊表信位行者。即以无作大智置信位中此义也。谓行者起观照时。翻无明。乃至十烦恼（一贪。二嗔。三无明。四慢。五疑。六身见。七边见。八邪见。九见取。十戒禁取也）此时有无所有（观照时。所依心性无体故。能依烦恼无所有也）即为诣观念道场运十步者即超十刹尘数刹土也（谓十步者缘起称性十步也。十佛国者情有不坏相佛刹也。是故情有十佛国即入妙有十步中。一多自在也。此义具如光显钞说）十佛国土若等十步者。九八七六等亦可同等。乃至一步若等十刹尘者即初发心时生佛智慧家。如一人具此功德一切人亦如是。是故一切处有文殊同时说信法。是一切行者悉表从同一大智中出生也。若与此方便相应佛法在自心。无明本际性本解脱。十二因缘即是佛智。是故信位中翻我法故无主无境唯云空智慧光明门。住位中得佛果故立主立境名诸佛境界智慧门。起观照时信智向住位者即文殊大智生佛果也。住位智向信位者又佛果生文殊也。释迦文殊师资义依此立。佛佛道同众生皆然。准十玄门中同时具足相应门教义理事。乃至师（约此信位决智究竟故生佛智慧家。故师者即一切如来也。下准此可知之）弟（行者。即一切如来之弟子也）法（所得法。即佛法也）智（行者智。即佛智也）主（行者之主。即如来也）伴（行者。即如来之眷属也）依（行者之所居。即佛土也。此约现当说。可思之）正（即居佛土成正觉）始终悉具足也。若异此者或顺权小。或堕群邪。如理可知也。
    问曰。当今末法非修禅入定时分。然上多云定位入观谁人修之乎。答。虽非修慧证入定以闻思方便应修之。是敛心定也。况宗家立二种定。息心定。自性定是也。以四禅八定等名息心定。一乘定是自性定也。自性定称性功德故起观智位皆成其法。无缘众生虽经多劫不入也。
    问曰。必可用入观方便乎。散位口说不可得成就乎。答。散位情识念念流注。佛境真智无由现前。圣教立无禅狂慧名。徒庄我法多成魔鬼业。是故可用坐禅入观方法。以圣教为明灯能照自心以自心为明镜能可鉴佛境。
    问曰。前云对明师可辩权实。非智慧洞达者不可修乎。答。必不然。唯可知此五段四对法门名义。辩信住一对之入门者修行自足。
    问曰。前云可离财色二欲。不然者不可修乎。答。彼说上品轨则。入大乘空法者众罪速灭。设虽破戒渐渐可修之。如修禅要决等说。可思准之。其信住初后二心能所契合生佛智慧家方便如彼三昧行法记中说。非传受修行之机量者辄无由显示而已。
    上来释能入所入对文义毕。此中亦含有能生所生对义。谓不合中央三尊法者不成右方普光明智。不成此智者不生左方空智慧。翻此故有彼义也。可思准之。此中三对法门虽异总是三圣理智相融功德也。
    次下一段横文者如前说。即华严显智成悲十明论文也。随文释义者。若修行者者简定所为人也。此中先若字天台与咸师释梵网经若佛子言曰。一一皆云若者篇韵训汝也如也。今对告之人佛欲与之说其戒法。必先提起是人令其耸听。当为汝说应训汝也。余之若字如云若受菩萨戒等。即应训如也（云云）解曰。此释意约人用汝之训约法用如之训也。此中且虽分人法别。论其实义约人用两训无过。约法唯可用如之训也。其义易知。是故准此释或云汝修行者或可云如修行者也。于二义中后义为便宜。顺常途故。即今转释云。如者即若也（即训云毛孜也）如常可知之。修者即熏修也。谓爱乐此一乘法深熏修心中也。行者是顺理也。谓随顺此一乘理法起三业行也。又如次种子现行也。谓依宿世熏习种子起此大法爱乐现行故也。者者结业属人。谓修行此一乘大法人也。修行是业用也者是体也。修之行故名修行。依主释也。修行即者故名修行者。持业释也。言求大菩提心者者菩提此云智。就中有三乘一乘菩提。今求前普光明无作大智。约因果相对义者。谓以三法和合心成无作大智之行者求此一乘甚深佛智也。言心者有二义。若言菩提即心者心即佛心也。若云菩提之心者心即行者心也。如理思之。言无劳远求者起一乘顺理正智空境。故六位因果皆在自心中。是名一切诸佛无依住智。入此门修行名法界不思议乘。菩萨若得此观智现前。初发心时便成正觉。其义如上说。如说以少方便疾得菩提者即此义也。翻此名劬劳远求人。论主略中广论数多解释中。出三类人啧远求失处处充满。可见本文。言但自净一心者外除名利之执。内起法空之观智。何者名闻以我执为根。利养以法执为本。亲近善友恒闻实法。先起法空所引加行心（佛性论说三因云。加行因者谓菩提心等）然后宴坐修行时。正起心境俱空观智。此中正取法空观智兼通前加行心也。初心信虽未观义有厌名利背我法义由此渐开发净心故。以此为方便渐得空智慧门故也。言心无即境灭者诸境随心变。心空即境寂也。言识散即智明者取境名识照理名智。境寂故识散灭。真空智是得显现也。言智自同空诸缘何立者照无相理故智无分别。如日合空无障碍。生佛等诸缘何处立。依常途色声等十相可名诸缘。今依此论宗大意说也。此次下入二法门义中。即如文云。诸缘何立。以空智慧光明普见法门入十住初心（等云云）其法门名义如上释可知之。上来释总别教义对文义毕。
    问曰。如此修行人后生得何果报乎。答。依今生修行力故顺次生即如善财童子大威光太子等。即十地穷满现身成佛益也。如决疑论第二云。今此现生一生发心相应时。得以正智于分段身作观行心成。兼修善兼修众艺观行心成。来生入变易身。以今生分段之身是过去作业。今身以智修观行业来生得神用变化生也（云云）释曰。此中言发心相应时者如前所说。起观照时信位空智住位佛智和合。此名正智也。次言兼修善者不限此观。亦通修余定慧善根。言兼修众艺者依大慈悲修众艺法也。法彼十地所修所修万行等初心修诸行。即成福智二严因也。言来生入变易身者得十地意生身也（意者智悲也。菩萨以此二为因受身）言以今生等者举譬令知之。谓如依过去无明相应业感得今生分段身。以今生正智相应观行力来生得神用自在变易果报也（变易身种种分别如别说。此中以地上意生身名变易身也。可思之）
    问曰。准贤首大师等余师意圆教不立变易身如何相违乎。答。依宗家实报有三生。见闻解行证果海是也。彼解行益有二类。善财童子等以分段身极因位是为一类。今变易者如世界性等以上轮王者其身分微细出过诸天。可同变易。然不分粗细之相。唯就过患为一际故别不立变易。今指世界性等报云变易也。若就其细分言变易者实义无违也。
    问。何故贤首等意不分之乎。答。今教意于生死中说实益。故不同彼余教以变易身或为二乘寂灭处或为地上功德身。唯异法性身皆为生死粗身。于其中而说微细功德故显圆教德也。虽然其实体异分段故通玄论主分之也。各得一义互不相违。是故贤首大师所依身章云。问。何故此中不说变易。答。如世界性等以上身分甚极微细出过诸天。应同变易。但以此教不分生死粗细之相。总就过患以为一际。至信满后顿翻彼际故不说也（文）
    问。何故以善财为分段身乎。答。彼阎浮提胜功德身也。世界性以上报是净秽无二人中得益也。且出其果报胜相者如彼胜音世界所有众生。依昔一乘信解力依报庄严殊特奇丽。大城名焰光明。百万亿那由他城周匝围绕。清净妙宝共所成立。有百万亿那由他门悉皆杂宝庄严。一一门前各有四十九宝尸罗幢次第行列。城中所有诸人无不成就业报神通。有大林名摩尼华枝轮。林中有道场名宝华遍照。其前有大海名香摩尼金刚。出大莲华名华蕊焰轮。其华广大百亿由旬。茎叶皆是妙宝所成。十不可说百千亿那由他莲华以为眷属。放大光明出妙音声周遍十方。彼世界最初劫中有十须弥山微尘数如来出现。佛将山现时。一百年前摩尼华枝轮大林中一切庄严周遍清净。出不思议宝焰云发叹佛功德音声。宝华光明腾聚成宝云。出妙音声说一切众生前世所行广大善根。说诸菩萨所修愿行究竟道。出诸如来转妙法轮种种言辞。现如是等庄严之相显示如来当出于世。广论第二十四释曰。问曰。此中一种是人非天龙神。何得业报神通如此。又所居高胜。以何业故得如是。答曰。为于往昔于此毗卢舍那法界智体用而生信心修信解力常信自他凡圣一体。信如此法自力未圆故得诸人中胜报。与毗卢舍那如来同国而生（云云）又云。问曰。何故此佛莲华化现出兴。释迦佛母胎出现。答曰。随根所见。母胎出现唯劣解众生自根见尔。如离世间品云。为劣解众生母胎出等。应大根众生皆见莲华出现也（已上）大威光太子者即此国王子也。太子于此世界值遇功德须弥胜云等如来。证得无量大智门三昧门陀罗尼门。所得功德皆摄五位成正觉。甚深难思不可思议不可思议也。良自非殊特高胜往因何得如此乎。其胜因者即信修如此佛境界一乘经也。其阁浮胜身善财童子得益者。即值遇五十五知识一生极五位修行。弥勒叹曰。一切菩萨于无数劫行菩萨行。汝今一生皆悉具得（等云云）此对权教修行赞一乘发心之顿证也。思准可知。
    问曰。于此法成信解种子人。若有造恶业堕三途尚有闻法义乎。答有此义也。大经云。若人堪任闻。虽在于大海及劫尽火中必得闻此经。若人痴疑悔终不能得闻。探玄记第十释云。若人堪任闻者谓有菩萨种姓。曾种此一乘善根者堪闻此法能正信受。故虽生在大海龙世界长寿亦得闻此经。此是恶道难处。长寿者如说右胁着地未动之间已经贤劫千佛出世。更一转时复经尔许时。但暂卧息有尔许时。况其一生何可计知。在中不闻佛法故名难处。若是此法器虽生在彼而亦得闻。为显法随机不舍不简难处故。
    问。若堪闻此何故生彼。答。用余宿业故。龙女闻法等又以龙宫有经故。
    问。若生彼得闻何名难处。答。不闻多故得闻少故从多名难。故论经云。决定信无疑者得闻故。此经云。痴疑不得闻故。及劫尽火中者此言顺西国语。若顺此应云劫火尽中。此言不足。若具应云劫火尽时在光音中。以颂迮巧略故也。以光音是第二禅免火灾。论中言等者等取三禅免水四禅免风。此并是善道长寿天难处。
    问。通论色界俱是难处。何故不举初禅直举二禅等耶。答。以彼初禅有觉观故难轻不举。
    问。若此色界俱是难处。何故梵网等经在彼处说。答。此据圣境故。有说法令彼法器众生亦得闻经。如此所说若就实报则成难摄。又亦从多以为难摄。
    问。无色亦难。何故不说彼。答。菩萨不生无色天故。又释。理实亦闻。但随相彼无形色绝听受。故不彰闻也。下二句简非利益。谓虽生在人中无难之处。然无慧无信终不能得闻。
    问。人中不闻何不难摄。答。亦从多故。由疑故不信。不信故不受也。由痴故不解。不解故轻弃也。自有受而不解解而不受。是故要须起信翻此痴疑故得闻也（已上。问曰。人多痴钝。若以此为障者。设虽有信心难入如何。答。痴有二。一顽愚痴。如牛羊等痴。二邪见愚痴。利根聪明心游理外。初痴人遇善友起顺理信心。后痴人还背善友。闻法重障多以后愚痴为本也）又清凉疏云。理实八难皆容得闻。又劫火之言兼佛前佛后。劫坏之时无佛出。故修罗地狱容在海中则兼数难矣。今经但云劫火。则正在火中亦容得闻。以众生见烧之处有不烧故（此处出乘戒缓急四句。一乘缓戒急者。生北洲等不闻法。二乘急戒缓者。生三途中不碍闻法。佛会中多有龙鬼等类。三乘戒俱急者。生人天闻法。四乘戒俱缓。则处三途诸根不具。可思准之）演义钞释火中文云。即法花中意（谓众生见劫尽我此土安稳文也）华藏品云。劫烧不思义所现虽败恶其处常坚固。即明火中闻也。火浣之布火中之鼠。炎铁团内而有虫生。众生业殊。岂妨火中闻法。方对海水之内正在其中（已上）又一千圣王退大心生悔恨。于一劫中随大地狱。依前发愿力庄严心故不受燋然苦。如千佛因缘中说。此即烧处亦有不烧。若有宿种于此中亦应闻法（此私检加之）是故宗家依此等义处处结释云。宿成坚种三途闻教。深有信欲。海水劫火不能为障（云云）又设虽受重苦。依昔闻法信解种子故有预如来足下光照顿成就菩萨十地。具如小相品地狱天子得益中说。广论第七十七释光触因缘云。第二蒙光触者何因缘者。经意明先世有信心故。如经云。汝往昔亲近众善知识即明昔曾有信心之种。虽造恶业生于地狱。为有信种光及其身。苦息种存便能发意舍身生天。若无先世信种设光照身者不觉不知。又云。众生昔曾闻此无性法身大智慧之种。方堪得闻如是妙声迷除得道（已上）解曰。宗家于此中出三重大益皆是十地益也。一诸天子闻天鼓说法得十地。二此天子从毛孔中出花盖云。见者得轮王位。即是十地也。三轮王放光明。遇此光明者亦得十地。此三位皆齐等。同时顿成。此名三重顿圆大益。是如经文并探玄大疏演义等中说。又第十地菩萨受职灌顶位。足下百万阿僧祇光明照十方一切地狱有缘众生。一乘信解众生亦可得一乘益。十地论意亦同此说。如此恶趣闻法义文理不能具出。又欲天虽欲乐炽盛。其中又有深修梵行。三灾劫末时虽非法强盛。又万余人众生厌不善好善法。但深离名利邪求过失。结真实信欲种子。生死军中被金刚甲胄。烦恼泥中萌觉性芽茎。如理可知。
    问曰。如此甚深佛法可为圣者分。凡夫何修之耶。答。得善见药知病患早愈。闻甚深法悦机缘时至。因缘和合凡夫盖期妙果耶。设虽圣者无其根机不信受。如广论云。设使三乘根种六通菩萨尚自怀疑。凡流之中一乘之性处凡流而信入。如下经自有明文（云云）明文者即出现品中无量亿劫修行菩萨未闻此经。虽闻不信。是为假名菩萨文是也。良以放光动地德非信心缘。鬼畜修罗亦有奇相。何足怪之。唯庄三法于自体期一果于初心。诚是奇特之事也。是故唯可依宿缘有无。何以凡身为非机乎。何况出世之如来者诸佛本智之妙果。辅佐之菩萨者诸佛差别之妙行也（即是大乘行者之妙行也。然闻佛果为五位法。故依摄末归本义云。诸佛妙行也。或深位菩萨皆住佛境。然为初心人作胜进轨则。其法则亦佛佛道同。更无异辙。就其实德云诸佛妙行。即不改本文也）若唯果佛者塞进修之道。若唯果人者失所证之位。因果相从劝凡夫之无性。主伴连属示成佛之有便。若信此方便者。如来满足乎出世之本怀。众生攀附于入证之直路。若不然者大车徒归也。佛道弥难进宝船空碎也。苦海倍易沈。谁有智人卑下为德而抛无价之宝珠。信顺为过而背法帝之敕命耶。如广论第十一云。举众所为因缘者。明佛出兴世所现依正二报大集普贤菩萨众海意。为令众生见果生信修行故。此是举果劝修生信分。如来是十方诸佛正觉根本智之果。十普贤等是十方诸佛差别行果。举此二法中因果报得令众生信乐修行趣入故。如三转法轮中。一示相。八相成道是。二劝修。以观果知因劝人天等修学。三证同。云我与汝等同。如是三乘一乘等证。今此一乘中将此佛乘根本智果普贤遍法界行果。劝令大心众生生信修行。此乃即是五位中十一地普贤等觉位门。十方诸佛成佛竟亦行之不息。如初发菩提心者行之不息。今将此位以为信门。若不如是以何为信入。故佛果后普贤行纯是利他。初发心已后普贤行是自利利他行故。今此初众并佛所为如是。举果劝修令生信乐修行趣入故。今之经大意为若此也（已上）良以如来说法之仪式必主伴相从。菩萨声闻定对如来问答发起。其轨仪皆惊乎耳目。其法则悉授于众生。若众生苦佛。若非情若情。若有所作者于性起缘起门互无非本影。是故石面遗辐轮。龙窟留真影。阐提萌觉性之芽。定性醒寂灭之眠。皆得种子于二门之庭。瞻结实于一树之上。依之诸佛医王见定性声闻必死之病人败种阐提烂坏之尸骸。更无犹预永不怯退。且浴三乘之法水终授一味之甘露。能所之别体尚情识之分别也。一智之所照悉无非海印之威神矣。千川归海岂待召请乎。万草生地谁劳思虑乎。万物已有此理。佛法何无作用乎。当知顺违待人之信否。深法无佛之简别也。如广论第六云。设有圣说凡夫不信不证此经当灭。若不如是付属凡夫令生佛家圣位菩萨有一切佛世界微尘数。如来何虑此经散灭。当知如是如来意者令诸凡夫而起信修得生佛家。不念已齐佛位诸菩萨众。诸有行者应如是知。又同论第十九云。若无实得者佛教岂是虚行者哉。圣者立样令凡实得终不虚施。应如是知。应如是信。不自欺诳。若有人言此经非是凡夫境界是菩萨所行。是人当知灭佛知见破灭正法。令其正教世不流通。令其世间正见不生断灭佛种。诸有智者不应如是不劝修行。设行不得不失善种。犹成来世积习胜缘故。又决疑论第一云。一切内外经书设教。皆令自身心中以法行之学之。不可推之与先贤圣者。圣者无教性自天然。同论又云。修行者莫思此经法深远难到难入。若不发心信解修行恒在生死长远。未有休期。何如一念归心（云云）如此教诫非一。有心人励思可修行矣。论主通玄居士握三藏法门之汲引。酌诸佛智海之玄底。神智明于内祥瑞显于外。所谓崄路无人猛兽负经论。龛前求水风雷化瑞露。夜秉神笔舒玉齿之祥光。日探幽玄感天人之给膳。遂使隐化之日。及成坟之时烟云凝布岩谷振荡。群鸟乱鸣百兽奔走。白光从顶而出上彻太微。当知文殊普贤之幻有。净名遍行之真身也。知机宜垂劝化。不可不仰信矣。
    问曰。一宗诸师解释非一。就中香象清凉等诸师于今经典造数多解释极美尽善。何故今就通玄解释立此图印耶。答。开演义理良诸师解释为可足。然通玄大师见诸现繁释叹曰。惜哉劳文白首不暇修行。仍就观行法开广略要门。若好三昧行法者。专以彼释可为依凭。依附一师为防臆说。不出繁释依护初学也。又是示定散俱行之用心。何劳出重重文证乎。其余义如别记说。述怀颂曰。

    我今遇遗法  如在世尊前
    虽生佛灭后  已开佛知见
    礼转法轮方  悲泣怀恋慕
    略释微妙义  顿入解脱门

华严修禅观照入解脱门义卷下

　　沙门高辨虽游浪物表手不阁圣教。久探彼玄意适得此要门。聊以持念之。余暇粗示修行之用心。此非名利之悕望。偏求胜进之直路。于时承久二年九月三十日夜于西山石水院禅房记之。
