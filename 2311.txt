No.2311
心要钞序

    

    唯识中道了义言教。盖解深密云矣。其华严楞伽楞严等。识分之说。咸蕴在于其中焉。推之于我曼荼罗教。则摩诃梅多罗菩萨之三摩地门也。昔护法清辨二大士于有空二教互建法幢。空师清与论决。有师谢不遑。于是空师入修罗窟内。将待慈尊出世以质焉。后资终莫辨乎其落处也。及慈恩三藏弘宣支那。道昭大德传播日域。风化各开其土。学者日盛。虽然多拘挛名相立破是务。徒竞口吻不揆进修。谁复求夫一真之门二转之果种热之于有漏识田之中矣哉。解脱上人命世硕德。学优行高。难测其位乎何等域。斯书也特指示唯识观心之要。以赉后资。其语明鬯谆谆无倦。新学其由此而进。则弊惑可治。观境易契。邻宝之讥。庶几亦由此而免矣。学夫秘密一乘甚深之教者亦唯由是阶。则何高不可登。何远不可致焉。盖其片言只语性本是如。而一真法界之体。曼荼罗海之所流。则阿字不生之观。性具性起之谈。亦何得外之乎。论者其荡涤情执。修习为先。径以了得如幻三昧为之标的焉。则是上人之本志也邪。曩者余有副墨斯书授新学之志。而鞅掌不遑。因谋之典寿律师。律师禅诵之余。口自授之。使子弟甲乙之。既而成。书铺辈请上诸梓。且更求冒一语。亦不敢深拒。聊书以与之云。

文化十二（乙亥）年孟冬日
洛东智积院权僧正慧岳识
心要钞

　　    笠置沙门贞庆草
    　　

    夫圣教之要不过菩提。菩提之要不过二利。二利之要不过三学。三学之要不过一心。一心之要不过观心。观心之要不过念佛。念佛之要不过发心。发心之要不过觉母。今依八门聊述心要。

第一菩提心门

    今明八门各有三义。一示相。二引教。三解疑。就第一菩提门。先示相者。言菩提者。谓佛智慧。梵云菩提。此翻为觉。自觉觉他觉行圆满。自觉简凡夫。谓凡夫类不知自身有二佛性。不能修证。迷理受苦。佛由大智开如来藏。智断圆明如从梦觉。故名自觉。觉他简二乘。声闻缘觉厌苦欣寂。自悟生空住般涅槃。然无大悲不广利生。不令他觉生死涅槃。佛自证入后得门中。悲他未了颠倒受苦。现身说法善导群生。故名觉他。觉行圆满简菩萨。谓菩萨由大智大悲具行二利。然犹居因行愿未满。诸佛世尊因圆果满。超出凡圣。独称大觉。
    二引教者。法花云。诸佛世尊唯以一大事因缘故出现于世。欲令众生开佛知见使得清净故出现于世。欲示众生佛之知见故出现于世。欲令众生悟佛知见故出现于世。欲令众生入佛知见道故出现于世。乃至如来但以一佛乘故为众生说法。无有余乘若二若三。舍利弗一切十方诸佛法亦如是（经旨在之必具诵持）偈云。十方佛土中。唯有一乘法。无二亦无三。除佛方便说。开者无上义。谓佛菩提涅槃二果。示则涅槃。悟则菩提。入谓二因初地已上。智及智处共名为智。菩提菩提为总名菩提。故知佛慧通二转依。即是如来大事因缘。唯识云。此即无漏界。不思议。善。常。安乐。解脱身。大牟尼名法。谓法身般若解脱三事圆满。此牟尼尊所得二果所以法界一心日升高山。寂默三点风暗双林。如来一化初后无二。灭后弘经亦复可知。
    三解疑者。问。言佛性者是何法耶。答。一理佛性。谓真如也。性是体义。大功德法真实之体。二行佛性。谓法尔无漏种子。性是因义。四智心品亲生因缘。证理名法身。生智名报身。或自性义。并通理智。此二佛性名如来藏。藏谓覆藏。或是含藏。在缠出缠因位果位理智二性思惟可知。问。五性机异。定性二乘毕竟无性不能成佛。如来为彼岂授菩提。答。佛于诸子爱无偏党。欲令一切普得佛智。机根不堪或趣异乘。非是佛意。若论佛意唯为菩萨。欲令一切众如我等无异。亦复此意。设依悉有佛性之宗。教违亦同。众生无尽。佛化不穷故。若对未熟强授一乘。法可乖机若唯逗有缘。五性亦不违。问。自未了性岂辄趣求。若无佛性设求无益。答。除佛以外不能详知。灭后诸众依谁印可。若不知不修。遗教有何益。方知五乘根机随性自趣。设不成就皆有巨益。成不愚法有堪能故。况复六十菩萨仕。五百佛所。不能修学无相般若。遂堕二乘地。当知遗法之中设遇大乘。究竟妙果得者甚少。非机不能。设亦得闻。多不信受。法华云。若有比丘实得阿罗汉。若不信此法。无有此处。除佛灭后现前无佛。我等福智微劣。人中下贱。若无宿习。于无上法万一难信。今于佛语既无疑谤。以愚还知有大乘性。犹不趣寂。况为无姓耶。亦设得闻。佛姓阙具。甚深境界法尔疏远。不可思惟。我等恒时论谈决择引教推理。种姓地中既有堪能。龙子虽幼何得怯弱。故法华云。若有闻法者。无一不成佛。般若亦说。一经其耳定得菩提。信根具足。不久必成。中道之教普为五乘者无我道理。人天戒善等一分义也。未必具开。或生异解。若阿陀那教甚深义趣不疑为机。生死之源底闻名已足。况此土是如来所记。东北方国诸菩萨乘人归信般若受持读诵。书写供养。机感相应。现得悉地。具足佛性。何疑惑耶。大纲恐滞一途。为导初行闻开甘露门。
 
第二二利门

    一示相者。二者谓自他。利者谓义利。益物所宜说之为义。自他同益名为二利。前觉之中皆广显示。然先须了知生死苦患。次应欣求自他利乐。夫生死者。体是第八真异熟识。受生命终此识为体。苦果始起名之为生。形命终没说之为死。论云。生死相续由惑业苦。发业润生烦恼名惑。能惑后有诸业名业。业所引生众苦名苦。由此生死轮转无穷。恒转如暴流。漂溺有情令不出离。生苦者众生心识始托母胎。父母不净执为己有。根形圆满始赴产门。业风漂激生大苦恼。如以三百六十鉾刺坏其身。出胎初落如生剥牛触肉墙壁。若不受生亦无余苦。生是苦本。甚可厌患。生犹大苦。况于老病耶。人天犹尔。况于三途耶。天上欲退时。心生大苦恼。地狱众苦毒十六不及一。三界无安犹如火宅。众苦充满甚可怖畏。常有生老病死忧患。如是等火炽燃不息。鸣呼三界六道皆是牢狱。一切方所无不苦域。有顶无间皆是分段。一切受报无不苦果。若善若恶皆是颠倒。一切妄心无不苦因。衣食田宅是铁丸。一切资生无不苦具。无始无终皆是长夜。一切三世无不苦时。顺缘逆缘皆是枷锁。一切怨亲无不苦缚。见闻觉知皆是我法。一切境界无不苦缘。众生蠢蠢皆是幻居。一切人物无不苦形。悠悠三有皆是漂溺。一切流转无不苦海。一一相状不可具论。问。世间苦果满目满耳。生死无常朝闻暮闻。三途苦报见教已久。若可厌者昔早可厌。知而不惊。拙自不知。虽无常见未了无常。虽知苦相亦还求乐。朦朦迷心自生至死。以何方便可深生觉悟。答。厌离生死甚易甚难。愚人遇苦更求余乐。譬如役牛悬轭欲破此车。圣厌有顶过无间苦。如眼中尘虽微生苦。欣厌在心不依事相。须于一事恒时思惟。不得历观。数数熏习遂必可了知。今以事且试我心。我若暂时往冥途。就阎魔王乞心所愿。依王加被到一地狱。冥官更开门具见苦相。或烧或煮。或斫或截。若刺若悬。若磨若捣。最极猛利众多重苦无量无边。暂时无息时。我见此事忽生悲心。先亡恩爱设堕其中。具受其苦。三热地上。洞燃焰中。宛转呼叫声满铁城。忽见我毕。悲喜语我。吾昔愚盲不辨善恶。习行世事造无量恶。因果坚猛受大剧苦。阿防罗利常来责我。诸佛大悲皆既舍我。八万亿千种种苦恼。楚毒毒至切。不可具言。受此苦后。时分甚近。厌苦深故如经千劫。况亦未来无量时分。何日方脱此身心苦。令我自在受人天乐。我昔造罪我为汝等。我今受苦汝何不救。世人犹可恨。况于沙门耶。皮骨焦尽不见其形。言语仿□有似昔声。告毕须臾入火聚中。于时目昏魂消。叩头割脑。悲感燃然无力于助。我设遇此事。可堪忍耶否。深重大悲此时盍生（震旦我国粗有此事。常推我身可生悲哀）庄严论云。菩萨念众生爱之彻骨髓。恒时欲利乐犹如一子。故心地观经云。世人为子造诸罪。堕在三途长受苦。男女非圣无神通。不见轮回难可报。
    二引教者。论云。愿有二种。谓求菩提愿。利乐他愿。又有四弘愿。众生无边誓愿度。烦恼无边誓愿断。法门无尽誓愿知。无上菩提誓愿证。初句利他。第四句自利。第二尽二利障。第三句求二利道。常行此二名为菩提萨埵。幽赞云。菩提觉义。智所求果。萨埵有情义。非所度生。依弘誓语故名菩提。方知菩萨只是二利。
    第三解疑者。问。智增悲增二类菩萨智悲各增。若非智二德不及增类耶。若尔智增者慈悲既劣。岂以劣德能成大果。悲增者智劣。岂以劣智能救众生。若无差别何立增名。答。地前浅位随愿增减。胜位已去乃至地上实可平等。最胜疏云。于地上超劫以二释解地地力齐。一云。若据作意即功力齐。不同地前设作意时力用不等。二云。悲增智增怖不怖类地地各齐。然说超者。以智望悲增者说超（云云）初解如前。若依后义。智悲二类似有胜劣。然此义意行实不同。智增精进。悲增久留。超劫事依此得有。为众生故进位虽迟。若登其地实德是同。今分二类是意乐异。智增终行大悲。由此因故还进菩提。释迦如来舍身慈悲超劫早成。即此义也。若悲增类虽成大智回智利生。文殊师利常以智慧观发众生。依非行智。阐提大志。所以弥勒观音慈悲互齐。普贤文殊理智共满。本愿不同利事有别。等觉极位岂有胜劣耶。问。何故示二利耶。答。末世修行多阙大悲。见他异自犹不及二乘。净土菩萨偏求自乐。适思恩亲专不平等。或言。自先至不退后能救他。此亦不遮。然依意乐哀他实深。为他进自实可大悲。依此愿故。得生净土。若未住悲者先励自行。二利共失自亦不进。恒时练磨常好慈悲。平等弘誓必依直理。无缘大悲出于法性。无智生悲无有是处。须学佛教能励自心。

第三三学门

    一示相者。学者习学仿学。三者戒定慧。正道之通衢苦海之要津也。三世诸佛常恒轨则。无数大劫不习不成。是名三学。戒以受学菩萨戒时三业为性。业者造作。体是思数。动身发悟作动意故。说思为业。此亦有二。一者表业。现行思业。表示他故。二者无表。然依思愿善恶分限。或依发胜身语善恶思种增长之位假立无表。此中有别解脱及道共定三种戒。别脱亦有七众等受。通三乘人亦有共不共三聚净戒。一者摄律仪。二摄善法。三饶益有情。摄律仪是别解脱也。此有十重禁四十八轻等。（说重禁数诸教不同也。或前四或后四。或说八或说六）定以别境中三摩地为体。于所观境令心专注不散为性。智依为业。等持虽通定散二位及三界中。修而所成。定而非散。二界非欲。远离惛沉掉举二障寂静为相。近分根本四禅四定及有无量三摩地门对治堪能引发作业。具如诸论。慧谓于所观境简择为性。断疑为业。谓观得失俱非境中。由慧推求。得决定故。加持根本后得三种无分别慧。及生空法空俱空三种。又说三种。一闻所成慧谓闻法界等流法已。依名句文观教义故。二思所成慧。能深筹度先理后文。三修所成慧。于文义中能证能显。前二散位。后必定位。此三自性所依因缘所缘行业如诸教说。慧学所缘通一切法。一切法者。一有。二无。或有二种。一有为。二无为。或为三性。一遍计所执。二依他起性。三圆成实性。论云。周遍计度故名遍计（乃至）谓所妄执蕴处界等若法若我自性差别。依他众缘所生心心所体及相见分有漏无漏皆依他起。依他众缘而得起故。圆成二空所显圆满成就诸法实性。名圆实（以喻可知）圆成如镜。体是真实。凝然常住。依他如影。圆成为所依。依他众缘暂时显现。不即众缘不离众缘。非有似有。虚假相故。所执如影上愚人所知。于虚假境迷执实有。转似实解。体实都无。众相宛然似有体用。婴儿鸡猿等愚痴类。向镜之时。见自影像谓实有情。或戏或斗不知其空。世间智人知影是镜不离镜性别有实相。既知影假已。影上实人等相皆亦都无。一镜上义不即不离。迷时迷三。悟时悟三。非一向空。非一向有。中边论云。虚妄分别有。于此二都无。此中唯有空。于彼亦有此。故说一切法非空非不空。有无及有故。是即契中道。又论云。此三为异为不异耶。应说俱非。无别体故。妄执缘起真义别故。若于人马舍宅等类种种众缘执取为实时。别说人马舍宅等义。彼此别体不能和融。若有智人或总说影万法一心义。或总说镜是诸法真相。自镜见之能了余二。非不见真如而能了诸行皆如幻事等虽有而非真者此义也。或以镜体为真如。以镜中光喻依他起。以光上影喻遍计所执。光之映外质说名影像。影像实是都无故。或以镜体为依他心自体。以光为见分。以影为相分。以实有相为计所执。镜上亦说影像不生不灭等空义。是二空诠门。能显镜实性。（此诸义如下观心门）
    第二引教者。三学功能教说无边。且菩萨戒者。梵网经云。我今卢舍那方坐莲华台。周匝千华上复现千释迦。一华百亿国。一国一释迦。各坐菩提树一时成正觉。如是千百亿卢舍那本身。千百亿释迦各接微尘众。俱来至我所听我诵佛戒。甘露门则开。是时千百亿还至本道场。各坐菩提树。诵我本师戒十重四十八。戒如明日月。亦如璎珞珠。微尘菩萨众由是成正觉。是卢舍那诵。我亦如是诵。汝新学菩萨顶戴受持戒（乃至）众生受佛戒即入诸佛位。位同大觉已。真是诸佛子（已上）报化二身实虽同体。显戒德重三佛传诵。非随时说三际常轨。故云我诵。世尊犹诵。况于弟子。树下成觉初结菩萨波罗提木叉。（此云别解脱）孝顺父母师僧三宝。孝顺至道之法。孝名为戒。亦名制止。若受菩萨戒不诵此戒者。非是菩萨。非佛种子。华严经云。戒是无上菩提本。应当具足持净戒。又云。若不持戒尚不能受野干身。况于人天报耶。次定学者有四。一大乘光明定。谓此能发照了大第理教行果智光明故。二集福王定。谓此自在集无边福如王势力无等双故。三贤守定。谓此能守世出世间贤善法故。四健行定。谓佛菩萨大健有情之所行故。一切无漏皆定为依。散心智慧如风中灯。依定起慧。断惑证理。普门尘数诸三昧名义功德不可具记。无量劫中闻名既难。况能修证。所谓于一切法无所取着三摩地。宝印三摩地。师子游戏三摩地。金刚喻三摩地。无忘失。三轮清净。无量光。降伏四魔。妙乐。弃舍尘爱。集一切功德。无边辩。决判诸法。达诸有底。远离趣向不退转神通。无尽行相。断憎爱。离违顺。满月净光。能救一切世间。大智慧炬。无染着如虚空三摩地等。如是三昧名字。微妙利益可知。慧学者。谓般若波罗蜜也。经云。诸菩萨摩诃萨应以无住而为方便安住般若波罗蜜多。所住能住不可得故。若菩萨欲善安立尽虚空界法界世界一切有情皆令安住布施净戒乃至般若。应学般若。欲得发起一念善心所获功德乃至安坐妙菩提座证得无上正等菩提亦不穷尽。应学般若。欲得世世常见诸佛恒闻正法得佛觉悟蒙佛忆念教诫教授。欲以种种胜善根力。随意能引上妙供具供养恭敬一切如来。应学般若。理趣分云。假使杀害三界所摄一切有情。而不由此随于地狱傍生鬼界。以能调伏一切烦恼及随烦恼恶业等故。又云。诸恶业障皆得消除。诸胜喜乐常现在前。大乐金刚不空神咒现身必得究竟成满。要多佛所殖众善根。久发大愿。乃能于此甚深理趣最胜法门。下至听闻一句一字。况能具足读诵受持。若诸有情供养恭敬尊重赞叹八十殑伽沙等俱胝那庾多佛。乃能具足闻此般若。有置此经在身或手。诸天人等皆应礼敬。若有情类受持此经。多俱胝劫得宿住智。常勤精进修诸善法。恶魔外道不能稽留。四大天王及余天众常随拥卫。诸佛菩萨常共护持。令一切时善增恶减。于诸佛土随愿往生。乃至菩提不堕恶趣。又法华一乘诸佛智慧。修行菩萨无边功德。具如经文。
    第三解疑者。问。菩萨之戒。云何受持。云何犯失。答。太贤师立三门。先受得门者。六道众生但解师语。要须先发大菩提心。谓誓定取无上菩提穷未来际利乐有情。发此心已有二种受。一者一分受。随其受者意乐所堪。或受一戒或多。皆得名为菩萨。不同声闻必总受持。谓凡必无现身成佛。要经无数大劫修故。随其位力渐渐修满。如成山海尘渧为初。既大菩提无德不摄。欲成彼聚何善非因。唯受一戒犹胜二乘一切功德。菩萨一戒为度一切。无一众生不荷恩故。二者全分受。谓三聚戒。摄律仪者断一切恶。从初发心断杀生等。三贤十圣各十断行障。乃至佛舍生死法故。摄善戒者修一切善。三贤十圣各十胜行。乃至佛证二转依故。饶益有情戒者度一切众生。从初发心随分教化。穷未来际度一切故。非诸凡夫即能一切三聚顿誓。渐修满故。于诸行愿最无上故。随所生处必其中王。然无毕竟堪为其果。唯除无上正等菩提。
　　护持门者。略有十门。一随心门。随其宿习心乐住故。犹如世间随其本色。虽一蕴水绿碧等异。故先固一渐具余行。如本业云。若受一戒名一分菩萨。乃至名具分菩萨故。然佛所制应渐遍学。由此第二有遍学门。随性·隐密·顺胜·意乐·怖畏·成胜·护障·究竟。具如彼疏。犯失者。谓菩萨戒无无余犯。如有一分受。有一分持故。不同声闻犯一重时便破一切失比丘性。如本业经一切菩萨凡圣戒尽心为体。是故心尽戒亦尽。心无尽故戒亦无尽。心谓期心。由此转生。戒亦恒随运运增长。乃至成佛。犹如河水日夜不停运运迁流自到大海。唯除故舍大菩提心。然犯重戒略有二种。一破。二污。若以上品烦恼缠犯。随所犯支失戒律仪。若中下缠唯污不失。如瑜伽云。若诸菩萨毁犯四种他胜处法。数数现行。都无惭愧。深生爱乐。见是功德。当知说名上品缠犯。非诸菩萨暂一现行他胜处法便舍菩萨净戒律仪。不同声闻一犯即舍。又上缠犯虽失净戒。经说即忏亦复重受。问。若受一分者先可受何戒耶。答。既随意乐何得总定。为我最要。而可受持。亦有三戒。谓快意杀生。无慈行欲。毁谤三宝。三业犯戒依贪嗔痴随应究竟。此三种戒三毒之中其过尤重。若守此三渐必具余。菩萨慈悲不杀。苦海断爱最要。万德三宝为本。设末世机具十不难。而所护众多。凡心忘失自有违犯。故择前三。问。前三种戒制意如何。答。第一快意杀生戒。世间所畏死苦为穷。损他之中无过夺命。如智度论云。设满世界宝无有直身命。是即菩萨济物为心。而施极怖便失其性。如瑜伽云。若问菩萨以何为体。应正法答云大悲为体。由此最初制斯戒也。第二无慈行欲戒。生死牢狱淫为枷锁。深缚有情难出离故。如智论云。淫欲虽不恼众生。系缚心故立为大罪。瑜伽论云。诸爱之中欲爱为最。若能治彼余自然伏。如制强力劣者自伏。然此欲法有三种过。苦而似乐故。少味多灾故不净似净故。初者颂曰。不忍烦恼病。行淫似乐生。犹如抓疥病。于苦乐想生。如世尊言。欲如齿骨。无饱期故。如草炬故。忧火恒烧。如火坑故增长渴爱。如蟒毒故贤圣远避。如梦见故速趣坏灭。少味多灾。颂曰。犹如罗刹女。如怨诈示亲。诳心生恶业。招苦障涅槃。此名诚可思惟。菩萨藏经云。习近欲时无恶不造。受彼果时无苦不受。爱河欲海漂溺无岸。死生之波长流莫绝。一切怨害皆从欲生。愚人所贪如蛾投火。五百登空失通而落。一角仙人被女人捉。是以律云。可畏之甚无过女人。宁以男根内毒蛇口。蛇害一肉身。女害法身故。又龙树说巧察人意。女人为智。不观余得失。但以欲为亲。清风犹可捉。女心难得定。终无厌期。感生无穷。生死长夜会难之悲。六趣无已。不净似净。颂曰。肉身虽不净。似净诳愚夫。乐秽而无厌。似猪乐淤泥。此身不净。累骨所成。血肉便秽。薄皮所持。八万户虫一户九亿。种种臭秽九孔流漏。不净似净。谓皮上分白膏。热血交所重映。诳心媚眼种种娆害。然诸愚夫会无厌背。似猪竟日不离淤泥。所以今制。第三毁谛三宝戒。佛法傍宝出邪之大津。入正之要门。顺之者必证常乐。背之者常沈苦海。邪见违逆犯罪莫大焉。行相幽猛断诸善故。是故亦立为根本重。戒体毕。问。定学之中修习何定。答。可修唯识三摩地。大乘究竟故。慈尊所证故。自宗本旨故。大乘究竟者。谓解深密经分别瑜伽品中广说其相。一代诸教互好意。如来了义不如深密。所以者何。建立五乘显法华密意。显示三无性。会般若毕竟空。一乘之处未开五姓。皆空之教未遮中道。诸宗决判于此为足。慈尊所证者。弥勒菩萨白佛而言。我忆往昔。经微尘劫。有佛出世。名日月灯明。我从彼佛而得出家。心重世名好游族姓。尔时世尊教我修习唯心识定。入三摩地。历劫已来以此三昧事恒沙佛。求世名心歇灭无有。至燃灯佛出现于世。我乃得成无上妙圆识心三昧。乃至尽空如来国土净秽有无皆是我心变化所现。世尊。我了如是唯心识故。识性流出无量如来。今得授记次补佛处。佛问圆通。我以谛观十方唯识。识心圆明妙入圆成实。远离依他及遍计执得无生忍。斯为第一。有处云。弥勒偈云。我随日月灯明佛证得唯识三昧故。今于释迦正法中。略说五分十七地。自宗所明者。瑜伽师至地论本是灯明如来所说也。三十余类菩萨传说至慈氏菩萨。爰如来于十八圆满净土解深密会。正为慈氏说毗钵舍那三摩地门修行唯识之义。唯识体用习境转变补处独受问答研寻。遂至如来灭后九百年间。正法陵夷多生空见。无著菩萨证发光定得大神通。数住睹率诘问中道。人多不信。还请慈尊来下阎浮。于时慈尊经四月夜分说五部论藏。瑜伽是其根本教也。为五分十七地境行果三种唯识。至决择分具载深密一部七品。最胜子等菩萨赞瑜伽云。此论殊胜若莲华。犹如宝藏如大海。具显诸乘广大义。善释共文无有遗。无著结集渐备十支。天亲三十唯识是其一支也。十大论师为作释。护法秀施芳馥。即是我法相应理圆实之宗源也。菩提树下禅礼云。依一切法相品竖说百法理事之相。依心意识相品横论一心相性之义。故名唯识论。百法明门始披枢键。三分体用妙绝古今。至行唯识中加行位。现前立少物谓是唯识性者。世亲自居明得定依寻思观修行唯识。深密经所说唯识三摩地是也。护法菩萨授戒贤论师。戒贤传玄奘三藏。三藏归东翻传功成。奏高宗皇皇帝乞入深山静修禅定。圣主哀惜请留玉华。日本道昭和尚于三藏所受无姓众生义。并传禅法归朝。修得之时放光明常薰异香。所得三昧虽不记名。禅观之道诚盛我宗。问。三慧中正行何慧观。以何为境。答。资粮浅位多住外门。未入僧祇。岂是超闻思即修慧。方便所观法者是三性。其义如上。定慧俱行。止观等转。或名唯识三摩地。或称唯识观。章云摄论但举定中所起之智以为观体者。即此义也。大师云。三慧虽通福慧二利一切功德。然行根本。甚深纲要。胜义易入。应时无等。离诸过失。遍观详审唯识为最。渐悟顿悟一乘大乘无不依说此深理故。问。修者何义。答。章云。谓令有漏无漏观心种子现行展转增胜生长圆满。初修习位随所闻法托境思惟。令此观心纯熟自在。后伏所取能取二执。如是展转下转成中。中转成上。究竟圆满名之为修。观心转明证。境相像渐微。忽心境乃冥观转成无漏。（忽心境乃冥。深旨可知之）

第四一心门

    先示相者。心意识三名之差别。体实无异。且心者杂染清净诸法种子之所集起故名为心。或由种种法熏习种子所积集故以前七识名心之义非种积集。然心之义第八独胜。楞伽云。藏识说名心。思量性名意。能了诸境相。是说名为识。摄百法为五法。归五法为八识。总八识为一心。八识自性不可言定一。行相所依缘相应异故。起灭异故。薰习异故。亦非定异。经说八识如水波等无差别故定异。应非因果性故。如幻事等。无定性故若依胜义八识不异。设依世俗以末从本。总说一心。或又本末虽异。心名等故总为一心。诸教施设随应可知。若欲了知有为根本流转所依可观赖耶。若欲了知妄执根本有漏过失可观末那。若欲了知分别相状三性差别方观第六。第六意识行相无边。有十五种不共业。随应知之。
    二引教者。遗教云。是故汝等当好制心。心之可畏甚于毒蛇。恶兽怨贼大火越逸未足喻也。纵此心者丧人善事。制之一处无事不办。是故比丘当勤精进折伏汝心（文）此经正说戒律之相。密守根门制心放逸。一心折伏三业无犯。然实依戒引定。依定满慧。制心之相。定慧为本。心如毒蛇坏法身故。心如恶兽害慧命故。心如犯贼夺圣财故。心如大火烧善根故。夫人欲别言好。鸟欲去音和。大师最后之教。遣弟谁不守。双林之昔。若我亲闻。一言之下定证无生。悠悠末法。鸣呼悲哉。才见遗教不能奉行。
    三解疑者。问。身语放逸心亦不调。水随器漏树依枝动。直制一心何时住静。是以二乘戒行偏守身语早证苦际。八支禅定先调威仪渐引等持。初心行者宁舍易立难耶。答。心境相助。内外不离。通论之者制外为宜。而毒树截根枝叶早枯。狮子近人砾石永止。本末之功何敢为等。况菩萨三业修心为本。不同声闻狭劣自调。仙人意愤害物是深。练若假名招讹尤多。不如能制一心渐却万缘。

第五观心门

    初示相者。观者观照。以智为体。章云。能观唯识以别境慧而为自体。心是所观。即一切法。略有五重。从粗至细展转相推。遣虚舍滥粗显前门。今且有为之识观本末义。真如之心用遣相门。事理指归以之可足。章云。三摄末归本识。心内所取境界显然。内能取心作用亦尔。此见相分俱依识有。离识自体本末法必无故。三十颂言（乃至）解深密说。诸识所缘唯所现（云云）又云。五遣相证性识。识言所表具有理事。事为相用。遣而不取。理为性体。应求作证（乃至）证见彼分时。知如蛇智乱（已上）心法微细。可用譬喻。譬者譬况喻是晓喻。佛化劣根依譬喻故。深密经云。如依善莹清净镜面以质为缘还见本质。而谓我今见于影像。及谓离质别有所行影像显现。此中无有少法能见少法。然即此心如是生时即有如是影像显现（云云）无著教授颂云。菩萨于定位。观影唯是心。护法云。非如手等亲执外物日等舒光亲照外境。但如镜等似外境现。故契经言（已上）又如来圆镜智能生身土智影。故知圆镜譬心尤近。一本末相依门。镜体为本。光影为末。依镜光影生。心心所法自体为本。相见为末。本末相依亦复如是。二体用转变门。镜体转似光用。光用转似影像。光影二用一镜所现。心体生时转似能取。能取亦转似所取相。相见二用一体所变。本颂云。是诸识转变分别所分别。释云。是诸识者谓前所说三能变识及彼心所。见相二分立转变名。所变见分说名分别。能取相故。所变相分名所分别。见所取故。故无性云。即一体上有二影生。三不一不异门。一镜之体光影二用三义不即。所依能照所照异故三义亦不异。镜能照边名为光。光映质假说影故。三相展转互无定异。心中三分亦尔。所量能量量果各别。相是非缘虑不定即缘虑心。见是外缘不定即内证体。而见分即是体上缘用。相分亦是见分行解相貌。可知三用一体不一不异。四非有似有门。影非离镜有。如上义。而于镜上现有影像。相状宛然。不说为无。婴儿见之欲取手中。心影像非有似有亦尔。非有者遮实有。似有者谈假有。或似妄情实有之想。故说似有。五非外似外门。六非实似实门。准次前门。而婴儿见影为实人。与影共戏自作嬉戏。影亦嬉戏。鸡鸟见影为实鸟互相斗诤。自争之时谓他又争。心用亦尔。于自所变境执为实。或为外故。或爱或憎。有智之人见镜中影。知似外质而非实质。还在镜中无别外质了于镜影总不爱憎。悟证唯识一切境界总非实相。岂生爱怖耶。七妄业生起门。如上可知。前取境边。今说心想。婴儿生戏。鸡鸟起忿。皆是迷乱之想。生死妄业亦尔。八非内非外门。影像于镜不住外不住内。亦非两间。以何知者。以镜近质吋其影浮上。若去质远镜时。影在镜底。方知内外俱不可得。心中境亦尔须弥巨海不住心外。又心窃所思境不住心中。若住外者成以他实物为心之所取。如手等执物。岂是心法影像耶。既不在外不在内。亦可知体变所现假说名境。境即是心体。岂离心别居内外耶。九非近非远门。远近形相一时现镜。镜中无有远近。阿赖耶识一时缘变无边境亦尔。依妄薰习境虽似住彼此方所。实是虚假不可定远近。心是无形无实之法也。岂无形作用实有方所耶。若依假论非无此相。镜中影亦有左右等假相故。方知皆是令人有此想。镜影不可说远近。十大小相容门。小镜中有大面等相。镜如实小。影如实大。大小不变。小能容大。心法亦尔。虽无形质。不托内身之时不说为大。此心一时变无边器界。是小容大也。亦于影像彼此众相实非异所。虽分布中边影实在中。以何知者。一人向镜面见众像在别所。一人在傍见之时其影微小缩在中央。可知镜中边诸光相共映外写诸影故。不可言彼影在彼所此影在此所。实是不定住中。映边光故不定住边。又映中光故既共所生。岂有定所。心中诸境九山八海微尘大器互更不即不离亦尔也。十一非青非黄门。镜面向众像有种种色。白色镜体生实青黄。可知与外缘合假似青黄。心中色相非实色亦尔。心是缘虑法。无色界之香等变异相。众缘和合心上似色非真实相可知亦同。十二无来无去门。镜面人质来影亦来。而无所从来。镜外本无影。岂自东来耶。人去影亦去。而无所至往。镜外本无影。岂住西域。未来无所从过去无所往亦尔。只对境时有影。现在一念亦尔。十三不生不灭门。以无去来。可知镜中影不生。以非内外等诸义。既知影像空了不生义。可悟不生又不灭。有为亦尔。真如体本无生灭。缘合假生。缘止假灭。十四不动凝然门。影有去来。镜体常恒。有为生灭无为不变亦尔。理事相对论诸门皆准上可知。十五依空显实门。若见有影时眼正向影见至镜性。若明知影影既无实。眼所照实即镜体。如是知有为不可得。心既依空证真理体。十六光镜冥合门。受外光时。镜中实有影。若覆箱盖冥而无影。而光体不灭常显镜性。理智冥合遣相证自性亦尔。十七不照而照门。无影故不照。有镜故自照。不对外影只照内性故。常无分别智不取之取可知亦尔。十八不照后照门。开盖还见影。后得智取相亦尔。真俗合观内照外照门。后得俗智虽照外相。根本正智亦照内性。真俗二智并照可知亦尔。十九体性坚实门。镜是金。于众物中性即坚实。不同木石等。故能现影。心法亦尔。性是坚实。妙寂不同色不相应等。故能取理。二十体用照了门。如镜明朗。心缘虑亦尔。二十一垢染不明门。镜上有垢照影不明。心法有障取境微昧也。二十二尘莹转胜门。镜随莹明。照形不暗。智随修净。观境不滞。二十三最极圆明门。五日百练化为秋水潭。为圣主之宝。三祇千修转向朝日。
    二引教者。心地观经云。汝等凡夫不观自心。是故漂流生死海中。诸佛菩萨能观心故。度生死海到于彼岸。论云。或诸愚夫迷执于境起烦恼业。生死沉沦不解观心欣求出离。哀愍彼故说唯识言。
    三解疑者。镜无质时不能现影。心亦可尔。何无本质独托相生。答。色法有形碍镜是色故唯有质现。心法无相状。作用无碍无质亦起。问。内镜不离心故名唯识。内心不离相故亦名唯境。答。许亦无过。故论云。既无实境离能取识。宁有实识离所取境。所取能取相待立故。镜中影外无别光明。说为影时只有影名。可知缘虑外无别行相。以相名心行解相貌此义也。故唯境义亦无所背。清辨为违护法立唯境此义也。而教中故于境不说唯言。哀愍愚夫迷境受苦。佛为止彼迷故说唯识也。

第六念佛门

    先示相者。念者谓别境中念。于会习境令心明记不忘为性。定依为业。谓数忆持会所受境令不忘失能引定故。佛者如来。若相好若名号。若福智若本愿。乃至法身一切功德。身心无乱。思念不忘。数数明净遂发三昧。是念佛相。
    二引教者。大般若经云。若善男子善女人等。心无疑惑。于七日中澡浴清净。着新净衣。叶香供养。一心正念如前所说如来功德及大威神。尔时如来慈悲护念现身令见。使愿满足。若有阙少华香等事。但一心念功德威神。将命终时必得见佛。（前功德者。大慈大悲说法无畏等）观无量寿经云。或有众生作不善业五逆十恶具诸不善。此人苦逼不遑念佛。善友告言。汝若不能念者应称无量寿佛。如是至心令声不绝。具足十念称南无无量寿佛。称佛名故。于念念中除八十亿劫生死之罪。乃至如一念顷。即得往生极乐世界。不能念者观念为本故。称名亦念。故得三昧得见佛也。善导和尚现成三昧。专劝口称念佛。
    三解疑者。问。诸行不一。何唯念佛。答。十住论说难易行。念佛为易行。如往海路。问。上机易行。无散乱故。末代众生不得专注。何得成就。答。唐土法照禅师粥钵中。再见五台相。至大历年中。往诣彼山。至大圣竹林寺。寺之周围二十余里黄金为地。讲堂中有普贤文殊二大菩萨。普贤在东。无数菩萨围绕。文殊在西。一万菩萨俱。身量百尺。说法之声历历可听。法照进礼二菩萨已白言。末代众生去圣遥久。智识转劣。福薄垢重。真如实相无由显现。不知方修何法门疾得成佛。文殊答言。修行之门莫过念佛供养福慧并修。念佛是诸法之王。甚深之禅定。乃至般若波罗蜜皆从念佛生。我昔念佛故今得一切种智。汝已念佛。今正是时。重白而言。何方得修。答云。自此西方有佛名无量寿。彼佛本愿力不可思议。一心称念得生彼土（禅师恐有疑谤。秘不语人。后有化人再劝云。汝何不语台山事。因记流布）告讫摩顶。为与授记（云云）念佛三昧专为末世。心意散乱。根机转劣。若非念佛不得见佛。末法万年余经悉灭。弥陀一教利物偏增。况像法季圣教悉存。岂不得成耶。大圣文殊方鉴此时。问。今念何佛。答。念弥勒佛。命终得生兜率内院。是正我愿。问。诸教所赞多在弥陀。弥陀大愿誓度娑婆。念佛三昧专本彼佛。何不念耶。答。三世诸佛功德平等。随机授记不可是非。慈尊是大师补处当来导师。若闻所说一句法偈。必遇下生可得不退。佛附属末法之中持戒破戒有戒无式。皆于弥勒龙华会可得解脱。慈尊自言。我得释迦大师要契付属。不念我者尚不舍。况有念愿耶。又无著世亲戒贤玄奘师资相承。皆在兜率。慈恩法师造瑞应疏所诫殷勤。门人末学何得不从彼。昔释昙戒常称弥勒名。弟子智生侍病问师。何不愿生安养。戒曰。我师道安等愿生兜率。我独留故愿。言讫有光照身。命终之后葬安公墓右。当知不守师迹为误。我今如此。圣凡贤愚共同有缘。大圣慈氏必不舍矣。无著以来一千年。三国传风。爰至当代。何去父母膝下。忽望主君之恩惠。况上生经云。系念思惟念兜率陀天。若他观者名为邪观。具教知足依正二观。岂非念佛三昧耶。若一念顷称弥勒名。此人除却千二百劫生死之罪。若善男子善女人犯诸禁戒。造众恶业。闻是菩萨大悲名字。五体投地诚心忏悔。是诸恶业速得清净。此人命欲终时。弥勒菩萨放眉间白毫大人相光。与诸天子雨曼陀罗华来迎此人。此人须臾即得往生。未举头顷便得闻法。于无上道得不退转（已上上生经）问。先劝唯识三昧观。今又修念佛三昧。二行移转一世难熟。答。念佛三昧即是唯识观也。先观彼天依报。四十九重摩尼宝殿。五百亿行颇利树王。一一庄严历然在心。无边器界皆是同地。一切众生阿赖耶识之所变也。知足天宫同在此界。可知本来在我心中。心若往彼可得持身。是同出过三界净土。凡应变净为大过。愿始往生又不所遮。凡愚迷乱虽变不见。今依教修。第六意识观念之中渐提显现。熏种在心。后生现行。般若论云。智习唯识通。如是取净土。净名云。若欲勤修严净佛土。先应方便严净自心。今净兜率天宫行亦复如是。佛地论云。随心净处即净土处。何得定方别是极处。次念佛有五重。一念名号。名号虽不相应假法。缘所依声亦熏种子。靖迈师云。称念佛名时熏习种子。百千万念念念熏增。势力增长。心得明广。临终时缘熟必忆。二念佛身。经云。兜率陀天七宝台内摩尼殿上狮子床座。于莲华上结跏趺坐。身如阎浮坛金色。长十六由旬。三十二相八十种好皆悉具足。顶上肉髻绀琉璃色。释迦毗楞伽摩尼宝。百千万亿甄叔迦宝以严天冠。其天冠宝有百千亿色。一一色中有无量百千化佛。诸化菩萨以为侍者。随意自在住天宫中。弥勒眉间有白毫相光。流出众光。作百宝色。三十二相。一一相中五百亿宝色。一一相好亦有五百亿宝色。一一相好出八万四千光云。与诸天子各坐华座。昼夜六时常说不退转地法轮之行（已上）龙树云。十六由旬相好身。如玉如金超日月。三藏云。身如坛金更无比。相好宝色耀光辉。神通菩萨皆无量。助佛扬化救含灵。如斯观时。慈尊所变兜率实身以为本质。弟子阎浮观念之中渐变相分可生实法。设在过未缘皆熏种。设虽无漏。悉以菩萨之自在力引自所变身令众生缘。有漏散心变作实境名定通果。威德定所引相必有实用。不同不托他所变意解思惟。我心中既有实如来相。设不明了境体是实。过未五蕴虽相不明了熏成种子。此亦可尔。况复慈尊于彼威神若不见亲质故无胜利者。设生兜率亲得瞻仰。心亲所缘是自所变。体犹有漏。相似无漏。一切凡夫见佛闻法皆亦如是。岂以之为贱耶。托境思惟令此观心纯熟自在。若夜梦中若心想前相好光明渐可得见。譬如朝日明相渐增遂照国界。三念功德。四智三明。五眼六通。大悲三念。十力无畏。普门尘数无边德海。皆悉成就（经说。等觉如佛所得而得之。况弥勒实身既成道矣）其一功德刹那威神无量无边不可思议。只须忆想。不可具说。如是如来俱生威力暂归才念。必灭生死众多罪垢。况念念思惟观缘。时时渴仰称扬。四念本愿。昔为一切智仙人发大慈心。为诸众生勤求菩提。行积三祇。誓满四弘。岂于我一人不得调伏。善财童子赞弥勒云。菩萨为化一众生。普尽未来无量劫。如为一人一切尔。此救世者之住所（住所者海岸国大楼阁）故龙树云。我等久劫修愿行。得闻弥勒大悲名。亲承采道在明旦。乃至怯弱绝望意。慈尊昔住凡夫地时。必与我等互有因缘。或为父母。或为妻子师主伴兄弟知识。旷劫轮回之间值遇几许。流转苦海莫不恩爱。慈尊智眼明了照之。往昔劫海如今日事。如来昔求佛道。只为我等刚强难化。三祇空过。佛力犹胜。既近得道。今身若默再去源底苦海流转佛得云何。若不念可舍。若不叹可恶。励愚责蠓。随分精勤能所机感。非此时者亦何日耶。仰愿慈尊以天耳闻此语。以他心照此志。慈悲护念如影不离。舒金色手遥摩我顶。放白毫光常照我胸。舍离恶缘增长善愿。临终时决定来迎。亲拜尊德后日几程。我不惜寿。愿早迎我。五念法身。观经云。诸佛如来是法界身。入一切众生心想中。是故汝等心想佛时。是心即是三十二相八十随好。是心是佛。是心作佛。此意先观诸佛法身。体是我心。相性不异常住法界。夜夜忆念眠。朝朝还共起。妄念犹法性。况念佛心乎。三十二相八十随好我心中之庄严也。称名系念礼拜赞叹法身上之起灭也。相好是自心见分上影像也。见分即自心体功能也。心体又还因缘造作。离缘无性。体用虚假。归性凝然。生是不生之生。不生即不灭。有是非有之有。非有即非无须臾摄心众相寂灭。身土微妙境智冥合。是即遣相证性唯心念佛也。念佛之相以镜可知。道场之中悬一明镜。以绘本佛像可对镜前。镜为行者自心。佛影像为兜率佛身。心镜若净佛影像必浮。虽净若动见影不正。设虽善心。属有散乱观心不正。明了寂静念佛方成。若欲观佛土。以昼图障子等或庄严可爱小塔形等可向镜前。众相普浮历然可观。若欲观三身以镜为佛法身。以其中光为报身智慧。以其上影为化身相。或镜体报身。影像化身。二中空义法身佛。天智三皇发愿欲造佛像。化人即以助睿念。所谓大安寺释迦像也。后文武天皇又发愿欲得巧匠。梦想中有人告云。先王尊像化人所造。与灵山生身毫厘不违。化人不可再来。须以大镜对彼尊像可观其相。三身一体。能了佛身。所谓镜是报身。影如化身。空如法身（已上可勘正文）或又以镜三义可喻法身般若解脱三事圆满。镜体法身。镜光般若。影像即空无有障碍。是解脱义。或时以镜为如来心。影像可为行者身。如来忆念我身即在佛心之中。真言入我我入以之可知。
    三解疑者。问。凡心难易不得寂静。念佛岂能得成就。答。然佛境界不可思议。解之近之必除妄染。譬如秋月才向共光身心清凉寂静安乐。况于如来净妙法身甚深境界慈悲福智难思威力。现见末代。智行之辈增执增慢触缘而退。念佛之人自然亡想后必升进。一一心自清力。二己余缘力。三佛加被力。依此等德贪嗔痴本兴盛人多除妄想。而以智慧多闻改本性者久远得道。慧学虽胜。亲近佛界不如称念。往生人至临终现种种奇瑞。或传佛记之言。或语圣众威仪。古今之闻其类寔繁。具载传记。不可不信。佛子若实列兜率内众者。见佛闻法发心得道万善成就。文殊普贤观音地藏等大智大悲诸菩萨亲可礼拜。又无著世亲正法藏等弘经大论师现可亲近。又晨旦传灯遍学三藏。慈恩淄洲。天台章安。智常智越。弥天道安。庐山慧远。终南道宣等。才闻其名适见其德人一一奉谒近。又我朝弘法大师。明诠僧都。相应正实观贤林扶等。宫殿砌边。宝树影下一会开眼。同席列体。岂非奇异耶。又过去慈父悲母。若兄弟知识黄泉幽冥一去再不见之人。三千界中始见其生所。二十五有之间亲知其苦乐。若悦若悲。或助或导。欢喜踊跃未会有思亦复如是。忆念生生宿缘。历观彼彼境界。只上生内院一事之力。日日割肉可代此类。生生挑眼谢此事。何况床上安然才系心于佛有何苦行耶。小因大果不可不惊。此事既决定彼报不敢疑。只抛万缘须守一念。

第七发心门

    先示相者。心者道心。发谓发起。我无始具菩提心种子。无缘未发。今以心愿资薰种子。且可令生起有漏菩提心现行。瑜伽云。菩提心者决定希求以为行相。无上菩提一切有情义利为境。上求菩提。下化有情。于可愍广大境界发起彼乐欲相应决定思愿。幽赞云。愿我决定当证无上正等菩提。能作有情一切利乐。譬如空界无不含容。大菩提心亦复如是。遍空有为皆厌离故。如空菩的皆求证故。尽空众生皆深念故。此初发心虽为下劣一念。福聚尚难说尽（已上）又菩提心以信精进念定慧为体者谓后时行。发愿是初发心也。
    二引教者。经云。一念发起菩提心胜于造立百千塔。宝塔破坏成微尘。菩提心种成佛道。有种种喻。略而不述。
    三解疑者。问。断善人已灭善根。彼时无体耶。答。永断法种。唯圣道能。增上邪见断善根者暂伏名为断。种遂不灭。有漏善种至解脱道始弃舍之。一念发心实长远因。设使三千尘点劫数久退菩提。还发如旧。衣裹明珠醉中不舍。今世人恐退不发实为不可。问。小根大心如漏器水。岂不顾自辄趣菩提。若背本愿欺诳三宝堕在地狱还妨见佛。不如渐进。答。自恐而不趣。须趣而可恐。何寄过于发心求德于懈怠。然受菩萨戒犯堕恶趣。似得戒过此亦不尔。经云。受有犯者胜不受无犯。有犯名菩萨。无犯名外道。智论云。破戒堕罪。罪毕得解脱。况菩萨破戒生龙鬼等中多为其王。有大威力护法助人。彼翳罗叶大龙王等即其类也。恐犯不受者何日出离。若发心退为生无益。大通智胜是令身子等早发趣耶。世间思愿一切恶故。舍大难得求小易成。无上菩提未来无穷。一进一退遂必成就。道种不朽岂无发心修行之期。此时难成。后世亦尔。太贤云。初趣常难永无易。恐难不进何劫成。虽舍名利。何必背世间轻衣食。报父母仕师君之诚。随法王任世礼之勤。发心所求菩提正因也。况显密修学。佛法顺缘。常念世俗事假名阿练若。欺诳之罪过在家也。

第八觉母门

    先示相者。般若波罗蜜文殊菩萨是三世诸佛发心觉母也。体是智慧。在法称般若经。在人号妙吉祥。舯若有五种。一实相。谓真如。二观照。谓真智。三文字。谓能诠言教。四境界。谓有无诸法。五眷属。谓智余万行。观照智慧。为正自体。余是智性。或智资助也。漏无漏五蕴总名菩萨。文殊以智慧为本体。以真如为实身。大慈大悲无边福聚皆悉圆满故般若波罗蜜文殊实体。说此般若文字章句亦名般若。能诠所诠不一不异。佛以善巧方便离言法中施设文字。从清净法界平等流出。源流同水。教理俱法也。摄相归性体实一物。文字有二。一能说者声上屈曲。二色尘屈曲。谓黄纸上墨书形相。色声虽异俱显法性。以假随实色声为体。八万圣教皆虽般若。四处十六会一千二百九十七法门正说般若。以之为宗。广说六度。五度为眷属。亲诠实相一如为自性。若口诵心思法性渐显。譬如穿竹穴口吹手摇其声有曲能发杂音。天地阴阳与此通气。能调五行自取四季。人伦鬼神其性亦通。依声哀乐有国理乱。管弦之功。音乐之能。移风易俗实以难测。是则上古达者能悟物理。或效耽吟。或传风音。圣教显理亦复如是。要内证真理。于外能说。故一字一句法性相应。唱之诵之佛德即备。甚深境界不可思议。事只须信敬。凡心难量。是以若于此经受持读诵解说书写供养恭敬思惟修习。灭无量罪生无量善。自身之中佛性种子依法流水渐被滋润。于大菩提忽生欣乐。其心决定遂起胜行。最初发心虽是有漏。必引菩提资助无漏增长万善。是即地前所修般若波罗蜜。又是文殊师利内证智慧。譬如父母生子之时分二亲身始为子体。菩萨发心可知觉母实体一分地前三十心名圣胎。法身未显故。若发心人已住般若文殊胎内。慈悲覆护不异世间母怀孕想。
    二引教者。大般若第八云。甚深般若波罗蜜多是诸善法生母养母。能生能养布施净戒乃至五眼等无量无边功德故。又云。能与一切善法为母。一切声闻独觉菩萨如来善法从此生故。龙树云。诸佛及菩萨。声闻辟支佛。解脱涅槃道。皆从般若生。佛为众生父。般若能生佛。经云。由此般若。一切菩萨从初发心。乃至金刚喻定。所有功德而出现故（已上般若佛母文）心地观经云。文殊师利大圣尊三世诸佛以为母。十方如来初发心。皆是文殊教化力。放钵经云。我今得佛度脱众生。皆是文殊恩。过现当诸佛莫不依文殊。譬如世间小儿之有父母。文殊有光明名曰觉了。照触众生发觉了心。速出生死。又经云。依梦觉三昧之力。令人梦中发菩提心。文殊五字仪轨云。才诵此真言。一切如来所说诸法摄入五字真言中。能令众生般若波罗蜜多成就。又云。右手执金刚剑。左手当心作金刚拳。持青莲华。华上有般若波罗蜜箧。又云。阿字者乐欲义。罗字者染着不舍众生义。波字者第一义谛义。左字者妙行义。曩字者无自性义。满一切愿。又云。念诵五十万反定获无尽辩才。
    三解疑者。问。佛力法力难知广大。受命于天不改性之不信少智岂觉道心。答。诸法功力不可思议。世间事相。妄业因果。犹以奇特。况于三宝法性妙德福智威神。且取浅事相以晓其心。世间醉酒谷米之精。人若饮之周遍五体。身赩眼浊。剩改心想。眼目眩转山川如回。喜怒改性忽成狂乱。斗诤忿怒暴声猛心。违背恩义多成逆害。杯酒毒力其甚如此。况于大乘法药秘密辞句。妄想实性本是妙法。法中无妄如明中闇本来空寂。岂有障碍。种种功力不可具述。又鬼神亡灵来托人身。恶报之力必成苦恼。病人之心多异本心。知外记后。语密示幽。如鬼波罗门者。依鬼着身无碍辩说多时相续。鬼灵之力改性如此。况于三世诸佛十地菩萨威神加被耶。何足成奇。问。总相道理不今所论。般若经中有此事耶。答。善现尊者居声闻位。为诸大菩萨演说般若。自曰。如来加被非自辩才。问。暂时设有加被之力发菩提心。后复本心有何利益。犹如醉觉鬼去心性复本。答。若发殊胜不思议心。不遮复本无。然其一念所作真实不失。若依佛法之力。渐次改性后不移动。如上药力永愈重病。问。诸圣诸教皆有此力。何独归依般若文殊耶。答。三宝功德实虽平等。教依所说。圣住本愿。功能利益各有所望。既超余类独称佛母。名岂空符。是无由耶。问。佛法圣僧威力可尔。若于诸天龙神等亦有此德。答。诸天善神皆有定慧解薰修之力。何无其德。实类犹尔。况大权耶。大般若云。三千世界及十方诸天具大威德。龙夜叉等觐礼读诵所书写般若。合掌龙右绕。欢喜护念。所在之所有妙光明。或闻其所异香芳馥若天音乐。当知尔时诸天等来。邪神恶鬼惊怖退散无敢住者。由此因缘。是善男子善女人等心便广大。起净胜解。所修善业倍复增长。诸有所为皆无障碍。决定当得身心无倦身乐心乐。系想般若唯得善梦。谓见如来身真金色具三十二大丈夫相。放大光明普照一切。声闻菩萨前后围绕。身处众中闻佛为说布施乃至般若。又于梦中见菩提树。乃至若睡若觉身心安乐。诸天神等益其精气。令彼自觉身体安乐。由是因缘不多贪染饮食医药。其心轻微如瑜伽师入胜妙定。又云。一切如来应正等觉。声闻菩萨。天龙夜叉人非人等。具大神力胜威德者。慈悲护念以妙精气冥入身心。令其志勇体充盛故（云云）既云冥入身心令其志勇。岂非加被。又说心便广大起净胜解。是大菩提心。问。加被何义。答。大圣日光住心水上。名之为加。问。行业功力在回向等。何必求道心耶。答。现见当时。行法者多。或无功速成。或有劳不感。乃至临终其相不同。可知后生亦复如是。世人于此往往云。或不依行依心善恶。或不依心依罪有无。或云魔障有无。或云实行多少。或云时节久近。或云内外差别。或云宿善有无或云本尊胜劣。或云修学不同。或云念佛行相。或云名闻浅深。或云执心有无。如是于事判相无量。此皆不背此皆无用。出离纲纪先依道心。低头举手童子之戏。发心所作必归佛道。三藏文义无遮大会未发趣所作不菩提正因。只可远因。功小德大不如发心。发心者谓如实发起无上大菩提。发趣不同。或先世既趣。或今世始趣。或一念实趣。或长时中容。如此相貌凡心不辨。以何为已发心。以何为未发趣。以言不论。只佛界知。诸天尚难量。所以菩萨所行天帝释等亦有试量。实类天神不能祥知。故凡夫类自不知我发心成否。问自不知以何为限。欣求亦无用。欣而所得不必真实故。答。若求实道心者。愿既是实。愿力实故。依其熏习力所得多可实心。若任己性自然发心其心假善。虚实难知。责心祈愿心何不起。彼欲入睡眠。宵有要期晓更。其时我心必觉睡眠。依愿力故自无心睡眠。况恒时励心愿。发趣心耶。何况祈请三宝与我真实道心。先世若已发者今生还增长。设今发已毕自不了之者。佛可告我以此分心决定可得上生知足。凡心有多重。于三十六恒沙诸佛所皆新发心。一世中所发不可云足。又不可云不足。今且于顺次生见佛闻法之分量。得之暂为足。若不定若全不能。至诚可欣求其心。与此愿者不如佛菩萨大乘诸经神咒等力。故殷勤可致祈请。若感梦想。若有现证我心与昔异。则随喜弥可欣。问。佛界深远。设求发心。愿力不胜。心念不真。敢不可发得。若于此事佛力可通。直祈往生等亦可足。佛本愿故。应末代故。长时望故。所行积故。何不成熟若欣发心。先求自心后重可欣果。展转有烦。直求往生所愿可足。答。因近果远超近至远多难成就。自近至远自浅及深其事易成。亦欣发心成否今生可知。往生最后始知成否。以前不得。重弥可祈愿。若信佛语不量自力。决定顺次往生。或后驰走其事不成。空移他生。岂不痛耶。佛界感应何愿虽同。凡心发趣何无难易。因若难得果岂超进。又多进无烦。所以者何。已发心人以暂时愿须臾之行必可往生。十念心力超余广大故。发心成就设可难得。发起后愿临终易成。何况为上生因求真实心。皆是上生因缘。何唐损耶。况若有人思我深归弥陀弥勒佛力不空必得来迎。住此决定意乐能行念佛等之人。多是已发菩提心也。于佛不可思议功德已深信故。若犹预之辈不改疑心。不起实愿。徒守佛力空送一期。恐多不成。如是缓慢人若暂时祈念。先求道心。多皆发得。始起勇猛生决定信。岂不最要耶。何况往生业因随机不同探得其甘露多是冥加被力。而末代多佛云弥陀弥勒。经云法华般若。行云念佛转经。生云安养知足。十之八九虽可相应。余不必知。或又大分修念佛等而可加余事。彼道珍禅师设温室浴僧之比书般若等也。如是众多。且仰冥告。凡发心之德犹如大地。万善万行皆依此生。未发实心先起大行。如无足向大山。似秽器盛清水。总不可得。先求真金华。后为环为簪随心自在。以发心善成就诸愿亦复如是。已发心人设习犯世事。徒快乐欲尘。大善在身多感胜果。未实发趣。于三乘中既非现机。才感世福不及出离。佛设欲求因缘微薄。念佛等善灭罪虽大。正愿正因犹不具足。未凿一渠岂通愿海。未殖胜种何期花果。问。弥陀十念来迎之愿。未论发心有无。若不发菩提心不得生者。先须劝发心。何直誓来迎。十念因外虽无别事。以佛愿力必垂引接。设以十念可为发心。发心已假设。不用发心。发心何为。岂于弘誓辄加余缘耶。答。佛界甚深。辄难推知。今于自行才致思虑。造恶凡夫本暗因果。最后临终始闻善知识之语者。于弥陀如来不可思议威神功德忽生决定信。若具十念必生净土。必成佛道。于如此一一所说总无疑惑。随语信故。即发菩提心已须臾愿力真实最重。佛力早通。都鄙士女当代道俗有宿善故值遇此法。自少年来任运随顺。不利根故不及疑惑。无实智故不能印可。只以土风整信行耳。何日为发趣之日。何心为菩提之心。设虽晦迹于山林遁名于朝市。只于世事评定是非。先去缠绕。才企初门所修行。事多又从旧。本无邪见。今无正念。如此之人临终自唱佛号数过十返。定过三界可生净土耶否。不知他人。于己难信。如愚度者多生人天。宿习力故重值善缘。渐发胜心。二三生等果遂宿愿。是犹胜事。人不可不悦。而看平生愿。兼知如此。昔是犹预。然是长时。所行虽不改易。已其外必须祈请道心。或又专先求发心。亲近善友。问知其相。归依三宝。乞求其愿。若灵验寺若权化神祇至诚启志。责理励力。一切愿中此愿无谬。已今心中此心可胜。暂时无验勿敢退屈。一旦有感不以为足。忽有梦想等。是励后心。不已成就。或又魔界方便起慢。知已可弥勇猛。已知我心中故。设为魔界方便。以之可知我愿。又有实魔多见胜事欲障碍故。设若冥朦无胜利者。弥励其心可致祈请。我心犹不起。佛界何不助。又此事犹无果。何况以已前所作可生净土耶。以不得可默止者。自本可不祈。不同世间官福所求。彼业力决定多难转故。世俗所求佛未必助故。有罪福果龙天恶之故。于无上菩提心者最上功德无边福利。一念之中必为一切众生共归依处。我若发心。属我无量无边众生得脱将近。善种渐动。国土中若有菩萨者。一切龙天悉蒙其益。国土人民资益无量。设我一人虽可得脱永离生死。佛天必助。况展转巨益无穷无量耶。若不与此事可疑三宝。一生所作空无果利。后日所作疑惑可懈。设有宿恶余残不堪发心者。三宝早示之。今世不忏悔。后生又可障。或有殊胜功勋之可为我要者必教之。此时不闻又期何时。衣服资具随堪净洁。恶缘障碍励力远离。于日于月窥闲寂时。向尊像或舍利或大乘经典秘密神咒等。手执香炉不饰事。不调词。殷勤启三宝诸天。其思若染肝彻身。或流泪或毛竖。必定有胜利。设本性容预之人心无猛利之愿。于前时淫欲境界若嗔恚等事。校量其分。心中祈念不劣世事。于己为足。若又胜妄境可知宿习淳熟之身也。设一日二日其行微劣。渐欠必升进。后后定猛利。若官学无假。公私怠堕难企别行。或寝卧床上或男女会设不备威仪。不净手口。只以实心常祈佛神。渐离妄缘必发道心。多闻其人末代未空。何况求名利望欲境。未必嫌时。未必顾障。发心祈愿何顾障碍。问。般若经是第二时偏空教。不了非究竟说。诸佛菩萨何故必依此教生。答。庄严论云。大乘无异。体是一故。净影云。诸大乘经浅深无异。唯识章列唯识异名。般若经中名简择性名为般若波罗蜜多。龙树云。般若是一法。佛说种种名。随诸众生力为之立异字。方知诸大乘经体是一法。义无浅深。而于三性门隐有说空。对不定姓随词堕边。故为不了。是一门也。若于六度般若为究竟。万行皆是六度所摄故。般若万善导首。经中具说法喻二门。广百论云。真理非空空为门者。真理非有应有为门。随机说门有亦无过。然非门义须在于空。有有有等皆顺执心。空空空等皆违妄执。故有智者闻说空言应离一切有无等执。章云。说要观空方证真者。谓要观彼遍计所执。空为门故入于真性。所谓遣虚存实唯识观也。故世亲建立唯识广说三性。非唯会违。唯识必依三性道理。三性必依无性悟入故。问。大部广博何为最要。答。第九第十之两会中略取肝心。第九能断金刚分遣轨究竟。第十般若理趣分显理最胜也。名总会诸门显理趣集修行诸门。故行此法必具六度。后六会则为理趣法门说故。又般若心经。文缩一纸。旨包大部。观自在度度授与玄奘三藏。自告云。我持三世诸佛心要法门。汝若受持。依其威力方传大法。心要名在彼经。三藏诵持去西途难。鬼神发声恐经不近。中宗流转只此经力。故三藏临终唱云。色蕴不可得。受蕴不可得。想蕴不可得。行蕴不可得。识蕴不可得。复无余言。慈恩大师手书金字般若心经。自登五台山。诣文殊之所。文殊现身示宿世因。方知高祖深归般若心经及文殊师利。末学可从矣。何以诸大圣中以弥勒文殊为我本尊者。文殊是释尊九代高祖。弥勒亦一生补处。受菩萨戒此二圣为阿阇梨及教授师。结集大乘二圣恩德。诸教之中般若唯识为我持诵。般若是修多罗藏。一切诸经自此经出。含藏无量功德。诵持一句福满虚空。智断之源是为究竟。唯识是阿毗达磨。决择性相教诫学徒。即是般若波罗蜜。唯识教所不如也。天亲三十颂。千部论中最后造之。论主自命门人常诵开之。三十颂中有漏唯识是诸识转变句以为指归。证入最极此即无漏界一偈。此偈中亦取法之一字。大觉世尊无量无边劫修习阿耨多罗三藐三菩提法。盖此三点圆满最极法也。初发心时求住唯识岂非此法耶。大经在色即是空空即是色受想行识等亦复如是四句。四句中空一字也。菩萨觉母如来正体也。盖在空一理。结要者。依觉母力发菩提心。依菩提心成就念佛。依念佛力成唯识观。依唯识观制伏一心。依制伏一心成就三学。依成就三学具足二利。具足二利证得菩提。证得菩提演说圣教。因圆果满盖在此矣。

心要钞（终）
