大正藏 No. 0713 贝多树下思惟十二因缘经
　　吴 支谦译


　　1卷


　　　　贝多树下思惟十二因缘经(亦名闻城十二因缘经)

　　　　吴月氏优婆塞支谦译
　　闻如是。一时佛在舍卫国。止祇树给孤独园。是时佛告比丘。比丘便应唯然。比丘从佛听。佛便说言。诸比丘。我本未得佛道为菩萨时为念是。咄是世间极剧。为生老死。为往受但苦。当何时从老死得要也。诸比丘便自思惟得是意。何以故有老死。亦何因缘复老死。比丘便念。本得应意。生故为有老死。亦生因缘复老死。比丘便思惟念。何以故为生。亦何因缘复生。比丘便自思惟案本念。便得是应意。为有故生。亦因缘有复生。比丘便思惟生是意。何以故为有。有亦何因缘复有。比丘便思惟案本念。便生应是意。为受故有。有亦受因缘复有。比丘便思惟。是何以故受。有亦何因缘复受。比丘便案本念。得是应意。为爱故受。亦爱因缘复受。比丘便思惟念。何以故为爱。有亦何因缘复爱。比丘便思惟案本念。得要。痛乐故爱。亦痛乐因缘复爱。比丘便思惟念。何以痛乐有。亦何因缘痛乐复有。比丘便思惟案本念。得是应意。更故痛乐有。亦更因缘痛乐复痛乐。比丘便思惟念。何以故有。更亦何因缘复更。比丘便思惟案本念。便生应意。六入故有。更亦六入因缘复更。比丘便思惟念。何以故有六入。亦何因缘复有六入。比丘便思惟案本念。得是应意。名像故有六入。亦名像因缘复有六入。比丘便思惟念。何以故名像有。亦何因缘复有名像。比丘便思惟案本念。得是应意。识故为名像有。亦识因缘复有名像。比丘便思惟念。何以故有识。亦何因缘复有识。比丘便思惟案本念。有是应意。名像故为有识。亦名像因缘复识。比丘便思惟。生是意。是何等。咄是识还不复前在。名像因缘识。亦识因缘名像。名像因缘六入。六入因缘更。更因缘痛。痛因缘爱。爱因缘受。受因缘有。有因缘生。生因缘老死忧哭苦。不可意愁从是致有。如是但为从五阴。一切苦从习生。比丘便自思惟念。何以故。无有老死。亦何故老死灭尽。比丘便案本念思惟得是应可意。无有生亦不老死。已生尽老死亦尽。比丘便自思惟念。何以故。不复生。亦何因缘复生尽。比丘便思惟案本念。生是应意。有无是有者便不复生。有尽复生尽。比丘便思惟念。何等无有为有无有。何等尽为复有尽。诸比丘便思惟案本念。自生应意。受无有便有无有受已尽便有尽。诸比丘便思惟念。何等无有。令受无有。亦何等尽令受尽。诸比丘便思惟案本念。得应意。无有爱亦无有受。爱已尽便受尽。诸比丘便思惟念。何无有为爱无有。何尽复是爱尽。诸比丘便思惟案本念。意生如应。痛痒无有便爱无有。痛痒尽则爱尽。诸比丘便思惟念。何等无有则痛痒无有。何等尽是痛痒尽。便自思惟案本念。得是应。更乐无有则痛痒无有。更乐尽复痛痒尽。便复思惟念。何等无有更乐无有。何等尽是更乐尽。便复思惟念本。得应意。六入无有即更乐无有。六入尽更乐尽。便复思惟念。何等无有六入无有。何等尽则六入尽。便复思惟案本念。有是应意。名像无有则六入无有。名像尽复六入尽。便复思惟念。何等无有为名像无有。何等尽复名像尽。便复思惟案本念。有是意应。无有识亦无有名像。识尽复名像尽。便复思惟念。是何等无有则识无有。何等尽复识尽。便复思惟案本念。得是应意。无有殃种识亦无有。殃种已尽则识尽。便复思惟念。何等无有为殃种无有。何等尽为殃种尽。便复思惟念本。得应意。无有痴亦无有殃种。痴已尽则殃种尽。殃种已尽识尽。识尽名像尽。名像尽六入尽。六入尽更尽。更尽痛痒尽。痛痒尽爱尽。爱尽成就尽。成就尽有尽。有尽生尽。生尽老死尽。忧愁苦不可意剧便尽。如是最无有量苦阴便尽。
　　佛告诸比丘。彼时念是。以自得故道所。佛从是往得便随。已随便知老死。亦知老死习。亦知老死灭。亦知老死行令度。生亦尔。有亦尔。受亦尔。爱亦尔。痛痒亦尔。更亦尔。六入亦尔。名像亦尔。识亦尔。殃种亦尔。便知痴。亦知痴习本。亦知何痴尽。亦知受行令痴尽。譬比丘。若人在空泽间闲处行。便见故道。故有行者迹。人便随迹。已随迹便见故城。好足园好足饶树好足池好足河好山。堑亦好处炽饶园乐。便念是。若我今往当白王。我为行在空泽间闲处。便见故道故人行处。便随已随见故城。好足园好足饶树好足池好河好山。堑亦好处炽饶园乐。可王居。王便取居。却后稍严稍增炽多人饶。佛告诸比丘。我亦如是。得故道所。佛本从是行者我便随。已随便知老死从所。亦知老死从聚。亦知老死何尽。亦知老死何行得度世。知生亦尔。知有亦尔。知受亦尔。知爱亦尔。知痛痒亦尔。知更亦尔。知六入亦尔。知名像亦尔。知识亦尔。知作行亦尔。知痴亦知痴从生。亦知从何痴灭。亦知何行除痴度世。
　　佛便告比丘比丘尼优婆塞优婆夷。若比丘为比丘如有应受行。便得道不失道能巧道。比丘尼亦尔。优婆塞亦尔。优婆夷亦尔。若谛受正行。便随道得道。能如应法行。如是无为行者。增多方至。天亦人已见佛说如是宜。比丘取著意佛。行者受。

　　　　贝多树下思惟十二因缘经


