No. 2441 秘宗教相钞第一
（就秘密宗所说且探四十八条题决其中疑虑）


　　　　　　　　
       　 　　　
       　 　　　

大日经所说三瑜只行料简第一
（此门终作问答更料简一道无为极无自性之废立并行者从显入密之位分耳）
大日经三瑜只行显密料简第二
百六十心本惑唯取五钝简五利第三
百六十心断位第四
六十心三妄执中摄不摄第五
净菩提心并信解行位料简第六
大日经所说菩提心为因大悲为根本等三句料简第七
胎藏界三重曼荼罗分别菩提心大悲方便三句第八
胎藏界曼荼罗中中台外别说观音院等第九
胎藏五佛相当因行证入方便究竟五位第十
曼荼罗圣众天等浅深第十一
胎藏曼荼罗四种法身料简第十二
金刚界九会料简第十三
四种曼荼罗料简第十四
菩萨位数第十五
大日经所说六无畏位分第十六
菩萨证理位第十七
十地浅略深秘二释第十八（此十六大生料简）
十地位超越有无第十九
发菩提心之相第二十
成佛相第二十一
即身成佛第二十二
五相成身料简第二十三
一座成觉料简第二十四
草木等成佛不成佛第二十五
果分功德可说不可说第二十六
如来内证境界等觉十地不能入室料简第二十七
显密所说陀罗尼浅深第二十八
显密二宗地位对当第二十九
显教至极真言藏家为入道初门料简第三十
阿阇梨位浅深第三十一
种子字并三昧耶形料简第三十二
梵字造作不造作分别第三十三
阿等诸字字义第三十四
阿等诸字字义之中不可得言所显义第三十五
阿等诸字字相字义不同第三十六
阿等诸字定惠等诸门分别第三十七
诵真言一二遍等得大悉地之料简第三十八
自相差别法有为无为分别第三十九
秘密乘教能说教主料简第四十
金刚界仪轨六曼荼罗行不行料简第四十一
大日经为龙猛菩萨诵出第四十二
无畏三藏出胎藏供养次第法之说相违第四十三
理趣经藏部收摄第四十四
法花经显密二藏料简第四十五
今教不辄示人所由第四十六
极乐世界自性受用等四土分别第四十七
龙智阿阇梨所住国界第四十八

大日经所说三瑜只行料简第一
（此门终作问答更料简一道无为极无自性之废立并行者从显入密之位分耳）

    问。就大日经所说三瑜只行且料简其文之样如何。答。此有三文。第一说一劫瑜只行文。第二说二劫瑜只行文。第三说三劫瑜只行文也。第一说一劫瑜只行文者。经第一云。如是解唯蕴无我根境界淹留修行（乃至）是超越一劫瑜只行（文）疏第二释云。然就第一重内最初解了唯蕴无我时。即名出世间心生也（乃至）即是无学圣人所断最难断处。凡有三种三妄执也（文）心云。付初劫所断粗妄执又细分有三重三妄执。第一。谓以贪嗔痴三毒为三妄。此中摄经所说一重六十心。谓付六十心于一一心各有粗细重重。其中深细摄乃至极细妄执。其中粗浅此即当毗昙所叙声闻人见道位所断也。故十住心论第四云。佛为求声闻者说人空法有之理。所谓人则人我等。法则五蕴等法。此唯蕴无我一句中摄一切小乘法尽故。今声闻乘名唯蕴无我住心（鲡）人空法有者诸部小乘各己宗所许实有之法上唯遮我人之观也。故知观唯蕴无我度六十心者是叙诸部之栋梁毗昙断惑也。住心论摄一切小乘法尽者。言一切声闻观解不过此唯蕴无我之谈也（此义具如十住心论抄唯蕴无我心中说之）。若尔成实等论可属缘觉智耳。第二三妄执者。于根境识三法所起妄执也。是谓声闻所断修惑。故云三果学人所留滞。于十八界诸法自相所起之修惑非须陀所断故。云三果所滞。第三重三妄执者。业与烦恼株杌及无明种子。是缘觉人无学位所断也。所断既越声闻分齐。故云最难断处。缘觉智慧深声闻故。故十住心论第五云。辟支佛智慧深利故能以总别之相深观察之见一切集法皆是灭法。此与声闻异。故拔业烦恼株杌及无明种子（文）付三重三妄前二声闻所断第三缘觉所除也。故疏第七云。辟支佛与声闻漏尽则同。而三昧有浅深之异○故云谓三昧分果净除于业生也（文）此释缘觉也。其中声闻所断云三果学人所滞。不举无学所断。缘觉所除云无学圣人所断。不举学位所断者。凡今经所说三瑜只行欲显真言胜余教。而大小诸乘人所修诸行从浅至深渐次举之。以为真宗方便也。故初出声闻行次示缘觉断。然此二人俱有有学无学二位。声闻举其学位让无学于缘觉。缘觉示其果位预学位于声闻。是则隐显为义耳。又三果学人者。斯陀那含罗汉三果也。此人对缘觉果位犹有学处故。故云学人。缘觉不举学位者。以声闻人为缘觉因人也。或又三果学人者须陀斯陀那含三果。无学圣人者第四罗汉果也。然此无学果人有所断者。有声闻无学转成独觉之义故。故住心论第五云。以罗汉等回心亦成独觉故（文）诚声闻未拔业烦恼株杌及无明种子。此人后回心转向独觉乘时。声闻之无学更居独觉之学位能除彼株杌等方证中乘极果。所以云无学圣人所断最难断处矣。疏云。学摩诃衍人初得出世初心与小乘见道适齐（乃至）由得菩提心势力所以不堕二乘地也（文）心云。前明二乘智断毕次显大乘人行。此人依显教大乘初发心时。闻心性不生深信其理。虽然为我见等倒惑所覆未得空观现前。尔时数数学观解。谓蕴界入。等集成人。此人者以心为主。然蕴界等是因缘所生法。推求其性不可得也。若尔心依何而住。故心即不生。如仁王般若云。形无常主神无常家也。疏第一云。行者心无始来多于内法取着心相故。先于内六处以即离相等方便一一谛观。心不可得（等文）成此观时离诸见网故。云与小乘见道齐。故演密抄第三云。学大乘之人初得出世初心即越我倒粗妄执。此与小乘见道预流果适齐。谓上疏云。如声闻人初现阴界入时。即阴求我离阴求我皆不可得。相在亦不可得○菩萨亦复如是。初观阴界入时。即阴求心离阴求心皆不可得。相在亦不可得。即时悬悟自心本不生际○故云与小乘见道适齐。今言适齐者。但相似名齐也（文。上疏者疏第一也）。然此菩萨虽与小乘见道齐。不堕声闻位。声闻观阴上无人菩萨知心性不生故。又二乘阙慈心菩萨具大悲。依此菩提心势力故不堕一乘地也。疏云。然彼行者有法执当心若修禅定道品种种诸度（乃至）十二因缘知如是甚深之法有佛无佛性相常尔（文）心云。菩萨前虽观蕴无性知心不生。以观解未熟故有法执。犹爱禅定智慧等功德起修所断惑。亦次观定惠等功德法之无性断无所有处已下地所起根境识三妄执。是第二重三妄也。此与小乘之三果学人位齐。然不堕声闻地义如前释。次观十二因缘甚深无性理拔业烦恼株杌及无明种子。是第三重三妄执也。非想一地惑属第三重妄执。是无学人所断故。此位与小乘缘觉齐。又离下地三执者。指声闻地云下地。此时与声闻所断齐故云离下地三执也。能拔业烦恼等者缘觉所断。此可云上地烦恼。是即声闻属学地缘觉属无学（此义如上辨）。故声闻云下地缘觉云上地耳。若依演密抄。其义与此别。彼抄心不□弘法大师意欤。抄第三云。疏学摩诃衍人至小乘见道等者。谓学大乘之人初得出世初心即是越我倒粗妄执。此与小乘见道预流果适齐。谓上疏云。如声闻人初观阴界入时即阴离阴求我皆不可得。真言门菩萨亦复如是。初观阴界入时。即阴离阴求心皆不可得。故云与小乘见道齐。今言齐者相似名齐也（文）又云。疏然亦稍。离下地等者。此同二乘无学也。谓行者虽有法执当心。然亦稍离下之八地。三妄执故复能拔第九地我家业及烦恼根本无明种子所生十二因缘大树。又解然亦稍离下地三妄执者。此同不还果也。能拔业烦恼者此同无学果也。行者能知如是甚深实相之法有佛无佛性相常耳。证此理时退非二乘拆法进非别圆。乃是三兽渡（文）共空意也抄心以拔业烦恼无明种子云声闻无学所断。大师以此心为缘觉所住。是谓一异也。又抄心以摩诃衍人初得出世心了神本不生云退非二乘拆法空进非别圆菩萨。若大师心与此不同。是谓二异也。夫弘法大师心废立十住心时。付初劫瑜只中以唯蕴无我为第四住心。举拔业因种判第五住心。是谓以声闻缘觉如次配第四第五也。以第二瑜只中无缘乘心云第六住心取觉心不生为第七住心。是即显教大乘行浅深二宗也。若初劫中所叙摩诃衍人行越二乘分齐者。大师何拔业因种之后他缘大乘之前不立一住心乎。故知初劫中菩萨行若湛寂心若寂然界皆堕缘觉智分未出成论所谈也。疏云。经云一切外道所不能知者。此宗中说有两种外道（乃至）然不觉是中有无量宝王（文）心云。内外道者指小乘部也。此人虽入一佛法中不信大乘宝王故。故抄第三云。二内外道者起自犊子部（文）疏云。十方三世诸佛唯有此一门诱进群迷（乃至）种种因量诸师无能出其过者（文）抄第三释此文云。疏唯有此一门等者。过去诸佛无不说此一门即一种权教三乘也。故法花云。寻念过去。佛所行方便力我今所得道亦应说三乘等。又一谓实教大乘。门谓权教三乘。故法花云。开方便门示真实相也。言种种因量等者。外道小乘部类不一名为种种。其中善解因明比量之师以因喻次第于此理上欲出其过终不能得（文）疏云。经云。彼出世间心住蕴中也（乃至）修离着方便于五种譬喻观无性空（文）心云。此明湛寂心也。是湛寂心有二种。初言以行者于瑜伽中（乃至）着无为法者。明阴上无人之观尚不见蕴等性空故根尘识等当心而现也。次然以菩提心势力等已下明观诸法无性为治厌离有为乐着无为之心修离着方便为证寂然界之前门也。故湛寂心中有唯蕴无我诸法无性之二心现此文中也。疏释聚沫等五种譬喻文可知之。疏云。依常途解释。是菩萨从发心已来经一大阿僧祇劫方证如是寂然界（乃至）以三乘上中下出世间心合论一僧祇劫（文）心云。寂然界者从无性门达蕴等诸法皆空也。若显教菩萨。经一阿僧祇劫方证此理。若今宗菩萨经一生度粗妄执即证此理。若此寂然界理菩萨及最极上根缘觉同证之。故疏下云。统论三劫始终作宝珠譬喻。如有如意宝在石朴之中。以世人不识故弃在路间。然别宝者见有微相彰于外即识之。先用利铁鑴去钝石既近宝玉其石渐软。复以诸药食之使□秽消化。而不伤其质。尔时粗垢已除尚有细垢。既洗以水而莹发之。既得光显置之高幢。随一切所求普雨众物○诸佛菩萨亦尔○鉴彼情机方便诱进令受三归。如收彼顽石置在家中。次以三种三心拔业烦恼根无明种子如以利铁去其粗□。次观无缘乘法无我性如渐至软处以药物消化而不伤之。次生极无自性心如水拭使极光净。尔时生于佛家名置在高幢雨种种宝（文）既以唯蕴无我淹留修行拔业种子三种心譬利铁。次以无缘乘心譬软处。而拔业种子后无缘乘前不出寂然界心而合譬。然寂然界与无缘乘二心各别疏下文分明也。所以用寂然界不可摄无缘乘心若寂然亦与拔业心别者。何拔业心后不出之乎。故知寂然界即拔业因种缘觉心也。故今云行者未过此劫与辟支佛位齐。又云与成实论宗未甚悬绝也。大乘义章二无我义云。第二宗中其明二空五阴及生揽别成总。是因和合。因和合中空无定性名众生空。不同前宗阴上无人名众生空。苦无常等集成诸法名法和合。法和合中空无定性。是其法空。第三宗中亦具二空。言生空者。前宗直就因和合中虚假无性名众生空。不空假生今此宗中假生亦无故名生空。言法空者。前宗之中但说诸法苦无常等和合无性。故名法空。不说空无假名诸法。此宗所说假法亦空。故云法空（文）又云。声闻人中根有三品。谓上中下。此三品人闻第二宗破性之教。钝者但能悟解生空。中上二人通解二空。闻第三宗。中下二人但解生空。利人俱解（文）今疏心可准彼释。谓彼中声闻人者。此疏缘觉种性也。皆是解诸法无性等空故。就此中解彼第二宗之人此中证湛寂之缘觉也。悟彼第三宗之人此中证寂然界之缘觉也。故疏云证寂然界菩萨与辟支佛位齐也。成实论圣行品云。有二行。空行无我行。于五阴中不见众生是名空行。见五阴亦无是无我行。何以知之。经中说见色无体性见受想行识无体性（文）此文从无性门观蕴等皆空也。若非皆空者。何云五阴亦无乎。又同论五智品云。除灭无余故称泥洹。是中何所有耶（文）又立无品云。一切分皆可分拆坏裂。乃至微尘以方破尘终归都无（文）如是等文处处非一。故疏云。证寂然界人法空与成实宗未甚悬绝也。依之疏第三云。初劫智慧犹与二乘共行非深般若（文）此文岂非明证乎。
    疑云。缘觉人证寂然界而同菩萨不明。疏云。证此寂然界时渐过二乘境界９文）若缘觉与证寂然界菩萨齐者。岂云如此乎。疏又云。菩萨从发心已来经一大阿僧祇劫方证如是寂然界（文）然缘觉极利行不过百大劫。彼人证寂然界而与菩萨齐者。菩萨僧祇劫行岂非劣二乘乎。又十住心论第五释拔业因种心云。游泳湛寂之潭优游无为之宫（文）疏释湛寂心云。怖有为故着无为法（文）故知缘觉智解尚留湛寂无为之宫。未至证寂然界之城。尔何。答。证寂然界心一宗难义。末学管见岂辄决之乎。虽然前取四文证成缘觉寂然界义毕。今能难之三文不可不会。先渐过二乘境界之文会此者。二乘智解任言之。只观诸法无性未及即空理。但极上利根缘觉遥寻寂然界理数习诸法即空观。爰证寂然菩萨越中下根之二乘等上根人。故云渐过也。疏云。至第二僧祇乃与二乘异也（文）故知初僧祇菩萨非全越二乘地也。次菩萨经一僧祇证寂然界者。缘觉与菩萨虽云同证此理。根有利钝解分明昧。譬如法花六根净中眼耳二根功德见闻一三千界内色声虽同二乘眼耳二通而明昧悬隔。此亦如是。故缘觉根钝故以百劫修行谓所证足。菩萨极利故经僧祇修行穷寂然理。若尔缘觉百劫薰修菩萨僧祇广行虽所证是一更不同日论耶。疏菩萨所观人法俱空与成实诸宗未甚悬绝者。即此心也。菩萨所观虽越二乘智犹是不出寂然界宫。故云未甚悬绝也。又缘觉无慈心故唯愿自出离不求利他广行。所以百劫修行方证自乘菩提。菩萨大悲不守己身。为利他故具修福智资粮。若言观解势力。证寂之时分虽不可经无数大劫。大悲益物广备万德故。僧祇劫间渐证寂然界也。次至住心论文泳湛寂之潭游无为之宫者。非言不证寂然界。谓度湛寂之潭入寂然界无为宫也。若缘觉人不悟诸法皆空理者。疏第七释岂非为难乎。疏云。辟支佛观一切集法皆悉如涅槃相。于种种有为境界中皆亦戏论风息（文）若缘觉智慧唯空法性而不遣假相者。何云皆戏论风息乎。又大师依大日经立十住心。然若言缘觉人唯证湛寂心而不关寂然界寂然界唯局菩萨境界者。何拔业因种之后他缘大乘之前不立一寂然界心。以此量故知寂然界心是摄在拔业因种中也（已上且叙一义耳。若又立二乘不证寂然界者非无其理。恐文繁广）。

已上第一说一劫瑜只行文毕

    第二说二劫瑜只行文者。经第一云。复次秘密主大乘行发无缘乘心(乃至)是超越二劫瑜只行(文)疏第二释如文可知。但此二劫瑜只中他缘大乘觉心不生行只是教门说无人修行此义。如百六十心断位料简中具记之。恐多言繁广更于此不述。又于释此劫行之疏文有可求责之释等。皆如百六十心断位记之。
    问。经说第二瑜只行云。大乘行发无缘乘心法无我性(文)又云。彼如是舍无我心主自在觉自心本不生(文)此二文为说一心行相为当显二心欤。答。弘法大师十住心论中引上文证他缘大乘出下文成觉心不生。故知二文不同显二心相耳。
    疑云。案疏意所出寻之。无缘乘心与觉心不生之二文显一心行相也。其所以经释无缘乘心云。修行者观察蕴阿赖耶知自性如幻阳炎影响疏(等文)释此文云。今以如幻等门照有空不二。而人法二空之相亦不当心。乃名真入法空悟唯识性。故经云。秘密主彼如是舍无我心主自在觉自心本不生（等文）释心云。经释无缘乘心引幻等六喻成之。今以此如幻等门照有空二谛不二之理。此不二正观即不取人法二空之相。是名真入法空悟唯识性。故经云。舍无我觉心不生也。疏既为释成无缘乘心出经心主自在觉自心本不生之文。知是无缘乘心言觉心不生。又疏释无缘乘心觉心不生之二文毕云。更作一转开明倍胜于前劫也(文)释二心毕结言一转开明。知非有二心胜劣矣。又疏下引莹如意珠喻释修行成佛之次第云。诸佛菩萨久已证知。亲从一毫之善自致大菩提道。是故○方便诱进令受三归○譬如收彼顽石置在家中。次以三种三心拔业烦恼根无明种子如以利铁开鉴去其粗□。次观无缘乘法无我性如渐至耎处以药物消化而不伤之。次生极无自性心如灰水莹拭使极光净。尔时生于佛家名置在高幢雨种种宝(文)今释渐次修行中出三重心成因果始终。此中无缘乘后不举觉心不生心。爰知疏意不言有此二心也。疏主与大师岂别乎。尔者如何。答。依疏意见经文。文段各别明显二心不同也。何以下觉心不生之文释成上无缘乘心之义乎。夫难者料简词中以悟唯识性故之故字属下句经云秘密主等文是即不得文心也。故今正料简疏文。疏云。经云复次秘密主大乘行发无缘乘心法无我性(乃至)照有空不二而人法二空之相亦不当心乃名真入法空悟唯识性故者。是明无缘乘心。此意云。虽悟万法唯心知有空境界皆不可得。而能观八识尚依他性所摄非常无生灭心故疏云。问曰。若诸法同如幻者。以何义故一为能治一为所治。彼偈答云。譬如强幻王令余幻王退。如是清净法能令染法尽（文。庄严论说三性偈也）。既云能治清净智尚是如幻法即显八识智品皆依他性义也。上所出之文始终即成此意耳。次疏云。经云秘密主彼如是舍无我心主自在觉自心本不生(乃至)此中无为生死缘因生坏义如胜鬘宝性佛性论中广明等者。是明觉心不生也。此意云。前无缘乘心才虽空境界能观心智尚存。只遣境遣智。所以如滞有无。又许有为智体。岂心免挂碍乎。今至觉心不生者境智皆亡。何智滞有无。自心即如。宁心有挂碍乎。既悟境智俱真空凝然不生。是云觉心乘。故疏云。虽复遇境界风从缘起灭。而心性常无生灭。觉此心本不生即是渐入阿字门(文)此文显第八真心不生不灭也。无缘乘心与觉心不生二文诚悬隔。何云显一心行相矣。若尔疏主与大师其意全同乎。但疏释无缘觉心之二文毕言更作一转开明倍胜于前劫。又引如意珠喻示修行于三重者。不约住心阶位。只望三瑜只行以成义。是故作此言。谓于第二瑜祇劫虽有他缘觉心之二重。今对初劫行举第二劫言一转开明。又宝珠喻准之可知。

已上第二说二劫瑜只行文毕

    第三说三劫瑜只行文者。经第一云。复次秘密主真言门修行菩萨行(乃至)此四分之一度于信解(文)疏第二释云。如余教中菩萨行于方便对治道(乃至)其所经回及至到之处虽则无异而所乘法有殊(文)心云。显教菩萨经阿僧祇劫之后证二空真如中道。此即寂然界心他缘大乘觉心不生所证也。若今宗菩萨以真言为所乘入菩萨十信位之后。极速人一生证净菩提心。但显教菩萨无量劫证真如与秘教菩萨一生入净菩提心同是初地位也。故云至到之处虽无异而所乘法有殊也。疏云。复次如轮王太子初诞育时众相备足(乃至)乃至智慧方便皆悉成就也(文)心云。显教菩萨发心已后经一阿僧祇登初地故。阿僧祇劫间于无量有情所行布施而成檀度。遇无量恶缘能忍之而成忍辱波罗蜜。如是无数劫间经一一事具殖福智资粮。所以如习众艺。密教菩萨发心已后极速乃至一生入净菩提心。所经时分甚短促故。于无量有情所不能行布施爱语等。是以疏云。未于阿僧祇劫具备普贤行满足大悲方便。譬如轮王太子未习众艺。是即发心已后时节短故类轮王太子也。然此菩萨顿如来功德皆已成就。入净菩提心而证毗卢遮那具无量功德之法身故。
    问。若一生证净菩提心而时节短促故未满足大悲万行如太子不习众艺者。疏上云。若一生度此三妄执则一生成佛(文)若尔可云真言教佛不具备万德如何。答。此难尤非也。时节虽短顿具无量德（喻意可悉之）疏云。若常途诸论所明证此心时即名为佛（乃至）诸天世人莫能知由此因缘复名秘密(文)心云。疏意料简今经三祇行。第二劫是显教行。然所断细妄执即真言第七地障也（此义如下记之）付第三劫行言复次秘密主真言门修行菩萨至天人世间之所归依者。是总先赞叹真言行之功德也。故疏牒此文云。是欲明超第三劫之心欲令见闻者信乐尊重故。先叹其功德(文)此即叹初地已上功德也。故疏经天人世间之所归依之文云。初发净菩提心为天人世间迷失正道者作大归依(云云)净菩提心是初地者。处处释分明耳（今真言行初地者付实行为言。若依教门者。第八地为真言门也。此义如百六十心断位料简中具记之）经言出过一切声闻辟支佛地已下正说第三劫行。谓八地已上行也。七地已前让第二劫。故今说八地已上为第三劫。八地已上断极细妄执。以断彼惑之位云第三劫行故也。今疏若常途诸论所明证此心时即名为佛等已下。即释经出过一切声闻等文也。证此心者净菩提心之证位也。净菩提心之证位者即第八地是也。初地所发观空心至八地而证故。指此地云净菩提心证位。故疏第六释八地云。入地。时得度空性彼岸(文)然显教心用此位为佛果。所以然知者。法花经说佛智云。诸佛智慧甚深无量其智慧门难解难入一切声闻辟支佛所不能知(文)显教至极不如法花。彼经赞佛智云。一切声闻辟支佛所不能知(文)此即当今经所说出过一切声闻之第八地。故疏云常途诸论以此心为佛也。又疏第六云。菩萨至第八地时于心之实际而初证之故显教心指此时云佛果也。
    疑云。若言以第八地属第三劫即为显教佛位者。即违弘法大师意。十住心论第八为证一道无为心引此经文云。云何菩提谓如实知自心(乃至)秘密主此菩萨净菩提心门名初法明道。释云。谓无相虚空相及非青非黄等言。并是明法身真如一道无为之真理。佛说此名初法明道。智度名入佛道初门。言佛道者指金刚界宫大日曼荼罗佛。于诸显教是究竟理智法身。望真言门是则初门(文)此释意言第三瑜祇劫一道无为心即是真言初地也（一道心第三劫者宝钥一道无为之颂并十住心论第九现其意可勘之）谓经所说净菩提心初法明道者。依疏意定是初地。不可有异求。然以此净菩提心所得之无相虚空相心即成一道无为之义。又指此一道无为心言于诸显教是究竟法身。爰知第三劫一道无为心是初地已上心。以此初地心为显教究竟佛位。而何背大师心今成八地义乎。答。以第三劫为八地已上。疏意分明。何云初地上（此义如次下记之）。若尔三劫所摄一道无为心岂初地论之乎。故常途所论之佛位者定是第八地也。但遮难者。大师引净菩提心所得之虚空相心证一道无为义者。彼净菩提心之究竟证位是第八地故。即取初地所发净菩提心之空观成此观至八地所究竟之一道心也。所出难之文中是明法身真如一道无为之真理者。言经所说空相是一道无为之理也。次文佛说此名初法明道者。释经名初法明道之文也。谓言此观初地始证之也。次智度名入佛道初门等者。言指此一道无为理为真言佛道初门也。非初地言初门。次于诸显教是究竟理智法身者。言显教中证此一道无为之理位为究竟法身也。意指第八地为究竟证位耳。次文望真言门是则初门者。言八地为真言初门也。其义现经文。从八地说真言行故。若依此料简更不可成难矣（又有义至下第三十门记之）。
    问。以经云出过一切声闻辟支佛地等何忽成八地已上义耶。答。经第二云。一生补处菩萨住佛地三昧道离于造作知世间相住于业地坚住佛地。复次秘密主。八地自在菩萨三昧道不得一切诸法离于有生。知一切幻化(文)疏第六释云。经云秘密主八地菩萨三昧道○者如上已说十地道。若次第而进当说佛地。若渐下者当说第九地。何故说八地耶。以一切菩萨初度第七地时上不见诸佛可求下不见众生可度。谓是住大涅槃于万行休息。尔时十方佛以此三昧道发起其心得度菩提心难地是故别说○从初发意以来深观十缘生句。入此地时得度性空彼岸。故云。不得一切诸法离于有生(文)今说第三劫行云。出过一切声闻辟支佛地释提桓因等亲近敬礼。所谓空性。离于根境无相(等文)此文说空观为其德。即与第八地不得诸法离于有生同也。所以今出过声闻辟支佛等者是第八地也。故疏二释第三劫云。行者初观空性时。觉一切法皆入心之实际。下不见众生可度上不见诸佛可求。尔时万行休息谓为究竟。若住此者则退不堕二乘地不进得上菩萨地。然以菩提心势力及如来加持力复能发起悲愿。尔时十方诸佛同时现前而观喻之。以蒙佛教授故转生极无自性心○乃名真离二乘地也(文)此文心释经出过一切声闻已下文。以疏二处释案义始终。经出过一切声闻等已下说八地已上耳。又疏十五云。观察二乘境界心得无著心不堕实际。尔时得度二乘境界。尔时到第八地也（文）故知出过一切声闻等者是八地已上也。次疏虽迹邻补处然不识一人者。显教指真言八地云佛位。故彼教补处菩萨者即今七地满心菩萨。此人现十地满足相故云迹邻补处也。
    疑云。若疏意言指真言第八地为显教佛地者。何弘法大师心见以显教所摄极无自性心置在真言家第十地乎。十住心论第九云。极无自性心明真如法身蒙惊觉缘力更进金刚际。据大日经及金刚顶经等云。时婆伽梵大菩提普贤大菩萨住一切如来灭无相平等究竟真实。时金刚界一切如来现受用身弹指惊觉告曰。汝所证是一道清净。未证秘密金刚三摩地○说五相成身真言。由此五相真言加持得成大日尊身○言一道清净者即是一乘一如等理。是又花严宗五教十玄六相花严三昧以为至要（文）诸佛惊觉时说言汝所证是一道清净。大师释此一道清净毕言。又花严宗五教十玄等以之为至要。爰知上一乘一如理者是花严所说极无自性也。显示不限此一乘一如又有十玄六相等法门故（花严名一道清净。见嘉祥释故。彼法花游意花严法花相对成其同义云。所言同者同明一道清净平等大惠文。）。然此一道清净者第十地所证法门故。故金刚界仪轨释五相成身中云。想身证十地。住于如实际。空中诸如来弹指而惊觉。汝之所证处是一道清净（等文）此文言身证十地是一道清净。然一道清净即极无自性心也。极无自性第十地其义尤显然也。故云。极无自性心蒙如来之惊觉即成正觉。此即成第十地心蒙惊觉入佛位也。若尔显教分齐既至十地。大师宁违疏主意乎。所以知非疏意八地为佛位也。尔者如何。答。疏主任经现文且作释。然经说八地已上为真言行心。又不关顿教之理。所以显教分齐不过八地所证。是故指此地为极位。大师探实义述住心。然一道无为及极无自性心虽是真言家所谈又非显教中不知此心。故疏第三云。此经宗横统一切佛教○如说极无自性心十缘生句即摄花严般若种种不思议境界皆入其中如说如实知自心名一切种智。则佛性一乘如来秘藏皆入其中（文）此即极无心花严般若中说。又一道心佛性一乘教谈耳（以如实知自心之文大师为一道无为之证即依此文也）。但显教唯说一乘一道及法无自性之理更不知事相常住及法界曼陀等真宗所说之诸义。今真言十地所谈之诸德中极无自性之一德显教中拔取而说之。故大师云极无自性在十地也。然显只是教门之谈不有实行人。夫初地尚无显行人。况至十地乎（疏主与大师虽似意别而非为违害。此义具如下记之）疏云。前二劫中虽云度二乘地（乃至）直过声闻辟支佛地（文）抄第三释云。疏然须菩提等者。须菩提是广惠声闻。等者。等舍利弗目莲等。谓须菩提于般若会中犹能承佛威神说人法俱空。若离加持则不能为。谓行者于前劫中虽过愚法未能出此广惠人等。至此劫中须菩提等而于此秘密一乘不知所趣。故此行者乃名直过二乘地也（文）心云。般若经说第二劫行。彼经所说虽出二乘境界。须菩提等声闻承佛加被能说之故名不出声闻中广惠人境界。法花花严说第三劫行。此即觉心不生外说一道无为极无自性二心。故彼经俱云一切二乘所不能知也。秘密庄严一心唯今经说。所以广惠声闻虽承佛加力不能说此秘密一乘。疏云。本不生即是心之实际。心实际亦复不可得。故曰极无自性心生也。此心至前二劫由如莲花盛敷。若望后二心即是果复成种。故曰如是初心佛说成佛因（文）心云。心之实际等者是八地已上乃至十地所证也。此心望前二劫等者。抄第四释云。今第三劫极无自性心生时如莲花盛敷。故云望前二劫等。言若望后二心等者。此心喻八心中第五花种心第六成果心。后二心者第七名受用种子第八□童心也。望此二心名果复成种。复能与彼后心而为种故。又于业烦恼解脱即是如莲开敷。而业烦恼具依即是果复成种也。又解。此心即是三心中菩提心。望前来二劫论时当第三劫如莲花盛敷。望后二心即根与究竟此菩提心却为因。故云如是初心佛说成佛因也（文）十住心论第九释云。前二劫者指他缘一道二种住心。后二心者示真言门根究竟二心（文）此释心云。极无自性心是第十地所得也（极无自性心第十地义如次上成之）今以此心望第二劫他缘乘心（举初摄后故且云他缘不出觉心）第三劫一道无为（以初对后。所以举一道望极无也）。即是果心也。故云望前二劫由如莲开也。若望后二心即果复成种者。以极无自性心为菩提心为因之句。次以蒙诸佛惊觉更增进心为大悲为根本之句。此即金刚心一念也。后以成正觉位心为方便为究竟之句。故作此释耳。又三昧耶戒序云。机无自性心者虽云融法界而证三世间身等帝网而得一大法佛。犹是成佛之因初心之佛。五相成身四种曼荼未能具足（文）初心之佛者位在五相成身之前。故言初心。而是既得佛智一分故云佛也（已上大师意成毕）。若依演密抄意。前二劫者指初二劫。极无自性是第三劫心也。谓八地已上乃至十地论之。今以第三劫望初二劫也。后二心中根与究竟之释与大师同矣。然显教意见今之第八地心为果位。前二劫显教行满升此地故。今教以八地已上乃至十地心为成佛因初心佛矣。密教行始成八地故。此约说三祇渐行而作论。若据实寻其行者。初地已上可云成佛因。故疏十一释初地德云。平等清净离诸分别。剂此名见菩提之心为初成佛种子也（文）皆是密教行行大空三昧。故疏第六云。如上所说一生补处及八地三昧是约教道法门作如此说耳。然秘密乘人于世谛中即能通达第一义谛者。从初发心时即具行大空三昧。其谓不然。则于一生之中不能顿满诸地也（文）八地三昧者所上记经第二并疏第六文也。疏云。经云秘密主信解行地观察三心无量波罗蜜多（乃至）花严有众多十法门亦当准此次第广分别说（文）心云。经心信解行地观察三心者。正指八地已上云信解地。经出过一切声闻等已下文说八地上故。但疏心云。此经宗理实净菩提已上十住地皆是信解行地也。唯如来地名究竟一切智地。为证初地已上皆信解地引花严经中初地菩萨能信如来本行所入等文。经观察三心者是因·根·究竟心也。于此三心若通论初地上。言信解地者初地云因心。二地上云根心。八地上云方便究竟心。人付一一地皆有三心。经依此义于八地上信解地云观察三心也。于经言建立十心无边智生文若于初地上通论信解地者。十地相望论十心。而于一一地无边智生。又付一一地各有十心也。疏若通论信解地。则初地者经心正说八地上。今疏主以实义云初地上信解故云若通论也。引花严经佛性论等显教证成真言十地。虽别显密十地功德是同故（可思之）疏云。然此经意从初地得即入金刚宝藏（乃至）若解金刚顶十六大菩萨生自当证知也（文）心云。显教十地如说花严。今宗于十地功德有浅略深秘二法。浅略者谓花严所说十地法门也。深秘者谓金刚顶经所说十六菩萨功德也。菩萨若证入初地。莫问显密行必悟浅深二法。入证之后如实见佛界故。花严但说浅略。为十地法是教门说故也。若不建如是密号等者。若浅略者即因缘事相之十地。次第可涉其品位。若深秘者事相十地之上即证显十六菩萨功德也（此义具如下第十八门记之）疏云。是故智者当思惟此一切智信解地（乃至）至此不思议地乃名真离二乘地也（文）心云。从此已下说八地已上之益也。故疏次上云。经复举益劝修云是故智者等（云云）付说此八地上益之文。此一切智信解地者。举一切智与信解地之二地也。故疏上云。十住地皆是信解中行。唯如来名究竟一切智地是即分别信解地与一切智地也。谓一切智地（文）者是佛地。信解地者是八九十地也。疏复越一劫升住此地者。抄第四云。复越一劫升住此地者。此地即指一切智地也。下疏云。就前三句中更开佛地为上上方便心。至此心时名度于信解地。由前三劫信解行地复越一劫升住佛地。此言一劫非更一阿僧祇劫时分。但越佛地一障便名一劫。此宗以妄执为一阿僧祇。故前疏云。若一生度此三妄执则一生成佛。何论时分。前言三劫不说四者。合佛地一障在十地故。又解。言复越一劫者即是越此第三一劫升住佛地故曰复越一劫（文）疏即是初入此信解地。是复越百六十心一重细惑名度三大阿僧祇劫也。者初入此信解者即第八地也。经指此地说信解地。故是复越百六十心者。从是地复初越第三重极细妄执百六十心也。故结云名度三大阿僧祇劫耳。
    问。疏当思惟此一切智信解地者。是可一切智即信解地。故经第一云。如来信解游戏神变（文）若尔佛果可云信解。何关因位耶。
    答。（如第六门信解行位地中料简之）疏行者初观空性时觉一切法等已下明八地蒙诸佛惊觉。故疏第六云。一切菩萨初度第七地时。上不见诸佛可求下不见众生可度。谓是住大涅槃。于万行休息。尔时十方佛以此三昧道发起其心得度菩提心难地○从初发意以来深观十缘生句。入此地时得度性空彼岸（文此地者第八地也）。抄第六云。至第八地住于法爱贪着寂灭。尔时十方诸佛以七事初从此发起离着之心得度菩提心难处○故璎珞经云。以一切菩萨初度第七地时上不见诸佛可求下不见众生可度。为是住大涅槃。于万行休息。尔时十方诸佛以观自在三昧道发起其心得度菩提心难处（文）准此等文。知今疏文是云八地惊觉也。疏云。就前三句义中更开佛地为上上方便心。至此第四心时名究竟一切智地。故曰。此四分之一度于信解也（文）心云。前释八地已上之因位相毕故。次释佛地也。前三句者。菩提心为因大悲为根方便为究竟之三句也。于此三句初地为因门从二地已上至七地为报本八地已上为方便心。付此第三方便心更开佛地为上上方便心也。谓因门为下品根门为中品方便心为上品。此方便中更开佛地为上上品也。至此上上品之第四心时名究竟一切智佛地。故经曰。此四分之一度信解。谓超第十地信解位升佛地故云度于信解耳。
　　已上三瑜只行文相料简下问答料简建久三年六月二十五日于遍知院加一见了
　　金刚资成贤

秘宗教相钞第二

          　　　
　　　　　　　　
       　 　　　
       　 　　　

三瑜只中问答料简

    问。疏意可许第二瑜只行觉心不生之观解后未至秘密乘心前有一道无为极无自性之二重心乎。答。见疏现文不立此重心。谓经说第二瑜只觉心不生心毕次文云。真言门修行菩萨行诸菩萨无量无数百千俱胝那庚多劫积集无量功德○皆悉成就○所谓空性离于根境无相无境界○离眼耳鼻舌身意极无自性心生（文）疏释此文云。即是欲明超第三劫之心○如余教中菩萨行于方便对治道次第渐除心垢经无量阿僧祇劫○今此教诸菩萨则不如是直以真言为乘超入净菩提心门（等文）疏心以此第三瑜只行即为秘密乘心也。尔者觉心不生后秘密乘心前更可无别二心。又引如意宝珠喻显示三劫修行时。唯作三重心而不言秘密宗之外有一道极无之二心（如意珠喻如上第二劫行料简出之）有此等理故知觉心后秘密前不许其二心也。
    疑云。弘法大师依大日经意世出世间显密二教合论凡立十重之住心。其中觉心不生后秘密庄严前出一道无为极无自性之二重以为第八第九之二心。若尔疏中何不立此二心乎。非是守大师言还难疏主释。八祖意同可成一宗大义也。答。疏主与大师叙义左右也。虽其意似异非终成鉾楯。夫疏意且依经文成义。谓经说觉心不生心毕次示秘密乘心。此秘密心中证一道无为心之义。所谓空性离于根境无相无境界等文又极无自性心生文有之（勘出其文如初重）所以疏中不言真宗之外别心。是以觉心之后秘密之前不立二重心也。此义意从第八地证显一道极无秘密三心至佛地而究竟也。大师意秘密乘之前开出一道极无二心者。凡真言门菩萨修此二心观行经说分明。非不许此义。故十住心论第八云。此一道无为住心有二种义。谓浅略深秘浅略如前说。深秘义者下所说真言门义是也。言一道无为住心所说法门是观自在菩萨三摩地门（文）同论第九云。自上所说极无自性住心者是普贤菩萨所证三摩地门。亦是大毗卢遮那如来菩提心之一门也（文）但亦非显教经论中不说此二心义。是以付显教立一宗之人师亦伺此理。故住心论第八释一道无为心云。大隋天台山国清寺智者禅师依此门修止观得法花三昧。即以法花中论智度为所依构一家义（文）又同论第九云。善无畏三藏说。此极无自性心一句悉摄花严教尽。所以者何。花严大宗原始要终明真如法界不守自性随缘之义（文）既显教说此二心。何不为秘密之前之二重乎。但显教偏守一乘一道之理以为真极佛智。或说极无自性之义判言究竟果德。更不知余三密功德及事相常住等无量福智尘数境界。三密功德谓印契真言曼荼罗等（大三法羯四种曼荼也）事相常住者。常途教意三谛相即前虽且云无常假谛即常住。未许不待圆融而事法自本是常。于今宗义尘沙诸法乃至图画曼荼罗自本凝然常住之法界法门。非敢生灭有为之因缘假谛。此三密无边之德此万法凝然之体上即证一道无为非空非有之中道。又见极无自性十十无尽之圆融是即秘宗所谈一道极无之二心也。望彼显教二心可云云泥悬隔。故大师指显教之二心言。无明边域非明分位耳。今经以一道极无二心虽唯关真言门行。隐不说显教所谈。以实言之。显教亦有故大师探之开为第八第九二心。此义意一道无为八地所得极无自性十地功德（住心论第九现其意耳。义如上记之）但显教分齐至地上者唯是教门说无实行人（此义如下百六十心断位料简中记之）。
    疑云。疏意不立二心。其理可然。今付大师意不明若言一道极无二心各有浅略深秘义经说深秘故属真宗者。他缘觉心二心亦有浅深二义。故住心论第六云。秘密义者。如上无缘乘法即是弥勒菩萨三摩地（文）同第七去。觉心不生住心法门是文殊师利菩萨三摩地门（文）此二心虽有深秘义。经付浅略门唯关显教心。以此例。彼一道极无二心若有浅略意经可说其义。然既属真言门不出显教分。知无浅略义。若大乘四心各有浅深二义者。前二心唯付浅后两宗偏叙深。为有何意乎。答。于一道极无二心立浅略义非是大师胸臆言。源出疏现文。故疏第三云。此经宗横统一切佛教○如说极无自性心十缘生句即摄花严般若种种不思议境界皆入其中（文）如说如实知自心名一切种智则佛性一乘如来秘藏皆入其中此即说极无自性一道无为之浅略义也（住心论第九善无畏三藏说此极无自性心一句悉摄花严教尽者指此文耳）。若尔大师所立有何失乎。但经于他缘觉心说浅略义于一道极无不显其意者。他缘觉心之二心是菩萨所学一道极无之两宗即佛智一分也。故秘藏宝钥秘密庄严住心云。大乘前二菩萨乘后二佛乘（文）前二者他缘觉心二宗。后二者一道极无两教也。此中他缘宗存佛智无常未谈第八真识凝然常住。故属因分智。真宗不许自受用身如来有无常智。故觉心不生许佛惠常寂境智不二。虽超前宗而佛立权实二智。实智唯照中道理。其空有二谛诸法关权智之境界。尚不及真宗佛智一心内。圆融照见。所以可为因智。今宗不云佛权实二智别缘二境故矣。他缘觉心二智既是因分。今经真乘果分中何示之乎。但深秘释中弥勒文殊三摩地者。他缘宗取本不生之义边觉心乘指大空摧魔之一边也（十住心论释也。可思之）次一道极无之二心谈佛智一分者。此二宗同许一心三观之理。俱穷圆融无碍之谈。虽未见三密法界之四种曼荼。亦非不伺帝网重重之如来境界。所叙皆实语而无关因分。可简舍故判言正觉心也。此二心既佛智之一分秘密乘之佛果亦许此义。岂不立真言门所学乎。故经说真宗心也。但大师此二宗相望立浅深二重者。一道无为虽云三谛相即圆融无碍。而以中道为佛智之至极。故宝钥一道无为颂云。无为无相一道净。非有非无不二陈。心境绝泯常寂土。语言道断遮那宾（文）此颂以中道释一道心也。又十住心论第八云。介尔有心即具三千。亦不言心在前一切法在后。亦不言一切法在前一心在后○只心是一切法一切法是心。故非纵非横。非一非异。玄妙深绝非识所识非言所言。所以称为不可思议境。意在于此（文）此亦以中道为不思议境也。又云。若破法爱入三解脱发真中道。所有惠身不由他悟自然流入萨婆若海住无生忍。亦名寂灭忍（文）良以中道为彼宗。故大师出此等文成一道心义耳。故法花经释（东大寺真言院开演）云。天台一心三观为极（文）三观言意取中观也（此见平城天皇灌顶启白文矣）三摩耶戒序云。如实一道之心虽云拂心垢而入清净泯境智而证如如犹是一道清净之乐（文）次极无自性心虽观入万法于中道一实而以法界恒沙诸法圆融无碍为佛智之至极。故宝钥极无自性颂云。缘起十玄互主伴。吞流五教海印音。重重无碍喻帝网。隐隐圆融锭光心（文）十住心论第九云。证此心时知三种世间即我身觉十个量等亦我心（文）又云。入此海印定观法性圆融。照彼山王机示心佛不异。摄九世于刹那舒一念于多劫。一多相入理事相通。帝网譬其重锭光喻其隐（文）法花经释（东大寺真言院开演）云。花严圆融无碍为宗（文）三摩耶戒序云。极无自性心者。虽云融法界而证三世间身等帝网而得一大法佛。犹是成佛之因（文）此即圆融为佛智之诠故作此释也。已上二宗谈中极无自性其意尤深。亲符顺今真宗。照帝网重重之佛界故。所以立第九住心为秘密庄严入门矣。故演密抄第一云。且依清凉教类有五一小乘教○五圆教明一位即一切位一切位即一位。十信满心即摄五位成正觉等。依普贤法界帝网重重主伴具足。故名圆教。今神变经与此大同。但显密为异耳（文）但抄与大师其意少异。抄云。显密二教全同故（俱可见抄始终）。
    问。一道无为极无自性之二心至秘密宗之何位究竟之乎。答。案大师处处之释。一道无为心至真言第八地究竟之极无自性心升第十地方穷证也。
    疑云。一道极无二心是显教所说住心也。何遥至真言行之八地十地乎。依之疏第三云。若生极无自性心得入如上曼荼罗海会名阿阇梨。从此复有十重深行（文）演密抄第四释云。从此复有十重等者。十重深行即十地也（文）既云极无自性心之后更有十地深行。若依此文极无心即地前行也。极无自性第九住心既真言地前行。况一道无为在第八宁至地上心乎。又疏第三释六无畏中第六无畏云。此空智生当得一切法自性平等无畏者。谓观自心毕竟空性时我之与蕴法及无缘皆同一性。所谓自性无性。此空智生即是时极无自性心生也○尔时于有为无为二种扼缚得苏息处。即是真言行者虚空菩提心也（文）第六无畏即欢喜地所证。故疏又云。第六无畏于平等心中修曼荼罗行。离垢地已去各于自地观心中修曼荼罗行（等文）既云第六无畏后有离垢地已去行。爰知平等无为者定初地功德也。又虚空无垢心是初地所得菩提心也。故疏第二云。初地菩萨得此虚空无垢菩提心时。自然于十无尽界生十大愿（文）于第六无畏虚空无垢菩提心位言极无自性心生。若依此文。极无自性是初地心也。加之大日经第一云。所谓空性离于根境○极无自性心生（文）疏第二释云。心实际亦复不可得。故曰极无自性心生也。此心望前二劫由如莲花盛敷。若望后二心即是果复成种。故曰。如是初心佛说成佛因（文）十住心论第九云。后二心者示真言门根究竟二心（文）然根究竟二心者。疏第二云。从二地已去增修大悲万行○于十法界生根。乃至渐次滋长。至第八地已去皆名方便（文）既二地已上为根八地已上言方便究竟爰知此二心已前极无自性定是初地也又云初心又云成佛因。若夫第十地者岂说如是乎。次就一道无为心十住心论第八为证此心引大日经云。秘密主。此菩萨净菩提心门名初法明道释云。谓无相虚空相及非青非黄等言并是明法身真如一道无为之真理（等文）然初法明道者定是初地心也。以此初法明道所得之无相虚空相心即成一道无为之义。知此心定在初地位分（此义具如上第三劫料简中记）然何云极无心至十地一道心穷八地乎。答。一道极无二心显教所说者。显教宗中或有指一道无为之一边为究竟佛智之家。天台宗是也。或有取极无自性之浅略存圆满妙觉之人。花严宗是也。故以此二心关显教分齐。然非真言门菩萨不行证此心。若尔虽显教所说之住心何妨真言行者入深位证之。所以真言门菩萨于一道心八地证之。而不以此为至极。于极无心十地证之而不取此许圆极。是故不同显教二宗佛智之谈矣。此中先成一道无为心至八地义者。十住心论第八释此心云。若分段或显色或形色或境界若色若受想行识若我若我所若能执若所执若清净若界若处乃至一切分段中求不可得。秘密主。此菩萨净菩提心门名初法明道。释云。谓无相虚空相及非青非黄等言。并是明法身真如一道无为之真理（文）此意以无相空智为一道无为心也。然疏第六释经所说八地三昧道云。经云。秘密主。八地菩萨三昧道○者如上已说十地道。若次第而进。当说佛地。若渐下者当说第九地。何故说八地耶。以一切菩萨初度第七地时。上不见诸佛可求下不见众生可度。谓是住大涅槃。于万行休息。尔时十方佛以此三昧道发起其心得度菩提心难地。故别说○从初发意以来深观十缘生句。入此地时得度性空彼岸。故云不得一切诸法离于有生八（文）地菩萨住无相大涅槃万行休息者。即证入一道无为心蒙诸佛惊觉也。今八地三昧道者即真言门之行（见疏始终）若尔如何云留初地心。加之一道无为心者三瑜只行中是第三劫心也。故十住心论第九释极无自性心云。心实际亦复不可得故曰极无自性心生。此心望前二劫由如莲花盛敷（前二劫者指他缘一道二种住心文）此释意指第二第三之二劫言前二劫也。夫他缘乘心是第二劫。大日经文分明也。然今出他缘乘之后一道心成二劫义。故知一道心即第三劫也。若一道他缘二心同第二劫摄者。何取此二心成立二劫义乎。又秘藏宝钥之一道心颂云。前劫菩萨作戏论。此心正觉亦非真（文）一道无为中指第二劫行之觉心不生言前劫菩萨。爰知一道心定第三瑜只行也。然五秘密仪轨云。应时集得身中一大阿僧祇劫所集福德智惠○现生证得初地渐次升进（文）法花仪轨云。若能专注无间修习。现生则入初地顿集一大阿僧祇劫福智资粮（文）依此等文。今宗意地前经一僧祇行即入初欢喜地也。地前修行显密是同。准知于二僧祇十地已前为第二劫八地已上为第三劫。若尔一道无为许第三劫行。岂不至八地乎。若彼第三劫中一道无为尚是初地所摄者。观智轨等则入初地顿集一僧祇之文如何可消之。以此等文证故知一道无为心定至第八地证之也。次成极无自性心至十地义者。金刚界轨说五相成身之惊觉云。想身证十地住于如实际。空中诸如来弹指而惊觉。汝之所证处是一道清净。金刚喻三昧及萨婆若智尚未能证知。勿以此为足（文）此文行者证十地住一道清净时。诸佛惊觉之为示五相成身也。然十住心论以在此十地蒙惊觉之心为极无自性心。故彼论第九云。极无自性心明真如法身蒙惊觉缘力更进金刚际○言一道清净者即是一乘一如等理是也。又花严宗五教十玄六相花严三昧以为至要（文）既释十地所证一道清净毕又出花严所说十玄六相等结成此极无心相。爰知十地所证一道清净者即极无自性心也（花严名一道清净。见嘉祥释。故彼法花游意花严法花相对成其同义云。所言同者同明一道清净平等大惠文）是岂非极无自性至十地之明证乎。若言想身证十地之文指显教十地。是即当真言初地者。观智轨等可云真言初地顿集三大僧祇福智。何说集得一大僧祇福德智惠乎。又诸经及疏等中一文不见显密十地别论。岂言身证十地之言当真言初地乎。是故知十地所证一道清净者即指真宗十地之极无自性心也。但遮难者先疏第三生极无自性心。从此复有十重深行者。疏具文云传教藻顶是名阿阇梨。若度违顺八心证寂然界。是名阿阇梨。若已心王自在觉自心本不生名阿阇梨。若生极无自性心得入如上曼荼罗海会名阿阇梨。从此复有十重深行乃至于解三密人中最为上首。如金刚萨埵。是名阿阇梨。复次毗卢遮那是名阿阇梨。是故作最初阿阇梨事业时。即须观照自身即同于金刚萨埵毗卢遮那（文）抄第四释生极无自性心名阿阇梨已上之文云。如是次第从下至上皆得名为阿阇梨也（文）又云疏从此复有十重等者。十重深行即十地也。言于解三密至上首者。谓得传教灌顶阿阇梨从师次第受得秘密之法。于修行三密传教人中最为上首○言如金刚萨埵者。是人于大悲胎藏曼荼罗中发菩提心受三昧耶诸佛印可位同普贤金刚萨埵。以冠十六菩萨之首故云如金刚萨埵。言毗卢等者。此阿阇梨行阿阇梨事时。凡所加持先观自身作毗卢遮那（文）此文意从传教灌顶阿阇梨至极无自性阿阇梨。是从下至上示阿阇梨位。谓从地前至第十地也。次从此复有十重深行者。还从上至下委显有十重德行。谓从十地至初地也。次乃至于解三密人中等已下显从初地至传教灌顶位更有地前三十心。故云乃至。今于传教灌顶人为成阿阇梨义言同于金刚萨埵及毗卢遮那也。既乃至于解三密人中等已下还释浅位阿阇梨。故知是从上至下也。若尔此文非言极无自性之外更有深行之十重。如何成难势之润色乎（钞心于十重深行之文未言从深至浅。此文会释甚难。能可沉思之）。或又疏第二释八地已上云。住是地已善知诸地障善知地成坏善知地相果善知地得修善知地法清净善知地转行善知地地处非处善知地地殊胜智善知地地不退转善知净治一切菩萨地乃至转入如来地。如是等有众多十心（文八地已上地地皆有此十心也）然疏心极无自性心八地已上论之。故知极无心次有十重深行者。即指此十心。非欢喜等十地也。次至第六无畏。是初地功德。此中言极无心生。极无定是初地之难者。六无畏废立于地前及初地论之（此义如第十六门六无畏位分中成之）此中第六无畏初地者。其理如能难中成但初地功德发得时极无自性心生者。凡疏意极无自性心者。是真言门之住心也（此义如上成之）然付说真言门行有教门实行二意。若依教门说。以八地已上为真言门。若付实行说。初地已上一切皆发真言智（此义如第四门百六十心断位中分别之）故疏第六云。如上所说一生补处及八地三昧是约教道法门作如此等说耳。然秘密乘人○从初发心时即具行大空三昧（等文八地三昧者。菩萨度七地升八地时。蒙诸佛惊觉初入真言门也。初发心时者。是初地也。此义如第十七门菩萨证理位中记之）。又疏第二云。然此经宗从初地得即入金刚宝藏（等文）此文成实行意也。若尔第六无畏在初地是时极无自性心生者。是付实行言一切菩萨始入初地时必生真言门极无自性心也。虽然此极无心至第十地方究竟之。谓初地是证入之始十地即见得之终也。何取初地始入之说妄难十地穷证之义乎。次极无心望后根究竟二心成种者。因根究竟三心位地非一定也。故疏第二云。若观一一地亦自有三心○得入初地名为因缘。既安住已以种种大悲万行净治是地名为根。说净治地果相及方便业名究竟。余皆准此（文）既通十地许三心。今极无自性心之后根究竟者指金刚心一念为大悲为根之句指佛果圆满言方便究竟之句也。又十地望佛果。何不云初心是成佛因乎。次付一道无为十住心论第八以净菩提心虚空无相证此住心者。净菩提心之究竟证位是第八地也（准极无自性心可成之）若尔为证八地究竟之一道心。何不用彼净菩提心乎（此义具如上第三劫料简中记之）。
    寻云。他缘大乘觉心不生之二心可蒙真言惊览乎。答。此二心亦可有惊觉之义也。疑云。若尔何诸教中不说他缘乘等之惊觉乎。答。显教四心皆容蒙惊觉。但他缘觉心之二心是菩萨乘故。虽不惊觉行者可过之。所以不说之。一道极无即佛智一分。若不蒙惊觉者。行者可留此。是故说教敕。说与不说非无其意矣。抑所以存他缘觉心之二重亦可有惊觉者。夫今宗莫问行者之浅深。随在何之位分于所观法门所得境界若心暂乐住者。诸佛定惊觉。若心实澄净者。诸佛即诱引。所以然者。凡真言门意行者成事业必依三种力。所谓我功德力如来加持力及以法界力是也。行者观心是我功德力。诸佛若惊觉若诱引是如来加持力。境界随观心是法界力也。三力必然方辨事业。不曾闻无本尊加力而行者自成。是故位位观行必藉诸佛加持也。若尔住他缘觉心之二观然欲进胜位之时。如来大悲加持力岂不惊觉此人乎。乃至地前浅位亦如是诱引惊觉随应可有之耳。
    寻云。他缘觉心之二心位如何。答（云云）
    问。就显教修行人极钝根者从何位入真言何位分乎。答。依大日经意。初二僧祇是显教行。此中初僧祇之满心证寂然界理。然行者若升证位必知有真实道。所以极钝者初僧祇满心可入真言道。若从证位入真言者即可入真言证位。然今宗意以初地为证位。故从显行之初劫满心入真言初地也。
    疑云。若言初劫满心证寂然界理时入真言道者。缘觉之果人亦必可入真宗。先言彼人同证寂然理故。然缘觉乘人证应果之后不回趣大道归无余涅槃。是诸教常途之判也。若尔寂然菩萨之同缘觉所证。何必见真宗法界乎。况又若从初劫满心入真宗初地者。从同位入同位也。然显教是浅道真言即深行。何从浅道初地入深行初地乎。况付显教行如天台圆教行者。初住位证中道理。此人证理故即可入真言道。若尔从显教初住可入真言初地欤。宁虽从显教之深位入密教之浅位。全不可从浅教之浅位入深教之深位。依之案经及疏等意。从显教七地入真言初地也。夫大日经意初二僧祇显教修行定可至七地满心。然于第三劫始说真言行。就此第三劫。经第一卷说其行云。信解行地观察三心（文）疏第三释此文云。此经宗从净菩提心以上十住地皆是信解中行。唯如来名究竟一切智也（乃至）观察三心即是因根究竟心。若通论。信解地则是初地○以此即是菩提心为因从二地以去增修大悲万行○于十法界生根乃至渐次滋长至第八地以去皆名方便地（文）是即于第三劫行中更立真言十地也。若尔非从第二劫颠行之七地始入第三劫真言之初地乎。又经赞第三劫行云。无量智惠方便皆悉成就。天人世间之所归依（文）疏第二释此文云。如王子始生。又已龙神兆庶之所宗归。初发净菩提心亦复如是。为天人世间迷失正道者作大归依（文）净菩提心是初地心也。然今云第三劫行者发净菩提心。岂非指显教八地第三劫行而为真言初地乎。加之大日经第二云。八地自在菩萨三昧道不得一切诸法（文）疏第六释此文云。此中应说初法明门三昧道。于上品中已说故不重（文）言抄第六释云。疏此中应说初法明门等者。通释妨难也。谓此十地之中初地得初法明道故。上品云。此菩萨菩提心门名初法明道○其菩提心句在初品已明（文）疏意言八地三昧道中应说初法门。抄意言此初法明门即初地所得。此即释经所说八地三昧即初地功德也。若尔非言显教之八地即当真言之初地乎。是故从显之七地可入密之初地也。又案十六重玄废立。抄意以第六无畏为八地已上。于第七重玄疏意言离垢地已去。然疏云。作十六重深浅不同（文此等释如次上问答中出）今以八地已上之无畏为第六。以离垢地之重玄为第七而作浅深次第。故知彼第六无畏八九十地者是显教地位。即当真言初地。彼离垢地已去第七重玄者。是真言第二地也。若尔可云从显之七地至密之初地。何从初地入初地乎。答。凡今宗意显教菩萨经一僧祇劫断最初一重粗妄执即证寂然理。以证理故如实见佛界矣。初闻教门时虽谓诸法皆空为究竟。今证空理时方知此教不尽。譬如边国婢人闻王城一门心谓无余门。后入彼城内示知有余门。此行者亦尔。今证理之一分时见有极无自性不思议曼荼罗等无边佛界。所以必得入真乘。但至缘觉同证彼理故亦可入真宗之难。菩萨与缘觉虽同入寂然界。缘觉智解闇昧不如实知法界。菩萨惠观明了能见真性本有。譬如二乘天眼与法花六根净中眼根虽同见一三千界色而六根净之眼具见内外所有山林河海一切众生业因果等如实知界中事二乘天眼所见闇昧故不如实知其中事。寂然之菩萨寂然之缘觉亦复如是。既有明昧差别。何于佛界无如实见不如实见之异。况菩萨一阿僧祇间久熏修大悲万行以成。其智惠万行所成之证智岂不如实见佛界乎。缘觉遂与此异。何言证理之少分忽如实入佛界矣。是故勿相例妙觉致其难。次寂然菩萨回心入真乘初地者。此人所断烦恼即与真言初地齐（此义如第四门百六十心断位记）故可入初地。又初地是真宗证位也。今从证位不转入证位。与住不证之下位乎。从同位入同位。其理极成。何强可求转住下位之义乎。次今宗意不许显行十住见理。然天台宗圆人初住证中道者。尚是过分之谈。岂顺实行乎。凡学显教之人师多判初住证理。皆是任解释于胸臆失文证于圣教。彼仁王般若入理般若名为住之文。又花严经初发心时便成正觉之说。地持论种姓菩萨六入殊胜无始法尔之释。虽取此等为其证。而所成弥招难。非敢正直之诚证。若经论无其说者。谁许驰情之人言乎。所以勿取彼辞责此宗次大日经意。付三祇行初二劫是显教行人者。且教道门谈也。即非实行之说。疏第六云。如上所说一生补处及八地三昧是约教道法门作如此说耳。然秘密乘人○从初发心时即具行大空三昧（文）此文心云。菩萨入第八地时证真言大空三昧者。是教道门说也。若依实行言之。从初发心证大空（初发心者初地也。此义如第十七门菩萨证理中记之）故知三瑜只行是约教道也。又疏第二云。然此经宗从初地得即入金刚宝藏。故花严十地经一一名言依阿阇梨所传皆须作二种释。一者浅略释。二者深秘释（等文）意云。显教所说十地实无显教修行之人。所以第二劫之初至欢喜地时一切皆入真言宝藏。故于花严所说十地亦成有深秘也。又疏第七云。若到修行地授不思议果。此修行地即是净菩提心初法明门○此菩萨于百字明门中各见莲花胎藏曼茶罗世界海（文）此亦云菩萨到初地者必定见曼荼罗海会也。故不可有至显行七地然后入真言初地者。若言显教第二僧祇后始入真言初地者。法花仪轨云。现生则入初地顿集一大阿僧祇福智资粮（文五秘密辄说同之。具如次上问答中出之）。既言集一阿僧祇劫行则入今宗初地。若二大劫至者岂不违此文乎。又疏意释今宗十地引显教说成之。知显密十地浅深不别。故疏第二云。此经宗从净菩提心已上十住地皆是信解中行如花严中初地菩萨能信如来本行所入信成就诸波罗蜜（等文具出十种信。是六十花严第二十五说也）又云。初地菩萨得此虚空无垢菩提心时。自然于十无尽界生十大愿乃至满足百万阿僧祇大愿（文）是花严经第二十五说初地功德之文也。又释十心无边智生引花严十大愿文。如是非一也。疏又云。菩提心为因从二地已去增修大悲万行。即是无尽大愿。于十法界生根乃至渐次滋长。至第八地已去皆名方便地。佛性论云。八地已上境界皆同。但约方便为阶降耳（文）佛性论第四云。言究竟者。八地已上见境皆同。无更别境所未见者。故名究竟。但方便由有浅深故。诸地为别故分别（文）是即引佛性论文证八地已上方便为究竟义也。既以显教十地之说即成真言十地之德。若显密所说别位者。岂言如是乎。故显之初地即密之初地。乃至显之十地即密之十地也。然所说功德尽与不尽为异耳。但第三劫行中信解行地有十地者。经所说之信解地正于八地已上论之。故疏第二云。即是初入此信解地。是后越百六十心一重细惑名度三大阿僧祇劫也。行者初观空性时觉一切法皆入心之实际。下不见众生可度上不见诸佛可求尔时万行休息谓为究竟（文）此即指八地为信解地也。言断极细妄度三僧祇劫故又云不见众生诸佛万行休息。即与八地三昧道之释同故（八地三昧之释如下出之）然疏主广探实义言信解亦可通初地已上。故疏云。若通论信解地则是初地（文）又云。若通论信解地则初地为种子（文）两处示若通论之辞。意显正八地为信解也。不尔如何云若通乎。故信解行之十地者非是第三劫中别说真言十地。若夫独真十地者。何释初地信解义引花严所说之初也文乎。次释经第三劫菩萨天人世间之所归依之文言初发净菩提心为天人世间作大归依者非疏意。至第三劫立初发净菩提心。夫经于第三劫菩萨说为天人归依。是教门之说故也。疏初发净菩提心为世间归依者。付实行作释。谓诸菩萨初入初地净菩提心时皆修真言行普为天人归依。然经是教道说故于第三劫说真言行而云为世间归依也。教门与实行意异。所以不可云第三劫立净菩提心矣。次释八地三昧道此中应说初法明门者。非言八地三昧即初法明门。夫八地三昧者是真言八地也。经第二云。一生补处菩萨住佛地三昧道离于造作○八地自在菩萨三昧道不得一切诸法（文）疏第六释此中一生补处三昧云。此是最上灌顶。故先明之。如余经所明此是一生所系菩萨。从此上生兜率夫宫。次绍佛位。故名一生补处也。今此经宗。言一生者。谓从一而生也○至第十地满足。未至第十一地。尔时从一实境界具足发生一切庄严。唯少如来一位未得证智。更有一转法性生即补佛处故名一生补处。此是究竟发菩提心。于一切三昧道中最为牢强。进入佛道故云住佛地三昧道也（文）此文无诤言一生补处三昧是真言第十地也。然次下释八地菩萨三昧道云。如上已说十地道。若次第而进当说佛地。若渐下者当说第九地。何故说八地耶以一切菩萨初度第七地时。上不见诸佛可求。下不见众生可度。谓是住大涅槃。出万行休息。尔时十方佛以此三昧道发起其心得度菩提心难地。是故别说从此进入九地中。无别从此过患难故不须别说（文）成真言十地一生补处之次说八地三昧之所由是岂非同类之地位。若尔八地三昧者亦真言第八地而非显教八地。如何云八地三昧即真言初地。但疏此中应说初法明门者。经具缘品说诸三昧道中已说十地三昧八地三昧。此中亦应说初地法明门三昧道。虽然于初地三昧道上住心品已说故不重言也。疏并抄释意如是。何言释八地三昧即初地法明门乎。次第六无畏八地已上第七重玄离垢地已去者。抄第四释云。渐次证入而有二种。初约六无畏从因至果以为渐次。后约十地从因至果以为渐次。二门并彰物有十六。非次第修行经十六位也（文此义具如次上问答并第十六门六无畏位分中记）但难中言显教八九十地当真宗初地全不知其谓。夫以显教三地为真言一地。有何文理乎（此中问答分别具如第四门百六十心断位记）。
    疑云。法花轨等初地集一大僧祇福智者。直付真言门行论之。若从显教修行入者可言初地集二大僧祇福智或又观智轨等是别部意也。何以彼说准知胎藏乎（五秘密辄金刚顶部观智轨杂部也。是依弘仁所进目录意）。答。三大僧祇行唯是显教所说也。若真宗意。乃至一生成佛。何用僧祇劫。故仪轨等顿集阿僧祇劫福智资粮者。言显行菩萨大劫间何修之福德智惠。今真言门行者升初地时顿集之也。何存显密二道俱立僧祇行乎。次至言金刚胎藏两部意别以五秘密轨等说不可准大日经意。全不得宗意也。两部虽异旨趣是同。若金界有明说者胎藏何不准之。若夫强言两部意别者。两界相望可有浅深乎。若两部存浅深者大违诸教意。岂不堕谤法罪乎。设许有浅深者。胎藏部可深。初地集二大僧祇福智故。金刚部可浅。唯言集得一僧祇福故。然大师受法前受胎藏灌顶后入金刚界职位。从深行至浅教。宁入坛修行之次第乎。故故两部浅深义其言甚失旨耳。
    有义云。显教三阿僧祇行之后始入真言初地（云云）此义意非无所依。五秘密轨云。超越二乘十地○证得初地（文）又大日经疏第二云。初发净菩提心为天人世间作大归依。若常途诸论所明。证此心时即名为佛（云云）即依此等文成其义也（此义正否如第二十九门显密二宗地位对当中具判）。
    有义云。显教三僧祇行之后始入真言地前初心（云云）此义依十住心论第八第九释成之也（此义是非如第三十门显教至极为真言入道初门中记之）。

秘宗教相钞第二

秘宗教相钞第三

              　
　　　　　　　　
       　 　　　
       　 　　　

大日经三瑜只行显密料简第二
百六十心本惑唯取五钝简五利第三
百六十心断位第四
六十心三妄执中摄不摄第五
净菩提心并信解行位料简第六
大日经所说菩提心为因大悲为根本等三句料简第七
胎藏界三重曼荼罗分别菩提心大悲方便三句第八
胎藏界曼荼罗中中台外别说观音院等第九胎藏五佛相当因行证入方便究竟五位第十

大日经三瑜只行显密料简第二

    问。大日经说三劫瑜只行。尔者今此三瑜只者为秘密乘教修行为当如何。答。疏第二云。统论三劫始终作宝珠譬喻。犹如有如意宝在石朴之中。以世人不识故弃在衢路之间与瓦砾无异。然别宝者见有微相才彰于外即便识之。先用利铁^8□去钝石。既近宝玉其石渐软。复以诸药食之使□秽消化。而复不伤其质。尔时粗垢已除尚有细垢。既洗以灰水磨以净叠而莹发之。既得光显置之高幢。能随一切所求普雨诸物○诸佛菩萨亦尔。久已证知亲从一毫之善自致大菩提道。是故鉴彼情机即大欢喜方便诱进令受三归。如前已分别说譬如收彼顽石置在家中。次以三种三心拔业烦恼根无明种子如以利铁开凿去其粗□。次观无缘乘法无我性如渐至软处以药物消化而不伤之。次生极无自性心如灰水莹拭使极光净。尔时生于佛家名置在高幢雨种种宝。以此因缘故堪受世间广大供养也。若行者直从真言门得见心宝。如仙人咒术以神力取之。巧乃拙难易不同而获宝终无异路（文）以三种三心拔业烦恼根者是初劫行。观无缘乘法无我者是第二劫行。生极无自性心者是第三劫行。然以宝珠譬显此三劫行时。初劫行譬利铁二劫行类以药物消化。三劫行同令光珠净。故知初二劫是非秘密乘行。第三之一劫唯是今宗所行也。又若行者直从真言门等者。是显顿机人从初心行真言门。故三劫行说从显入密之次第耳。
    疑云。凡今经毗卢舍那如来住广大金刚法界道场对虚空无垢等内证秘密大眷属说如来自证究竟圆满秘密一乘。所以三祇所行并可谈真言道门。何以初二劫云显教修行。若尔今经所说带权。岂可如来实证耶。答。疏次下云。故此经从浅至深广明心相。皆为开示菩提心本末因缘（文）又大师三昧耶戒序云。若有上根上智人欲行如是法早归自心本宅。先须简知乘之差别。欲简知此乘优劣。非是凡夫二乘及十地菩萨所知境界。但依如来所说知之耳（文）今如来为令上智人简知诸乘之差别义趣方作此说耳。又疏上释第二劫行毕云。然上来原始要终发自一毫之善以至于超度人法有无二障。虽宗极炳着转妙转深由犹是对治心外之垢尚未开此心中秘密种种不思议事。从此已后方乃说之。若不作如此对辨。则常情各玩先习不能觉其微妙也（文）心云。若不举显教行言秘宗初门者。显教修行菩萨各以己宗为真极遂不能归今教。故初二劫示权教行令诸乘人归入今教也。

百六十心本惑唯取五钝简五利第三

    问。疏第二释百六十心本惑云。由有无明故生五根本烦恼心。谓贪嗔痴慢疑。根本烦恼有十随眠。何取五钝惑简五利烦恼耶。答。疏次下云。所以不说五见者。以属见烦恼多在六十心中也（文）心云。今宗心。薄地凡夫所起烦恼凡有百六十心。具分别有无量品惑。此皆初僧祇所断也。付此粗妄执案起惑本末。根本无明大迷法界理集起生死。以此为种子次起执我心。从此执我心起贪等诸惑。付此诸惑中以贪等五钝惑为根本。以余惑为支末者。贪等五种所缘尤广故云本。五见烦恼所缘稍狭故云末。谓一切顺境为贪所缘一切违境为嗔所缘。故一切色心等诸法若贪若嗔所缘也。一切诸法不出顺违二境故。于生死诸法不见其过患。于涅槃妙理不见其功德。皆是痴烦恼也。故此亦以有为无为诸法为所缘。于一切诸法不生决定智是疑烦恼也。故疑亦通诸法起之。付慢烦恼中有恃我而所起慢。此云我慢。此慢所缘宽狭即与我倒齐。亦有不依我而所起慢。谓慢过慢等是也。故慢烦恼所缘从我见广。然五见中我见所缘尤宽广也。慢既胜彼。所以可云所缘宽通。付此五钝惑成百六十心时。初再数为十者。约所缘境贪分二种。谓贪心无贪心。乃至疑分二。谓疑心决定心也。故成十。此中贪心者爱一切生死顺境。无贪心者不乐一切善法。是贪染法故不好善处也。乃至疑心者疑一切善恶。决定心者一切行随人教命而无正惠观察也。此即知我有疑心之过还信无义之教。是亦疑所致也。又由疑道理说信无量教。故疑摄耳。次第二再数成二十者。于贪心亦色二。谓缘色贪缘心贪也。无贪心亦分二。不求有漏善不求无漏善。乃到疑分二。谓缘色疑缘心疑。决定心亦分二。谓信无理苦行信无理乐行等也。故成二十。次第三再数成四十者。付上所成二十惑色贪分为二。谓缘我所之境色贪缘他所有之色贪也。缘我所境时即起身见也。如是等即身见云贪之末惑也。心贪分二。谓爱自持戒心为真道。爱他无色界众生心为涅槃如此等即戒取见取云贪未惑也。乃至信无理苦行分二。信无理乐行亦分二。故成四十。如是五度数之故成百六十心。若广数即成无量心惑。于此中若顺境上所起惑一切皆贪所引也。付此贪所引若我所有法上所起皆是身见所引也付此身见所引若取法常住相所起惑皆是边见所引也。如此从广至狭如次成本末。是故以五钝为根本。其五见在六十心中不云根本也。于违境等分别亦同也。又义云。于五根本烦恼五返数之成百六十心。然此百六十心有三重。谓粗细极细也。粗妄初劫断细妄第二劫断极细第三劫断。然初劫遣我倒而证无我毕。其后第二劫中所断百六十心若以我见等诸见为根本者其义何成。我见初劫断故。况第三劫所断百六十心乎。故抄第三云。后二劫中唯断法执（文）又云。诸烦恼勒为三重。粗细极细。粗通我法细与极细唯约法执（文）故以五钝惑为根本成之。五见在初劫所断六十心中不云本惑也。若依此义。且为三劫所断百六十心同成作此释。理实初劫所断惑以见为根本无失。
    疑云。付初义若言五见在六十心中是末惑者。贪等五钝亦在六十心中故。经列彼心云。贪心无贪心嗔心慈心痴心智心（等文）贪等既亦在六十中。何以此心为根本烦恼乎。答。疏云。以属见烦恼多在六十心中者。非五见在六十中为所由成末惑义而简贪等五钝。虽十使俱根本烦恼。今取贪等五钝为本惑。而不出身见等五利者。五钝所缘境尤广。五利所缘境稍狭。以所缘广名本惑。于所缘狭称末惑（如此义上成也）良言以五见是贪等之末惑在六十心中即不阙减根本十使也。此即显贪等五种在六十中为根本身见等五亦在六十中为未惑耳。虽言属见烦恼在六十心中。而不言贪等五种六十之外。所以此释意为在百六十心中五见亦有之义。此见在六十中为所由也。
    疑云。五见所缘狭故不为本惑之义不明。夫一切凡夫所起惑皆以我见为本。故疏二云。度世间六十心离我倒所生三毒根本（文）此文六十心诸惑皆云我倒所生也。又我见是数起之惑众生恒起之。岂以恒起之染污不为诸惑之源乎。例如贪等数起烦恼为诸惑本。若尔何以我见不云本惑矣。又邪见遍谤生死涅槃因果。尔者有为无为诸法何物非彼所缘。一切法不出因果二门故。若以所缘广言其本惑者。身是邪见岂末随眠耶。答云。凡夫所起一切烦恼虽皆从我倒生。而我见所缘非遍缘一切。谓于无为无漏法众生计之不为我我所故。于贪等五钝今宗心一切为所缘。不同小乘萨婆多宗等云贪等非无漏缘惑。谓贪嗔缘无漏为顺违境。慢缘无漏为卑慢境也。故以贪等为本惑无失。但一切烦恼从我见生者。如萨婆多宗遍行因虽苦集谛下惑为灭道及修道烦恼遍为因。此宗亦尔。一切烦恼皆从我执起。所以云度六十心离我倒所生三毒。虽然非我见同缘诸惑所缘。又我见虽数起烦恼而非所缘遍。贪等众生数起之亦是所缘遍。是故一切烦恼无依此力而不生。然何例贪等二度俱具难我见亦可为诸惑本乎。次邪见虽遍缘漏无漏诸法而非数起惑故不为本也。邪见众生多不起之。何云依此力发余惑耶。边见等三非所缘遍。非数起烦恼。是故以五见不为根本随眠。其意是深耳。
    寻云。疏云。以属见烦恼多在六十心中也（文）尔付六十心中以何等心为见惑耶。答。疏第二云。第六云何智心谓顺修殊胜增上法者。谓是人于种种所说中皆以智简择此胜此劣此应受此不应受。取其胜上者而彼行之。即是无痴相也。然道人之法非智力筹量所能及之。唯信者能入耳也。是故观察世智辨聪难是彼对治（文）此心付相显言之。见惑二取所摄。谓浅智简择必有谬失。是故制之。此谬失中岂不起劣法谓胜非因计因之心乎。又推实而通论。广可五见摄矣。又云。第十六云何阿修罗心谓乐受生死者。阿名为非。修罗名天。以其果报似天而行业住处不同故以为名也。此知有解脱之行。但深乐生死果报快乐不能进趣若行人有此相貌当知名修罗心。亦由先世曾生此趣故有此习也。观察无常苦等是彼对治（文）此心见取所摄也。于生死劣法深乐着之故。又云。第四十八云。何迷心谓所执异所思意者。如人迷故意欲向东而更向西。此人心亦如是。意欲学不净而反取净相。自谓。我今修不净观。若修无常无我时反行常我倒中。谓我今修无常无我。由心散乱故使然（文）此心中具可有五见。如取骨锁之净相反起贪心者谓我已不净观熟。是劣谓胜之见取非因计因之戒取摄也。行常我倒中是身边见摄也文虽无之理可有邪见。又云。第四十九云何服毒药心谓顺修无生分法者○如人中毒闷绝转趣死地无有生分。此人心亦尔。不生善心亦不生恶心。乃至一切心不能生起。但任运而行渐入无因无果中故名无生分法（文）此谓邪见也。又云。第五十云何罥索心谓一切处住于我缚为性者。如人为罥索所缚乃至手足支节不得动转。此心亦如是。堕于断见我缚之中（文）此心身边二见其义显也（五见证文虽不限于此。恐繁不载之）。

百六十心断位第四

    问。今宗意以三妄执为所断烦恼。尔何位断之耶。答。大日经第一云。越世间三妄执出世间心生（等文具如经）疏第二释此文云。若以净菩提心为出世间心。则是超越三劫瑜只行。梵云劫跛有二义。一者时分二者妄执。若依常途解释。度三阿僧祇劫得成正觉。若秘密释超一劫瑜只行即是度百六十心等一重粗妄执。是名一阿僧祇劫。越二劫瑜只行又度一百六十心等一重细妄执名二阿僧祇劫。真言门行者复越一劫。更度百六十心等一重极细妄执得至佛惠初心故云三阿僧祇成佛也。若一生度此三妄执则一生成佛。何论时分耶（等文）抄第三释云。疏若以净菩提心等者。若言不定之意。此有二义。谓若以净菩提心为出世间心。即是超越三劫。瑜只之行则出世间心生。出世间心生即是净菩提心。此心出于一切世间故。若以佛惠初心为出世间心。即是三阿僧祇劫成佛亦名出世间心生。今言三阿僧祇劫即三种妄执。行者若一生越此三妄执即一生成佛。何见有时分耶。故云若以等（文）此释心云。于三妄执断位疏心有二义。谓疏若以净菩提心等者。若以初地为出世间心。是即地前断三妄执也。若依此义可言经所说三瑜只行皆是地前所行也。疏梵云。劫跛有二义等下第二义。若以佛果为出世间心。即三妄执至第十地尽之。疏心付第二义释经始终也。于此义上言三妄执断位者。抄第二云。今约因中具有粗细极细三重妄执障翳菩提。即以地前秘密方便越初劫一重妄粗执名离一切障出世间心生。见心明道时净菩提心始得显现如是练修至八地时越第二劫一重妄执名离一切障。其菩提心逾胜逾增更益方便乃至金刚道中越第三劫极细妄执名离一切障。其菩提心与如来等。此位但有四分之一佛地之障存焉○得至八地。细妄虽断极细者俱。众宝磨莹后倍于前。至金刚定越极细妄执。唯佛地障解脱道断故。此乃四分之一最后微垢也（文）此释心云。地前唯断粗妄执。其所以疏第二释初劫行云。依常途解释是菩提从发心已来经一大阿僧祇劫方证如是寂然界。今秘密宗但度此一重妄执即是越一阿僧祇劫是即显教菩萨经一僧祇劫断粗妄执证寂然界。然法花仪轨云。若能专注无间修习。现生则入初地。顿集一大阿僧祇劫福智资粮（文）故知真言初地虽一僧祇劫所断粗妄执证寂然界。又五秘密轨云。以不思议法能变易弟子俱生我执种子○于见闻觉知境界人法二空执皆悉平等现生证得初地（文）俱生我执者是粗妄执。人法二空者初劫菩萨所观也。人法二空平等断俱生我执。证初地者。岂非断粗妄入初地乎。既地前唯断粗妄。故知第二第三妄执定地上所除也。付此中所以知细妄尽七地极细断八地已上者。疏第六云。菩萨初度第七地时。上不见诸佛可求。下不见众生可度。谓是住大涅槃于万行休息。尔时十方诸佛以此三昧道发起其心（文）此文言菩萨入第八地住着寂灭涅槃蒙诸佛警觉也。故抄第六释此文云。至第八地住于法爱贪着寂灭。尔时十方诸佛以七事劝（文）然又疏第二释第三劫行云。行者初观空性时觉一切法皆入心之实际。下不见众生可度。上不见诸佛可求。尔时万行休息谓为究竟○尔时十方诸佛同时现前而劝喻之（文）以上所引文准思。此释心定是叙第八地行相也。以二处文案之。第三劫所断极细妄执八地已上其义既显也。此付顿机人从初心直学秘密乘作此言。故抄云。即以地前秘密方便越初劫一重。若非顿机人者。何云地前秘密方便。若付渐机人从显教入真言为论者。显教修行菩萨一阿僧祇劫间但观人法二空断一重粗妄执证寂然界。此人莫问利钝若升此位必定入秘密乘。夫证寂然界如实见佛界故。凡初闻教门时虽说诸法皆空以谓究竟。后证其空时即知此教不尽。譬如边国婢人闻王城一门心谓无余门后入彼城内方知有余门。此行者亦如是。今证理之一分时见有极无自性不思议曼荼罗等无边佛界。此人机熟故十方诸佛现前警觉劝喻令发其心。于此入秘密乘○者是证初地心也。此人所断烦恼与真言初地等故。亦既证理故。若未经僧祇劫数未尽粗妄执而根熟故回入秘密乘者随应契地前心。所断未及初心又未证理。故又仪轨等云。初地顿集一阿僧祇福智故于第二瑜只行只是教门说。实无其行人。其教者谓楞伽深密般若等经瑜伽唯识中观等论也。彼教所谈以细妄执分齐为所断障。不及极细妄执。故取而为第二劫行也。
    疑云。若初劫满心入真言初地者。何疏释第二劫云心主自在文云心主自在明即是净菩提心（文）净菩提心是初地也。而至第二劫初云明净菩提心。知初劫尚可是地前心。又疏第一云。法明者以觉心本不生际其心净住生大惠光明普照无量法性见诸佛所行之道。故云法明道也（文）法明道者是初地得益也。故抄第六云。十地之中初地得初法明道。故上品云。此菩萨菩提心门名初法明道。谓以觉心本不生际其心净住生大惠光明见诸佛所行之道。故以为名（文）以第二劫觉心不生初定初地德。何今云初劫心内即入地上乎。次若第二劫行是教门无其行人者。何经说第二劫行云如彼往昔如是修行者观察蕴阿赖耶（文）疏释此文云。随顺往昔诸菩萨修学观蕴阿赖耶（文）既云有往昔行此法之人。岂云有教无人乎。又以初僧祇关证寂然界行毕。若第二僧祇他缘大乘觉心不生二心唯有教无人之说者。说此二心之意为有何所由。依此教门遂无发心修行之人故。所以有教无人其旨难依用。如何。答。先以云心主自在觉心不生是净菩提心初法明道难初劫满心入初地之义。全不得义意也。谁言初劫满心即初地心。夫初僧祇行圆满证寂然界时契理之一分故。依此证解势力即如实见不思议佛界。以此如实见之心即属第二劫行。指此心即云初地也。故证寂然界心是入初地之无间道。非谓此心即初地也。彼他缘大乘觉心不生是第二劫行。属初地已上心。所断妄执是地上障故。故指彼心之始云净菩提心初法明道也。次以第二劫行云有教无人者。初劫行满入初地心义上既成毕。然今宗心。初地已上齐是秘密乘行全无杂余乘行。以虚空无垢心名初地故。而彼无缘乘心觉心不生之二道许显教分齐而非密行故。更无其行处。所以知唯教门无实行。今唯教无人者。依大日经且说渐次行作言也。谓此经心。以声闻缘觉及证寂然菩萨行说初劫。此行分齐唯断粗妄执故。以他缘大乘觉心不生说第二劫此教所说能谈细妄执之能治分齐故。此教中虽能治粗妄执今让其功于证寂行。所以云第二劫也。以真言乘行为第三劫。虽兼治三妄。前二让显教行故也。但依此次第者。第二劫有教无人也。理实初地上行皆是密行故。若夫从初心闻他缘乘教观蕴阿赖耶。习缘生中道之人者经一阿僧祇劫断粗妄执一重障方证其理。此位必定入真言初地。既证见理故。故于第二劫行唯是有教无人也。从初心闻觉心不生教。发心修行人亦如是。但此二宗所说缘生中道与不生生际二门唯谈今教第七地菩萨行为其至极谓为佛智也。八地已上行更非谈说境界故。以七地已前障开彼所断也。今案佛意。为闻寂然界理可发心修行之机说人法二空谈地前分齐。若为闻他缘觉心二门可发心修行之机示中道不生理。教七地已前所行故。如来教门非无其利耳。又疏随顺往昔诸菩萨修学者。约地前位教行俱有作此释故无失矣。
    问。初地已上皆是密行无显教修行人不明。金刚王菩萨仪轨云。我今愍念○不知此秘密瑜伽速成佛法于三大阿僧祇劫忍诸苦行不至无上菩提。我愍是故于金刚顶百千颂中略说○三摩地念诵仪轨（文）此文言为三无数劫中徒修诸苦行而不证真宗究竟界德之人愍念说此三摩地法也。既于后二僧祇许显教修行。何云初地上行无显路乎。加之大师二教论上云。如来变化身为地前菩萨及二乘凡夫等说三乘教法。他受用身为地上菩萨说显一乘等。并是显教也（文）既云。为地上菩萨说显教法门。若地上唯密行无显行人者。岂为彼地菩萨说显教一乘乎。答。所出难之金刚王仪轨是示显密之胜劣教训渐人之根机也。谓今宗意不久劳多劫行乃至一生成佛。然显教发心人远期三僧祇耶之时劫广仰百千万亿之苦行。爰大士愍此人趣多劫行远滞佛道故。授速疾之法劝顿证之道也。行人实虽在初劫之内。大士见此人期三劫之行。所以云三大阿僧祇劫忍诸苦行。非后二僧祇中有其行耳。次二教论意为地上菩萨说显教一乘者。即指华严等经也。彼经卢遮那佛他受用身对普贤金刚藏等地上大士所说一乘故。但彼经非实为化普贤金刚藏等深位说此显教法门。只是为引初发心人而以高行众为对扬也。故十地论净影义记第一云。他方菩萨何故来此。来集之意泛释有三。一自为故来来此佛所为叹供养请法故也。以于此佛有宿缘故。二为他故来。所为有二。一者为于彼土众生引来至此供养请法。以彼众生于此佛所有因缘故。第二为于此土众生引令供养敦厉求法请佛久住劝说利益威拔物苦说法以润劝舍恶界导生净土以如是等利益此众故来至此（文）为引浅近渐机深位来为听众。若尔对地上说显教有何怪乎。理实非普贤等地上菩萨唯知显教而不知秘密藏故说此教矣。
    疑云。言华严经为引地前浅位招地上为对扬者。即以教主舍那可云地前能化。然舍那是他受用身。岂不违言变化身化地前他受用化地上乎。答。梵网经太贤疏释凡夫见舍那云。卢舍那身虽非凡境加力见闻接众而至（文）二教论等地前凡夫变化身为能化者。住地位分齐作此释。非望加力。或又虽不藉圣加力。地前示见他受用身。故嘉祥法花玄论第九释法花得悟之声闻云。昔在花严座有类盲聋。今悟一乘方得净眼故见舍那。又化菩萨名为舍那。今成菩萨。云何不见（文）声闻初入一乘。其位在十信言是人见舍那。岂非所成立之明证乎。但今地前变化者且为显地位阶级隐地前所见之劣受用身只关变化身佛耳。

六十心三妄执中摄不摄第五

    问。疏第二释粗细极细三重妄执毕云。然就第一重内最初解了唯蕴无我时即名出世间心生也。度世间六十心离我倒所生三毒根本名越三妄执也（文）尔大日经所说贪等六十心为百六十心内为当外耶。若是外者。凡今宗意言所断烦恼不出三重百六十心。然以贪等六十心言此外者。为何烦恼。若是可云见惑耶。若可云见道以前所断耶。如是等分别所未见也。若依之百六十心内所摄者。何疏言最初解了唯蕴无我时度世间六十心离我倒所生耶。既云最初解了度世间六十心。然百六十心一瑜只行所断也。知真言行者初生阴上无人解断六十心粗品惑毕后观人法无性尽百六十心粗妄。加之疏释付贪等五钝分别百六十心而非五见云。以属见烦恼多在六十心中也（文）既以属见烦恼在六十中为其所由即成非百六十心之本惑。爰知六十心非是百六十内之心。尔者如何。
　　答。疏云。然就第一重内（等文）此心云。付第一重粗妄百六十心内又开出三种三妄执。谓贪嗔痴三妄根境界三妄业与烦恼株杌无明种子三妄也。贪等三妄断六十心时即离之。此则最初所断故言最初解了等。何是言百六十心外乎。夫百六十心之言其心非限此数。故疏第二云。五根本烦恼初再数为十。第二再数成二十。第三再数成四十。第四再数成八十。第五再数成一百六十心（等文）又云。若更约上中下九品等乃至成八万尘劳。广则无量（等文）故百六十心者。且从根本五便出生诸惑时五度数之所举之名也。若广成八万。若尽成无量然初僧祇所断中有此无量品惑。今以贪等六十心何言非彼无量品惑所摄。若言无量品所摄者。即可云百六十心所摄。百六十心言意显无量故。凡自初心至一僧祇满。所断惑品总言第一重粗妄执。所以初劫所断惑何物不摄之乎。思可悉之。但疏以属见烦恼多在六十心中者。根本十随眠中唯取贪等五种为百六十心之本惑。此中不入五见。若尔五见可非妄执所摄。若言五见非妄执者。大招过难。今为遮此疑即言属见烦恼在六十心中。此即显五见为贪等之末惑尚在百六十心之中也。非为成五见百六十心所不摄之义言属见烦恼在六十心中。若如所难者。可言诸属见烦恼皆非百六十心所摄。若言百六十心中无诸见者。谁许此言乎。又若言六十心之中之心即非百六十心者。彼六十心中列贪心嗔心等。尔者贪等五种可非百六十心。疏既以贪等为根本成百六十数。知六十心皆是百六十所摄矣。

净菩提心并信解行位料简第六

    问。大日经第一云。此菩萨净菩提心门（文）又云。信解行地观察三心（云云）尔指何位云净菩提心及信解行地耶。答。经云。净菩提心门名初法明道（文）疏第七云。若到修行地授不思议果。此修行地即是净菩提心初法明门。例如声闻见谛以后复入修道位也。此菩萨于百字明门中各见莲华胎藏曼荼罗世界海○此瑜伽者能不起于座悉至如是诸佛会中。亦能次第询求诸善知识故云初地菩萨化满百佛国也（文）疏第二云。从净菩提心已上十住地皆是信解中行。唯如来名究竟一切智地如华严中初地菩萨能信如来本行所入○故名信解行地亦名到于修行地也。观察三心即是因根究竟心。若通论信解地。则是初地菩萨得此虚空无垢菩提心时自然于十无尽界生十大愿（等文）疏第七云。成就悉地者。谓住菩提心也○入修行是住信行地也。次升于地位谓越世间五神通（等文）此文初地云净菩萨心及信解也。疏第二云。学摩诃衍人初得出世初心○即可神本不生度无量见网净菩提心少分增明（文）此心于地前初心立净菩提心也。安然和尚教时义第四叙有人意云。净菩提心是天台初住也（云云）又云。实是净菩提心以上四十二地中一一三心一一十六大菩萨（云云）此意亦于初住立净菩提心也。净菩提心已上四十二地者指初住位为净心故。此即依上疏之释也。
    疑云。疏第二云。当思惟此一切智信解地（文）是言一切智即信解地也。故经第一云。如来信解游戏神变（文）又第四云。诸如来印从如来信解生（文）又第五入曼荼罗位品云。宫室殿堂意生之座如来信解愿力所生（文）以此等文故知于一切智地有信解之号。若尔信解地之称可在如来位。何因地立此名乎。答。疏思惟一切智信解地者。举一切智与信解地之二地也。非谓一切智即信解地。但至经云如来信解游戏神变文。疏第一释云。信解者始从真正发心乃至成佛于是中间通名信解地○能以善巧三业普悦众心故此腾跃即名游戏如是游戏即是菩萨自在神通（文）此文心从初地真正发心乃至成佛已前。于是中间十地通名信解地也。更非兼佛果言信解。若信解之名至果位者。何于一具文中游戏神变之言唯释菩萨自在神通不关果位乎。但如来信解者能生如来智之信解地故作此言也。非谓如来即信解。故疏第二云。十住地皆是信解中行唯如来名究竟一切智地（文）此即信解与究竟别论意也。次至从如来信解生等文。钞第九释云。问前云初地乃至十地名信解地度于信解方成如来。何故此云从佛信解生耶。答。前据因称。此言果德。以前经云如来信解游戏神通。岂因相耶。又信解者谓如来昔因信解愿力故今至果位。酬因起用也（文）心云。信解地者唯于因位而论之。但经从如来信解生等者。于果位且立信解之名。谓依因位信解地愿力故今得果德。酬因行起果用故果从因云如来信解也。即又信解已下释佛果又有信解名之所由也。非别解耳。又云。如来信解未必果位之称。故疏十三释大惠刀印云。身见俱生之类即是垢也。今断是垢竟未休息更有胜法。谓除是垢已当生如来信解。此义如最初解。如来信解谓是何法。谓无贪等善根也（文）断俱生身见生如来信解者。是生因位功德云如来之信解也。我见等是初僧祇所断故。初劫断身见生无贪等善之如来所赞法言生如来信解。非指果位名信解地矣。又义云。信解地者又通佛果位也。其理如难者所出文是也。演密抄意许果位有信解之名即此意也。若依此义。疏第一如从真正发心乃至成佛于是中间通名信解地者。佛地亦云信解也。但游戏即菩萨神通者。经文既云如来信解游戏神变。诚以神变属佛果之义是有文证而无诤。今疏主亦成通因地之理所以云菩萨神通。虽然非遮果位之神变。次又疏第二云。十住地皆信解中行唯如来名究竟一切智地者。是显因位唯信解而非究竟智也。何不许如来有信解亦究竟乎（信解地说文料简如第一门第三瑜只行之解释中具记之）。

大日经所说菩提心为因大悲为根本等三句料简第七

    问。大日经第一云。菩提心为因大悲为根本方便为究竟（文）疏第一云。此三句义中悉摄一切佛法秘密神力甚深之事（文）又略明三句大宗竟○如此经者当知一切修名罗意皆同在此如释迦如来所说法者。当知十方三世一切如来种种因缘随宜演说无非为此三句法门（文）大师吽字义云。虽千经万论亦不出三句（文）此中有何故以菩提心大悲方便如次相配因根究竟三句乎。又此三句中未见摄入六度万行法门。何云摄显密一切佛法耶。答。菩提心为因者发心是万行之源众善之基。故疏第一云。得深信力萨婆若心坚固不动○万行功德从此增长。故曰菩提心为因也（文）次大悲为根本者。大悲之言意显万行。菩萨广行皆从大悲起。夫上求菩提之本坏终为下化有情也。所以菩萨上求下化行悉归大悲。是故举悲显行。故疏第一释大悲为根本句云。行者以无住心所修万行即由大悲地界所执持故大悲火界所温育故大悲水界所滋润故大悲风界所开发故大悲虚空不障碍故。尔时无量度门任运开发（文）又云。六度十八空三昧道品总持等门皆入大悲句中（文）次方便为究竟者即显果德。尊胜二卷轨下云。遮那大日即是法身。火天智火即是应身。己身能住方便即是化身。故经云。方便为究竟能作一切佛事。是故自身为化身（文）心云。诸佛利益众生之方便善巧能示现化身。随物摄之而究竟其大悲本坏。是言方便为究竟。良以化身者正为下机现。而上兼下故上机亦蒙化之益。是故化身利益尤广能究竟一切佛事。所以付化身成方便究竟之义（以等流身摄化身。今付三身成之故）。应身亦虽利物唯限上机不及下。下不兼上故既非究竟佛事。故不为方便究竟矣（仪轨意如是）。理实又应身为方便究竟。此亦成利益众生事业专遂大悲本愿故。应化二身相具利物事方极。故自性法身体亦是方便究竟德也。谓大智住般若波罗蜜虽见诸法空寂。而大巧不废方便波罗蜜。修万行成佛故。实三身五智皆用方便成究竟。所以果位万德无非第三句摄（已上菩提心大悲方便三句料简毕）然显密诸经论中所说皆是菩提萨埵因行果德也。故云此三句中摄一切佛法耳。

胎藏界三重曼荼罗分别菩提心大悲方便三句第八

    问。以三重曼荼罗分别菩提心等三句样如何。答。疏第二十云。问。前三句。一者菩提心为种子。二者大悲为根。三者方便为后。今就大悲藏漫荼罗说之。为以中台为菩提心次八叶为大悲外三院为方便也。答云。此有二种。若有修行者因中说之。有如来之果地说之也。且如最外院八部等世天即是前八心中从初解自斋已去乃至受用果等也。然有善根开发与正道相应。即是大悲胎藏花台之因也。如来以方便力而引导之。乃至于成就世间八心以来即是外院位次渐渐向裹也。及二乘亦在此内。次又知有胜法无上心稍进引入第二第三。皆是大悲句也。次成佛果入中胎即是方便句也。然此八叶及中胎五佛四菩萨岂异身乎。即一毗卢遮那耳。为欲分别如来内证之德表示于外故。于一法界中作八叶分别说耳（文）就三句分别出二种义。一者指行者心即为曼荼罗。二者于佛果德建立曼荼罗矣。此文是叙初义也。意云。付胎藏曼荼罗。第三院是八部等世天也。然世间实类八部众中为成就顺世八心中之前七心者善根开发而修行秘密乘时即指此类名第三重曼荼罗所摄。身既八部世天心住佛果故也（疏自斋已去者八心中第一种子心也。受用果者第七受用种子心也。等者还等上也。此八心具如疏第二释）。此为菩提心为因之句故云即是花台之因也。于第三重曼荼罗中成就顺世八心中之第八婴童心以后乃至第一重曼荼罗皆是大悲为根之句也。故云成就世间八心以来（乃至）皆是大悲句。此意云。八心中前七只是护戒生天心惠解尤浅。所以言为因之句。至第八心渐识因果。亦闻佛法归依信受。故为世间最上心。此既超过前七。其解稍深。是故以此位人之发心修行属大悲为根之句矣。及二乘行者此真宗发心者皆摄第三重曼荼。次渐如来方便力被引导证入第二重及第一重曼荼罗功德。此时是人如所应名第二第一曼荼罗。已上皆大悲为根本之句也。但疏文引入第二第三者。指第一重云第三也。从外向内从下升上故也。又疏第六意以第二重为大悲句。以第一重为方便究竟句。今以第一重摄大悲句。唯以花台及八叶尊为方便究竟句也。是即显义有多途。遂非招相违耳（此义如第十二门四种法身料简记之）。疏又云。若如来但住自证之法则不能度人。何以故。此处微妙寂绝出过心量。说何示人耶。故渐次流出渐入第一院次至第二院次至第三院。虽作如此流出只不离普门之身。其八部之众皆是普现色身之境界也。若就情机而说。则三重坛从深令至浅。乃至世天真言义浅但是应身道方便未究竟也。若开实性。即世天真言与大日如来何相异耶。从如来则从深至浅从内渐外而成三重坛。从众生则从浅至深从外渐内而成三重坛也（文）此文第二于佛果德建立曼荼罗义也。心云。付佛安立曼荼罗时。以大日为菩提心句为曼荼根本。故次以八叶尊为大悲句。从中台尊流出尚是内证德故。云菩提心出生之大悲愿也。以遍智院已外三重院为方便句。正利众生之方便事业究竟故。疏又云。问。就行者心中观行作曼荼罗大悲藏义。即以中台为菩提心也。渐次向外乃至世间天位为方便耶。答。凡进行者有次第也（等文）又云。即于此心花台上为漫荼罗中胎其外八叶亦随佛位次列布也（又云。此叶即是大悲藏第一重也）尔时行者观心八叶作中胎。观其身即是曼荼罗。从心以上为第一院。从心以下至脐第二院。从脐以下为第三世间天院。诸尊形色相好各各差别宛然其自身中而现（文）此文答上问也。心云。行者心中先观花台以此为初发菩提心。次观八叶此为大悲句。菩提心次发故。以观余三重曼荼罗为方便句。观布曼荼罗方究竟故。

胎藏界曼荼罗中中台外别说观音院等第九

    问。付胎藏界中台四角安普贤文殊观音弥勒。何其外说观音院等乎。答。疏第二十云。又说。观音文殊普贤弥勒已在八叶中。即大日如来大法身也。为度人故渐出于外。故次圆中复有文殊观音等。以类可解也（文）此文且就佛建立曼荼罗义也。若付行者虽建立亦可许此义。谓观音院等之出外利物德行者先证之而后入中台德故。

胎藏五佛相当因行证入方便究竟五位第十

    问。以胎藏界五佛如何相当因行证入方便究竟五位乎。答。疏第十二云。此八叶者即是四方四隅也。四方即是如来。四智初阿字门即是菩提之心。次暗字即是成无上菩提。次阿字是行菩提之行。次恶字即是大菩提。其余四隅之叶即是四摄法（更问其相）○以修行故而得证大涅槃。证大涅槃故能见心性即知此心法界之体本来常寂灭相。故末后恶字门也（文第二第三乱脱也）。大师法身三密观云。因行证入方便用此五位相当五佛时。台实为因外华佛为行证入方便。以此义可言内实为因外花为果。若违此意不得名大悲胎藏妙法莲花。一行禅师以天台义为诚证。既违其义。宁可依凭乎。瑜伽经中台上佛为第九阿摩罗识。此宗因果义逆顺次第圆融相即重重无尽（等文）心云。一行意叶上佛为因台上佛为果。大师心返之。是即因果相生义逆顺皆成圆融自在。故存此二义。大师心云。若不许花台为因花叶为果之义者即不得胎藏莲花之名。谓彼花未敷时名胎藏莲花。然此胎藏位唯有花实。是云因。后开敷时方成花叶。是名果。所以指今时开敷之叶言果。乎先来本有之台称因也。一行释心不望此义。只付开敷莲见其台与叶胜劣耳。抑禅师依天台义作释者。义释（十四卷本第八十卷本第六本）云。以阿字门故。一切众生本有佛知见性如来以种种因缘为彼净除眼膜使开明。故法花第一句云开佛知见使得清净。即是净菩提心也。既得净菩提心。当广示法界藏中种种不思义境界。令普见一切善知识遍学一切诸度门故。法花第二句云示佛知见。即长阿（引）字大悲满行义也。已具大悲万行。次以娑罗树王花开敷智成大菩提故。法花第三句云悟佛知见。即是暗字义也。既成佛已即以加持方便普门垂迹导利众生。若众生了知常住时。如来众迹都尽。以无迹故名为入般涅槃故。法花第四句云入佛知见。即是字门也。字轮对如来方便智更有第五长声恶（引）字门。以无别体故此不说（文）

秘宗教相钞第三

秘宗教相钞第四


　　　　　　　　
       　 　　　
       　 　　　

曼陀罗圣众天等浅深第十一
胎藏界曼荼罗四种法身料简第十二
金刚界九会料简第十三

曼荼罗圣众天等浅深第十一

    问。胎藏三重曼荼罗圣众天等为功德有浅深为当如何。答。大日经第二具缘品偈云。此等三昧道若住佛世尊菩萨救世者缘觉声闻说。摧害于诸过。若诸天世间真言法教道如是勤勇者为利众生故（文）疏第七释云。就五种三昧道中分为二。谓佛菩萨缘觉声闻四种皆名出世三昧。若诸天等所说真言法教道皆属世间三昧。出世间三昧皆有实益。故云摧害于诸过。世间三昧但有摧益故云为利众生故也。如余经所说。求小乘人当修行作观。即便于世间法深生厌离。求大乘人又于声闻法教深生怖畏。此者为未知秘密藏者作此方便说耳。就此经宗则五种三昧皆是开心实相门。如行者初住有相瑜伽。则是世间三昧。但于此中了知唯蕴无我即是声闻三昧。若以十缘生句观诸蕴无性无生。即是菩萨三昧余如住心品中广明。不同余教以心性之旨未明故五乘殊辙不相融会也。若更作深秘密释者。如三重曼陀罗中五位三昧皆是毗卢遮那秘密加持。其与相应者皆可一生成佛。何有浅深之殊。今偈中所说就彼等自所流传法教而言耳（文）又云。如上所说皆是随他意语明浅略义耳。若就随自意语明深秘义。随入一门皆具一切法界门。乃至诸世天等悉是毗卢遮那。何有浅深之别。若行者能于无差别中解差别义差别中解无差别义。当知是人通达二谛义亦识真言相也（文）又云。阿耨菩提于法平等无有高下。是故如来亦名一切金刚菩萨亦名四果圣人亦名凡夫外道亦名种种恶趣众生亦名五道邪见人。大悲曼多罗正表此义也（文）疏第二十云。金刚手者即是大日如来。观世音者亦是大日如来。文殊师利者亦是大日如来。乃至鬼神八部一一亦有此义。亦即是成大日如来。体虽是一义异。所以瑜伽中云。毗卢遮那言。我即是文殊观音等。我即是天即是人即是鬼神即是龙鸟。如是等无不即是者。由此义也（文）

胎藏曼荼罗四种法身料简第十二

    问。胎藏界三重曼荼罗为如来内证功德为当为物示现境界欤。答。真言行者住瑜伽观行安布曼荼罗境界时。随观心之浅深所得境界非一。谓初心对图绘曼荼罗令此转成生身圣众。即等流变化境界也。后后渐升证位时。此本尊次第转胜即得他受用身自受用身自性身方证法界法门。此时本尊即自身遂成佛果也。故疏处处文于释曼荼罗浅深不同也。然付胎藏界三重曼荼罗者。若行者居十信乃至十回向位时。住瑜伽三昧广虽观三重曼荼罗境界。然图绘曼荼转成真身时。唯得等流变化二身非余。故分别圣位经序云。然如来变化身于阎浮提摩竭陀国菩提道场成等正觉。为地前菩萨声闻缘觉凡夫说三乘教法。或依他意趣说或自意趣说（文。此经虽云变化身佛说三乘显教。然真言行者所见变化身说秘教故云或自意趣说）既云变化身为地前菩萨说法。知地前唯见变化身佛也。见等流身义在可知（圣位经变化身佛为二乘凡夫说法者。据人中出世成道之佛。若论行者空中所观佛者。唯十信已上人见变化身佛。而非二乘凡夫所观见。可等流身亦如是）。此中等流身者义门不定也。若付胎藏界曼荼罗之说文分别四种法身者。外金刚部是等流身也。故秘藏记第七十篇云。此四种法身于曼荼罗何等其身。答。中台毗卢遮那为法身。四佛为应身。释迦为化身。外金刚部龙鬼等为等流身（云云）今指龙鬼等言等流身者。所化最下不堪见佛身。爰如来无方大悲强现随类之身方似同六趣之形而流出其身。故云等流身也。等者似也。流者出也。俱舍论第六光法师记释五果中之等流果云。果似因故说名为等。从因生故复说为流（文）今等流身可准此释。若又付实义广谈者。有等流身即佛菩萨形。秘藏云。此四种身者为一身处具为各各出生四种身耶。答。一身之所互皆具足。皆从一法门出现（云云）是即云大日尊等形亦有等流身也。佛菩萨之等流者。声字实相义云。若谓等流身亦名大日尊分有此义。故经云即时出现者。此文明等流身等暂现速隐（文）此心指暂现即灭之化佛言等流身也。今此暂现之化身虽才现圣众之色形不具三十二相八十随好。即知相似下劣人类。而不同变化身佛一身之上具备人之相及别别诸天之好以出过人天类。故云等流身。又二教论下引大日经第一文云。又现执金刚普贤莲花手菩萨等像貌普于十方宣说真言道清净句法（此明等流身说法言等之举金刚莲花手外金刚部诸尊文）此心亦以暂现身言等流也。次变化身者。若付胎藏三重曼荼罗之说文定四种身者。第三释迦院是变化身也。疏第十三云。同第三院画牟尼王。释迦种姓。着袈裟衣具三十二相（文）此即显变化身义也。三十二相佛属变化身故。秘藏记释即其意也（如上出之）又大日经第五秘密曼荼罗品下偈云。能生随类形诸法之法相诸佛与声闻救世因缘觉勤勇菩萨众及仁尊亦然众生器世界次第而成立（文）先德造即身成佛义料简此文云。诸法与法相者是自性身。诸佛者是受用身。声闻至于仁尊亦然者是变化身。众生者是等流身也（云云）此心变化身者指第三释迦院也。故以声闻缘觉等云变化身。若付实通论者。一切地前菩萨及二乘凡夫能化八相成道而非暂现身者皆是变化身所摄也。圣位经意即此义耳。又二教论引大日经文云。非从毗卢遮那佛身或语或意生。一切处起灭边际不可得。而毗卢遮那一切身业或一切语业一切意业一切处一切时于有情界宣说真言道句法（此明变化身说法文）依此释意。卢遮那所现起灭无常之三十二相八十种好佛菩萨身一切皆变化身所摄何限释迦一佛。夫如来为浅机之类隐其深妙相好而现下劣粗身。变胜相化劣相。故云变化身也。若尔岂唯留一佛功德立变化名乎。变化等流二身案立如是。若探实义论变化等流者。真言行在地前位思惟三重曼荼罗时。初位即可见暂现即灭非相好身之大日如来四智四行乃至外金刚部等一切圣众。是皆云等流身。后时更转胜可见三十二相大日等圣众及非暂现之胜相外部。是齐云变化身。若付三重曼荼罗之说文分别四种法身者。地前行者观察此曼荼时。三重圣众俱虽为所观境界。然以第三重释迦院及外部为地前所见。中胎及初二重曼荼是观而非见。故疏第六释第三重曼荼罗唯以白色界道云。若从浅至深自迹归本。则世尊俯同六趣为初门眷属开发净菩提心若众生入此明门超百六十心时。则已过世间上菩萨位。故第三曼陀罗唯以白色为界也（文）心云。地前行者见变化等流无常身以为本尊。即证入初地所得之自性身。故云自迹归本。是即见变化等流之迹身而归法身之本也。大日世尊俯同六趣现第三院身。是云初门眷属。示现此初门所摄之变化等流身令行者开发净菩提心。净菩提心者即是初地也。故知疏意以第三院为变化身而开地前所见即契圣位经中云地前见变化身也。然行者入初地证法界法门身时。于前所见变化等流第三重曼荼即见是法界之一门法身之一分也。故疏第六云。又入此深玄色时。即是如来自证中胎花藏。尔时见五智色皆门一法界色。何有浅深之殊（文）抄第六释此文云。如来大悲曼荼罗三重五色差别不同。究竟即是花台之藏。若诸行者证知之时无有浅深之异（文）究竟果位既尔。分证因位何无其义疏第六又云。三重曼荼罗所示种种类形皆是如来一种法门身。是故悉名为佛（文）三重曼荼若入究竟位皆见一法身也。若尔入初地证时即可证知己之所见境界亦分同法界耳。理实亦地前可见受用身及显自性身。然其所见暂现而非常。故龙树菩提心论云。夫会阿字者。皆是法定观之。当观圆明净识。若才见则名见真胜谛。若常见者即入菩萨初地（等文）是即显地前少分证见之义也。然而今少属无地前唯关变化异地上也。次第二重已上曼荼罗可求自受用他受用及自性身中。今付自性及二受用身成第二重已上义者。疏第六释第二重及第一重曼荼罗云。第二曼荼罗于白之上更加赤色黄色者。赤是勤勇。菩提心中进修万行。黄是如来念处万德开敷。尔时即入重玄门居寂光土。乃至迹居补处犹故不识一人。故于第二重但以三色为界也。第一重曼荼罗于三色之上更加青色黑色者。青是大空三昧。所谓如来身口意密无尽加持故。故作大虚空色。黑谓如来寿量常住之身。如是妙身毕竟无像。故作深玄色。此二句是如来秘藏非普为一切众生。故名内眷属（文）抄第六释第二重曼荼罗云。疏尔时即入重玄等者。谓此第二院唯是诸菩萨大悲上求下化之位。若以赤色勤勇心中进修万行至第八地住于法爱贪着寂灭。尔时十方诸佛以七事劝从此发起离着之心得度菩提心难处。即是第一重玄门。又以黄色入如来念处万行开敷是第二重玄门。菩萨入此第二重曼荼罗时。以赤黄二色为门故曰入重玄门。故璎珞经云。以一切菩萨初度第七地时上不见诸佛可状下不见众生可度为是住大涅槃。于万行休息。尔时十方诸佛以观自在三昧道发起其心得度菩提心难处。从此三昧门中念念进趣佛地。故云入重玄门也（文）释心云。第二重曼荼罗是行者从初地至十地之间所见之本尊境界也。于此重曼荼罗以白赤黄三色为界道。然此中白色是净菩提心义。故第三重用之。今亦不失其心。所以有白色界道。次赤色是进修万行义即显初地已上乃至八地功德。是云第一之玄门。次黄色是万德开敷义即表九地十地功德。是云第二之玄门。疏入重玄门者是第二玄门也。从玄门亦入玄门。所以云重玄。故抄下云。言重玄门者○于八地中已入玄门。今十地满邻于佛地。寂灭三昧门再得趣证。故曰入重玄门（文此成第二重曼荼罗上至十地为其本尊义）抄又释上疏文云。言居寂光上者谓第三重曼荼罗释迦为王名释迦曼荼罗。此云能寂。其曼荼罗唯以白色为界。色即光也。今第二重曼荼罗在第三院能寂白光之上。故名居寂光上居上者。行者安布自身内时第三重在齐下第二重在齐上。据此义故云居上欤。若安布坛上者可云居寂光内。横布故（此成第二重为初地上之本尊义。言为地前境界之第三重上令居第二重故）。抄又释上疏云。言乃至至不识一人者。谓此第二院皆是位极诸大菩萨其数无量。已近中台三点眷属。犹如灵山从地涌出诸大菩萨。是故至如弥勒等迹居补处。尚居因故而于彼中不识一人矣（文）心云。第二重是十地能化。已近第一重内证三点眷属（三点义如抄第五卷释）。如法花地涌菩萨其德居深位故弥勒等不识知之。此亦如是。无能识知者也（已上第二重曼荼罗料简了）次上所引疏文第一重曼荼罗者。白赤黄色三种之上更增加青黑二色。以为界道。前重之三色今亦用者。净菩提心广修万行万德开敷之三义第一重亦有之故也。今更加青黑二色者。此二句色显第一重曼荼是如来内证功德而非为众生示现身也。故疏言。此二句如来秘藏。等（第一重曼荼料简如此）今案疏意。至释第一重曼荼罗。异前第二重言毕竟无像如来秘藏非为一切众生。爰知第二重是为化众生所示现身也。又释第二重言迹居补处犹不识一人。是即以第二重圣众类法花地涌大士也。然地涌既为物示现身也。今第二重岂非显其义乎。又以此曼荼罗为十地境界。其义上既成毕。然十地所见是他受用身也。故圣位经言如来变化身为地前菩萨说法（文如上出之）。彼经又云外令十地满足菩萨他受用（文）是显地上能化即他受用身也。知第二重曼荼罗说十地能化他受用身。此他受用亦是法身。其义如变化身中成之。准例可知。谓行者随证极地地功德。其地能化即见法身也。次第一重曼荼罗疏既云。如来秘藏非为众生。知是自受用及自性身之内眷属功德也。第一重既尔。况中胎九尊乎。今就此中分别自性自受用二身者。于法尔常恒唯佛与佛内证功德义分有体。有相体者。是自性之异名。即呼此体名自性身。故大乘义章三佛义云。法佛是体（文彼法佛者当此自性身）相者是形貌之别称即自受法乐形也即于此相立受用身之号。故大乘义章云。报佛是相（文彼报佛者当此自受用身）。又圣位经云。毗卢遮那佛于内心证自受用四智。大圆镜智平等性智妙观察智成所作智（文）此文以法界体性智毗卢遮那为自性身佛取圆镜等四智言自受用也。即是一门意。五佛分二身而体相别论耳。圆镜高悬万像不谬等是智之相故为受用身也。五佛分体相时虽二身别论。而一佛一智之处实具体相二德。所以自性自受用二佛一身具之耳。或又以中胎花台为自受身以八叶尊为自受用（圣位经意金刚界五佛中以四智佛为自受用身。准知胎藏八叶之尊亦是自受用身也。其文如次上出之）。以第一重为他受用。故疏第五云。此莲花台是实相自然智惠。莲花叶是大悲方便也。正以此藏为大悲胎藏曼荼罗之体。其余三重是从此自证功德流出诸善知识入法界门耳。正方四叶如来四智。隅角四叶是如来四行。约此现为八种善知识各持金刚界印。故云遍出诸叶间也。如是十六法一一皆等法界（文）心云。花台并八叶是如来大智大悲德。即曼荼罗体也。实相者是法身异名也。故以花台可云自性法身。大悲方便者万行圆满所成德也。所以可云自受用报身。以此台及叶为曼荼罗之体者。即云法报二身自德体也。此外三重曼荼罗者是为他示现之身也。以此身能化众生故云流出诸善知识。以三重为他受用其义显然也。又对中台遮那即八叶诸尊亦是善知识也。叶上大悲方便即助花台实智故。所以云现为八种善知识。此八种各持惠印故合有十六法也。故抄第五云。疏如是十六法等者。谓四智四行八种善知识并各持金刚惠印即成十六法也。其八种金刚惠印至下秘密八印品中正说其相（文）疏同卷又云。心实相花台大悲胎藏开敷以大悲方便现作三重普门眷属（文）心同上释。可知。又第二十云。如来但住自证之法则不能度人。何以故。此处微妙寂绝出过心量。说何示人耶。故渐次流出渐入第一院次至第二院次至第三院。虽作如此流出亦不离普门之身（文）此意又以第一重云他受用身也。又第三云。若自本垂迹则从中胎一一门各流出第一重种种门。从第一重一一门各流出第二重种种门。从第二重一一门各流出第三重种种门（文）此亦同第二十心也（秘藏记第七十门云。中台毗卢舍那为法身。四佛为应身云云此疏外之一途义也。何亦无其意乎）然已上四身者是佛果体相用功德也。谓自性身是体。自受用是相。他受用及变化等流即用也。后三身者。用故十地已还乃至凡夫随应见之。然内证境界之中不废其用。故四身皆常恒也。若四种法身竖论其义。虽真应不同若横寻此德皆是法然常住之身也。故声字实相义出四种身毕云。若约竖义有大小粗细。若据横义平等平等一。如是身及土并有法尔随缘二义（文）法尔者。法然常住。随缘者随类应现也。此中四身法尔。平等平等一者。变化等流之小身不改小身而遍法界。自性受用之大身不改大身而住一处。是云大小平等。又变化等流之粗相虽粗绝思议。自性受用之细相虽细亦可见。是云粗细平等。次四身有随缘身者。法报二身德十地菩萨随分证之。是名自性自受用之随缘身（余二可知）今宗心四种皆法身者。约法尔常恒之横论义立其名耳。
    疑云。疏意以胎藏三重曼荼罗各别相配四种法身不明。夫行者住瑜伽之观念思惟三重曼荼罗时。若在地前观之者。三重所说圣众背现变化身而可应之。何唯释迦一院现其身乎。若言唯见第三之一院不得余二重者。既非轮圆具足。如何观于行者。是云曼荼罗。付地上行人唯见第二重。不及初重。作难亦尔。又若言如来内证境界唯中胎及初重者。可有佛果位功德阙减不满之失。第二第三圣德不关内证故。加之分别圣位经云。若证自受用身佛。必须三十七三摩地智以成佛果。入伽楞偈云。自性及受用。变化并等流佛德三十六。皆同自性身。并法界身总。成三十七也（文）此偈心四种法身体皆同自性身也。然随众生根智浅深其所见有四种不同。如来自在加持力能随情令见之。是云四种法身。故四身各具三十七尊功德也。若尔四身各无阙五智功德。何云中胎圣尊非变化等流等乎。中胎既通四身。准知余院亦可尔。所以四身各别相配义难思如何。答。行者瑜伽观法成就时虽何尊齐可见之。何见变化身时唯限释迦一佛又得他受用境界时偏留文殊等四德乎（此义如上付实义论四身中成之）但于胎藏三重曼荼罗各别配四种法身者。凡大圣设教义门非一途。今合论四种法身以成一界曼荼罗。是即佛界之四身尽一印。岂非轮圆具足之至极乎。夫大日世尊四智四行及金刚手除障地藏虚空藏等一切圣众皆有现三十二相八十随好身之义。是皆入释迦文佛功德即摄第三重曼荼罗。释迦者是三十二相佛之名故。所以用大日等还摄入释迦也。是故释迦院中可有大日四智等无量圣众。然大日经意以此第三重为变化身境界矣。为菩萨众第二重曼荼罗之后说释迦为第三。即显此意也。若不尔者。何菩萨上为第二佛下为第三乎。又上从大日下至外部皆有住尘数相海而现十地能化身之义。齐摄文殊院等四院悉为第二重曼荼罗。然经意以此第二重为他受用境界。释迦佛第三重之所说菩萨为第二即此意也。又上从大日下至外部皆有周遍法界寂静凝然之体同摄中胎及初重。为法报二身功德。故疏第六云。入此深玄色时。即是如来自证中胎花藏。尔时见五智色。皆同一法界色。何有深浅之殊（文）抄第六释云。虽三重五色差别不同。究竟即是花台之藏（等文）以此文故知中胎是自性身而摄一切圣众。又初重言内眷属。是显非为他外现。爰知第一重即自性身境界。即是自性法身。岂不摄诸尊实德乎（八叶及第一重自住身者。且叙一义。又有余义如上记）凡所成立巧三重尽一切四种身。可言具足圆满之曼荼罗。若付一身论三重。更不足为圆满。所余三身关不具故。今案三重曼荼罗废立。其意如是。夫疏主忝受三藏诱训。其义传后代。诚嫡嫡相承家亲闻如来金言。三重四身义勿强疑执矣。但遮难者。三重曼荼罗本四身相望成之。若行者唯见第三重变化身未得初二重时。曼荼罗义不成。有何伤乎。又变化身之言实摄大日等一切圣众。行者尽见变化身诸尊。岂非具足曼荼乎（付地上见他受用身。成义准亦可知）。次付如来内证境界功德阙减之失其以为非。纵第二第三曼荼罗虽受用变化之身。法界宫内何功德阙减乎。今依说他受用身之文殊除盖障等岂云自性自受之中无文殊等功德乎。自证化他义门本异。何此难可来。次圣位经颂更非违文。四身互摄一切诸尊。自本所存故矣。抑圣位经文且傍论可料简之。文意云。就大日等三十七尊。且大日一尊是能生之根本阿□等三十六即所生之功德也。付所生功德有自性受用等四身。四身各具三十六合成一百四十四尊。此中自性身三十六是体。受用变化等诸尊是相用（如上成之）然受用等相用以自性身为体。其相用是体之上德以不离体故。今相用随体云皆同自性身也。或又皆同自性身者非是四身中第一身。显四身皆同常恒不变义也。常恒不变是法自性故呼四身云自性身矣。次并法界总成三十七者。上成所生德。今还加能生大日也。此亦通四身故可亘四身成三十七。或亦大日是法界体性智。所以唯局自性身不通受用等三身。受用等是相用非体性故。故别云并法界身异三十六尊之通。四身今且约法界体性智之名言作说。非理实不通受用等身耳。
    疑云。所立义旨虽有其意。释文全闇甚难依用。夫三重所说圣众其名言各异。未见释迦院中亦列大日等诸尊乃至第一重中齐尽一切。又若如所立者。三重杂乱建立成无用。尔者如何。答。所责之文证者即难者所出金言也。彼圣位经颂岂非其意乎。谓四种法身同各具三十七尊功德。若尔第三重变化等流身。中许五智尊。谁难而言非。既变化等流中知有大日四智。余一切义准之可知。又三重之中不具说。尊名号者。疏第七云。菩萨于百字明门中各见莲花胎藏曼荼罗世界海。其庄严相皆悉不同○于此百莲花藏一一世界菩提曼荼罗各有十世界诸菩萨金刚等以为眷属。此瑜伽者能不起于座悉至如是诸佛会中。亦能次第询求诸善知识。故云初地菩萨化满百佛国也（文）初地菩萨所见曼荼罗既云有十世界尘数圣众。知今三重所说之文不尽其类。况又捡胎藏轨等非不显其意。谓中胎四行中虽有文殊观音。而第二重东方亦说文殊。第三释迦院更列观音。如是例其数非一。是即一尊功德通四种身故也。夫中胎文殊是自性自受尊。文殊院文殊他受用德也。又中胎观音即自性自受圣。释迦院观音变化身众也。故疏第二十云。又观音文殊普贤弥勒已在八叶中。即大日如来大法身也。为度人故渐出于外。故次圆中复有文殊观音等。类以可解也（文）举一教万。岂非诚谛之证乎。但至三重杂乱之难。虽一尊通三重尚四种法身义异。何招杂乱之失乎。
    疑云。不空院罗尼诸部要目云。此经中二种修行。菩提心以为因大悲以为根本方便为究竟。依胜义世俗。若依胜义修行。建立法身曼荼罗。是故此经中说。先拼虚空中曼荼罗。是故观本尊法身远离形色犹如虚空住如是三摩地。若依世俗谛修行。依四轮以为曼荼罗本尊。圣者若黄色住地轮曼荼罗（其形方名金轮）圣者若白色住水轮曼荼罗（其形圆名水轮）圣者若赤色住火轮曼荼罗（其形三角）圣者若青若黑住风轮曼荼罗（其形半月）大曼荼罗安于八叶莲花台。五佛四菩萨安于台叶。中曼荼罗外又有三种曼荼罗。一一切如来曼荼罗释迦牟尼曼荼罗文殊师利曼荼罗。此曼荼罗名为大悲胎藏曼荼罗（文）此心以胎藏三重曼荼罗言俗谛所摄。岂非与上所成义招相违乎。答。有相曼荼罗为俗谛以离相为法身者。为初心浅行之人先说有为有相之方便观。次教令入无相理。是故作此说。然不遮入无相理后更见法界凝然差别色相。何实是违文乎。若言四轮有相皆入理之方便以无相空寂为佛自证者。诸经仪轨等中说五相成身以为真宗究竟。然见行者住寂灭平等空理诸佛惊觉之。言勿以为足然后训月轮等色相正为五相成身。何此中以月轮莲花五股等之有相为入理证空后通达心等乎。爰知今宗意色相是法界凝然不思议境界也。若尔所出难之文就胎藏曼荼罗且说浅位境相。非关深行所得耳。

金刚界九会料简第十三

    问。就金刚界有九会曼荼罗。尔其九会者名字是何乎。答。于九会名言诸师意不同。今依弘法大师降三世五重结护意者。羯磨会三昧耶会微细会供养会四印会一印会理趣会是其七名也。于残二会略不出其名。但禅林寺僧正云。降三世会降三世三昧耶会（云云）
    寻云。今建立九会意何。又以何会名羯磨会乃至名降三世三昧耶会乎。答。金刚顶经开题（广本）云。此经有四大品。一名金刚界。二名降三世。三名遍调伏。四名一切义成就。此三卷者初一品中翻出。于初品中有六曼荼罗等（文）今所出之九会中自羯磨会至一印会六曼荼罗者即金刚界品所说六种也（有人云。九会之中第一会总摄收彼十八会中一切成身曼荼罗法义。又九会之中第二会总摄收十八会中一切三摩耶曼荼罗云云此言未得证据。谁可依信之。后后诸会皆成此理。同亦可付此难）所以建立六曼荼罗其意显然也。至其外理趣等三会虽非金刚界品所说。于此品所演之六曼荼罗显示其功德。此理趣降三世会有最胜义理。故又加此三以成九会矣。付此九会中第一羯磨会者。十八会指归云。于初品中有六曼荼罗。所谓金刚界大曼荼罗并说毗卢遮那佛受用身以五相现成等正觉成佛后以金刚三摩地现发生三十七尊等（文）此第一曼荼也。即现行流布图所出之最中曼荼罗是也。大日如来以五相观成等正觉根本曼荼罗故可安中央。第二三昧耶会者。指归云。第二说陀罗尼曼荼罗。具三十七。此中圣众皆住波罗蜜形（等文）此即图所安中央之下曼荼是也。皆住波罗蜜形者。是三昧耶形也。故大师金刚般若释云。波罗蜜利亦是三昧耶身。万行法门身各具三昧耶身。各持标帜住波罗蜜形故。波罗蜜形者所谓入定相耳（文）此心云。诸尊住三昧耶形即是入定之形相也。寂住本誓愿而非说法现仪等之事业成辨。是三昧耶功德故。然此三昧耶形亦名波罗蜜形。谓波罗蜜此云到彼岸。三昧耶此云本誓。今言本誓者即到彼岸之誓愿也。所以呼三昧耶形言波罗蜜形耳。波罗蜜形是三昧耶形故。大师释住波罗蜜形者入定相也。然现行图中央之下曼荼罗画三昧耶形。故知以彼为第二曼荼也。第三微细会者。指归云。第三说微细金刚曼荼罗。亦具三十七圣众于金刚杵中。尽各持定印（文）此即图中之下右隅曼荼罗也。所以知者。第二既中之下也。第三宁不顺巡而安其次隅乎。又或图于彼隅曼荼诸尊背后画三古杵形。然归云。圣众于金刚杵中（等文）五重结护释此文心云。何故微细会诸尊背后有金刚杵。取此定中所作寂心所辨表定体也（文）故知彼隅即微细会也。第四供养会者。指归云。第四说一切如来广大供养羯磨曼荼罗亦具三十七。彼中圣众各持标帜供养而住（文）此是图中之右曼荼罗也。顺绕次第可然故。又或图中右曼荼罗诸尊皆持器杖。是其诚证也。第五四印会者。指归云。第五说四印曼荼罗法为弟子受四种速成就法（文）此是图中之右上隅曼荼罗也。其所以回巡次第尔故。又五重结护云。四印会者表四种曼荼罗之义也。大三法羯磨是也（文）然有先德之。大法三羯即是四方初一萨·宝·法·业四菩萨印（云云。嫡嫡禀承宗定是可相传言。岂只任胸臆私成其义乎。故今引为证耳）理趣释云。金刚萨埵金刚宝金刚法金刚羯磨等瑜伽三摩地○又从四大菩萨各流出四门。四门菩萨四种曼荼罗（文。四门菩萨者钩索锁铃也）。此意以金刚萨埵等四菩萨相配四种曼荼罗。所以指所生四菩萨云四曼所摄耳。故知表四种曼荼罗者即显示金刚萨埵宝菩萨法菩萨业菩萨四种功德也。然图右上隅曼荼罗四方画金刚萨埵等四菩萨像内四隅画五股宝珠莲花杵羯磨形。是即彼四菩萨羯磨身三昧耶形。故知彼角即四印会也。但流布图付彼四菩萨羯磨身与三昧耶表之八尊加大日及内四供养以画十三尊。然指归文不出诸尊之数。但降三世品并遍调伏品及一切义成就品所说四印曼荼罗皆云具二十一矣。准之今思金刚界品四印会。即可二十一尊曼荼罗。彼二十一者。有先德云。本尊（大日）四摄八供加四眷属。四尊印。大·法·三·羯（云云四眷属者四波罗蜜欤）。或先德云。四印具二十一者。四佛四波罗蜜八供养四摄中尊为二十一（云云。此先德心以四佛为大三法羯之四印欤）第六一印会者。批归云。第六说一印曼荼罗。若持毗卢遮那真言及金刚萨埵真言具十七。余皆具十三（文）此即图中央之上曼荼罗也。是围巡次第故。又五重结护云。无量色相不过一法性内。是故有一印会。虽是一独法身而尘沙眷属无不来围绕（文）故知一印会者显示唯有一尊之义。然图中上唯画一尊。其意显然也。但指归毗卢遮那及金刚萨埵具十七余皆十三者。虽云一印会一独法身理实五部诸尊更无有阙减（此义至下可知）此五部圣众中若大日为本尊者。即具十七。谓本尊四佛八供四摄也。大日四佛围绕故。加之为十七。金刚萨埵同大日。是毗卢遮那佛身故（五秘密仪轨等说也）余尊不尔故除四佛言十三耳（此慈觉口决心也）理趣会者。一印会之左隅曼荼罗是也。此即十八会中第六大安乐不空三昧耶真实瑜伽会中一曼荼罗也。其所以理趣释出彼真实瑜伽会中金刚萨埵初集会品之曼荼罗之中央九位。外院更加一重中央安金刚萨埵。依菩萨前安欲金刚。右边安髻离吉罗。后安爱乐金刚。左安金刚慢（等文）具出十七尊坐位。此所说十七尊与彼图中之上左隅全同。故知彼角是理趣会也。已上七会外所残中央之左及下二会即知次降三世会及降三世三昧耶会也。禅林寺云。此降三世及三昧耶是第二品降三世（云云）此意言第二降三世品所说之羯磨三昧耶二曼荼罗也。左会诸尊皆作降三世明王印。然指归释降三世品所说第一羯磨曼荼云。第一说曼荼罗仪则。皆具三十七。说降伏法（文）今降伏法者。即作降三世印成辨降伏三世怨敌之事业也。故知彼左会是降三世品所说之降三世羯磨曼荼也。左之下三昧耶会者其义显然也。诸尊皆住三昧耶形故。
    问。且先付金刚界品所说以何义故显示此六种曼荼罗乎。答。今此六曼荼罗是说圆满果分功德也。五重结护云。羯磨会三昧耶会如来自受法乐之事。又通初心行者。自行已满究竟佛位法性境界之事（文）心云。羯磨三昧耶二会是说如来安住此二种功德常恃自受法乐。但又行者从初心修此如来功德渐自行圆满遂究竟佛位境界。是故佛说此曼荼罗即示众生。故指归释此羯磨曼荼云。则为弟子受速证菩萨地法（文）又释三摩耶曼荼云。弟子受四种眼（文已上说羯磨三昧耶二会之心成毕）结护云。供养会真言门菩萨以大智心发行大佛事之行相也（文）心云。此会者如来成辨大佛事业之门也。故指归名此会言一切如来广大供养羯磨曼荼罗。此中羯磨之称即显事业也。谓供养门菩萨兴大供养之事业以庄严海会道场。故指归释此会云。互说受十六大供养法（文）理趣释虚空库菩萨理趣品之释云。供养门者有多种。依苏悉地教经有五种供养。又有二十种供养○又有五种秘密供养。又有十六种大供养。又有七十六种杂供养。乃至一切供养悉皆摄入虚空库菩萨供养仪轨中（文）指归心且出十六供养也（说供养会之意成毕）结护云。今观各成立佛身。此五佛五部部主也。所以一一身具三十六尊也。此五部各别具五部。一一五部具备三十六尊。又至一一五部各亦别五部。至一一五部亦具三十六尊。如是展转互为部主。以出现无量五部诸尊。其数不可数不可思议无所不遍故○如是观念名真实念诵也。于此念诵更不用次第事业也。此胜惠之人。此即微细会耳（文）心云。微会者诸尊住定思惟法界曼荼罗功德。故指归释此会云。于金刚杵中画各别定印（文）结护云。何故微细会诸尊背后有金刚杵。取此定中所作寂心所辨故表定体也（文）结护兼叙行者亦住此曼荼罗故言于此念诵更不用次第事业此胜惠之人也。若唯论果位曼荼者。何寻次第事业之用不用亦云此胜惠人乎（微细会意成了）。结护云。四印会者表四种曼荼罗之义也。大三法羯磨是也（文）心云。诸佛大悲济物为怀。然此会意如来住四智印功德故令所化众生速成就四种曼荼罗法。所以说此会矣。指归释四印会云。为弟子受四种速成就法。以此曼荼罗。求悉地成就像。如上此四印曼荼罗中所求悉地于此像前成就（文）上四印曼荼罗者即上所出四种曼荼也。以此四曼如次为大三法羯四种曼荼。故遍调伏品及一切义成就品俱说第一会名大曼荼罗。第二言三昧耶曼荼。第三号法曼荼罗。第四称羯磨曼荼罗。准彼案此其四种曼荼罗之义显然也。然为成彼大三法羯磨四种悉地今第五示四印会。于此曼荼前令所化求先四悉地。此即为显大悲利物门说四印会也（四印会意成了）结护云。如是无量色相威仪唯是不过一法性内。是故有一印会。虽是一独法身。而尘沙万德法门眷属无不来围绕（文）为表最上无比法示现独一会也（文）此示诸尊入自所住之三摩地而思惟无量色相威仪尘沙万德法门皆归自所住之一德独一法身也。夫微细会与一印会同是住定之功德。然微细会之心见从一法身出生尘沙眷属周遍法界。一印会之心知法界尘沙性德同归一法身。似彼法花与无量义二经说收入出世之一乘（一印会心成了）已前六种曼荼罗中摄尽佛果一切功德。夫自内主伴相对自受法乐有二门。谓羯磨身三昧耶形功德。此各有三密受法乐耳。次成辨佛事有二门。谓供养会上供养诸佛四印会下引众生也。次坐禅入观有二门。微细一印二会所观是也。略说此六门广尽彼佛德矣。
    疑云。所说曼荼言广尽佛德者。佛果有诸尊种子功德。何不说此为一曼荼罗乎。答。羯磨会所说之诸尊真言之末后字皆是彼彼诸尊种子字。三昧耶会等亦尔。所以说种子功德摄羯磨三昧耶会等耳。
    疑云。结护云。观五大种子真言逆顺次第如成身会（文）又云。心月轮上观五智种子之字辨观显三摩耶身者如成身会也（文）既许成身会。何六会中不出其名乎。答。今成身会者从仪轨意起。然是成身者行者用五相观修行成佛矣。自行满入果即因果合论也。但经所说六曼荼罗者是谈果位圆德义门既异。何云六曼中有成身会。夫仪轨意说行者为成就果位六曼荼罗而入修行门之仪则。是名成身会。是即六曼之因行五相之观门也。若分因行异果德者。六曼之外可论成身会。若摄因从果者。成身会即可摄入第一羯磨曼荼罗。故指归释第一曼荼云。说毗卢遮那佛受用身以五相现成等正觉（文）此文正说五相所成之果位受用身。然而此第一会中出五相观。爰知五相成身会可摄第一羯磨曼荼罗（若通论者可摄六会。是六会之内行故）诸师多指图最中名成身会。即可依指归此文。然与大师意异耳。
    疑云。六种曼荼罗唯局果位不明。指归释第一曼陀罗云。则为弟子受速证菩萨地法（文）此文云受证菩萨地法。何是果曼荼罗乎。又释第三曼荼云。为弟子令心堪任令心调柔令心自在说微细金刚三摩地（等文）更云为令弟子心调柔自在说此三摩地。岂非因曼荼罗乎。加之结护云。供养会真言门菩萨以大智心发行大佛事之行相也（文）以六中之供养会判菩萨所行。宁大师意非许因行乎。况胎藏三重曼荼罗既合论因果二位所证（如疏云）今金刚界六会曼荼罗何唯限果分究竟所得乎。若尔又以成身会不为别一曼荼罗不明。六曼既见通因果。何云因果合论成身会无此中乎。答。金刚界是果曼荼罗者。忝依凭相承之谛言。何真宗圆满海之内不为解正理之指南。况结护云。羯磨会三摩耶会如来自受法乐之事（文）此即显果德义也。又余会不云因行。何成通因果地之理。但备所出难之指归二文者。虽果分功德强为众生示之。所化学果德能进菩萨地位。亦令心调柔。故作此说。佛界授下位因人受果法。从本垂迹曼荼之称即自此起矣。次结护心供养会菩萨所行者是指八供养菩萨言真言门菩萨。非关因位行而简果位。故指归言。三十七尊互受十六供养（其文如上出之）此即显果位供养耳。次胎藏是修因感果从因入果。金界即从本垂迹从果出因。两部其义悬别。何可成相例乎。若尔六曼既限果分。通因成身会岂在此中乎。若亦强言立为一会者。凡今所说曼荼罗总不过六种。然结护出羯磨三昧耶供养四印一印微细之六名。若以成身会更为一会者。即可云有七曼荼罗。若又此七种之名中除一取六者。成身即可为所除之名。兼说因行不局唯果故。故大师意与余师异耳。
    已上金刚界品所说六曼荼罗义成毕。
    疑云。建立羯磨等六曼荼罗其理可然。理趣等三会非今品所说。彼有何最胜义理备云九会曼荼罗乎。答。案今大师意。加具此三会有其所由。先成理趣会义者。五重结护云。何故羯磨会分别五部余会不具也。此会表事业威仪法则次第之会也。所以具备此会也。分别羯磨则余会同共具也。如具每会通有具足道理。故置理趣会表此义也（文）释心云。付此品所说六曼荼罗。教王经中唯说羯磨会。分别五部诸尊。即不说余会有五部（出经上中二卷）又更彼经中卷说曼荼罗云。次我当遍说胜大曼荼罗（等文）大曼荼罗者即羯磨会也。此文唯安立羯磨会五部圣众更不说三昧耶等（结护意付教王经起问故言何故羯磨分别五部。据若梵本三昧耶微细供养会亦具五部。故指归皆云。三十七但一印。四印会不说五部耳）然而六种曼荼罗同备五部圣众。法界轮圆内曾无有阙减。今为显示此义发生行者胜惠即取他经所说理趣会方备图绘之曼荼罗也。谓彼理趣会者。中央安金刚萨埵。中之前欲金刚。中之右计里吉罗。中之后爱金刚。中之左慢金刚也。然五秘密仪轨释此五尊云。金刚萨埵者是毗卢遮那佛身。欲金刚者是金刚波罗蜜。计里罗是宝波罗蜜。金刚爱者是法波罗蜜。金刚慢者是羯磨波罗蜜。金刚萨埵者是彼薄伽梵阿□如来。欲金刚者即金刚萨埵。计里计罗者即是金刚王。爱金刚者即是金刚爱。金刚慢者即是金刚善哉。金刚萨埵者即彼薄伽梵宝生如来。欲金刚者即是金刚宝。计里计罗者即是金刚日。爱金刚者即是金刚幢。金刚鬘者即金刚笑。金刚萨埵者即彼薄伽梵观自在王如来。欲金刚者即是金刚法。计里计罗者即是金刚利。爱金刚者即金刚因。金刚慢者即是金刚语。金刚萨埵者即彼薄伽梵不空成就如来。欲金刚者即金刚业。计里计罗者即是金刚护。爱金刚者即是金刚夜叉。金刚慢者即是金刚拳（文）今实相平等之理趣会中安立此五尊者。是显示实相理趣平等平等圆融无碍而五部各具五部即一印一门中圆备五部诸门也。然羯磨三昧耶等六曼荼罗皆实相理趣之上谈其德。故理趣释才发意菩萨理趣品之释云。由称此般若理趣金刚轮三摩地则成入金刚界属金刚界六种曼荼罗（文）诸会各别之相同以理趣为体。体既有五部。相宁不具之乎。体相不相离法故。今为令知此义图面画理趣会曼荼罗耳。次。成画作降三世会及同三昧耶会之意者。五重结护云。一者作印。两掌中想字。即呼之诵真言一句。拳并引当二乳○檀惠钩诵五句进力竖摇。是作印也。二者成身。以印安心额喉顶。以真言四句每处诵之。诵第五句摇印。想作忿怒尊。是成身也（文。护身辟除结界是云后三重）今案此意。就金刚界行仪最前用降三世五重结护者。凡毗卢遮那成等正觉源依以降三世尊威德降伏三世所有之佛界怨敌也。彼调伏摩醯首罗之因缘即显此意耳。若不用降三世尊作印成身之五重仪则者。即不可成真言行者之修行事业。故先必说此结护。然因地修行已成入性德圆满海之后安住曼荼罗法门。自受法乐时亦已满降三世尊降伏怨敌能证佛果之德方安住彼尊曼荼罗。谓羯磨曼荼（亦云成身）三昧耶曼荼（亦云作印）是也。即五重之中初二重今为曼荼罗。所作之印相即是索形。此其降三世尊之三时耶功德故（流布图画五古形）但今以此二曼荼罗加前六曼荼罗图绘之者。降三世尊之二曼虽他品所说而被寻持彼二种曼荼之降伏怨敌能证佛果之德。此品六种曼荼罗永为圆满寂然矣。显此义故今加彼二曼。是即欲悟所成之曼荼方寻能成之功德。能所圆具尊仪爰成。所以示降三世曼荼罗尤有深意耳。或先德云。金刚界品修行可用六曼荼罗。而加三会以作九院。此是天竺随宜绘像。不可以为此界定量（云云）
    已上理趣等三会意成毕。
    问。就上所论九会。尔者可云一一曼荼罗中有何重重位分。又诸尊之名号如何。答。结护云。自身观坛场。顶以为内院。自胸上肩下为中院。齐上自胸下为外院。或说。坛有四重顶为内院。眉间为中院。胸间为第三院。腹齐间为外院。即忿怒尊天等位也。齐下不入坛例耳（文）金刚顶经开题（广本）云。此三十七智三十七定且约一曼荼罗上首名之。约三重曼荼罗眷属有一千五十七尊（文）此心三十七尊为内院。贤劫千佛为中院。外部二十天为外院。故云三重有一千五十七尊。若四重者。五佛四密十六尊为内院。八供四摄为中院。贤劫位为第三院。外部为外院也（可检）立三重之意作略出经。故彼经第三前说三十七尊次云第一画弥勒其次不空见（等文）又云。余置外坛中毗卢遮那等诸天（等文具出十六尊）。此即示现三重也（已上曼荼罗重数）结护云。此一印会可有四波罗蜜八供养四摄四忿怒八天及后等位也。四忿怒者。东北不动。东南降三世。西南军荼利。西北六足八天如常（文。四佛及十六大菩萨略不举之。次上云一印会五部众围绕故。余会尊号可准之。四忿怒义在口传矣）各出经（六卷本）第四三十七尊灌顶道场主梵名品云。随其当方八大护等（文）又云。又应思惟想千大菩萨舍利弗等诸大比丘（文）结护心八天者。依此八大护文轨及流布图存二十天矣。三十七尊心要云。建立金刚界三十七尊大曼荼罗及贤劫千佛外金刚部二十天及四十天等此为初源展转相生无量曼荼罗也（文）陀罗尼诸部要目云。外有五类天。一一类有四天。总有二十。并后复有五类成二十。五类者。上界四天。住虚空四天。游虚空四天。地居天四。居地底天四（文。已上诸尊名号）。
　　安元三年七月八日之写了

秘宗教相钞第五






四种曼荼罗料简第十四
菩萨位数第十五
大日经所说六无畏位分第十六
菩萨证理位第十七
十地浅略深秘二释第十八（此十六大生料简）
十地位超越有无第十九
发菩提心相第二十
成佛相第二十一

四种曼荼罗料简第十四

    问。青龙寺和上颂云。四种曼荼罗不离（文）尔者四种曼荼罗者其名体是何乎。答。大师即身成佛义云。大日经说。一切如来有三种秘密身。谓字印形像。字者法曼荼罗。印谓种种□帜即三昧耶曼荼罗。形者相好具足身即大曼荼罗。此三种身各具威仪事业。是名羯磨曼荼罗。是名四种曼荼罗（文所引说本尊三昧品文也。教王经开题法花经开题等处处释其意皆同。不能具载）心云。四种曼荼罗者。虽名有四种论其体唯三种也。谓以种子曼荼罗名法。字是诸法能诠故。印形曼荼罗言三昧耶。印是造三昧耶形故。一切印契虽非必作三昧耶形。今皆摄三昧耶曼荼。同是印类故。或又三昧耶曼荼罗者据本誓及惊觉义。然一切印契不出此二义。所以以诸印形总言三昧耶曼荼也。尊形曼荼罗号大。其形五大所成身故。此三种曼荼罗各有其形貌威仪。又有所为事业。谓诸尊坐立等之威仪。轮杵莲等长短方圆之威仪。种子真言点画屈曲之威仪。各其所成辨之入定说法事业。摧物净物等事业。皆是名羯磨曼荼也。法曼之中事业者。十住心论第十云。从此字出声说法。即是说者即是听者即是法曼荼罗身之佛事业也(文可知)此四种曼荼罗中前三种付体立名。第四一种据相及用。谓威仪是相事业即用也。故三种体上开四曼耳。即身义又云。若依金刚顶经说。四种曼荼罗者。一大曼荼罗。谓一一佛菩萨相好身又彩画其形像名大曼荼罗。又以五相成本尊瑜伽。又名大智印。二三昧耶曼荼罗即所持□帜刀剑轮宝金刚莲花等类是也。若画其像亦是也。又以二手和合金刚缚发生成印是。亦名三昧耶智印。三法曼荼罗本尊种子真言。若其种子字各书本位是。又法身三摩地及一切契经文义等皆是。亦名法智印。四羯磨曼荼罗即诸佛菩萨等种种威仪事业等。若铸若摸若坦等亦是。亦名羯磨智印（文。所引教王经并陀罗尼诸部要目心也）文心委释四种相。谓诸佛菩萨等四种法身相好身名大曼荼罗。又若据图像言之。彩画像亦是大曼。又行者五相成身观所成之身同大曼所摄也。一切三摩耶形若造若画皆名三昧耶曼荼。又尊形中之手印尚三昧耶所摄也。一切口所诵之文字若种子若真言或手所书之梵字（除汉文。非法然道理字故）齐名法曼。又四种法身之智惠三昧等功德非尊形非三昧耶形。而唯心法之边是三宝中即法宝所摄故今入法曼中。故大师金刚顶经略释释法曼荼云。法者诸尊种子及三摩地等法文（文）又一切心法皆是法曼所摄。故三摩地仪轨云。诸法本不生（等文）即身义释此文云。诸法者谓诸心法。心王心数其数无量。故曰诸（文）又大日经第五云。能生随类形诸法之法相（文）即身义释云。谓诸法者心法○复次诸法者法曼荼罗（文）已上释意。心心数是法曼摄故。经所说诸法之言皆释心法亦云法曼也。又一切契经之文并义亦是三宝中法宝故皆摄法曼。一切诸尊四种法身种种威仪事业是名羯磨曼荼罗。若就图像言之。铸摸等造立之像又是羯磨曼荼也。故理趣释云。此密言十七字则为十七菩萨种子即成法曼荼罗。若画一一菩萨本形。即成大曼荼罗。若画本圣者所执持□帜。即三昧耶曼荼罗。如前种子字各书本位即名法曼荼罗。各铸本形安于本位即成羯磨曼荼罗（文）
    疑云。此释中绘像云大曼荼罗木像云羯磨曼荼罗。此言成戏论。全非得实义矣。夫付佛界本有功德须见四种差别。何约今时巧师意乐分大羯二曼。若如此义者。真实法界曼荼罗中可无大羯二曼之别德。若言法界曼荼罗中更存余义分大羯二曼而不作此别者。今绘木分别释有何用乎。若言法然本有曼荼中亦有绘木形像者。大违大日经第一并底里三昧耶经上卷等说。尔者何（彼经等意不许法界曼荼罗中有绘木形像也）答。若就法界曼荼罗论其四种不同者。不可约绘木二像。其四种义如上成。但今释意若又付图像曼荼罗且判四曼者。言依绘造不同可有此差别也。谓彩绘像五大之色分明也。故云。大曼铸摸像威仪之义显然也。所以为羯磨。此即一往分别。非真实论谈矣。
    疑云。付此四种名大及法之名可遍诸法。无一切非五大所成无一切非法摄故。然何唯于尊形立大曼名唯付文字等用法曼号乎。答。三种曼荼中尊形尤胜。又五大所成义此中显也。谓一身之上具黄白等五色及成方圆等五形多有相好身。故所以于诸尊等相好形立大曼名。是总即别名。岂非圣教常言乎。以于文字立法名者持所说法义及生物解故。如四无碍解中像名字之智名法无碍。此亦如是。故无失矣（余心等名法。其义显）。
    疑云。金刚顶经文殊师利菩萨法云。我今又说契经印曼荼罗。坛中画金刚剑各于本方画八供养契及四摄契（文）又云。我今又说三摩耶曼荼罗。坛中画五字及八供养四摄种子字（文）又云。我今又说羯磨曼荼罗。坛中安般若波罗蜜经夹（文）又云。我今当说画像法。或白□绢素等中画文殊师利菩萨坐月轮中。轮内周旋书五字四面画八供养及四摄（等文）此文以印名印曼荼罗。以种子名三昧耶曼荼罗。以三昧耶形名羯磨曼荼罗。以图绘像为大曼荼罗也（略故不出其名）而四种曼荼罗其体别论也。大师何背此说。羯磨曼荼不许有别体。又于种子等不立三摩耶名乎。答。今此经意以文字名三摩耶者。有三摩耶四义。谓平等本誓惊觉除障也。今约除障义文字名三摩耶。故彼经释三摩耶曼荼罗之悉地云。阿字门者诸法本不生。日日念诵不久一切罪障消灭速得成就（文）文字消除罪障。望除障义今立三摩耶名。但大师意滥三摩耶形故不用此名而立法名耳。次以梵夹名羯磨曼荼罗者。梵夹是文殊事业成辨之形也。出物智惠是文殊事业故。梵夹表彼智惠。所以用之言羯磨曼荼。但大师心梵夹是文殊三摩耶形。是故可摄三摩耶曼荼罗（此经言印曼荼罗是也）以余身分屈曲及五髻等可为文殊羯磨曼荼。若梵夹终是羯磨者。羯磨与印曼荼有何差别。三摩耶形即印故。所以经寄一往义作说何以之为定量乎。
    问。此四种曼荼罗为唯局诸尊境界。为当通众生及器界尽一切法欤。答。案即身成佛义意。通一切诸法论四种曼荼罗义也。大日经第五秘密曼荼罗品云。能生随类形诸法之法相诸佛与声闻救世因缘觉勤勇菩萨众及仁尊亦然从生器世界次第而成立（文）即身义释此颂云。谓诸法者心法○复次诸法者法曼荼罗。法相者三昧耶身。诸佛乃至众生者大曼荼罗身。器世界者表所依土。此器界者三昧耶曼荼罗之总名也（文）此意众生心是法宝所摄（佛界中皆见功德故也）。故可摄法曼。众生身是五大所成其义与诸尊同。故云大曼。一切器界无非诸尊之三昧耶形。所以云三昧耶身。此文以众生及器界为四曼所摄。即身义又云。诸显教中以四大等为非情。密教则说此为如来三昧耶身（文）此又以非情器界言三昧耶曼荼也。依此等释故知一切众生及器界皆四曼所摄则此四种中尽一切诸法也。又大师念持真言启白云。世出世间一切教法摄法曼荼。世出世间一切有情摄大曼荼。世出世间一切器界摄平等坛。世出世间一切事业摄业曼荼（文）夫三种世间就凡情废立之。若生圣见时。众生世间器世间即无非智正觉世间。谓众生身是诸佛羯磨形摄。器界亦诸尊三摩耶形故。所以皆云四曼所摄耳。

菩萨位数第十五

    问。今宗心可云于菩萨位分有几种耶。答。慈氏仪轨下卷云。诸金山中从皆有诸贤圣。地前四十心贤圣十住十信十回向十行等（文）大日经疏第九云。如声闻法中虽有具足烦恼学无学等阶次不同。然所发无作律仪则无优劣之异。今此菩萨律仪亦复如是。虽复最初发心乃至四十二地阶次不同。然一时普遍法界发起无作善根。则与如来更无增减之异（文）心云。四十二地者三贤十地等觉妙觉也。最初发心者可是十信发心。若不尔。今宗可不立十信位矣。密抄第四释六无畏云。第一善无畏即当十信已前。第二身无畏即当十信位。第三无我无畏即当十住十行位。第四法无畏即当十回向位。第五法无我无畏即当初地至八地已前位。第六一切法平等无畏即当八地已去位（文）故今宗意可立五十二位耳。
    疑云。今宗心言第十地外立等觉为一位。者。何疏第三云。初发净菩提心时见此曼荼罗已遍法界升第二位又逾广逾深。作十转开明。乃至第十一地而后所见圆极（文）又疏十五云。此菩提心者即是第十一地。成就最正觉。诸悉地中最在其上。故经云。彼悉地更无过上（文）此第十一地者是见佛地。疏处处之释既十地之次立佛地为十一。明知不立等觉也尔何。答。抄第四云。三劫信解行地复越一劫升住此地。此言一劫非更一阿僧祇劫时分。但越佛地一障便名一劫。前言三劫不说四者。合佛地一障在十地故（文）既八地已上所论第三僧祇之外以除佛地一障位别云越一劫。是即当等觉位。但立三祇劫时。以除佛地一障之等觉位摄在第十地内也。疏第三并十五以佛果云第十一地。即等觉摄十地之意也。故抄第六云。金刚心即等觉位。在十地外。何故复言第十地耶答。虽越十地仍在地摄故（文）
    疑云。今教诸文中以住行向地为菩萨至位者。是随他意趣之假说而非自宗所立之实义。故疏第二云。花严十地经一一名言依阿阇梨所传皆须作二种释。一者浅略释。二者深密秘释。若不达如是密号但依文说之。则因缘事相往涉于十住品。若解金刚顶十六大菩萨生。自当证知也（文）此文心十地是浅略位分。以十六大生为深秘。若尔浅略即假说非宗之实义矣。十地既假说。况地前诸心乎。然何云今宗心有住行向地之位分乎。答。诸轨并疏中叙今宗心盛说十地等为位分（恐繁不出之）何不言此教所行。况真宗圆满之谈广括诸教意。于住行向地之阶位岂不取之乎。若言是假说非实言者。于所成之义趣为有何诠乎。但至所出成之疏第二文者。浅略深秘二释皆是自宗实义之上所设之二途也。何至今释浅略为假说乎。证文不足作会释。谁捐此文言难势之分乎。
    问。已前所论地位中所得悉地非一。尔者其悉地者何。答。疏十五云。略有五种悉地。一者信。二者入地。三者五通。四者二乘。五者成佛。此是五种悉地也。初信者。谓随分能分净诸根。深信如来秘藏决定不疑虑。心信佛有如是如是方便若依行者必成菩提。此是地前信行也。次入地者。谓入初欢喜地也。准望声闻法中犹如见谛人也。第三五通者。谓了知世间五通之境犹如幻梦水月镜像不可取着。尔者度五通仙人之地名第三也。第四二乘者。谓观察二乘境界心得无著心不堕实际。尔时得度二乘境界。尔时到第八地也。五从第九地修菩提行道转转胜进成如来位也。然诸经论师大略皆作如此说。尔若秘藏中义复有异。谓初欢喜地自有十心。从初心至第四心得度五通境界。从第五至第八心得度声闻缘觉境界。从第九心一向行菩萨修道至第十心名为成佛。佛者觉也。谓觉自心性净本来常寂灭相也。然此十心中从第一至第八名为见道。从第九至第十名为观见。观谓见于谛理。此进修观。谓一向观于如来不思议界秘密功德。如是秘密之境非所见法出过心量。故别名观道也。觉者是觉知义。已度二乘境界。了知二乘心与菩萨异也。若入第二地时亦至第四心度五通。第八心度二乘。第十心成佛。准此有信及入位名。与初地十心不异。但此十心转复光显离垢也。乃至第十地亦有十心。即是凡有百心。一一转胜。可准知也（文）抄第九释云。疏尔时得度五通等者。即当第四地也。谓初二三地相同世间。此地超彼故。谓初地行施二地行戒三地行忍相同世间。世间有情多作此三福业事故。未能修证菩提分法。今四地修得菩提分法。即观世间五通境界如幻梦等。不生取着得度彼地则获出世五通（文）又云。疏得度二乘等者。即当第七地也。谓四五六地作谛现观等同二乘。故今于此地至于无相功用。后边出过世间二乘道故。言尔时到第八地者。谓七地时能于空中少用功力起有胜行。出过二乘等名为远行。又由第七地于无相中有加行故。未能任运现相土。故至第八地纯无漏道任运起故。此地名为不动。一切烦恼永不行故。法^7□流中任运转故。刹那刹那转增进故。是名到第八地也。疏谓欢喜地自有十心等者。谓种子牙□等十心。又是花严经初地柔软等十心。乃至十地各有十心○如前已释（文疏第三以六无谓及十六重浅深示真言行者地位。今立五种悉地亦释其位行。依此等文可知位地相矣）。

大日经所说六无畏位分第十六

    问。今宗心于菩萨行位有六种无畏处。尔何分别之乎。答。经第一住心品云。彼愚童凡夫修诸善业害不善业。当得善无畏。若如实知我。当得身无畏若于取蕴所集我身舍自色像观当得无我无畏。若害蕴住法攀缘。当得法无畏。若害法住无缘。当得法无我无畏。若复一切蕴界处能执所执我寿命等及法无缘空自性无性此空智生。当得一切法自性平等无畏（文）疏第三云。愚童凡夫修诸善法害不善法当得善无畏者。善义通于浅深。今此中意明十善业道。如世人以十不善业因缘漂流恶趣无有穷已。后得顺世八心渐受三归戒。于无量世生人天中后至涅槃以免离三途剧苦。名最初苏息处也。若真言行者初入三昧耶依三密供养佛修行位与此齐等也（文）抄第四释云。第一善无畏即当愚童凡夫修十善道常生人天得免三途剧苦。名最初苏息处。即当十信已前（文）渐悟顿行人俱当今宗十信已前行也。疏云。经云若如实知我当得身无畏者。如修循身观时。见此身三十六物之所集成五种不净恶露充满。终不为此而生贪着。次复观受心法得离不观我性四种颠倒。于身之诸扼缚得苏息处。若真言行者本尊三昧众相现前时位与此齐等也（文）抄云。第二身无畏。谓观身三十六物之所集成作五种不净观。次观受心法得离四种颠倒。即当十信位也（文）渐顿二人行同除今宗十信之障。故云当十信位也。下皆准之。疏云。经云若于取蕴所集我身舍自色像观得无我无畏者。谓观唯蕴无我时于蕴界入中种种分拆推求我不可得。舍此自色像者。譬如因树则有树影现若无树者影由何生。今五蕴尚从缘生都无自性。何况此积集中而有我耶。如上所说乃至证湛寂之心离一切过。是于我之扼缚得苏息处。若真言行者于瑜伽境界一切分段是中能观心不可得不生爱慢位与此齐也（文）抄云。第三无我无畏。谓观五蕴十二处十八界悉从缘生都无自性何处有我。是于我之扼缚得苏息处即当十住十行位也又云。或开住·行。即以信位当初善无畏也（文）疏云。经云若害蕴住法攀缘当得法无畏者。谓行者心住蕴中。欲令发起离着。尔时约焰等喻观察诸蕴即空。得离违顺八心证寂然界。然离蕴之扼缚于法得苏息处。法谓十缘生句也。若真言行者现觉瑜伽境界皆如镜像水月无性无生时位与此齐也（文）抄云。第四法无畏谓行者。心住法中。约幻焰等五喻达诸法即空证寂然界即离蕴之扼缚得苏息处。即当十回向加行位（文）疏云。经云若害法住无缘当得法无我无畏者。即是无缘乘心观察法无我性。于心外有无影像智都无所得。心王自在觉本不生得离法之扼缚。于法无我得苏息处。若真言行者于瑜伽道中心得自在用时位与此齐也（文）抄云。第五法无我无畏。谓行者发无缘乘心观法无我性心得自在。于法无我得苏息处。即当初地至八地已前位也（文）疏云。经云当得一切法自性平等无畏者。谓观自心毕竟空性时我之与蕴法及无缘皆同一性。所谓自性无性。此空智生。即是极无自性心生也。故云得一切法自性平等。尔时于有为无为二种扼缚得苏息处。即是真言行者虚空无垢菩提心也（文）抄云。第六一切法自性平等无畏。谓观实际空性时于有为无为界二种扼缚得苏息处。即当八地已去位也（文）
    疑云。经第一具缘真言品云。渐次证入大悲藏发生三摩地（文）疏第三释此文云。渐次证入者。如初无畏时以声字观修曼荼罗行。第二无畏于有相观中修曼荼罗行。第三无畏于唯蕴无我心中修曼荼罗行。第四无畏于法缘心中修曼荼罗行。第五无畏于无缘中修曼荼罗行。第六无畏于平等心中修曼荼罗行。离垢地已去各于自地观心中修曼荼罗行。略以行位分之已作十六重深浅不同（文）此文心第六无畏于初地论之也。释六无畏修行相毕云离垢地已去各自地观心中修行故。故上释第六无畏云。即是真言行者圣空无垢菩提心也（文）虚空无垢菩提心岂非是初地德乎。而何抄心云第五无畏从初地至七地第六无畏八地已上乎。答。疏第三释六无畏云。佛还约前三劫作差降对明也（文）抄释云。疏佛还约前三劫作差降对明者。谓佛说此六无畏意明从浅至深从凡向圣阶降位次悟证不同也。第一善无畏○即当十信已前（乃至）第六一切法自性平等无○即当八地已去位也。故曰佛还约前三劫作差降对明（文）心云。疏释第三无畏言证湛寂之心离一切过。于第四无畏言离违顺八心证寂然界。至第五无畏言无缘乘心观法无我心王自在觉本不生。以第六无畏言极无自性心生（其文如上出之）是即付经所说之三劫心成此无畏之位也。故知约前三劫作差降者。定取三瑜只所行之心耳（湛寂及寂然界心是初劫所行。无缘乘心主自在第二劫心。极无自性第三劫行也）既付三劫作差位。所以亘三贤十地判六无畏。尤有其谓矣。但至所出难之文。抄第四释云。疏如初无畏时以声字等者。谓第一无畏。以声字观者。真言行人依三密供养修行观真言之声及真言之字而作修行○第二无畏有相观者。谓四念处观。即真言行者本尊三昧众相现前故。第三无畏唯蕴无我心者。观阴界入分拆求之了不可得。即真言行者观瑜伽境心不可得也。第四无畏法缘心者。观诸蕴法如幻焰等。即真言行者观瑜伽境界如镜像等。第五无畏无缘心者。观法无我性。心外都无。即真言行者于瑜伽道心自在故。第六无畏平等心者。观心空性法及无缘皆一性故。真言行者即是虚空无垢菩提心也。疏离垢地已去各于自地观心中修曼荼罗者。以初地菩萨入三世平等与第六平等无畏无异故。取二地已上乃至佛地足前六种无畏故成十六重玄义也。今第七重玄依离垢地正直柔软堪能等深心为门而入修曼荼罗行。他皆效此。第八重玄即以发光地清净安住厌舍等十种深心为门而入。第九重玄即以焰惠地观察众生界法界世界等十法明门为门而入。第十重玄依难胜地过去未来现在等十种清净心为门修行。第十一重玄依现前地一切法无相无体无生一平等法为门修行。第十二重玄依远行地虽修三空而慈悲不舍众生等十种方便惠起殊胜道为门修行。第十三重玄依不动地无生法忍为门修行。第十四重玄依善惠地净诸陀罗尼三昧为门修行。第十五重玄依法云地菩萨离垢等百万三昧乃至最后受一切智胜职位三昧为门修行。第十六重玄依如来地十地行相次第现前总此因相而为其门修曼荼行究竟归于一切智智福智大海（文）释意云。于菩萨证道位有十六种法门。真言行者渐次证入此。谓第一从声字法门而入。是即第一无畏也。位在十信或已前矣。第二从有相法门入。是即第二无畏位在十住或十信。第三从唯蕴无我法门入。是即第三无畏位在十行或通十住。第四从法空观法门入。是即第四无畏位在十回向。第五从中道观法门入。是即第五无畏位在初地乃至七地。第六从平等观法门入。是即第六无畏位在八地已上。第七从正直柔软等法门入。位在第二地。故离垢地修二种法门。谓第五无畏中道观及第七重玄正直法门也。但付渐次证入之义以第二地所证之法门为第七重玄以八地已上所证之平等法门为第六无畏者。前付三贤十圣说六无畏处毕后付无畏所不摄功德立十重玄。故且不见地之上下言如此耳。虽然言所证前后正直法门前证之平等法门后便见也。余地所立重玄准第二地可知耳。但于初地所以不立六无畏外之重玄门者。初地所证法门者是三世平等即虚空无垢心也。是即与八地已上所证第六无畏同也。故不别出而立一重玄门也。谓虚空无垢菩提心之号有初地八地二位。然初地是证入之始八地是见得之终。二种所证是同也。故第六无畏外不取初地法门矣。今私成义云。于三贤十圣位论六无畏处。疏释此无畏言约前三劫作差降故。然付后十重玄门离垢地已去者。后十重门是于十圣地论之。然重玄者抄第六云。再得趣证故曰入重玄门（文）今付十地中。初地是圣位中始证非再得分。初地之前无地之可证故。所以指二地已去云重玄门矣。六无畏是凡圣合论不局取圣位。若尔对十信已前行何信位不云重玄门乎。故十六重玄门其义既成耳。
    疑云。若言无畏至十地后十重玄从二地立者。何经云渐次证入。又疏判作十六重深浅不同乎。答。是即抄问答。不可用私会释。抄次下云。问。十六行位历然可观重玄之义。行相云何。答。有二门。初当位因果。后异位因果。今初亦第一重玄以声字观修曼荼行。声字为门。即当其因观行圆明即当其根增长。不已入法界坛即当究竟。一位既尔。余位皆然。故次疏云。此一一位自有菩提种子心。有大悲胎藏增长因缘。有惠方便业受用之果。即一一位各具此三句义也。后异位因果者。谓三劫瑜只六无畏三贤十地始本智明初后更收圣凡互即。况行者用心自在了本不生神解虚中奋迅游戏以十种缘生句不可思议幻作熔融以见心成正觉证心大涅槃为悟入。故十六行位境智皆然。岂非重玄耶。故金刚顶瑜伽十六大菩萨生即斯义矣。又解。谓渐次证入而有二种。初约六无畏从因至果以为渐次。后约十地从因至果以为渐次二门并彰总有十六。非次第修行经十六位也（文）心云。此有二释。初义云。付重玄门有二义。一者当位中因果相望成重玄。谓一一位各有种子。心及增长因缘受用果之三句义因立根增长成受用果。故云重玄。二者异位相融成重玄。谓十六种行位初后镕融是故初位中摄入后十五行。即十六行相助而初位成十六位德。故言异位相望成重玄门。如是展转乃至第十六果位亦不舍前十五因行。镕融成德。是即异位因果相望成重玄义也（已上初释）又解意云。付惭次证入义凡有二门。一者约无畏门从因至果有六位。故以六无畏释之。此通地前地上。二者约十地从因至果有十重玄门。二门通论即有十六重深浅之行。是门别不同即成十六数。非次第修行经十六位矣。
    已上依抄意成六无畏位分并十六重玄义了。
    今私解云。十六重中前六无畏者于地前及初地论之。故疏云。第六无畏于平等心中修曼荼罗行。离垢地已去各于自地观心中修曼荼罗行（文）此文无诤指初地言第六无畏而二地已去乃至佛地立十重玄也。但疏释六无畏中佛还约前三劫作差降对明者。理实约初劫及第二劫之初论六无畏。今约前三劫者。付三瑜只行门于前二劫中说此无畏故。言总意别以为此释耳。若成此意者。经渐次证入之文疏作十六重深浅不同之释巧相□乎。若依此义判六无畏位分者。十信十住十行十向如次第一二三四无畏也。疏以第四无畏言证寂然界故（证寂心是十回向满心也）第五无畏无缘觉心极无自性也（如疏言之）此二无畏同在初地而前后为异。谓真言行者入初地时必极无自性心生矣。极无自生者疏意真言之证位心故（初地证位义如次下门中成之）然将生此心时。其无缘觉心决定证之。上必蹈下深亦涉浅故。而其无缘觉心在前证之。极无自性在后方生。先蹈下涉浅。后升上入深故也。是故以无缘觉心观为第五无畏。极无自性心定第六无畏矣或又初地唯立第六无畏。地前十回向中开第四第五无畏。然疏意第四无畏证寂然心第五无畏无缘觉心者。付地前位中分亦证此心。于其分证义何不作此释乎。夫寂然界与无缘觉心始得。如次有十回向之初心中间。极无心始证。初地位论之。今约始得之心判无畏之位。所以初地言极无心地前为无缘觉心也。

菩萨证理位第十七

    问。今宗意菩萨何位证理耶。答。疏第一云。经云。秘密主。此菩萨净菩提心门名初法明道。菩萨住此修学不久勤苦便得除一切盖障三昧者。入佛智慧有无量方便门。今此宗直以净菩提心为门。若入此门即是初入一切如来境界。譬弥勒开楼阁门内善财童子。即是中见无量不思议事（文）净菩提心者初地心也疏第二云。然此经宗从初地得即入金刚宝藏（文）经第一具缘品云。世尊一切支分皆悉出现。如来之身为彼从初发心乃至十地诸众生故遍至十方还来佛身本位。本位中住而复还入（文）疏第三释此文云。经云为彼从初发心乃至十地诸菩萨者。谓初发净菩提心时见此漫荼罗已遍法界。升第二住又逾广逾深。作十转开明。乃至第十一地而后所见圆极（文）疏第七云。若到修行地授不思议果。此修行地即是净菩提心初法明门。例如声闻见谛已后复入修道位也。此菩萨于百字明门中各见莲花胎藏曼荼罗世界海（文）疏十一说念诵作法云。一月诵者。一月是等引圆满入于初地。于秘藏中初地是第一月也。此是等引之地（文）疏十五云。又见己身于大会中自作阿阇梨师。即是入地人也。此人才入三昧即见一切佛会。乃至十世界微尘大会悉能集之。而于其中同彼尊位也（文）抄第九释此文云。疏即是入地人也等者。即是初入信解行地得除一切盖障得三昧。故第一经云。此菩萨菩提心门名初法明道。菩萨住此不久便得除一切盖障三昧若得此者则与诸佛菩萨同等住。即是此也（文）又疏十五云。初信者谓随分能净诸根深信如来秘藏决定不疑虑心信佛。有如是如是方便若依行者必成菩提。此是地前信行也。次入地者谓入初欢喜地也。准望声闻法中犹如见谛人也（文）依已上诸文以初地可为证理位矣。
    疑云。疏第一云。今真言行者于初发心时直观自心实相了知本不生故。即时人法戏论净如虚空成自然觉不由他悟。当知此观复名顿悟法门也。若依此文。
初发心时即可证理。又尊胜二卷轨上下文同云。初发心时便成正觉（文）此心初心即证理故也。又疏第四云。从十住地乃至初地诸菩萨分证庄严身无量无边满于法界（文）此文十住地者即可发心等十住位。次文言乃至初地故。此等文心明见地前初发心时即证理。若尔何閞证理于初地乎。答。疏初发心时者。十地中初心即欢喜地。是云初心。非地前信位等。经具缘品所说初发心文疏既释初发净菩提心（经并疏文如上出之）又疏第二云。净菩提心已上十地是信解地也。而又疏第一释信解地云。始从真正发心乃至成佛于是中间名信解地（文）既指初地云始发心位。知今初发心时直观实相者是指初地也。尊胜轨非初发心时等文此亦指初地为言。故疏第九云。逮见心明道时即是初发心中便成正觉（文）今心明道者即指初地也（如常言之）既以初地言初发心。岂非明证乎。次至疏第四释彼具文云。思惟毗卢遮那无尽庄严身周遍法界。十方三世一切如来亦复如是。一一无尽庄严身周遍法界。从十住地乃至初地诸菩萨分证（文）此文心上举如来。次十住地乃至初地者。此中十住之言指第十地也。文言次第从深至浅故是还地上证得之诚文岂为地前见理之证据乎。若夫言十住地之辞即指地前住位者。何如来之位次越举地前而后出初地矣。又何言乃至初地简二地已上乎。有此等理故能难之料简不见文始终耳。或又地前可有少分证理之义。故菩提心论云。夫会阿字皆是决定观之。当观圆明净识。若才见者则名见真胜义谛。若常见者即入菩萨初地。若转渐增长则廓周法界量等虚空卷舒自在。当具一切智（文）此心地前亦许分证之义。疏意初地证位者取胜隐劣也。但地前初心非证见理欤。

十地浅略深秘二释第十八（此十六大生料简）

    问。疏第二云。花严十地经一一名言依阿阇梨所传皆须作二种释。一者浅略释。二者深秘释。若不达如是密号但依文说之。则因缘事相往涉于十住品。若解金刚顶十六大菩萨生自当证知也（文）抄第四释此文云。疏解金刚顶十六大菩萨生等者。谓金刚顶经中说十六大菩萨出生之事。若解了彼中十六之义即如此中浅略深秘二种成佛之旨（文）尔知浅略深秘二种义之样如何。答。抄同卷云。此
十六大菩萨生若一一从菩萨说时有其十六。行者未度此时未得成佛。若能一生度此。即是一生成佛。都名一生则无十六之异。故云十六大菩萨生也（文）心云。十六大菩萨者。从人论之。菩萨初地已上有十六位分。谓始从金刚萨埵终至金刚拳次第证入之也。故云十六菩萨。次生者所经时分也。真言行者若一生证此十六菩萨位者。一生成正觉也。若之言显有二三生等成佛之义。故三摩地仪轨心若付一生成佛人云后十六位为一生成正觉也。已上以一义释十六菩萨生之文毕（以十六大菩萨相配十地之样可寻之）抄又云。又此十六菩萨皆从普贤萨埵心生。故念诵法云。尔时金刚界如来以持一切如来身以为同体。一切如来普贤摩诃菩提萨埵三摩耶所生名摄一切萨埵名金刚加持。三摩地入已此一切如来大乘阿毗三摩耶（此云等觉）。心名一切如来心。从自心而出即说咒曰。缚日罗萨埵等。下十五菩萨出生大意同此。已上义当深秘之释。若浅略释者。如有偈言。弟子坚固菩提心从师更得灌顶位。妙修定惠恒观察。深入业用善巧门（普贤菩萨）导诸有情胜菩提（金刚萨埵菩萨）以四摄法而摄取（金刚王菩萨）无厌大悲未曾舍（金刚爱菩萨）见行少善便称美（金刚善哉菩萨）无尽檀施等虚空（金刚宝菩萨）能以惠光破愚冥（金刚光菩萨）有所乐求恒不逆（金刚幢菩萨）发言先笑令心喜（金刚笑菩萨）能于妙法无染中（金刚法菩萨）善用般若断诸使（金刚利菩萨）无上法轮恒不退（金刚因菩萨）四辨演说无所畏（金刚语菩萨）诸佛众生事业中（金刚业菩萨）恒住坚誓慈悲甲（金刚护菩萨）摧破魔罗胜军众（金刚牙菩萨）坚持诸佛所秘门（金刚拳菩萨）心云。若付深秘言之。十六大菩萨于十地中一一地皆具证十六也。生者。此十六菩萨从普贤萨埵心中出生故云生也。于一一地齐证金刚萨埵等十六功德也。付浅略言之。一一地中有妙修定惠恒观察等十六功德。然此功德同自菩提心出生。故云生也。是亦付十六大生中论浅略深秘二释也。抄又云。重玄义行相云何。答。有二门。初当位因果。后异位因果○后异位因果者。谓三劫瑜只六种无畏三贤十地始本智明初后更收圣凡互即。况行者用心自在了本不生。神解虚中奋迅游戏。以十种缘生句不可思议幻作镕融以见心成正觉证心大涅槃。为悟入故。十六行位境智皆然。岂非重玄耶。故金刚顶瑜伽十六大菩萨生即斯义矣（矣）心云。十六重玄浅深镕融初位即后位后位入初位故云重玄。金刚顶经十六大菩萨亦如此。谓经十地次第虽须证此十六菩萨功德。初后圆融故一地证十六耳。
    疑云。十六大菩萨生者。是金刚顶部诸经所说之菩萨地位也。何言付毗卢遮那部所说之欢喜等十地即有十六菩萨生之深秘义。若尔彼此混合两部难辨。所以疏文十地作深秘释者。准金刚顶十六菩萨生即成一一地互有诸地功德也。尔者两部各别不招混合之失。何不依此义而言十地有十六菩萨生耶。答。若言欢喜等十地开毗卢遮那部之地位十六大菩萨生局金刚顶部之说者。金刚顶经三摩地法云。现世证得欢喜地后十六生成正觉（文）又分别圣位经云。外令十地满足菩萨他受用（文）金刚顶部教中既说欢喜等十地。何云以十地偏关毗卢遮那部矣。十地既通两部。十六大生岂大日经不许之乎。夫金刚顶部十地中论十六大生义者。胎藏所谈十地中何忽失十六功德。两部所说虽别。所证功德是同。岂亦胎藏之十地中不知金界之十六生乎。况难者所成之一一地中互摄诸地功德者是花严显教说非直言深秘义。故彼经第一云。住于一地普摄一切诸地功德（文）大乘义章六通义云。十地法位一一位中粗细尘算障亦无量。且论初地余类可知于初地中粗品障净心时断得初地中粗品功德。其后细者二地时断得初地中渐胜功德。初地家障至佛乃尽。所得功德至佛乃穷。以初地障诸地共断故。诸地中所断之障同障初地。余地亦然。花严宣说。菩萨一地普摄一切诸地功德。义当此门（文）心云。初地中断后九地障即得其九地功德。如是乃至第十地中除前九地障方证彼九地功德（此意见彼章前后文）。净影释尚如是。况圆宗融通谈乎。是既浅略家说何关深秘义。故知今深秘释者解十六大生义耳。

十地位超越有无第十九

    问。今宗心菩萨升地上之后依闻法力可有超地之益乎。答。摄真实经下云。尔时金刚手菩萨摩诃萨告诸大众言○我曾过去百千劫中修诸愿海乃遇大慈毗卢遮那如来第一会中得闻是法超第八地证等觉位。此秘密法难得难遇。设使得遇信心难生。汝等大众于无量劫积功累德今得是法故可有闻法超地之义也。金刚寿命陀罗尼念诵法云。加持摩醯首罗天复还得苏更增寿命。归依诸佛灌顶受记证得八地（文）是又超越证也。又千手经云。我于是时始住初地。一闻此咒故超第八地（文）即其证也。
    疑云。若许有超地义者。此人所超地位功德可不成就之。若尔者何可云万行成满轮圆具足之宗乎。答。今超越地位者。上上利根之人顿具诸地功德藉一座之三密速入上位圆证。对彼钝根之迟进此利人之行言超越。理实寻勤行非具不备地地之所修。此宗许即身成佛则此超越之中极超也。此人岂云诸地功德不满足乎。

发菩提心相第二十

    问。今宗意何言发菩提心乎。答。不空三藏菩提心义广引经论文以成其义。今先出彼释者。菩提心义云。发菩提心之相状有二。一明行位相。二辨功用相。行位相状者。长耳三藏云。初习种性发心有三。一假想发。二轻想发。三信想发。初假想发者。由三种力。一善友力。谓善知识。二行力。谓受律仪。三法力。通别二因。通谓如来藏内熏之性。别谓信等五根。由此三力假起求菩提相。自利利他渐次修习。譬如轻毛无定倚著名轻想发。后渐修信心澄净得入十信名信想发。起信论云。发心有三种。一者信成就发心。二解行发心。三证发心（等文三种发心相如论广释）又云。显扬云世俗发心为对智者前发弘誓愿。乃至我从今日发无上菩提心。为欲饶益诸有情故。从今已往凡我所修六波罗蜜皆谓证得无上菩提。故我今与诸菩萨摩诃萨和合出家。愿尊证知我是菩萨（三说文）又引发菩提心经云。复有四缘能发是心。一者思惟诸佛。二者观身过患。三者慈愍众生。四者求最胜果。一思惟诸佛者。三世诸佛初始发心具烦恼性亦如我。今发大明惠于无明彀建立胜心积集苦行度生死海舍身命财求一切智。今皆成就。若此菩提是可得法。我亦应得故发菩提心。二观身过患者。自观我身九孔常流臭秽不净出厌离故。又观五阴四大俱能兴造无量恶业具贪嗔痴无量烦恼如泡如沫念念无常求舍离故发菩提心。三慈愍众生者。见诸众生无明所缚众苦所缠集不善业受大剧苦舍离正法信受邪道没烦恼河不求解脱转造众恶愍念彼故发菩提心。四求最胜果者。见诸如来相好庄严有戒定惠知见清净十力无畏大悲三念具一切智怜愍众生常住法身清净无染谓修习故发菩提心（文。已上明显教所谈发心）次秘教发心者。龙猛菩萨发菩提心论云。若愿成瑜伽中诸菩萨身者亦名发菩提心○如人贪名官者发求名官心修理名官行。若贪财宝者发求财宝心作经营财物行。凡人欲为善与恶皆先标其心而后成其志。所以求菩提者发菩提心修菩提行。既发如是心已须知菩提心之行相。其行相者。三门分别○一者行愿。二者胜义。三者三摩地。初行愿者。为修习之人常怀如是心。我当利益安乐无余有情界观十方含识犹如己身○又于大悲门中尤宜拯救。随众生欲而给付之。乃至身命而不吝惜○二胜义者观一切法无自性（乃至）如大毗卢遮那成佛经云。诸法无相。为虚空相。作是观已名胜义菩提心（文）已上文心释行愿胜义二种菩提心也。此中行愿者。愿谓大悲之愿。愿度脱众生行也。故云观十方含识犹如己身。行谓大悲之行。行利益众生事也。故云随众生欲而给付之。次胜义菩提心者。寂灭无相之观心也。故云诸法无相为虚空相等矣。论又云。第三言三摩地者。真言行人如观已云何能证无上菩提。当知法尔应住普贤大菩提心○令修行于内心中观白月轮。由作此观照见本心湛然清净犹如满月○能含种种无量珍宝三摩地（文）又云。即赞阿字是菩提心义颂曰。八叶白莲一时间。炳现阿字素光色。禅智俱入金刚缚。召入如来寂静智（文）于此三摩地菩提心可有二种。谓能观菩提心所观菩提心是也。大师三昧耶戒序云。言菩提心者此有二种。一能求菩提心。二所求菩提心（文）故知有能所观菩提心也。此中能观心者观见阿字月轮及法界曼荼罗等之心也。所观菩提心者颂所说阿字素光色之心也。故论云。三者意密如住瑜伽相应自净月圆满观菩提心也（文）既云住瑜伽净月而观菩提心。岂非所观法中有菩提心乎。然论所说三种菩提心中胜义行愿二种显教中亦有。第三之一心独此宗谈。故论云。然惟真言法中即身成佛故是说三摩地法。于诸教中阙而不书（文）
    问。尔者以大日经所说菩提心为因大悲为根本之二句菩提心论所说三种菩提心中如何判属之乎。答。依经疏意思经所说二句论所陈三心之相摄。菩提心为因者唯摄胜义菩提心。大悲为根本者兼取行愿三摩地二心也。疏第一释菩提心云。今行者观心实相亦复如是。出过一切戏论如净虚空。于内证所行得深信力○故曰菩提心为因也。此菩提心为后二句因（文）以出过一切戏论而为大悲诸行之因言菩提心。爰知取无相空观未起三密行为菩提心体也。又同卷上文云。虚空无垢执金刚者即是菩提心体。离一切执诤戏论如净虚空无有障翳无垢无染亦无分别（文）又同卷下云。取着观空智慧而生是清净想。即于如是想中正观自心无有生处。得入真净菩提心也（文）依此等文故知菩提心者唯取无相胜义心也。次大悲为根句中摄行愿及三摩地者。疏第一云。次说大悲为根○且知行者修供养时。若奉一花或涂香等。即以遍一切处净菩提心兴供养云普作佛事。发起悲愿回向群生拔一切苦施无量乐。由自善根及与如来加持法界力故所为妙业皆得成就（文）此文释依大悲愿起三摩地所成之三密行（此大悲为根句中三摩地菩提心也）。又云。如摩诃般若所明六度十八空三昧道品总持门等皆入大悲句中（文）此文明依大悲心起显教之大行（此大悲为根句中行愿菩提心也）依此等释故知大悲为根本者即摄行愿及三摩地菩提心。所以以论三心摄尽经二句耳。
    疑云。经菩提心句中唯取胜义心不摄三摩地不明。夫菩提心之言广亘三种心。然行愿摄大悲中不入菩提心。其理可尔。行愿与大悲一体异名故。于三摩地心何不云菩提心摄。初心阿字月轮观等能为诸行之因故。尔者摄大悲句中而不入菩提心中有何深意乎。答。菩提心为因者定可指最初发起之心。于为后后诸行及菩提果德成根本因者立此名故。然付论所说三种菩提心只胜义一心菩提萨埵究初所起之心也。故大师二教论上卷云。中观等息诸戏论寂灭绝离以为宗极。如是义意皆是遮情之门不是表德之谓。论主自断入道初门（文）是即以胜义心言最初所起也（此初起之所由如第三十门显教至极为真言入道初门中说之）既局胜义之一心最初起之。所以唯取此一心言为因之菩提心也。于三摩地观者。通达自心之后三密瑜伽之时行愿相应方起此心。故不云最初为因之菩提心所摄。故疏第一云。净菩提心者犹如真金本性明洁离诸过患。大悲如习学工巧以诸药物种种炼冶乃至镜彻柔软屈申自在。方便如巧艺成就有所造作随意皆成（文）此文释成菩提心为因等之三句次第也。谓初菩提心者喻真金明净离□石等杂过即显胜义菩提心遣有为众相。此中未显观法界曼荼罗之三摩地义。次以大悲心喻习工巧令炼冶其真金而屈申自住。此中即显习无相真金理之上屈申自在观法界曼荼罗之三摩地心工巧。是故菩提心中唯显胜义大悲句中摄三摩地心也。

成佛相第二十一

    问。今宗意菩萨何成正觉耶。答。演密抄第二云。依此宗成佛而有二种。初显后密。且显说者如下文云。越百六十心三重妄执成等正觉。或约有心成等正觉。所谓欢喜地自在十心。故花严经云。谓利益心柔软心随顺静心调伏灭心谦下心润泽心不动心不浊心。从初心至第四心得度五通境界（即配四地）从第五心至第八心得度二乘境界（即配四地）从第九心一向行菩萨道至第十心名为成佛。佛者觉也。谓觉自心性净本来常寂灭相。然此十心从第一至第八名为见道。从第九至第十名观道（此与常教异也）见谓见于谛理。约此进修观谓一向观于如来不思议境界秘密功德。如是秘密之境非所见法。出过心量故别名观道也。觉者是觉知义。谓已度二乘境界了知二乘心与菩萨心异。若入二地时如前初地。亦至第四心度五通。第八心度二乘。第十心成佛。准此有信及入位与初地十心不异。但此十心转复光显离垢也。乃至第十地亦有十心。即凡有百心。一一转胜。如花严真金之喻可准知耳。此初地十心满即能分身百佛土等如彼具说。但百心成佛是宝炬陀罗尼经所说。此经未到东土（阿阇梨亲传）已上是依显明。今依密释者。且以四字略示一隅。即是正等觉心真言句也。谓十方三世一切诸佛各以无量无边巧度门种种因缘譬喻言词演说诸法统而论之。原其旨趣不出四字门。故所谓阿（上）阿（引）暗恶也。以阿字门故一切众生本有佛知见性。众生不自觉知。如来以种种因缘为彼净除眼翳使得开明。即法花第一句云开佛知见使得清净。即是此中净菩提心也。既净菩提心当广示法界藏中不思议境界。如善财童子入弥勒阁普见一切善知识遍学一切诸度门。故法花第二句云。示佛知见即长阿字大悲万行义也。已具大悲万行。次以娑罗树王花开敷智成大菩提故法花第三句云。悟佛知见即暗字门也。既成佛已即以加持方便普门垂迹导利众生。众生了知常住之时如来众迹都尽。以无迹故名般涅槃。故法花第四句云入佛知见即是恶字门也。若依字轮对如来方便智。更有第五长恶字门。以无别体故此中不说。又此五字统收一切佛法无有遗余。故名为正等觉心又今且约一途修行次第作浅深差别说。其实此五字各成一如来智（即五方佛）各各统收一切佛法。是故下文修观行时随觉一心即见一切如来心。即是花严如来成正觉时普见一切众生皆成正觉也。如是一心见一切心旋转无量故名正等觉心也。言具足梵音等者。成字是唐言。三菩提此云正觉亦名正知。准花严经应有最字。故彼疏云。成最正觉示能觉智。开悟称觉离倒为正获得名成。此当相解若拣别者。凡夫倒惑。佛觉重昏。二乘虽觉不名为正。但知法有未知法空。但悟我空未知我有。有厌生死空沈涅槃。颠倒未除岂得称正。菩萨虽正有上有修不得称最。设位极称最亦未名成。我佛独能故云成三菩提（文）同钞第六云。且成佛义如前已辨。今就自宗本心常佛者。故上经偈云。我觉本不生（阿字本初不生义）出过语言道（□字语言道断义）诸过得解脱（^8□字解脱系缚义）远离于因缘（诃字害烦恼离欲义）知空等虚空（佉字出一切法等虚空义）如实相智生（跛字无能胜义）已离一切暗（伽字是摧稠林闇冥义）第一实无垢（啰字净法界心义）又上八字更互相释。且以下七释成上。一者先征。云何我觉是阿字本初不生耶。次第释谓语言道断故乃至是净法界心故。又经言。何菩提。谓如实知自心等。花严经云。菩萨应知自心念念常有佛成正觉。如自心一切众生亦复如是。涅槃论云。身外有佛亦非密。身内有佛亦非密。非有非无亦非密。众生是佛故微密。言故以净字甄之者。世间最净无如虚空。故上经云越百六十心生广大功德。其性常坚固无量。如虚空不染污。常住本来寂无相。无量智成就正等觉显现故。云今正明本心常佛也（文）

秘宗教相钞第五

秘宗教相钞第六

              　
　　　　　　　　



即身成佛第二十二
五相成身料简第二十三

即身成佛第二十二

    问。诸经论中皆说三无数成佛。尔者今宗意亦同此说乎。答。弘法大师造即身成佛义引多文证立今宗速疾成道之义。故彼释云。金刚顶经说。修此三昧者现证佛菩提（文一字顶轮王瑜伽一切时处轨文）。又引经偈云。若有众生过此教昼夜四时精进修。现世证得欢喜地后十六生成正觉。谓此教者指法佛自内证三摩地大教王。欢喜地者非显教所云初地。是则自宗佛果之初地（文。所引一行四句文金刚顶瑜伽三摩地法说也）又引云。若能依此胜义修。现世得成无上觉。又云。应当知自身即为金刚界。自身为金刚坚实无倾坏（文。上二句文法花仪轨说。下四句颂三摩地轨文）又云。大日经云。不舍于此身逮得神境通游步大空位而成身秘密。又云。欲于此生入悉地。随其所应思念之。亲于尊所受明法观察相应作成就（云云）此经所说悉地者明持明悉地及法佛悉地。大空位者法身同大虚而无碍。含众像而常恒。故曰大空。诸法之所依住。故号位。身密者法佛三密（文。上第三悉地出现品文。下第七行学处品文也）又云。龙猛菩萨菩提心论说。真言法中即身成佛○于诸教中阙而不书（文）又引云。若人求佛惠通达菩提心。父母所生身速证大觉位。依如是等教理证文成立此义（文）又引唐大阿阇梨颂言。六大无碍常瑜伽（体）四种曼荼各不离（相）三密加持速疾显（用）重重帝网名即身（无碍）法然具足萨般若。心数心王过刹尘。各具五智无际智。圆镜力故实觉知（成佛文）依此等文显今宗即身成佛异余宗僧祇久行也。但青龙寺和上造八句颂意。依上所引之诸经论文私成立即身成佛之道理也。谓第一句六大无碍常瑜伽者。凡自性法身如来以六大为其体。故大日经第二具缘品。我觉本不生出过语言道诸过得解脱远离于因缘知空等虚空（文）即身成佛义释此文云。本不生义者即是地大。缚字为离言说。谓之水大清净无垢尘者是则罗字火大也。因业不可得者诃字门风大也。等虚空者欠字字相即是空大也。我觉者识大。因位名识果位谓智。智即觉故（文）又金刚顶三摩地仪轨云。诸法本不生自性离言说清净无垢染因业等虚空（文）大师释云。此亦同大日经。诸法者谓诸心法。心王心数其数无量。故曰诸（文）故知心六大成诸佛体。此六大所成之佛身无障无碍而与一切诸佛及一切众生一切器界互相涉入镕融相应。故云六大无碍常瑜伽矣。次第二句四种曼荼各不离者。一切佛界论其相者即大三法羯之四种曼荼罗也。此四种曼荼彼不离此。之不离彼。犹如空光无碍不逆。又与一切众生一切器界不离而相即。故云四种曼荼各不离矣（已上二句如次案立佛界体与相了）。次第三三密加持速疾显者。上二句所谈之佛界虽凝然而无碍。若行者不用加持力者即无由显证。故有此句矣。然加持有二种。谓自行加持及阿阇梨加持也。自行者真言行人手结密印口诵密言心住三摩地也（密印密言口传更问。即身成佛义所出之诵毗卢遮那三字密言作印印心额喉顶成圆镜等四智者。是深中浅略非深中深秘耳）次阿阇梨加持者。大师云。则于现生遇逢曼荼罗阿阇梨得入曼荼罗为具足羯磨。以普贤三摩地引入金刚萨埵入其身中犹加持威德力故于须臾顷当证无量三昧耶无量陀罗尼门（等文是五秘密仪轨文也）由师弟二种之三密加持现生证菩提。故云三密加持速疾显矣。次第四句重重帝网名即身者。由师弟三密加持力故即得不思议法益。而证显彼身即此身此身即彼身佛身即众生身众生身即佛身不同而同不异而异故有此句矣。付下四句上三句叹佛德第四句亦立成佛所由可知。
    疑云。先大师引后十六生成正觉之文证即身成佛之义不明。既云经十六生。岂是即身成道乎。次青龙和尚何以六大无碍四曼不离而如重重帝网为其所由令立即身成佛之理乎。夫虽见重重帝网之法界法门。何可必即身成佛。彼显教圆宗意见诸法帝网岂许即身成佛乎。次下四句意即成之故如何成立乎。答。大师引后十六生之文成即身成佛之理者。十六生之言非是死此生彼之生也。大师释此文云。十六生者指十六菩萨生（文）心云。初地已上十地位金刚萨埵等十六菩萨功德证之。今指证入十六之功德门言十六生也。五秘密仪轨云。得身中一大阿僧祇劫所集福德智慧则为生在佛家（云云）此文生在佛家者是正教常言。即呼证云生。彼后十六生之词准此可成立矣（又十六生义演密抄第四有多释。此义如十八门十地浅略深秘中记之）次至和尚颂之意。六大无碍四曼不离故。即知佛身与自身互相涉入同一体性。既自身即与佛身同体。由何此身不成佛果乎。今用三密勤修之行加持佛身同体之自身时。体用俱相应。宁不即身成佛乎。但于显教意虽云帝网重重。佛身是常住众生身无常也。法体非实同性。此身如何成佛体。又三密加持用阙而不论之体用俱不相应。岂为相例乎（显密差别义如第二十六门果分功德可说中具记之）次下四句颂成即身成佛之义者。夫如来四种法身成佛之义者。夫如来四种法身是法然本有之萨般若非劳今时造作之智德既自身本具之德。何不显此身之上。又佛智无数虽过刹尘无际限。若圆明心镜高悬法界顶。其一切德像宁不现此前乎。是故不舍此身忽入佛位耳。和上颂释其意如是。
    疑云。后十六生成正觉之文一生中证得十六菩萨功德不明。理趣释云。即于大十六生作金刚萨埵菩萨等乃至金刚拳菩萨。最后身便成毗卢遮那身也。此文说地上送十六生至最后身成正觉也（文）又大师金刚顶经略释云。若能受持思修。不经三大劫十六大生乃至现生证如来大觉位（文。理趣经开题释亦同此文）此释意言真言行者不经三无数劫亦不经十六大生而现生证觉位也。或又此文言不经三大僧祇而钝根经十六生利根乃至一生证大觉也。此文意若十六生之言非死此生彼者。何对彼生云乃至现生证如来位乎。今十六生与一生相对成义。知十六生者尚是死生之生也。若尔何取此十六生成正觉之文为即身成佛之证乎。
    答。后十六生之文非死此生彼者。其理如先成之。但会今二文者。理趣释最后身者指证金刚拳功德之位时也。非经死生而至后身耳。次金刚顶略释意者。言真言行人不经三大劫而于十六生乃至现生证如来位也。夫于地上经十六菩萨生随行者根品亦有超不超。若软根者升初地之后十六功德次第证之。是云不超越若上根者直入第十六金刚拳不经次第位而十六功德一时证之。是云大超。其中间超越多少随根。既十地许有超越（如第十九门成之）十六大生何无此义。十地与十六是圣位浅略深秘故。大师为显示有此义言十六大生乃至现生证如来位也（现生者意显一生）若尔十六生之文何不为即身成佛之证乎。
    疑云。青龙和尚出八句颂弘法大师制即身义立一生成佛之理以为秘密之宗旨。恐似不顾诸教违文而恣其义矣。妙法莲花经观智仪轨云。若能专注无间修习。现生则入初地顿集一大阿僧祇劫福智资粮（文五秘密轨说同之）此文说地前位经一僧祇劫然入初地也。又大师守护国界经释下卷云。问。先经文言我亦如是者。何等佛耶。答。此非余教穷三无数成佛。超过此佛真实果佛。何者如宝云经云○如来境界不可思量。但为浅近众生说三僧祇修集所得菩提。而实不可计数也。解云。此中不可计数者不可计数阿僧祇劫。非但三也（已上法藏和尚述）。准知今此经同彼（文）此释意言守护经中说佛菩提之行尚不止三僧祇劫。久经不可称计之阿僧祇劫也。若尔何成即身成佛之义乎。加之大日经第五入秘密曼荼罗位品说佛德云。无数百千俱胝那由他劫布施持戒忍辱精进禅定智慧诸度功德所资长身即时出现（文具缘品同之）此文既说以无数劫行资长佛身。岂非即身成佛之违文乎。摄真实经下卷云。尔时金刚手菩萨摩诃萨告诸大众言○我曾过去百千劫中修诸愿海乃遇大慈毗卢遮那如来第一会中得闻是法超第八地证等觉位。此秘密法难得难遇（等文）今云金刚手菩萨多劫修行证等觉位。何是即身成佛之教乎。又一髻尊陀罗尼经云。诵持此陀罗尼者所有一切根本重罪皆悉除灭。况须依法作印受持者。当知是人于万万亿那由他诸佛所曾闻此法今还得闻（文）此文岂非言世世闻此真言多劫成行乎。又慈氏仪轨上卷云。若有善男子善女人。若依此法印行持供养。从此生已乃至成佛永离下道。所生之处更不堕落三恶道处。以法印加被故恒为护念。令断烦恼渐证登彼岸也（文）此文又无诤说多劫修行也。言永离下道结渐登彼岸故。依之大日经疏第九云。如初发心时一切功德即与如来等。从此已后经无量阿僧祇劫于一念中恒殊进转深转广不可思议。以此义故名为秘密藏中无作功德也（文）既言秘密宗人送无量僧祇劫成菩提大行。尔者如何会此等文可成立自义耶。
    答。即身成佛之证文如上出之。既金言明镜。何胸臆之辞。凡今宗意莫问根之利钝。一切皆即身成佛。故大妙金刚大甘露军拏礼焰鬘炽盛佛顶经云。若作此法经一百八遍现证佛身。上根者得成就。若经一千遍者中根必定成就。若经万遍者下根必获大成就法（文）既云下根人用一万遍念诵现证佛身。岂非利钝皆共即身成佛之证乎。又大日经疏第六云。如来秘藏长夜守护不妄授人。茍无顿悟之机则不入其手（文）既以今教唯令蒙顿悟之机。爰知修行此教之人可一切皆即身成佛矣。又尊胜二卷轨上云。若于一念顷证无生转五智成五分法身悟三密即三身。初发心时便越百六十种心度三无数劫行证普现色身三昧耶。即是初发心时便成正觉（文）此文说最极上上根性直闻秘密一乘初发心时便成正觉也。谓行者悬思于法界曼荼罗若得见三密即三身者。即指此时限云初发心时。若得此心见时知所有身口意皆是三身佛德故。一时断三妄一念度三劫便证无上究竟位忽备圆满正觉德也。譬如于绳起蛇觉于杌作人想者若如实了知之时一念之中能绝人蛇之邪执成绳杌之正见。此亦如是。一念成佛有何疑。此即升初地时一念证十六大菩萨功德之大超人也（仪轨初发心时便成正觉者。指初地云初心也）又慈氏仪轨下卷云。若一生中从初念诵至於越三无数劫行即证一生补处三莽地。越一百六十种心三度即是度三遏僧祇行（文）此文一生度三祇即证补处位者。指非最极上上根之人也。远兼一生升补处位故。若○言又一生者。约十信初发心。而未至三密即三身之发心位为说。是人若至其位即一念可成佛者。亦是最极上上根也（已上文料简）如此等文证非一。岂疑即身成佛之理乎。但成所出难之诸文心者。先法花仪轨等顿集一大阿僧祇劫福智者。显教行者一僧祇劫间渐渐所集福德资粮今真言行者一生短时内顿积集之。所以言现生则入初地顿集。若非此义何云现入生亦说顿集。故疏第二云。余教中菩萨行出方便对治道次第渐除心垢经无量阿僧祇劫或有得至菩提或不至者。今此教诸菩萨则不如是。直以真言为乘超入净菩提心门。若见此心明道时菩萨无数劫中所修福惠自然具足（文）此释岂非明证乎。次至守护经释言今此经同彼者。宝云经中说三祇所成之佛外更有余胜佛。引彼一边同此经意（此释第一第九并说成佛作法。此即示现显教之外真佛也）而非取劫数长久。二经令相□此经不说真宗佛长劫行故。若言一切皆同者。二经所说佛可无胜劣不同。然经释下文云。花严宝云等说应机之假佛未许究竟圆极之真佛（文）佛体既与此经不同也。行时云齐等。所以勿依守护经释难即成道理矣。次至大日经摄真实经说真言门菩萨初心加行位未发真言行之修惠未断三妄执之一分以前所经劫数也。夫今宗非上上决定之信解者不闻。非空空无著之心智者不入。若前不种多劫资粮者。岂具上上无著信智乎。如彼菩萨念佛三昧经第五云。曾于过去无量佛所亲近供养殖众善本方得闻此三昧宝王（等文）显教值遇尚报旷劫行。究竟真乘宁得辄成乎。所以言百千劫中修诸行愿然后初闻此法也。故都表如意轮法云。若能承仕此尊者不是一生种善根。曾经无量诸佛所修集菩提究竟门。就中若值善知识一生即入不坏门（文）此文说行者初心之位既有多劫修行也。又秘藏宝钥秘密庄严住心引大日经第一文云。真言门修行诸菩萨无量无数百千俱胝那由他劫积集无量功德智慧具修诸行无量智慧方便皆悉成就。解云。此叹初入真言菩萨功德（文）此文叹真言门初心菩萨而言诸余菩萨无数百劫中所集之功德智慧此人皆悉成就（此义如经疏第二释）若非多劫修行之薰力。何今入此胜道忽成此胜德乎。次至一髻尊经说。是显示依法作印如说修行已前事也。夫即身成佛者就三密相应行方论其义。彼经言依法作印受持者。于万亿佛所曾闻此法。既是如说修行已前事。何为即身成佛之难乎。次至慈氏轨文。是说浅行之人相也。谓十信已前未断惑位有闻真宗究竟之谈仰发心修行之者。彼文若依此法印行持供养等者。即指此行人也。此人虽真宗起行尚在常没凡地未登修惠断惑位故久溺生死苦轮之海。然而真言发心其行最胜故永离下道更不堕三恶底。以法印加被故终渐发十信断惑道。信位成就之后一生成佛也。所以此文虽说多生多劫之行而不坏即身成佛之理。是故诸经中无量劫之言约闻惠及修惠之中未断惑位作说。若断惑以后者乃至一生成觉。故不空三藏总释陀罗尼义赞云。菩萨与此相应顿集福德智慧资粮（文）心云。若菩萨未与此三密行相应进虽送多劫。若与此三密相应者速疾成道。譬如利根二乘加行修习位虽经六十百劫若圣智现前者一生至应果。此亦如是。次疏第九意初发心后经无量僧祇者。叹秘密宗无作功德也。非谓菩萨经若干劫数。谓行者初发心时所成功德其数与如来等。其后纵无量阿僧祇劫间勤修精进。其功德念念中转深转广不得其边际。此无边功德皆是初心所得无一法。后时初出生。故云无作功德。是为显功德深广无边义以假说劫云无量僧祇也。何是宝经无量劫乎。彼天台宗意许速疾成道。然法花云。我于无量无边阿僧祇劫修习是难得阿耨菩提（云云）安然和尚教时义第一会此文云。天台宗之神通乘者虽超万里不失里数。故法花云无量阿僧祇劫是超其劫数行非谓实历若干劫数（云云）今疏释即叙此意也（若依安然意。大日经及摄真实经说同可成此会释欤）。已上一义成了。或又所出难大日经第五摄真实经下卷慈氏仪轨上卷疏第九文者。再三案之实说依多劫修行而成佛也。泛如是等文诸经多端。今依此等说广思一宗旨趣。即身成佛之理约极上利根者论之。故疏第八云。若人于秘密藏中受灌顶位者。乃至一生中或成正觉（文）此文乃至一生或成正觉者。显根有利钝。而钝根非即成也。若钝根人者虽此宗心经无量劫即升初地。所出大日经等文即其心也。又疏第六云。而诸众生有渐入者。有超升者有顿入者。然其趣毕竟同归（文）抄第六释云。有渐入者。亦如彼乘羊。有超升者。喻如乘马。有顿入者。犹得神通（文。羊马通三别。是龙树智论释也）渐入者如乘羊者。从显教行入今宗之人也。十住心论第一云。归路有径纡所乘有迟疾。生羊等车逐纡曲而徐进。必经三大无数劫（文）此唯释显行故云经三劫。疏明真言行人（检所知之）所以示从显入密。若尔经一大僧祇可必入此宗（此义如第四门百六十心断位中成之）超升者如乘马者。直从今教而发心入证位也。故疏同卷下文云。或有众生入如是法门可得超升成佛。入余法门久远稽留不得成佛。如是等种种根性不同（文）是即明超升人自真言教发趣。谓入如是法门者指今教。超升者示此人不经显行而直超入密教成佛也。是又钝根可经无量僧祇。故抄言超升者如乘马。虽同云僧祇劫不如显教修行僧祇。是人钝根故虽经多劫教力胜故不同余乘时劫。用羊马迟速之喻即显此意耳。顿入者得神通者。乃至一生成佛人也。故住心论第一云。神通宝辂凌虚空而速飞一生之间必到所诣（文）若不如是分别者。超升与顿入之二人难辨。故知一生成佛者定依极上利根也。但钝根人虽经多劫。然以证得净菩提心之后不经劫成佛又即为此教超余宗。余教心初地已后经二大僧祇故。已上一义亦成了。
    疑云。前义意若言利钝皆一生成佛者。大日经疏就真言行者存有超升顿入不同等释（其文如上成之）大为违文矣。又后义意若言钝根人经多劫者。大妙金刚经文并大日经疏言无顿悟机不入其手释又还为相违（其文如上出之）尔者二文成鉾楯。两义如何可立乎。答。前义意先会疏乃至一生或成正觉之释者。彼文或之言可用有之训。若尔言勿问根利钝乃至一生有成正觉。是何违文乎。次至疏许超升顿入不同之释者。凡真宗家虽许利钝皆现生成佛。而钝根名超升。此人超多劫行一生之暮取觉故。利根号顿入。此人速疾成道不久待一期之终故也。次依后义意先成大妙经文者。就上根人亦有上中下不同。诸教中开三品为九品即是意也。彼大妙经意上根有三品现成致迟速。一是故为此说而不遮中下二根人经多生多劫矣。次至疏无顿悟机不入其手文。是为叹真言教胜余教对显教三大无数劫之行而指今教所说劫数之行言顿悟也。非谓一切悉一生成正觉。二文相违会释如此矣。
    问。今宗意一生究竟菩提者可云从何位起此一生究竟之行乎。答。大日经第一住心品云。宣说真言道清净句法所谓初发心乃至十地次第此生满足（文）疏第一释此文云清净句者。即是顿觉成佛神通乘也。如余乘菩萨志求无上菩提种种勤苦不惜身命。经无数阿僧祇劫或有成佛或不成佛者。今此真言门菩萨若能不亏法则方便修行。乃至于此生中逮见此无尽庄严加持境界。非但现前而已。若欲超升佛地即同大日如来亦可致也。复次行者初发心时得入阿字门。即是从如来金刚性生牙。当知此牙一生运运增进更无退义。乃至成菩提。无行可增。然后停息。故云次第此生满足（文）心云。余乘菩萨者是显教修行人也。此人经无数劫或有成佛或不成佛者指十信位修行或入不退位究佛道或退大心堕二乘地也。今此真言门菩萨于此生中超升佛地即同大日者。对上显教菩萨或退或不退之行今叹真言门顿入不退之德也。故知初发心菩萨此生十地满足者。取十信初地心言初发心行。若不然者何对显教十信或退义而显今宗不退顿入德乎。若指十住已上言初发心者。二宗同不退也。岂得显密之差降乎（璎珞经上卷言十信第六心不退。地持论第三说十住不退。故成此义耳）又慈氏仪轨言一生从初念诵越三无数劫证一生补处（文如上出之）此初念诵之辞何非十信初心。十信是发心念诵之位分。有三密相应之德故。故不空罥索经下卷云。乘信力故一切事成速达彼岸。若不信者假使经于百千俱胝多劫精进唐捐其功终无获证远离阿耨多罗三藐三菩提（文）依此文意从信位岂不即身成佛乎。又疏第二云。若一生度此三妄执则一生成佛。何论时分耶（文）此文云一生度三妄一生成佛。是故知于十信位取修惠发得断除烦恼之位分为即身成佛之身。显教中既说十信起修惠断烦恼。况秘宗弥深乎。所以从十信。断妄执即身成佛也。若不指十信位而为成佛身者。岂云一生断妄一生成佛乎。十信位定摄断妄之生故。或又显教菩萨经无数劫有退不退者。指十信第六心已下也。璎珞经说七住不退故。若尔对显教之或退不退叹今宗之不退顿入。可约十住位。若依此义即身成佛位分亦于十住可论之（但第六住已下论之）疑云。显教意付十信或十住中辨退不退位。对此退位说真宗不退顿入即身成佛不明。无量寿仪轨云。依此教法正念修行决定生于极乐世界上品上生获得初地（文）此文言现世升地前位分当生证初地也。若尔如何从十信或十住可一生成佛乎。又五秘密仪轨云。于显教修行者○十进九退。或证七地以所集福德智慧回向声闻缘觉道果。仍不能证无上菩提（文）此文说七地以前犹有位退也。若尔今宗不退顿入之身即对显教所说地上之位退可论之。何云地前位中有此谈乎。答。先于无量寿轨文若据即身成佛唯限利根非钝根义者。此文说钝根人也。何是违文乎。更不足设会释耳。若依利钝皆即身成佛义意会之者。十信已前凡夫至命尽时始今教发趣故。以时分短促未及三密修行。是故现世不证初地即命尽也。今一切皆一生成佛者。付十信已后三密修行之人作论。是既不修行而命尽。岂非论谈之外乎。或彼文生于极乐者。于往立生名。非是死生之生。若尔现身往诣彼土证初地。何非一生成佛乎。次成五秘密轨意者。粗开显教之经论。具检位行等之退义。七地有位退未见其说文。但法相大乘宗之一义意许二乘作意至七地。故了义灯第七云。问。三种练磨等何别何位。答。三别者。一怯时长难到。二怯行广难修。三怯果妙难证○问。此练磨在何位者。答○在资粮位通三十心○又解。亦通加行及七地前○又七地前虽伏烦恼。所知未全。要须加行故。又乐于下乘般涅槃障五地方断。虽未断时不退。趣彼或可起心○设不起现种至此除故。未断前犹须练磨○如断四处不唯地前。诸疑离疑执着分别七地犹有（文）此文意云。菩萨用三种练磨之行方治昔二乘道之三种作意。其作意者。谓恐怖长时行之心疲惓广多行之心不欣好妙果之心也。于此治三心之练磨行判所起位分凡有二意。一者在地前资粮位。二者通地前乃至七地（但除见道位如灯言之）彼乐求二乘涅槃之心即是菩萨道之障也。此障五地方断。此地菩萨永虽不退堕二乘地。或暂起自利心或虽心不现起而其心之种子五地犹在。故彼位起断此种之练磨行也。又七地有二乘作意分别执心。是故亦彼菩萨起治此心之练磨行矣。四处障中二乘作意障七地尽之。五秘密轨所叙之显教意者。即可指法相一宗之此义。若尔以二乘作意至七地而义说言七地所集福智回向声闻缘觉道果也。良地上许有小乘作意。岂云顿证菩提之教乎。是以轨中判仍不能证无上菩提耳。虽然非七地菩萨实舍大菩提心入自利偏小之道。何忽取此文成地上退堕义乎。

五相成身料简第二十三

    问。诸经中说五相成身。尔者其五种相别如何。答。菩提心论云。明五相成身者。一是通达心。二是菩提心。三是金刚心。四是金刚身。五是证无上菩提获金刚坚固身也（云云）又金刚顶经十八会指归云。五相所谓通达本心修菩提心成金刚心证金刚身佛身圆满（文）金刚界仪轨说第一通达心相云。复想礼佛足。白言最胜尊。我不见自心。此心为相何。诸佛咸告言。心相难测量。授与心真言。即诵彻心明。观心如月轮。若在轻雾中。如理谛观察。真言曰。唵质多钵罗底吠^8□迦噜弭。
    藏识本非染。清净无瑕秽。由具福智故。自心如满月。心云。通达心者行者始见心之形相也。谓前住无相观思惟诸法空。是故得空观一边未见自心相。今依彻心明力故知心如月轮。然作此观时先可观月轮种子。故如意轮菩萨瑜伽法要云。汝想于心中所内恶字门以字彻于心诵此密言曰。
    唵止多钵罗底味能迦路弭。当默诵一遍便想为月轮（文观自在王如来法同此文）但虽见月轮然如在轻雾中犹未分明。指此位分言通达心也。
    疑云。勘先德金刚界次第（无勘七本）云。藏识本非染清净无瑕秽由具福智故自心如满月之四句文说第二修菩提心。非通达心段之所摄。今何入说通达心之文中乎。答。私今案先德意云。说五相之文终皆出其真言。故以真言可为一段终。然藏识本非染等四句文通达心真言后说之。所以知是第二修菩提心所摄也。先德意皆如是。今言此义不然。若以真言为一段文末后者。三摩地仪轨说通达心云。诸佛咸告言。心相难测量。授与心真言。如理谛观心。唵质多钵罗底微^8□迦噜弭。食顷便见心。圆满如净月（文）此文中真言之后二句（文）为属菩提心段为属通达心段。若言属菩提心非通达心者。说通达心之中真言上文全无如净月之言。以何文可显示通达心之义乎。故知真言后食顷便见心圆满如净月之二句即成通达心相也。三摩地法既达心说真言之后。若尔金界仪轨四句何定后段所摄矣。但今所以彼藏识本非染等四句为通达心段摄者。四句之文次言复作是思惟是心为何物。此文寻求第二菩提心相之辞也。故以此文可为菩提心段之初。又说菩提心中更有藏识本非染清净无瑕秽之二句。亦示由具福智故自心如满月之半偈。若上文是菩提心段摄者。岂一段文中作重言无用之说乎。是故知上四句定通达心中结成心如满月之所由耳（已上第一通达心毕）。
    第二修心者。金刚界轨云。复作是思惟。是心为何物。烦恼习种子。善恶皆由心。心为阿赖耶。修净以为因。六度熏习故。彼心为大心。藏识本非染。清净无瑕秽。长时积福智。喻若净满月。无体亦无事。即说亦非月。由具福智故。自心如满月。踊跃心欢喜。复白诸世尊。我已见自心。清净如满月。离诸烦恼垢。能执所执等。诸佛皆告言。汝心本如是。为客尘所翳。菩提心为净。汝观净月轮。得证菩提心。授此心真言。密诵而观察。真言曰。唵冒地质多母怛波（二合引）那野（引）弭。能令心月轮。圆满益明显（文）心云。行者前才虽见心月轮。在轻雾中尚未分明。今明见心月故委思惟月轮之性相。谓此心以何为性。是执持善恶种子为性。又以清净非染为性矣。持善恶种为性。故善恶皆由此心又清净非染为性。故积福智即成满月（已上释心性）又此心有何相。无体无事为相矣。体者相也。即无相为相。事者对理作言。即遮世间事相之月轮也。今无体无事为相故说亦非月。虽然由具福智故此心尚如满月。故大师降三世五重结护云。于月轮有二义。自通达菩提心至于证菩提心所观月轮喻世间所有月轮。自尔以来所观月轮无漏法性月轮也虽非月轮而以无垢清净无碍圆满之义故假名月轮（文）证菩提心者即第二修菩提心也。其所以既云菩提心。可非指第三第四心。彼三四唯有金刚之名。故又不可云第五证无上菩提心。若夫指第五心者。岂云第五成菩提心已前所观皆是世间月轮非无漏法性轮乎。月轮观即第二心中究之了至第三心更观轮中莲等故。所以今至于证菩提心等者。言至第二心之已前只观世间月轮也。世间所有月轮无漏法性月轮有此二义不同故方开通达本心修菩提心之二种耳（已上释心相。安然和尚菩提心义第一卷释上文心。可勘之）。此位明见心月之性相。故结文云。能令心月轮圆满益明显（云云。略出经第二摄真实经中卷观自在王如来修行法如意轮瑜伽法要金刚顶经曼殊室利五字心陀罗尼品金刚顶经文殊师利仪轨供养法曼殊师利五字陀罗尼瑜伽仪轨等所说五相中具见。以月轮观之明昧为初二心之差别。而恐繁不载。可勘之。）。
    疑云。先德皆以能令心月轮圆满益明显之二句属第三成金刚心段。今何入第二心段乎。答。先德意如上成也。但今所以言结上者。月轮益明显者即第二修菩提心义也。益之言显增故。第三成金刚心非月轮增明之观解。以此文属彼心乎（已上第二菩提心毕。后之文段皆可准知之）。
    第三成金刚心者。金刚界轨云。诸佛复告言。菩提为竖固授心真言观金刚莲华。真言曰。唵底瑟□□曰罗钵那^8□。汝于净月轮。观八叶莲花。令普周法界。唯一大莲华（文）心云。前观月轮令其明显毕。今于月轮内观本尊三摩耶形故云观金刚莲花。金刚莲华者。观自在成就瑜伽莲花部念诵法门云。观于花。于其花上有一金刚。以是相故名曰金刚莲华（云云）表莲花之坚实故花上观金刚。又大师金刚般若释云。此金刚有独三五等别。亦宝莲等通名金刚。各具坚不坏义故（文）此释经题目金刚也。若准此意者。金刚莲花者莲花即金刚也。又安然和上对受记上云。此观中但观圆满月轮上有五股五股变成金刚莲花界也（云云）又觉超僧都五相成身私记云。金刚莲花者○有云。五股为茎之莲花也。有云。金刚言通五部三昧耶形也。塔杵莲花等皆名金刚○有云。金刚是金刚界也。即通五部。莲花是莲花部也。局在于一（云云）但今仪轨说莲花部念诵故云观莲花。理实随五部别可观其三摩耶形。故三摩地轨说此心云。汝于净月轮观五智金刚令普周法界。唯一大金刚（文）此轨说金刚部念诵故言观五股也（安然和上菩提心义第四具引文证成观五部三昧耶形之义。可捡之）。又准金刚顶经文殊师利仪轨供养法并五字陀罗尼颂等。先观种子次可念三昧耶形。故五重结护所叙之字轮观意即付五相成身观中思惟五佛种子字也（委可见释始终）又对受记上释此金刚心云。若就东方金刚部于心月轮观吽。吽转成五股杵。若就南方宝部额上观怛罗字。变如意宝形。余准之可知（云云已上第三金刚心了）。
    第四证金刚身者。同轨云。应当知自身。金刚莲花界。真言曰。唵□曰罗钵娜^8□怛^8□句含。自身为莲花。清净无染着（文三摩地轨云。自身为金刚云云是说金刚部故也）。心云。前观心月轮上有八叶莲花。今见自身即莲花。是观行转胜故为身即莲花耳。
    问。略出经并千手轨等所说五相中第三成金刚心之次教示广敛观及诸佛引入之相。且出千手轨云。想其莲花渐舒渐大乃至遍满小千世界及中千世界大千世界（等文。真言如彼说）。又云。复想是莲花渐敛渐小量等己身（云云真言如彼说）。又云。又想空中一切如来悉皆入此莲花中令为一体（文）此三重观行第三相后第四相前别说之以劝觉行者。何今第三第四之外不立为一相乎。答。检法花观智轨广观之文终出第三成金刚心真言。故彼文云。当圆明满月面上观五古金刚智杵。渐引遍舒普周法界○作是观已诵真言曰。唵底瑟□缚曰罗（文）若广观是第三相之外者。何彼观末后说成金刚心真言乎。故知广舒观第三相所摄也。广观既第三也。敛观定可摄此中矣。教彼广入自身是一观之始终故。然此敛观成就已者。即转成第四证金刚身。故观智轨说。敛观了其真言略之而说第四证金刚身真言。即此意也。是故诸轨中示敛观了云。量等己身（云云）此言虽说敛收之量兼亦显澄金刚身之义了。抑今所以第三成金刚心中用广敛观者。凡有二意。一者为令所观三昧耶形大小无碍自在。二者为遍法界海诸佛引入自身中也。谓广观先见三耶形周遍之相敛观收之令还同自身之量。此是大小无碍义也。法花千手轨等说即此意也。次为诸佛引入者。广舒观时令三昧耶形周遍法界而冥合法界诸佛毕。然后收敛此三昧耶形令同自身量时。所冥合之诸佛随引入自身内也。故观自在王如来法说敛观云。一切世界诸佛如来随花而敛量等本身（文第三相观莲花故云随花而敛）又文殊五字轨说云。虚空诸如来悉随剑而量同己身已（文观剑为三昧耶故云随剑而敛）已前广敛二观为表智行自在为成诸佛引入就心月轮中三昧耶之一相虽用广敛分别二重而非有转胜阶级更出生异相。所以不开为别相耳。次所以一切如来引入身内者。为请诸佛之加持成第五佛身圆满也。故曼殊室利五字心陀罗尼（金刚智译）云。以一切如来入身剑已加持力故即变己身为曼殊室利菩萨（文）此诸佛入体之相非行者自身所成德。故不为五相所摄矣。
    疑云。广敛自在及诸佛引入之观何故唯局第三成心不用第四证身中乎。答。理实可有广敛观亦第四相中用之。故觉悟僧都五相成身私记释广敛云。先德或第四后用之（文）但诸轨中第三相之次说广敛者。令心中三昧耶舒敛自在了然转心成身相观门甚便故也。诸佛引入观乘舒敛成之。所以第三第四摄准而可知之（已上第四金刚身了）。第五证无上菩提者。同轨云。复白诸佛言。我为莲花身。时彼诸如来。便敕行者言。观身为本尊。复持此真言。真言曰。唵野他萨缚怛他哦多萨怛他含（文）心云。复白诸佛言我为莲花身者。此明行者契前教诫了又为蒙后惊觉以己所证而启白佛也。次时彼诸如来等者正说第五相。谓前自身成三摩耶形。今自身成本尊羯磨形也。故三摩地轨说第五相云。以证心清净。自见身为佛众相皆圆满即证萨婆若（文已上五相成身文料简了。虽有诸经并仪轨说今付金刚界轨文料简之。余可准知耳）。
    疑云。所出之五相成身文上云。诵观诸法性。皆由于自心。烦恼随烦恼。蕴界诸入等。皆如幻与焰。如乾闼婆城。亦如旋火轮。又如空谷响。如是谛观已。不见于身心。住寂灭平等究竟真实智（文）此文深观诸法性空即通达自心性。又既云究竟真实智。何以之不云通达乎。是以检法花观智仪轨之五相文云。诵通达无碍心真言七遍。唵唧答钵罗底吠^8□迦噜铭。诵真言已则静虑专注寻求自心。今我此心为青为黄为赤为白为方为圆为长为短为是过去为是未来为复现在。良久推求知此心了不得。则能通达空观我法二执亦不可得则能悟入人空智法空智。则于无所得心观于圆明净无尘翳如秋满月炳现于身仰于心中。此则是本源清净大圆镜智。作是观已则诵菩提心真言七遍。真言曰。唵冒地唧多母怛播娜夜铭（文）此文意诵通达心明已方观自心无相。爰知指人法二空智为通达心摄也。若言此文空观是达心前方便用后月轮观正为此心体者。第二菩提心可无观心。此外更不说修菩提心所观故。是故料简今文云。自诵通达无碍心真言至悟入人空智法空智者说第一通达心。自则于此无所得心观于圆明至菩提心真言者说第二修菩提心。若顺此料简者。文言甚巧能示二重观行所以观智轨意以空观为达心月轮观属菩提心也。加之千手千眼修行仪轨说五相云。一切法本来清净我亦清净。于世间贪爱清净故则嗔恚清净○于世间般若波罗蜜多清净故则萨婆若清净。瑜伽者作是观已身心额然清净。即诵通达心真言曰。唵唧多钵罗底吠^8□迦噜弭。瑜伽者诵无限数当证二无我。显现如来藏（文）此文说一道清净之空观以遣染净诸法之相也。贪等清净之言显贪等无相故。然次诵达心明更成上观心。知通达心者空观为体。依之心地观经第八说真言法则具教空观而示此达心真言。是即仪轨观经俱空智为达心也。若尔金界轨中不见于身心住寂灭平等之文同说无相真空。岂非显示通达心乎。答。五相成身之名自菩提心论起。然彼论意说行愿胜义三摩地三种心以为行者用心。其中胜义心者今所出问之寂灭平等智是也。至第三之三摩地心更立五相成身。爰知论意以无相空观不入通达心中。良空观只遣身心而穷遮情门之意。达心还取心相即显表德门之实矣。遮情表德言义遥异。何难空智亦可入通达心。但至所出责之观智轨说。空观是入相之方便。以轮观正为达心体。若言空智属达心而轮观非此心者。金界轨等明以月轮观为通达心。此文相违如何消之。爰知观智仪轨同取轮观为达心。况空解是无相之观念。何言五相之中一相乎。但于第二菩提心无观行之难通达心与菩萨心同月轮为境而明昧成异。然前观圆明满月是通达心相也。后诵菩提心真言即显令前满月而增明也。所观无别境。所以不说第二观心。观智仪轨文其意如此矣。次千手仪轨文亦与观智轨同。谓先教染净诸法清净令住一道清净空解。以此空解遣妄执即为证实达心之前门。次诵达心真言正达心之实相。心实相者。文言当证二无我显现如来藏是也。今如来藏者意显心月轮。诸佛萨婆若自阿字轮生故指此字轮名如来藏。若尔此轨说如何可云空观为达心。圣言无违害。诸文相契乎。但于心地观经是别途五相非常途所说。此当译人不体其意。岂非和会乎。或又此经更非说五相。只为成无相观门亦用今通达心真言。是即密言之字句义味非一。达心之真言兼证空理故也。如阿之一字兼空之有为字义。此亦似彼。心月轮之空何非此明所证乎。
    问。今此五相成身为真言行者升第十地始起此观为当从浅位习此五相欤。若言入第十地始起智者。今此五相教广说。岂学教之行人不从初心习此观乎。若又不知此五相者。指何物言真言行乎。若依之言从下位起此心者。金刚界轨说行者始闻第一通达心云。想身证十地住于如实际。空中诸如来弹指而惊觉告言。善男子。汝之所证处是一道清净。金刚喻三昧及萨婆若智尚未能证知。勿以此为足○行者闻惊觉定中普礼足。唯愿诸如来示我所行处。诸佛同音言。汝应观自心（等文）又大师嵯峨太上太后授灌顶启白云。金刚顶经说。尔时薄伽梵一切义成就超过十地住无识身三昧证一相无相寂灭平等究竟真实之理。上不见有佛可求下不见有众生可度。以为究竟果。时诸佛现前惊。汝所证是一道清净。未证究竟金刚三摩地（等文）已上文言想身证十地。又超过十地者即显行者升第十地。又诸佛惊觉言中金刚喻三昧尚未能证知者。许行者证第十地而呵未起金刚喻定也。既至第十地始蒙诸佛惊觉闻有五相。知已前位未习此观。又三摩地轨说五相云。诸佛大名释。才说是明已。等觉金刚界。更证真实智（文）此文意言唯等觉菩萨闻五相法门也。若尔宁关九地已还境界乎。答。五相成身观真言行人定证初发心习学之。其理如能难之言中具成立。但会仪轨文心者。彼且说第十地菩萨所证之五相。夫五相功德位位证之。谓初地所证之五相乃至佛地所证之五相也。总而言之有十一重五相。细分寻之即可有无量差别。今显第十地菩萨证佛地五相故云想身证十地。又呵金刚喻三昧尚未能证知也。佛果内证十地等觉不入其室。所以今蒙诸佛惊觉始得彼境界也。轨文中汝之所证处是一道清净者。指显教所说之极无自性心也。此心至十地方穷（此义如第一门三瑜只行料简中记之）。故今指此心之究竟言汝之所证处耳。

秘宗教相钞第六

秘宗教相抄第七


　　　　　　　　



一座成觉料简第二十四
草木等成佛不成佛第二十五
果分功德可说不可说第二十六
如来内证境界等觉十地不能入室料简第二十七
显密所说陀罗尼浅深第二十八
显密二宗地位对当第二十九
显教至极真言藏家为入道初门料简第三十

一座成觉料简第二十四

    问。今宗意可云从最初发心一座成道乎。答。秘宗家虽说一生断妄一生成佛。而不可云最初发心一座成觉。夫今宗发心已后必辨受职灌顶等事。然灌顶定有行住威仪。如何发心已后一座成道乎（深行灌顶虽不起座。于定中可辨事业。浅行不尔。所以成此理耳）。
    疑云。所成义趣其理虽然。于依凭诚言如何可救之。五字陀罗尼颂云。众生性净故诸佛本誓力以相应法印见成诸圣身。即于一座中便成最正觉。若随此法者应作如是信。或起于一心言我是凡夫。同谤三世佛。法中结重罪（文）此颂说一座成觉之理。大呵凡夫卑劣之心。爰知薄地凡夫从最初发心之位不起一座顿成无上正觉。加之菩提心论云。凡今之人若心决定如教修行。不起于座三摩地现前应是成就本尊之身（文）此文亦明说一座成佛之义也。尔者如何。答。最初发心行一座不取觉先如成之。纵出百千文证如何遮其理乎。但所捡难之五字陀罗尼颂诚显地前行位有一座成觉之义也。然而此心可示行者备支分具足之行仪更登住行等位分之后方一座成觉。不可云依我是凡夫之言定是薄地凡夫。地前尚是凡行。何不呵责其卑心矣。菩提心论文亦可同此会释。或又菩提心论说真言行者坐禅入定住五相成身观而念自身即本尊时不起其座三摩地功德现前自身之内成本尊之身也。虽然出观时尚居因地未至果位究竟。何是一座成觉之义乎。五字陀罗尼颂亦可成此义矣。

草木等成佛不成佛第二十五

    问。今宗意可许一切草木器界有修行成佛义乎。答。此义难思。但即身成佛义云。诸显教中以四大等为非情。密教则说此为如来三昧耶身。四大等不离心大。心色虽异其性即同（等文）案此释意以草木等器界为如来三昧耶形而简异显教遂云非情。若尔于如来羯磨身既说修行成佛。亦付三昧耶形何不许此义乎。
    疑云。大日经第五真实智品云。我即同心位一切处自在普遍种种有情及非情（文）又大师付法传上（广本）云。法身智身二种色相平等平等遍满一切众生界一切非情界（文）知此宗心许情非情界之二别立三种世间即依此差别。然谈法界理性时虽云如来法身与情非情界平等无二。其三种世间之废立前非情遂无情识非发心修行物。若是有发心修行时者。何立非情界名乎。况案有情界成佛。有情是造业感果之器。六趣升沉随业行而转。是故若起无漏净业时即得佛果妙德也。但于非情界者水性自水大遂不随业而成火等。火界本火大全不待缘而变水等。余亦如是。非情是三世同类之性。非随时改转之法。何起因行证入之作业成佛果圆满之体。但即身义意密教说此为如来三昧耶身者。显教言器界唯非情不知如来功德中有之。今说三昧耶形中有器界。是即非情草木等之。外说三昧耶身草木形也。何以此文为非情成佛之证乎。答。大日经等情非情界者。诚是三种世间门意也。然三种世间是约凡夫妄情论之。若一切智智之前无一切皆非智正觉世间故。勿以有非情之言为草木不成之所由。次至器界草木非造业感果之难。未得其意。夫器界亦是有情共业所得。何云非业感之法。良随有情福业厚薄有支叶花果在亡盛衰。亦净秽二界差别岂非由净秽二业乎。又即身义云。六大能生一切。何以得知。谓心王者识大摄持四界者四大等。虚空者空大。此六大能生○以六大为能生。以四法身三世间为所生（文）既云。三种世间皆识大所生。此中所生之器界定可随能生之识大。若尔众生未成佛时器界亦虽凡界。然众生成觉时器界何不成佛德矣。凡此义意云。于众生发心所求之佛德总有四种曼荼罗。谓大三法羯是也。此中大曼者诸尊相好身。三昧耶者杖莲等草木形。法曼者上二曼之种子并诸心法功德也（此义如第十四门四种曼荼罗中记）。然众生发心修行时即转凡夫下劣相好及器界并心识惭成圣人上妙相好（羯磨身）及器界（三昧耶形）并心识（五智）是云三种曼荼。此三种曼荼既是圣身功德也。即可判属三密法。一切圣德总不出三密门故。谓大曼及三昧耶是身密摄色相形故。法曼一种通语意二密。文字从语言显心是意是之异名故。付此三密所摄之三种曼荼中论其发心修行义者。发心者正预法曼荼罗。意密皆法曼摄故。修行功三种皆有之。身语二密亦修行故既成身密所摄之三昧耶曼荼有修行毕。若尔三昧耶所摄之草木等岂无修行义乎。况又此三种曼荼曾不相离。故即身义言四大等不离心大心色虽异其性即同矣。以色心不相离故。今呼意地发心何可不言三昧耶身之发心。何况大师判心色性同。岂身色之上即不论发心义乎。所以今宗意于三昧耶形所摄之草木等可云发心修行而成果德。但至能难之词中言水性自水大不随业而成火等如何修行成佛。谁言水火舍其形。然成佛德只转凡境之水火更成佛界之水火即备三昧耶曼荼罗。是云修行成佛。既非情成佛义其理极成。何言即身义意器界是如来三摩耶形者尚非指非情乎。源信僧都天台宗要集第五成草木成佛义云。三约事理。从事即分情与无情。从理即无情非情别。是故情具无情亦然。四约土。从迷情故分于依正。从理智故依即是正。如常寂光即法身土。身土相称。何隔无情。五约教证。教道说有情与非情。证道说故不可分二。六约真俗。真故体一。俗分有无。二而不二。思之可知。七约摄属。一切万法摄属于心。心外无余。岂复瓢隔。但云有情心体皆遍。岂隔草木独称无情（等文具如彼言）虽有此言未如今宗草木即佛界功德而修行成道（可思知之）。

果分功德可说不可说第二十六

    问。显密二教俱可说因分果德之二位乎。答。二教论上引花严五教章第一云。一是性海果分当是不可说义。何以故。不与教相应故。即十佛自境界也。故地论云。因分可说果分不可说者是也。二缘起因分即普贤境界（文）又引同章中卷云。地论云因分可说果分不可说者即其义也。问。义若如是何故经中乃说佛不思议品等果耶答。此果义约缘形对为成因故说是果。非据究竟自在果。所以然者为不思议法品等与因位同会而说。故知形对耳（文）故知显教心于果分功德不可说之矣。同论又云。因分可说者显教分齐。果性不可说即是密藏本分也。何以知然。金刚顶经分明说故（文）是即密教心说果分法门也。
    疑云。先付显教意言果分不可说不明。夫中道寂灭之理虽超四句百非。而言教能说为众生示之。若尔虽不与教相应亦能可说之。何十地论意言果分不可说乎。次付密教意果分不与相应故言显教分绝无由显示。若尔今宗心如何说之乎。答。凡果分功德者。无相离性毕竟空寂之理内三密曼荼四种法身普门海会色相庄严凝然常住法界一味也。虽遣诸法空无相而不废凝然色相之曼荼罗。是即空有相违法法界之内宛然。此佛果空有德一处如何成。岂得教门说之而示人乎。故言不与教相应而不可说。但于中道寂灭之因分法门说非有非无超四句表。言谈遣边能显其理。只是遮诠之教不兼表德之言故。然言语道断者对说事相法为言。非实不及言表故言因分可说也。次秘教中说果分法门者。大日经疏十二云。今佛偈中说此阿字者。即是说自证法中以一切语意中虽有所说然此内证之境终不可了知。由自证法不可说故佛虽自叹美。即是称叹此阿字也。以此字本初来是世所依今说此自证之法。非彼二乘外道之境。于彼法中无可喻况之者。故云无比也。如饮水者冷热自知尚不可为不饮人说。况如来境耶。然佛以加持力故说不可说不可说等之法令金刚藏等皆得知之。此事即为希有（文）抄第八云。疏然佛以加持力等者。释通妨难也。谓有难云。上云今说自证之法如饮水者冷热自知。云何金刚手等皆得知之耶。故此通云。然佛以加持力等（文）显教不用如来加持力故不说果分法门。今教如来加持能令人知果海不谈之法也（三密功能起加持力。所以唯宗用加持力也）。又义云。今教为上根深智者如来说之。然深智闻果分不思议境界其根能信之故。故今教中说果分法门。果分法门虽不与教相应。深智闻思议之言说忽入不思议之理门。所以如来为是能示此法矣。显教机是浅智人也。是故于果分法隐而不说之。谓闻说法界实相全分空而全分有劣惠即迷乱还生惊疑心。是实不与教相应。所以显中不说之耳。
    疑云。显教是遮诠之教故唯遣众相显空。所以为可说之法不明。夫色即是空空即是色者。显教常言也。既说空有于一处。何云唯遣众相。加之天台之一心许三谛花严之一尘摄法界。皆是空有见一法。岂非遮表并说乎。若尔因分可说之。法相既不异果分功德。何云显教中置不说果海乎。答。色即是空等者。是真俗二谛显一处。非第一义谛中并说空有。谓虽空理之处许色相之有而空是凝然常寂色即生灭有为。其性既异。何一处不说之。空是实法有即妄见故。天台花严之谈且虽见法圆融。检实言之事理性别何不得说理处即有事法。但于果海妙法如来内证者。见空相见色相皆是实相常住德。言事相言理性同亦不生不灭体也。故大师声字实相义云。无相品及说诸尊相文并是实相（文无相品者指大日经说无相三昧品也）。此即不待事理圆融之谈而直见实相之空有。不同天台等之非圆融相即者不许事相常住（此显密差别义具如十住心论第十卷抄记之）。又即身成佛义云。以六大为能生以四法身三世间为所生。此所生法上达法身下及六道。虽粗细有隔大小有差然犹不出六大○四大等不离心大。心色虽异其性即同。色即心心即色。无障无碍。智即境境即智智即理理即智。无碍自在。虽有能所二生都绝能所。法尔道理有何造作。能所等名皆是密号。执常途浅略义不可作种种戏论（文三世间者众生世间器世间智正觉世间也。如摩诃衍论第三说之）此亦云一切事法即实相也。然法界实相中不曾见法性别。今同一体法界全分是空而全分亦有也。一处一性见鉾楯之二相。岂以言说显乎。故云果分不可说耳。大师吽字义云。龙猛菩萨云。佛法中有二谛。一者世谛二者第一义谛。为世谛故说有众生。为第一义谛故说众生无所有。复有二种。为不知名字相密号说第一义中无众生。为知名字相密号者说第一义中有众生（文）此文为第一义谛故说众生无所有者。显教意第一义中不许有故也。为知名字相密号者说第一义中有众生者。今宗心空中见有故也。此即今显密差别之诚证也。

如来内证境界等觉十地不能入室料简第二十七

    问。今宗意可云等觉十地菩萨闻此三密法门乎。答。二教论上卷云。自性受用佛自受法乐故与自眷属各说三密门。谓之秘密教。此三密门者所谓如来内证智境界也。等觉十地不能入室。何况二乘凡夫谁得升堂（文）
    疑云。大日经意说菩萨有三瑜只行。彼中第三瑜只行是秘密乘修行也。然疏意于八地已上许第三瑜只。爰知八地菩萨入秘密室（已上且教门谈）又理实一切菩萨升初地时发净菩提心即入真言法明道。若尔初地已上入三密门。何言等觉十地不能入乎。答。今等觉十地不能入室者。对显教作言。谓显教大乘凡有四宗。始自他缘乘教终至极无自性是也。然他缘觉心之二宗菩萨于七地已前究竟其理。故于此二心七地已前菩萨已入其室也。次一道无为心至八地穷证其理极无自性入十地圆满之（此义如第一门三瑜只行料简记之）。所以一道极无之二心如次八地十地菩萨入其室也。今于秘密乘佛果究竟法门非因分圆极之谈。所以言如来内证。不关等觉十地也。非谓于分证义不许因位矣。

显密所说陀罗尼浅深第二十八

    问。可云陀罗尼法门莫问显密二教所说无浅深不同乎。答。二教论下卷云。问。若如所谈者。说法身内证智境名曰秘密。自外曰显。何故释尊所说经等有秘密藏名乎。又彼尊所说陀罗尼门何藏摄欤。答。显密之义重重无数。若以浅望深。深则秘密浅略则显也○以大比小亦有显密。一乘以简三立秘名。总持释多名得密号（乃至）又应化所说陀罗尼门虽是同名秘密藏。然比法身说权而不实。秘有权实随应摄而已（文）
    疑云。显教所说陀罗尼门是权非实不明。所出释中总持释多名得密号者。付显教中总持言秘密者。一字一句中含多名而解释多名义故也。此释意与秘密宗陀罗尼其义何异乎。又法花陀罗尼品嘉祥疏引智论云。波若在声闻心名道品。在菩萨心名陀罗尼。在佛心名萨波若。故知陀罗尼则波若（文）显教意以智惠言陀罗尼。秘教何超之乎。彼疏又云。咒所论不出三义。一说极果胜德或因中万行。故闻者发心。二说三宝名字或诸佛菩萨之别名或大力鬼神之名。呼此名使魔邪闻者惊退。三说诸法深理无相。使闻者悟道得无生忍。问。诸经中何不翻咒耶。答。咒语多含此间无物以拟之。若欲翻之于义不尽。又失其势用。如此间禁咒之法要须依咒语法而谈之则有神验不得作正语而说（文）秘密宗陀罗尼义更不出此释意。谓或有诵诸尊及天等之名号咒。或有赞诸佛菩萨之功德咒。或有伏魔军咒。或有说实相咒。皆是一语含多义。又诵有神验。是故无由翻译。若尔显密二教总持不曾见有差异。大师何云应化所说陀罗尼权而非实乎。答。咒语多含而说诸尊名德等显密两宗大途是同也。虽然显教所诠义理未圆应化如来秘内证故是云权教。秘宗所谈始穷法性。自性法身如实说故（此显密差别义如第二十六门果分可说不可说中及第三十门显教至极为真言藏初门中说之）。是言实教。夫所诠佛界之德既有权实之差异。能诠总持之语何无浅。深不同。是故虽同说诸尊功德今宗说四种曼荼罗三密法界功德。是云真实陀罗尼。虽同说实相理今教说色相空相同一实之理是为真实总持。虽同说诸尊别名。今家说两部界众尘数之别号。是云真实密语。显教不如是。所以所说陀罗尼权而非实。又言咒灵验。一生除三重妄执即身成佛果菩提独限此宗咒验。更非显教咒术。今说世间悉地法非敢同因论乎。若尔约灵验悬隔岂不辨咒权实乎。大师字母释云。总持略有四种。一法陀罗尼。二义陀罗尼。三咒陀罗尼。四菩萨忍陀罗尼。第一法陀罗尼者。谓诸菩萨获得如是念惠力持。由此力持闻未曾闻言未温习未善通利名句文身之所摄录无量经典经无量时能持不妄。是名菩萨法陀罗尼。云何义陀罗尼。谓如前说。此差别者。即于彼法无量义趣心未温习未善通利经无量时能持不妄是名菩萨义陀罗尼。云何咒陀罗尼。谓诸菩萨获得如是等持自在。由此自在加被能除有情灾患。诸真言句令彼章句悉皆第一神验无所唐损。能除种种灾患。是名菩萨咒陀罗尼。云何菩萨忍陀罗尼。谓菩萨成就自在坚固因行具足妙惠乃至诸真言章句审谛思惟筹量观察不从他闻自能通达一切法义。是名菩萨忍陀罗尼。已上四种者瑜伽佛地等论且约人释。若据密藏义更有约法四种之释。一者此一字法能与诸法自作轨持。于一字中任持一切诸法。是名法陀罗尼。二者于此一字义中摄持一切教中义趣。是名义陀罗尼。三者诵此一字之时能除内外诸灾患乃至得空竟安乐菩萨之果。是名咒陀罗尼。四者若出家在家若男若女于日夜分中若一时二时乃至四时观念诵习此一字能灭一切妄想烦恼业障等顿证得本有菩萨之智。是名能得忍陀罗尼。如一字者自余一切字义皆含如是义理。譬如易一爻中具含万象龟十字上悉知三世。又有五种总持。谓一者闻持。二者法持。三者义持。四者根持。五者藏持。一闻持者。谓耳闻此一字声具识五乘之法教及显教密教之差别不漏不失。即不妄听也。二法持者。念不住不妄流于蕴中。三义持者。谓假实二法因缘性空。四根持者。谓六缘念更无余境。五藏持者。谓第九阿摩罗识即佛净识是也。如是五种亦约人释。若约法释更有五种。恐繁不述。是五种四种陀罗尼即明如来四智五智之德。佛地经等显教则但说四智。故佛地瑜伽等论说四种陀罗尼。若于大毗卢遮那及金刚顶等秘密藏中具说如来自受用五智等相应之趣。故说五种陀罗尼（文）此释意云显教意于四种陀罗尼且作约人之释示其不同。于约法义虽可有之稳而不论。秘密不尔。约人约法二义俱存。说与不说岂非浅深差异乎。或又显教意亦可有约法之释。一字一句任持诸法。一字义中摄诸教义。诵一咒扫内外诸障。念一咒息一切妄想。皆是显教有其谈。不独止秘宗家。既显中亦许此义。何云约法之释遂无之。故大师云佛地等论且约人释。且之言即显不局约人释也。但显教中虽作约法之择而非如密藏义。谓天台花严等圆宗心付法陀罗尼虽云于一字中任持一切诸法而不持四种曼荼三密等果海法门。浅不及深故。又付义陀罗尼虽云于一字义中摄持一切教中义趣。而不摄真言教中义趣。显不知秘故。又付咒陀罗尼虽云得得菩萨之果而不得圆满空竟佛智。显教菩提因分为果德故。又付忍陀罗尼虽云观念诵习一字而不如真宗观念诵习。下不至上故。故以显密总持如次可云权实矣。次显教四陀罗尼明四智者。以法义咒忍四总持如次为大日平等成事妙观四智功德也（思可知之）次密教五种陀罗尼明五智者。以闻法义根藏持五种如次为大圆平等妙观成事法界体性五智功德也（可悉之）既显教陀罗尼明四智。秘教总持成五智。四五数异何无胜劣矣。又疏第七云。大判真言略有五种。谓如来说或菩萨金刚说或二乘说或诸天说或地居天说○若佛菩萨所说则于一字之中具无量义○若诸菩萨真言有阿字者。当知各于自所通达法界门中具一切义非于普门法界中具一切义。若二乘真言有阿字者。当知只约尽无生智寂灭涅槃明不生义。若梵天所说真言有阿字者。是终出离五欲觉观不生明义。若帝释护世真言有阿字者。是约十不善道及灾横不生明义。余皆以类可知也。如上所说皆是随他意语明浅略义耳。若就随自意语明深密义。随入一门皆具一切法界门。乃至诸世天等悉是毗卢遮那。何有浅深之别（文。佛所说之阿字字义虽其言不分明。意可具普门法界中一切义。又十住心论第十有释。意同此文）。

显密二宗地位对当第二十九

    问。可云显教所说十地当今宗何地位乎。答。所寻之地位对当其义不定也。大日经中显密二道合说以成三祇行。经疏意七地已前为显教八地已上云真言。若尔显教不说八九十地。密教不云七地已前。是即地位不具足。亦瑜只行异。是故无由对当。但花严等显教所说十地望今宗所说十地见其同异时。若竖论之花严十地亦穷因地智慧之一分。则当真宗十地之一分。其所以极无自性心是第三瑜只心即至第十地。然弘法大师以此心关显教分故。又金刚界轨说真言行者蒙诸佛惊觉云。想身证十地。住于如实际。空中诸如来弹指而惊觉告言。善男子。汝之所证处是一道清净。金刚喻三昧及萨婆若智尚未能证知。勿以此为足（文）此中汝之所证处是一道清净者。显教所说实际理也。呼证此理之人云想身证十地而未穷证真言五相。故呵金刚喻三昧及萨婆智尚未能证知。是知显教所说至真言第十地。若横寻之花严十地都真言教中乃至初心所学尚不说之。其所以行中不言三密瑜伽。理中不知四曼境界故。故菩提心论云。修瑜伽胜上法能从凡入佛位者亦越十地菩萨境界（文）此即言真言初发心超显教十地也。是故横竖义左右亦对当无定（可能思之）。
    疑云。就显密十地齐等义所引之诚证未得其理。夫极无自性虽第三劫行。于显教所摄之极无心更不言至第十地。何是二宗地位齐等之证。又金刚界轨想身证十地等文虽云显教十地菩萨蒙真言惊觉。未说即在真宗十地闻五相法门。是故此文意显行十地在今宗浅位始蒙佛惊觉。然后经真言地位渐证五相终佛身圆满也。若尔此文更非定证。所立如何成。然今勘五秘密仪轨显教十地即当今宗地前分齐。故彼轨云。具受灌顶受职金刚名号从此已后受得广大甚深不思议法超越二乘十地○现生证得初地渐次升进（文）此文所言超越十地者是显教所说十地也。然说越显教十地证真言初地。岂非常途十地当密宗地前乎。又金刚王菩萨仪轨云。我今愍念○不知此秘密瑜伽速成佛法于三大阿僧祇劫忍诸苦行不至无上菩提。我愍是故于金刚顶百千颂中略说○三摩地念诵仪轨（文）此文言为虽已经三无数劫而修诸苦行尚未证菩提道之者说此三摩地法也。若尔是亦非经显教十地之后初入真言地前乎。又尊胜二卷仪轨上卷云。初发心时便越百六十种心度三无数劫行证普现色身三昧耶（文）此初发心时是今宗初地也。说越百六十心证普现三昧故。此时所度三无数劫者无争指显教修行之时劫也。既言入真言初地时度三无数劫。定知度显教十地升真宗初地。加之疏第二云。初发净菩提心为天人世间迷失正道者作大归依。若常途诸论所明。证此心时即名为佛（文）净菩提心者是真言门初地也。然指证此心位言常途诸论所说之佛是以显教三僧祇满位为真言初地心也。若尔非显教第十地当今宗地前满心乎。又疏第三释六无畏行毕云。离垢地已去各于自地观心中修曼荼罗行○非十六重深浅不同此即判六无畏是离垢地已前修行二地已上立十重玄门合前无畏为十六重也。又疏释第六无畏云。即是真言行者虚空无垢菩提心也（文）虚空无垢心者是初地德也。知六无畏即初地已前行耳。然疏又释六无畏云。佛还约前三劫作差降对明也（文）既以初地已前所行六无畏言约三劫作差降。知三祇劫行是地前所经而指彼满心为今宗初地也。又大师即身成佛义引经偈云。若有众生遇此教昼夜四时精进修。现世证得欢喜地后十六生成正觉。谓此教者指法佛自内证三摩地大教王。欢喜地者非显教所云初地。是则自宗佛果之初地（文）此文示现显密初地不同。若尔岂不云显教初地是浅当今家地前乎。然何望竖义二宗同浅深寻横义遥言不及初心乎。答。横竖两义其理实得显密对当。何有异求。若如所难言显教第十地当真宗地前满心者。所出五秘密轨具文云。遇逢曼荼罗阿阇梨得入曼荼罗○应时集得身中一大阿僧祇劫所集福德智慧○具受灌顶受职金刚名号。从此已后受得广大甚深不思议法超越二乘十地○现生证初地（文）又妙法莲花观智轨云。若能专注无间修习。现生则入初地顿集一一大阿僧祇劫福智资粮（文）此即言经显教所说之一僧祇行速入真言初地也若尔何成三大僧祇十地圆满之后始升秘宗初地之义乎。加之慈氏仪轨下卷云。若一生中从初念诵至於越三无数劫行即证一生补处三莽地。越一百六十种心三度即是度三遏僧祇行。即是无相悉地（文）此文至越三无数劫即证一生补处者。言度显教三祇行时即至真言第十地也。岂显密相对竖有先后乎。又疏第二云。此经宗从净菩提心己上十住地皆是信解中行。如花严中初地菩萨能信如来本行所入信成就诸波罗蜜○故名信解行地（文。具出十种信心）此文为证真言初地已上名信解地引花严所说之初地功德也。又云。第八地已去皆名方便地。佛性论云。八地已上境界皆同。但约方便为阶降耳(文)八地已上方便为究竟义亦依佛性论意。若显教所说十地当今宗地前者。岂引彼成此乎。既出众多文证而成显密十地无浅深之理毕。若尔显教极无之心至真言十地又想身证十地之文不当秘宗浅位之义宁不极成乎（此义如一门问答简中记之）但会所出难之文者。先五秘密经超越二乘十地证得初地者。菩萨入初地时如实知自心能见法界曼荼罗境界（此义如第四门百六十心断位并第十二门四种法身料简中记之）今依得法之证见即决定知二乘及显教所说十地是方便道从此已后永超退随二乘显教之义故云超越二乘十地。若不尔者何至初地初言超二乘乎。理实地前亦分证法界法门即超显之十地。今付胜初地谈证耳。次至金刚王仪轨是示显密之胜劣也。谓今宗意不久劳多劫行乃至一生成觉。然显教发心人远期三僧祇耶之时劫广仰百千万亿之苦行。爰大士愍此人发趣三无数劫行远隔佛。故示速疾之法教顿证证之道也。非言已满三祇劫尚不成佛矣。次至尊胜仪轨文。彼叙真宗修行人速疾成道之理全非云止证初地而度三劫行。彼轨具文云。若于一念顷证无生转五智成五分法身悟三密即三身。初发心时便越百六十种心度三无数劫行证普现色身三昧耶。即是初发心便成正觉(文)初文于一念顷证无生智者。先标极上利根人证果甚速疾。后文初发心时便成正觉者结成不隔发心时节即登无上正觉也。故知中间文越百六十心度三无数劫者。是断三重百六十心
度三无数劫行即入佛果菩提也。若夫言百六十心之辞唯局初重粗妄执者。何结文言便成正觉显得佛果悉地乎。未闻不断后二妄执超至果位菩提矣。爰知百六十心之言定可兼三重妄执。若留一重粗妄者。无由证果德。故既越三重之妄心其理爰极成。若尔度三无数劫之文还立自义之润色也。次至疏第二文证此心者。菩提心之证位也。净菩提心之证位者即第八地是也。初地所发观空心至八地而证故。指此地云净菩提心证位故疏第六释八地云。入此地时得度空性彼岸（文）然显教心用此位为佛果。所以然知者。法花经说佛智云。诸佛智慧甚深无量。其智慧门难解难入。一切声闻辟支佛所不能知（文）显教至极不如法花。彼经赞佛智云。一切声闻辟支佛所不能知。此即当今经所说出过一切声闻辟支佛之第八地（第八地出过一切二乘者。如第一门中第三瑜只料简记之）。故疏云。常途诸论以此心为佛也。又疏第六云。菩萨至第八地于心之实际而初证之。故显教心指此时云佛果（疏意于极无自性心具述秘密义边不委显教住心相。故今指一道无为分齐云显教佛耳）但今真宗八地所证为显教佛智者。只是指智解之分齐且作此判也。非谓显之十地当密之七地矣。次至疏第三释六无畏。依彼现文诚于地前及初地立此无畏也。其量具如能难中成但约前三劫作差降者。理实付初劫及第二劫之初分说此六无畏。今约前三劫者。约三瑜只行行圆门前二劫中论之故。言总意别以作此释。非谓于初地已前更有三劫行矣（此义具如第十六门六无畏位分中成之。捡可知）。次至即身成佛义释。以现世证得欢喜地之文为即身成佛之证也。然彼文是显示从初发心直遇真言教发趣一生入真宗初地者顿穷住行向地即身升无上觉位者（于地前位随自何心闻密教回心者皆此所摄也）若显教发心人经显行僧祇之后入自宗初地然始见真宗理之者。非今所言之一生成觉摄。是故分别显密初地今取密简显。虽然非显教初地之人不即入真宗地位。若尔何显密二宗初地竖论之时有浅深差降乎。

显教至极真言藏家为入道初门料简第三十

    问。二教论上云。一念心中即具三谛。以此为妙。至如彼百非洞遣四句背亡唯佛与佛乃能究尽。此宗他宗以此为极。此则显教关揳。但真言藏家以此为入道初门不是秘奥（文）又云。中观等息诸戏论寂灭绝离以为宗极。如是义意皆是遮情之门不是表德之谓。论主自断入道初门（文）此释意显教修行菩萨证八不正观之理得三谛相即之智而生成佛想后初入真言藏故云入道初门欤。为当何。答。以显教所谈之至极为真言入道之初门者。泛圣所照其理非一。谓八不中道三谛一念及三密功德四种曼荼罗等也。然诸发心人初动生死妄执时。莫问显密二路。必信中道一实理矣。此理遣诸法之有执初开圣智之真门故。然显教唯守此一门以为佛惠至极更不知有余。真宗说此中道判为入智初门即遮凡情毕。爰有执既除次说三密曼荼境界方表内证德。若前不说空理者不除有执故开四曼功德即可增有执。依此义故以遮情之门言入道初门也。非谓显教修行菩萨入理证果之后初入真言门故为入道初门。若依此义。自本于真宗教发心修行人以八不中道尚为入道初门。诸发心人皆自此门入故。
    疑云。显密两道教浅深本异。发心修行人机根不同。若尔显教浅机之行人入证得果之后初闻秘密乘教可发心趣向。例如小乘修行人入圣证果后所作已辨初发趣大乘。然何不许显行菩萨入理得证后自乘究竟而入秘密门乎。是以捡摄真实经见显教修行三祇之后初悟真宗究竟之五相。故彼经中卷云。如释迦菩萨进菩提树一由旬内修诸苦行满足六年愿成佛道。趣菩提树坐金刚座入金刚定。尔时毗卢遮那如来观见是已至菩提树○告菩萨言。善男子。云何不求成佛之法。菩萨闻已白佛言。我今未知成佛之法。唯愿慈悲示菩提路（等文。从此已下广说五相教释迦菩萨。恐繁不载之）此岂非显教修行菩萨十地满足之后初入今教乎。加之守护国界经第一三世诸佛皆因入此胜三昧故得阿耨菩提。我亦如是。三无数劫具修诸度六年苦行不证菩提。由人此定便得无上正等菩提（文此定者不可思议一切智智诸佛境界三昧也）又同经第九云。我于无量无数劫中修习如是波罗蜜多至最后身六年苦行不得阿耨菩提成毗卢遮那。坐道场时无量化佛犹如油麻遍满虚空。诸佛同声而告我言。善男子。云何而求成等正觉。我白佛言。我是凡夫。未知求处。惟愿慈悲为我解说。是时诸佛同告我言○当于鼻端想净月论于月轮中作唵字观。作是观已于后夜分得成阿耨菩提（文）已上二文意者言显教修行之菩萨三无数劫后得真言三昧及视解然后成佛也。故大师守护经释下卷具叙其意（检可知）又尊胜二卷仪轨上云。初发心时便越百六十种心度三无数劫行（文）此文言真言行初心度显教三无数劫行也。加之案大师释即存此意。谓大日经第一说三劫瑜只行中以觉心不生心为第二瑜只行。然大师立十住心中以觉心不生定第七住心毕。而释第八一道无为心作颂云。前劫菩萨作戏论。此心正觉亦非真（宝钥颂也）一道无为心中指第二劫行之觉心不生心言前劫菩萨。爰知一道心是第三瑜只行也。又十住心论第九释极无自性心云。心实际亦复不可得。故曰极无自性心生。此心前二劫由如莲花盛敷（前二劫者指他缘一道二种住心文）。此释意指第二第三之二劫言前二劫也。其所以他缘乘心是第二劫。大日经说分明故。然出他缘乘之后一道心成二劫义。故知一道心即第三劫也。若一道心与他缘心同第二劫摄者。何出此二心成二劫义乎。若前二劫者意第二劫也。所以举第二劫中他缘一道二心成义者。何第二劫中唯取他缘一道不出觉心不生乎。故知前二劫者第二劫中初他缘心（举相他缘摄后觉心）。第三劫中初一道心以此二劫心对极无自性心言前二劫也。既以一道无为心为第三劫行之义成立毕。一道无为既入第三僧祇成就之知显教修行究竟而至显教极位也。然十住心论第八释此一道无为心云。谓无相虚空相及非青非黄等言并是明法身真如一道无为之真理。佛说此名初法明道。智度名入佛道初门。言佛道者指金刚界宫大日曼荼罗佛。于显教是究竟理智法身。望真言门是则初门（文）今以第三僧祇所成之一道无为心言真言藏初门。岂非显教究竟后初入密宗乎。答。显密两宗浅深虽异。若显教修行菩萨一僧祇行满证寂然界理时必发趣秘密宗超习学教门位。证入法性一分时如实见法界而知此教不尽故。譬如边国卑人闻王城一门谓无余门后入彼城内方知有余门。今行者亦如此。证理之一分时即见佛界中有三密四无量功德。所以显教修行人全无自乘菩提究竟者。后二僧祇行唯是有数门无行人故（此义如百六十心断位具记之）若尔岂有显教佛果究竟后初入真乘乎。况若言显教修行圆满之后初入真乘秘密之道者。即经三大僧祇行方至真言初心也。然五秘密仪轨云。遇逢曼荼罗阿阇梨应时集得身中一大阿僧祇劫所集福德智慧则为生在佛家○现生证得初地渐次升进（文）此即言经显教所说一僧祇行速入真言初地也。又妙法莲花观智轨云。若能专注无间修习现生则入初地顿集一大阿僧祇劫福智资粮（文）是亦同五秘密轨意。若尔如何云三僧祇劫之后始入真宗初心乎。但至小乘无学回入大乘之例难。彼大小道异本非期佛果。所以自乘究竟后回心向大也。今于显密二道全非如是。所求同是佛果。所学齐亦大乘也。付此无上佛果之功德菩萨所修之万行以教门说中有尽与不尽即为显密两道不同。所以显行菩萨舍教入证时方见教门所残之法界法门。故不至自乘果位即入真宗广行也。次至所出难之摄真实经文。金刚界轨说真言行者蒙惊觉云。想身证十地住于如实际。空中诸如来弹指而惊觉告言。善男子。汝之所证处是一道清净。金刚喻三昧及萨婆若智尚未能证知。勿以此为足（文）此仪轨说即与真实经同也。言证第十地后闻惊觉故。然何至真实经文初可为惊乎。凡此心云。五相功德位位证之。谓初地所证五相乃至十地所证五相也。总而言之有十一重五相。细分无量也。今摄真实经及仪轨说显第十地菩萨证佛地五相也。良佛果内证十地等觉不入其室。所以今蒙诸佛惊觉始入彼境界也。何言今时初闻真言教乎（此义如第二十三门五相成身料简记之）。次至守护经二文实似显教三祇行之后始证真乘佛德。虽然显路修行人入证已后必如实知佛界之道理既极成。又五秘密轨等说真言初地集显行之一僧祇福智。而不言得三无数劫所行福智。爰知守护经文只是教门说而非示实行。谓为令解显密二道优劣有异方便说显行三祇之后始入佛境界三昧想净月轮作唵字观方成正觉也检实言之更无送三僧祇耶久符执显教之人。初劫满时必必入顿证道故又无至最后身六年苦行之后始习月轮观亦闻唵字门之者。入证已后必见法界法门故。所以知彼经文指菩萨至第十地果分所摄之菩提心为因大悲为根本方便为究竟三句未圆满而不得不可思议一切智智诸佛境界三昧。说名言三无数劫具修诸度之人。显教所谈佛德不过此位故。后时三句法门圆满得三昧观唵字入果位。指此时言于后夜分成菩提耳（依三句法满得诸佛境界三昧者如经第一说）是亦与摄真实经等说五相成身之惊觉其意大同也（可悉之）次至尊胜轨说显初发心时即佛果究竟也。故彼轨具文云。若于一念顷证无生转五智成五分法身悟三密即三身。初发心时便越百六十种心度三无数劫行证普现色身三昧耶。即是初发心时便成正觉（文）初文于一念顷证无生智者。先标极上根人证果甚速疾。后文初发心时便成正觉者。结成不隔发心时节即登无上正觉也。故知三无数劫者。是断三重百六十心度三无数劫行即入佛果菩提也。若言于初发心位分度三无数劫者。何次下文云便成正觉乎。所以知此文言初发心时更断三重妄执度三劫行而成无上正觉也。若尔所出之文宁虽成答者所立全非能难之证文耳。次至十住心论释。一道无心是净菩提心体也。所以真言行者自初地虽发此心。至第八地方即究竟。故取成满位言第三瑜只心也。但指此无为心为入道初门者。非谓菩萨至第八地初入真言道。夫八地究竟一道心一切发心菩萨初必习此观以为遮情门。生死有执依之能除故。后即学三密曼荼境界以为表德门。佛果妙法以之为极故。所以以显密二道所谈约遮情表德二门即分别佛道之初后二门以显示二教差别也。是即遮情表德初后二门初地已上必并修之。非遮情究竟后方人表德耳。或又十住心论释意成显教究竟位即真言初心之义也。谓大日经第一说三瑜只行中以初劫名证寂然界以第二劫名无缘乘心觉心不生。是即显教分齐也至第三劫初名真言门。然大师意此第三劫初开立一道无为心以为显教一宗之至极。以此第三劫之初大日经意说真言门初心。故大师意言于诸显教究竟法身望真言门是则初门。但初二僧祇显教分齐第三之一劫是真言门者。唯是教门之谈非实行之说。若依实行。极钝渐机者尚第二劫之初皆入真言行更不至显行究竟。所以全无证显之究竟后入密之初心者也（此义如三瑜只行中之第三劫料简具记之）。

秘宗教相钞第七

秘宗教相钞第八

              　
　　　　　　　　



阿阇梨位浅深第三十一
种子字并三昧耶形料简第三十二
梵字造作不造作分别第三十三
阿等诸字字义第三十四
阿等诸字字义中不可得言所显义第三十五
阿等诸字字相字义第三十六
阿等诸字定惠等诸门分别第三十七

阿阇梨位浅深第三十一

    问。真言行者入受职灌顶位菩萨地位中是何位分乎。答。付阿阇梨位有未见谛已见谛二种（如疏云之）若未见谛阿阇梨位者。在十信已上地前位受其职位。然非一受。若论见谛阇梨者。初位在欢喜地后后随地地阶级示得其名。故疏第三云。若度违顺八心证寂然界是名阿阇梨。若已心王自在觉自心本不生名阿阇梨。若生极无自性心得入如上曼荼罗海会名何阇梨（等文）又第十八云。大智灌顶地即是如来第十一地（文）又五秘密仪轨说初地受灌顶职位。故彼文云。于现生遇逢曼荼罗阿阇梨得入曼荼罗。为具足羯磨以普贤三摩位引入金刚萨埵入其身中。犹加持威德力故于须臾顷当证无量三摩耶无量陀罗尼门。以不思议法能变易弟子俱生我执种子。应时集得身中一大阿僧祇劫所集福德智惠则为生在佛家○才见曼荼罗能须臾顷净信以欢喜心瞻睹故则于阿赖耶识中种金刚界种子具受灌顶受职金刚名号。从此已后受得广大甚深不思议法超越二乘十地。此大金刚萨埵五密瑜伽法门于四时行住坐卧四威仪中无间作意修习。于见闻觉知境界人法二空执悉皆平等现生证得初地渐次升进（文。已下广明得益）。此文说灌顶得益也。故大师即身成佛义付此文中引于现生遇逢曼荼罗阿阇梨至则为生在佛家毕云。此明初授菩提心戒时由阿阇梨加持方便所得之益（文）此指灌顶之三摩耶戒也。次又引才见曼荼罗能须臾顷至种金刚界种子毕云。此文明初见曼荼罗海会诸尊所得益（文）此指入坛时令拜见曼荼罗也。次文言受灌顶职证得初地。故知此文明已见谛阿阇梨其位在初地也。
    疑云。所出成之仪轨文更非初地灌顶说夫见文之起尽。具受灌顶已从此已后受得广大甚深法四时无间作意修习更证初地。若尔灌顶其位在地前后修广行方入初地。然何出此文为初地灌顶之证乎。答。上说授三摩耶戒而未及入坛之文。言应时集得身中一大阿僧祇劫所集福德智慧。爰知受三摩耶戒时即得地前之满心方欲入初地。正入坛受职时即得初地之始心也。集一僧祇劫之福智其德有初地故。故法华仪轨云。若能专注无间修习现生则入初地顿集一大阿僧祇劫。福智资粮（文）此文实明乎。所以知五密轨中入坛已前受戒之时集僧祇劫福智者显将入初地也。但彼文起尽灌顶已后得初地者。入坛受职时得初地始心后作意修习证初地满心。今显圆足欢喜地中所有功德故作此说。或又欲明灌顶已后之渐次升进之十地益故先举前所得之初地乘之而说后后位也。既见谛灌顶位在初地义成了。所以处处文现世得初地后十六生成觉者。意显灌顶位而明其法利速疾耳（又非无望证理之义）。

种子字并三昧耶形料简第三十二

    问。今宗意诸尊境界皆是本有凝然之德非今时始生之法。何用种子义乎。又立三昧耶形其意如何。答。于此中先种子义者。凡诸佛菩萨之所证所住法门各有差别。如阿□佛证菩提心门宝生如来证福德门无量寿佛证智慧门不空成就证精进门各住其法门也。于此各证法门有文字诠之。谓如阿字诠空法门婆字诠有法门也。此文字本有而实相理中凝然常住也。然以语言呼此字时。人间此语言之所证于其所诠之义理既思惟修习欣求之者。方得显现故。唤字而云种子也。抄第十云。随一一法皆有字现。即字是能诠能现。法是所诠所现（文）诸尊所住法门中从本以来有能诠梵字。恒时诠彼法而住。疏十三释弥勒菩萨真言云。萨缚萨埵（一切众生也）阿世耶（性也）奴揭多（知也超也。即超是知义也。谓知一切众生性也。阿阇梨云。此是弥勒种子字也文）。抄第八释此文云。疏此是弥勒种子字者即指知字为此真言之种子也。言弥勒种子者。谓此菩萨能知一切众生之性即以大慈随性与乐。故以为名（文）弥勒所证法中有此奴揭多字诠其知义。有此字故言辞说之。若无文字不能言说。言是说字故。故众生闻此诠故发心欣乐方显其德。弥勒既尔。余尊随所证其种子亦如是。实虽诸尊本有常住而观行者证得非无始显之时。今望始显之因缘用种子名矣。若无此种子无由众生闻佛德而发心修行。依此义故诸尊论种子。若观诸尊时先思惟其种子字体字义也。次三昧耶义者。三昧耶此云本誓。谓诸佛菩萨誓愿各各不同。随其本誓不同于所住法门中有形色表其功德。是云三昧耶形。如阿□佛表五智坚固菩提心门不倾动故心中现五股金刚宝生如来住福德门故宝珠为三昧耶形也。皆是凝然常法本来具足功德也。故观诸尊时示思惟此形耳。今宗家立种子三昧耶形之意如此。
    疑云。先付种子义不明。疏第十云。说种子字从一字能生多故名种子也（文）依此文者。以从一生多义云种子也。何云语言呼其字时听闻发心故为种子乎。况草木等诸法皆有种子。字若如所立者。于诸尊种子其义且可然。但至草木等非所证功德。岂闻彼能诠之文字而欣乐修行证显之乎。是故于非功德之法可不成种子生法之义。若尔付情非情诸法宁言有种子乎。次付三昧耶形释唯以本誓义释成之不明疏第九云。三昧耶者是平等义是本誓义是除诸障义是惊觉义（文）既以四义言三昧耶。何今唯用本誓一义乎。答。凡于种子义可有两重意。谓第一语言呼文字。闻之者发心。所以文字为种子矣。上所成即此意也。第二虽文字有众多而取一字（理实亦取二字三字等）为种子者。约从一字显多之边矣。所出之疏释即此义耳。疏意云。于诸尊诸德诠其体义中有众多文字方显示之然取其中一字为种子者。是寻从一显多之文字以为能生之种子也。然上所成意云。若从一显多故名为种子者。广通余法可立种子名。余法中亦有从一显多之义故。今何取文字一法限为诸法种子乎。是故闻字发心即种子之根本义也。疏且叙条末。成此中一字为种故。次至草木种子之难。于诸法许种子字。只是真言一宗所立更非余家所知之道理。然今宗意情非情诸法都无非佛德。故行者修菩提道时遍观万法种子即证显诸法之实相以为圆满海之性德。今智者所证之前许种子法门。所以从字生法者是谈观行所显。若尔于情非情诸法说有种子。更可无其失。又草木等非情法纵非所证佛德。何不云有种子字。谓有文字诠草木义。语言呼此字时闻而生草木之想。从想起执生法体。凡生死诸法生起如是。若尔就非功德法亦许种子义于理有何伤乎。次付三昧耶虽有四义。其中本誓是根本义也。故疏第九云。诸佛亦当忆持本誓。不得违越。犹如国王自制法已还自敬顺行之。故名三昧耶也（等文）依此意故以本誓一义释成三昧耶形。但广通言之者。非无四义。谓第一平等义者一切众生法然本有之功德皆与如来平等平等曾无差异。诸佛菩萨见此理故愿令众生同证如来功德。然于所证功德其数无量。故诸佛菩萨各取其一门以为自所住。愿令众生证之呼此所表形云三昧耶形。是谓乎等义也。第二本誓义如上成之（可知）第三除障义者愿令众生成其德之所表形必具除其德障之功能。若无此除障之功者岂云其功德之三昧耶形乎。是谓除障义也。第四惊觉义者。依有此三昧耶形即众生惊觉可证得此德。又诸佛菩萨有此形表故惊觉不越本誓。是谓惊觉故虽有四义皆带本誓。故以本誓义释此形表也。已上一义成毕。
    或又种子者。法界法门恒沙万德彼此相依有能持所持。其中文字遍有万法上各各诠彼法门。此能诠之文字任运诠持彼法。文字亲持法。呼之言种子。余法非亲持。所以不立种子名。良法界法门虽法尔本有。而万德相依非无能所义。今能持言种子所持为种果也。此非谓文字发用始生佛德。又非望行者听闻发心而论其义矣。又若浅位行人以他受用及变化等流身为本尊时。此尊自种子字而生。有为生灭法以字为能生故（自字生诸法如疏常言之）若如此义者。又一切有为皆以字可为能生矣。若尔此宗心用种子字有何失乎。
    问。若尔疏第十言。从一字生多故名种子云意如何。答。此释心云。于一德法门有多字诠之。其中一字成源而出生多字所诠之义（如释真言之体义中常言之。即其心也）取其根源之一字为所诠法之种子也。

梵字造作不造作分别第三十三

    问。西域记第二叙梵字云。详其文字梵天所制（文）既梵王初作此字。何云三世常恒如来以此声字说法乎。答。弘法大师字母释云。是文字者自然道理之所作也。非如来所作亦非梵王诸天之所作。若虽有能作者如来不随喜。诸佛如来以佛眼观察此法然之文字即如实而说之利益众生。梵王等传受转教众生。世人但知彼字相。虽日用而未曾解其字义。如来说彼实义。若随字相而用之则世间之文字也。若解实义则出世间陀罗尼之文字也（文）大日经第二具缘品云。此真言相非一切诸佛所作。不令他作亦不随喜。何以故。以是诸法法如是故。若诸如来出现若诸如来不出。诸佛法法尔如是住。谓诸真言法尔故（文）疏第七释此文云。此真言相声字皆常。常故不流。无有变易。法尔如是。非造作所成。若可造成即是生法。法若有生则可破坏。四相迁流无常无我。何得名为真实语耶。是故佛不自作不令他作。设令有能作之亦不随喜。是故真言相若佛出兴于世若不出世若已说若未说若现说。法住法位性相常住。是故名必定印。众圣道同。即此大悲曼荼罗一切真言一一真言之相皆法尔如是（文）又云。云何真言法教者。即谓阿字门等是真言教相。虽相不异体体不异相相非造作修成不可示人。而能不离解脱现作声字。一一声即是入法界门故得名为真言法教也（文。入法界门者诸字皆以不可得为其义故也）。又云。如来一一三昧门声字字实相有佛无佛法如是。故即是常。故不流。即是如来本地法身。为欲以此法身遍施众生故还以自在神力加持如是法尔声字。故此声字即是诸佛加持之身（文）抄第六释此文言即是诸佛加持身者积聚。谓此声字一一皆是入佛三昧耶之门而能圆满一切自他之愿。诸功德法所积聚处故名为身（文）疏十四云。然此悉昙字母乃至世间童子亦常修习。何能顿辨如是事耶。然此诸事皆是如来以加持神力从如来内证体性而流出之故能有是不思议业用。若人明解此中意趣方便。即是通达三菩提道也（文）抄第九云。本母序云种种异论咒术文字皆是佛说非外道等说者。盖觉祖直示其本源彰无异流转之深义也。
    疑云。疏第七云。至论真言法教应遍一切随方诸趣名言。但以如来出世之迹始于天竺。传法者且约梵文作一途明义耳（文）此文意云。如来天竺出现故用梵音说法。法音梵语故。传法人用梵字结集经教。理实如来说法可遍随方言字也。若依此心。梵字是如来出世处之字故以之为真言教相也。何云自然常住字故为真言自体乎。又疏十四释伊等十二字轮云。此轮亦名因缘轮也（文）既以伊等梵字云因缘法。岂是自然常住乎。答。疏第七文心云。印度及随方诸趣言语皆是法界门中音声海法门自然常住功德也。其语言必依文而发故。梵文及诸方文字皆亦法尔常有法也。然真言教相唯用印度言字明义者。如来出世有中国故且约彼国言字结集一途言教以留中国。推实言之。如来所说普以诸方文字语言显示此法门利六趣众生耳。次疏十四因缘轮者。抄第九释云。疏此轮亦名因缘轮者。且依和会音十二字说之。所谓阿（短）缘阿（长）阿（长）缘伊。乃至暗缘恶。又阿（短）灭则阿灭。阿灭则伊灭。乃至暗灭则恶灭。即是无明缘行乃至无明灭则行灭等。又智度论云。十二因缘初二过去世摄。后二未来世摄。中八现在世摄。如次即是阿（短）阿二字菩提心为因是过去摄。暗恶二字方便为究竟未来摄。伊缢邬乌医蔼污奥八字是大悲为根现在摄（文）于法界门法尔常住十二轮可有因缘义。法界恒沙功德中有彼此相依义故。又于字轮有生灭不生灭二门。今依生灭门故云因缘轮。故疏第二云。不坏因缘即入法界。亦不动法界即是缘起。当知因缘生灭即是法界生灭。法界不生灭即是因缘不生灭故曰离有为无为界。若如来出世若不出世。诸法法尔如是住。故曰离诸造作（文）感通传云。至晋时有僧。于此地见土坟出。随出随除。终不可平。后见坼开深怪其尔。乃堀深丈余获像及人骨在船。其髅骨肘胫悉粗大。数倍过于今人。即迦叶佛时阎浮人寿二万岁时也。今时命促形小其常然。初出之时牵曳难得。弟子化为老人指撝。方便须臾得出。至周武灭法后暂隐。隋时重更出之。蜀人但知其灵从地而出亦不测其根源。见其花趺有多宝字。因遂名为多宝寺也。余问。多宝隶书。出于亡秦之世。如何迦叶佛时已有神州书也。答曰。亡秦李斯隶书此乃近代远承隶书之兴于古佛之世。见今南州四面千有余州庄严阎浮。一方百有余国文字音同今唐国。但以海路辽远动数十万里重译莫传○又问。今京城西高冈台。俗谚云是苍颉造书台。如何云隶书古时已有也。答曰。苍颉于此台上增土造台观鸟迹者。非无其事。且苍颉之传此土罕知其源。或云黄帝之臣或云古帝王也。鸟迹之书时变一途。今所绝（文）祇洹图经云。又有迦叶佛时此震旦国一人书大毗尼藏及修多罗藏。修多罗银纸金书。毗尼金纸银书。书此经时在今荆州大明寺处○庄严供养不可说尽。百亿四天下文字与此同者斯人承一。虽钟张王卫之俦未足为比。如来在日诸国圣人来者若文字与同佛多以此经示之。佛去世后文殊收入此清凉山金刚窟中（文）玉篇序云。爰至玄龟龙马负河洛之图赤雀素鳞标受终之命。凤羽为字掌理成书。岂但人功。亦犹天授（文）以此等文证故知随方文字三世佛世同有之。是故皆是法尔常住字也。何独梵书乎。故安然和上菩提心义第二云。义释云。以佛迹降五天以彼梵字而为真言。若论实义一切六趣言音文字无非真言。故知迦叶苍颉文字岂非佛身。因果经云。太子答师。南阎浮提有梵书迦娄书莲花书如是六十四种书。今谓皆为种子。何非佛身（云云）
    疑云。弘法大师字母释云。此悉昙章本有自然真实不变常住之字也。三世诸佛皆用此字说法。是名圣语。自余声字者是则凡语也。非法然之道理。皆随类之字语耳。若随顺彼言语是名妄语亦名无义语。若能随顺圣语即得无碍功德（文）自余声字者可是随方文字。既云非法然道理字语。如何诸方文字皆是法尔常住字乎。加之一字顶轮王一切时处成佛仪轨说观种子字云。所说观诸字皆瞻于梵字。非是随方文（文）此文心局取梵字为种子更简随方文字。岂非言唯梵字法尔常住乎。答。字母释心虽同梵字指非如来说法言之字云自余声字也。若汉字偏云凡语梵字皆云圣言者。以汉字谈圣法是何无义语矣。以梵字通世事。岂亦得无量功德乎。故知字母释心若梵若汉说圣法云圣语。若梵若汉说世俗云凡语也。所以自余声字非法然之道理。皆随类之字语者若梵若汉非说法之语。声及文字即非法然常恒之字语。只是随凡类之字言也。但今释梵字故偏取梵不举汉耳。次至一字顶轮王轨文。凡今佛教开演自西天起。所以说诸尊种子皆据梵文之字体。传法圣者是故作此言。而非遮诸方文字法然本有义矣（已上亦一义成了）。
    又义云。唯有梵字法然常住之言字非如来所作亦非梵王诸天等所作（此义如大日经第二并疏第七一字顶轮王轨释皆上出之）于所余随方诸趣之言字皆是诸天所作或人等所书也。大日经唯指梵语真言云非一切诸佛所作。而不取隶书故大师字母释意唯取梵字名不变常住之字。自余随方之言字者皆云凡语而非法然道理之声也。但疏第七真言法教应一切随方诸趣名言。但以如来出世之迹始于天竺传法者且约梵文作一途明义者。经第二云。成等正觉一切知者一切见者出兴于世而自此法说种种道随种种乐欲种种诸众生心以种种句种种文种种随方语言种种诸趣音声而以加持说真言道（文）疏依此文心言真言法教遍随方诸趣之名言也。虽然经并疏意非谓随方言字亦法然常住之字亦是言如来无方之应化逗所被之机性以随方造作之言字即说真言教法也。但今如来出世在于天竺天竺为始本故传法人受梵字常住之真言而依此一途明义耳。所以疏此释全非梵字无常之证亦非隶书常住之义。只显如来说教不舍诸方也。次至所出证之感通传等文。只是先佛之世诸天人等造此隶书之文故苍颉传之也。或云文殊收入清凉山窟耳。又玉篇序天授者即显诸天造作义也。非如梵书自然本有矣。
    疑云。若字母释意汉字偏云凡语。梵字皆言圣言者。以汉字说圣教。是何无义语矣。以梵字通世事。岂亦得无量功德乎。故知若梵若汉说圣法言圣语若梵若汉说世俗言凡语也。答。三世诸佛必以不变常住之梵语说法。是名圣言。若顺此语即得无量功德也。非谓世俗梵书尚是圣言所摄。又汉字是世间所造非佛界法然之字。实从无义之言起。所以名凡语。但如来无方之化用为引边地之下贱借彼无义凡语即说了义正法。何据此非分之义忽改凡语之名乎（已上第二义成了。虽有二义后义为正。故先德造秘藏记成后义心矣）。

阿等诸字字义第三十四

    问。阿等诸字字义如何。答。大日经第二具缘品云。阿字门一切诸法本不生故（等文具如经文）经文迦佉伽伽（重声）者车社社（重声）吒他荼荼（重声）多他陀陀（重声）波颇婆婆（重声）也啰啰（重声）□奢沙沙（重声）诃仰若拏那摩已上三十三字之字义次第说之。又同经第六百字成就持诵品广说阿等诸字字义（具如经）疏第七释经第二文云。经云谓阿字门一切诸法本不生故者。阿字是一切法教之本。凡最初开口之音皆有阿声。若离阿声则无一切言说。故为众声之母。凡三界语言皆依于名而名依于字。故悉昙阿字亦为众字之母。当知阿字门真实义亦复如是遍于一切法义之中也（文）又疏上文云。于一字之中具无量义。且略言之。阿字自有三义。谓不生义空义有义如梵本阿字有本初声。若有本初则是因缘之法。故名为有。又阿者是无生义。若法揽因缘成则自无有性。是故为空。又不生者即是一实境界即是中道。故龙树云。因缘生法亦空亦假亦中○又如罗字亦有三义。一者尘义。二者以入阿字门故即是无尘义。又有波罗蜜义。以究竟到彼岸故。即是本初不生。当知亦具三点。三点即摄一切法。如阿字罗字者余诸字义皆然（文）抄第六释云。此诸字各具有空中三义种之义。今疏显示以中成中。如以阿字本不生义成迦字本无作义乃至诃字本无因义或以诃字本因等义还成阿字本不生义。准此理应更有以中成有以中成空以有成有以有成空以有成中或以空成空以空成有以空成中之义。更有交络超间相成更互释破无尽之义。如理思之（文）又疏第七云。一切名言中有阿声者悉入阿字门。有迦声者悉入迦字门。乃至有诃声者悉入诃字门。是故一字门中具无量义。非从诃字门中但有无因义也。余字门当知例尔。且如娑哆也是谛义。是故经云。娑字门一切诸法谛不可得。又娑哆是着义。是故供养法中云。娑字门一切诸法无娑着。又如婆□是有义。是故经云。婆字门一切诸法有不可得。又婆缚娜是观本。是故供养法中云婆字门一切法离诸法观。余皆效此（文）疏十二云。阿字门此一字中入一切字。入此一字于一切法旋转无碍也（文）大师吽字义云。经云。阿字者是菩提心义是诸法门义亦无二义亦诸法果义亦是诸法性义是自在义又法身义。如是等义皆是阿字实义也（文。十住心论第十加因之一义耳。所引经者守护经第九说也）。大师金刚般若经释云。阿名无不非。即诸法本不生义。本来不生亦离灭坏离因离缘无生无灭。无生无灭无有始终○即是阿字之义（文）十住心论第十释阿字云。此一字具一百二十义及无数义理。具如守护国经说。解此字义名曰法自在王菩萨及大毗卢舍那佛。自余一一字义亦复如是（文如守护经第二具说）疏第七云。大判真言略有五种。谓如来说或菩萨金刚说或二乘说或诸天说或地居天说○若佛菩萨所说则于一字之中具无量义○若诸菩萨真言有阿字者。当知各于自所通达法界门中具一切义。百于普门法界中具一切义。若二乘真言有阿字者。当知只约尽无生智寂灭涅槃明不生义。若梵天所说真言有^h□字者。是约出离五欲觉观不生明义。若帝释护世真言有阿字者。是约十不善道及灾横不生明义。余皆以类可知也。如上所说皆是随他意语明浅略义耳。若就随自意语明深密义。随入一门皆具一切法界门。乃至诸世天等悉是毗卢舍那。何有浅深之别（文佛所说之阿字字义虽其言不分明。意可具普门法界中一切义）。
    诸字字义本经仪轨疏并抄等广释之。恐文繁广不载之。

阿等诸字字义中不可得言所显义第三十五

    问。诸字字义中言不可得者为显何义乎。答。疏第七云。一一字门皆言不可得者。为明中道义故今且寄车字门说之。如观镜中面像以本质为因。净镜为缘有影后现见。是为所生之法。妍蚩之相现前不谬故名为有。以种种方便推求都不可得。是名为空。此有此空皆不出镜体。体即一名中。三相不同而同不异而异。是故世间论者不能思议。此真言门亦尔。以观心为因三密为缘。普门海会现前不谬。故名为有。以种种门推求都不可得。是名为空。此有此空皆不生法界。故说为中。三谛不同而同不异而异。一切方便乘人不能思议。余法门例皆如此。不可遍举也（文）抄第六云。此语字各具有空中三种之义。今疏显示以中成中。如以阿字本不生义成迦字本无作义乃至诃字本无因义或以诃字本无因等义还成阿字本不生义（等文具如次上门出之）。

阿等诸字字相字义不同第三十六

    问。大师吽字义云。一解字相二释字义（文）尔者诸字字相字义如何。答。吽字义云。若见诃字门即知一切诸法无不从因缘生。是为诃字字相（文）又云。若见阿字则知诸法空无。是为阿字字相（文）又云。污字是一切诸法损减义。若见污字则知一切法无常苦空无我等。是则损减即是字相也（文）又云。若见^8□字门则知一切诸法有我人众生等。是名增益。是则字相。一切世间但知如是字相未曾解字义（文。已上字相）又云。诃字实义者。所谓诃字门一切诸法因不可得故（文）又云。阿字实义者有三义。谓不生义空义有义（文）又云。污字实义者。所谓污字门一切诸法损减不可得故（文）又云。^8□字实义者。所谓^8□字门一切诸法吾我不可得（文已上字义）大师金刚般若经释云。遮字者字相迁变。义则无迁变。无迁变者即常住不坏（文）又云。□字名相无相。字相则一切诸法相义。字义即一切诸法相不可得义。言相者生住等四种相我人等四种相及九界差别皆名曰相（文已上并释字相字义）且以释诃字等六字可准知一切诸字字相字义矣。夫阿诃等者是音也。阿字知法之空无诃字知法之因义等者。是字训也。故字母释云。音阿训无也不也非也（文）是谓字相也。故西天世人唯习此字相之音训以成世事。更不知有余实义也。次字义者。此字所诠之真实义理也。所以以诸法不可得为其字义耳。
    疑云。付字相字义差别余字且可然。于阿字之相义其释难定。出彼字相云。诸法空无（云云）释字义云。不生义空义有义（云云）字相中空无字义中空不生有何差异乎。又字义是显法实性。即以不可得为义。故大日经疏第七云。一一字门皆言不可得者。为明中道义故（文）今至阿字字义。何以有成之乎。答。字相中空无者。只是世间言空言无之辞也。未至实相之空无。若不以空无而为字相者。世法之空无如何显示之乎。故吽字义云。若执非空非有非常非断非一非异等。阿字中非义中摄。若执不生不灭不增不减等八不等又阿字中不义中摄。又若执无色无形无言无说等亦阿字中无义中摄。又未会真实（文）义此即以边执见皆摄世俗中判如是也。但字义中空不生者即谈诸法无性一实中道。所以与字相空无悬异矣。故疏第七云。阿者是无生义。若法揽因缘成。则自无有性。是故为空。又不生者即是一实境界即是中道（文）大师引此文成义矣次以有为字义者。大师又引疏文成此义。故疏第七云。如梵本阿字有本初声。若有本初则是因缘之法故名为有（文）本初声者凡最初开口。皆有阿声。若离阿声则无一切言说。显示此初声之有义即阿字字义也。是因缘法中甚深义。所以不云字相以为字义耳（又疏心一一字门普门海会现前不谬说名为有。若依此义阿字亦可有之矣）。

阿等诸字定惠等诸门分别第三十七

    问。以阿等诸字定惠等分别样如何。答。疏第七云。于迦遮吒多波五类声中复各有五字。其第一至第四字皆是惠门。已如前说。第五字皆是证门。今合说之。梵书以此五字皆同圆点（文）又云。又梵字十二声中第一是本体故。即次第二字是行。第三以去以诸画增加者皆名三昧。第十一其上安点是证。第十二傍置二点是般涅槃。若此仰字能遍智惠三昧声故。当知即是大空义。是故别说不与前字相合论也。涅槃经此五字亦具明字义。今毗卢遮那宗寄此五字以明大空。大空是证处。无法可说故但以圆点表之（文。依凭口传云。疏异本并二本义释俱云。十二声中第一是本体故名为空云云。若依此文。第一字空与第十一点空有何别乎。答。空体虽同因果为别。初因后果故也。谓大空体中有菩提心菩提果二义。此中心为初字果言后点。故疏十四云。第一阿字即是菩提心体。又上所出第七文云。第十一其上安点是证云云。证是果德也。又第十四云。梵是行是因。是证是果也云云。第二字既是因。况第一乎。此亦其证也）。
    疏十四释字轮品云。第一阿字即是菩提心体。次有迦佉俄伽等五音。皆取四字（文除第五声）。次又取也啰乃至乞叉。皆是男声○凡字轮大为三分。初阿字为一分。次迦乃至二十字为第二分。次也字乃至诃字为第三分。除去乞叉字。由此字已重故也（谓有迦娑声故重也）。
    以上皆是智惠字也。次有伊（上）伊邬（上）乌翳爱恶奥八字加此八字即成就三昧。皆是三昧声也○次有我（鱼可）若（而可）吒曩莫（慕可）此字遍一切处。谓遍于定惠中也（文）依疏十四。第一阿字是惠门摄举阿等字轮毕云已上皆是惠字故。依抄第八。第二阿字是定门摄。云去声三昧降伏四魔故去声阿字者行不可得字也。五五字中第五仰等五字及暗字是证门非定惠门。摄恶字是涅槃又非定惠门耳。疏十七云根本者即是本字如阿字最初二音即是根本也。次从伊（上）伊乃至乌奥凡十二字是从生增加之字。悉是女声。其根本字是男声也。男声是惠义。女声是定义也（云云此文意阿阿二字俱是惠门摄也）。
    已上定惠证三门分别。
    疏十七云。阿字不生。迦是无作。其义即是相应和合成。他放此（文）抄第九释云。迦是作义。由加阿声即是无作。则其义相应。言他放此者。如野是乘义。若加阿声即名无乘。乃至诃是因义。若加阿声即是无因。是故阿字无生诃字无因其义相应和合成也（文）
    已上字义相应门。
    疑云。依疏意第二阿字是惠门摄。言阿字最初二音是根本也男声也惠义故。若依演密抄。第二字是定门。言去声字三昧故。此二意俱有过。若定惠声者增加字。是女声即定义也。然第二阿字既加点。可是增加字。何云惠声乎。若言定门者。声既同初。可是智惠。故疏现文云最初二音是惠义。何背疏意乎。答。依凭口传云。先以第二字属惠声者。以初阿字为字体而亦声同初。何不云惠声。次属定声者此字傍加点。是即增加字也。以字有增加故亦可云定门。所以理实^h□字遍定惠声字具根本增加。^h□是根本^b□即增加^h□是智惠^h□即三昧。故疏第十四云。第二^h□字转作黄白色○阿字体黄。三昧为白。二色合故黄白也（文黄是惠色。白是定色也）。此文既字体言智惠而点阙定。是故^h□字通定惠矣。疏约惠边故云最初二音是惠义。抄据定边。所以云定门摄也。
    疑云。迦佉等五五字之中第五仰坏等五字及暗恶二字非定惠摄不明。一切梵音无出定惠二门。何今此七字非智惠三昧所摄乎。是以疏第十九云。俄惹拏那^8□○此五字遍于定惠中亦能成三昧亦能成智惠（文）疏既云俄等五字遍定惠。岂二门不摄之字乎。次演密抄第十云。阿阿暗恶。前一是惠。余三是定（文）依此释意。暗恶是定声三昧门摄也。何背疏抄胸臆存义乎。答。所出难之七字非言出定惠外别有之。如何遂非智惠三昧所摄乎。但今所成之意惠门者。取唯惠字。定门者限唯定声通二门之字不可属唯定唯惠。由此义故别云证门。疏第七文即成此意（如上出之）定惠之外更出证门意显证非定惠也。谓定惠据因行证门谈果德（此见疏第十四。如上注出之）若尔以仰等五字暗恶二声同通定惠而果德故判两门所不摄。何无其谓矣。是故所出难之疏十九文还可为答润色。更非真难（暗恶二字通定惠之义如下成之）。但至抄意云暗恶定门。彼取空点涅槃点之增加边且作此释。理实可遍定惠。是义准上第二阿字问答料简可悉之。
    疑云。所立之义尚以不明。若言通定惠之字非定惠门摄者。第二阿字既遍二门（义如上问答中成）若尔彼字可非定惠摄。彼既二门所摄（疏言惠门抄言定门）。此仰等何不言定惠矣。次会抄现文而成暗恶二字遍定惠之义难思。疏第七云。十二声中第一是本体故。即次第二字是行。第三以去以诸画增加者皆名三昧（文）然暗恶二字居第三以去。又增加点画皆名三昧之辞中何可除此二字乎。若尔以此字可云唯定门摄。岂通二门乎。加之凡文字之法必有语言诠之。所以声与字不相离。然案阿等十二字之音韵第八爱字第十一暗字其音相似。以上俱有阿之音下加伊与吽之韵故。又第十奥第十一暗其声全同也。奥是喉内空点之音。暗即唇内空点之声。而是^h□字之二音故。然以第八第十字疏意唯属定门（其文如上出之）若尔暗字之同彼音响。如何不云三昧。暗字既尔。恶字可类之。是故暗恶通惠义难思如何。答。先第二阿字虽遍定惠。是因行字非果位证德（其文如上注中出之）是故若定若惠所摄而不为定惠具足大空证门。仰等返之何相例致难矣。次暗恶二字通定惠者。疏第七意云。仰等五字遍智惠三昧故是大空也。大空即证门也（取意。具文如上出之）。仰等遍定惠故大空证门也。例如暗字大空证门何不通定惠乎。又梵书之习以仰等五字与圆点同用之（如疏第七言）。圆点者是暗字也。此同用之意亦可显同通定惠之义等矣。恶字遍二门准暗可知。证菩提字既通。般涅槃声何局。良以暗恶同以阿字之空惠为体。而加三昧之^8□多成字。字形既具定惠。何德不兼二门乎。但遮难者。疏第七第三以去皆名三昧者。指从伊伊至乌奥之八字为言。意不取暗恶二字。故皆名三昧之次文云。第十一其上安点是证。第十二傍置二点是般涅槃（文其文如上出之）既出暗恶别言证涅槃。何可摄三昧门乎。又疏十七云。从伊伊乃至乌奥凡十二字是从生增加之字。悉是女声○女声是定义也（文）若暗恶是定门者。此文何简乎。故知皆名三昧者定取乌奥已上也。次至第八第十音韵与暗声同之难。诚案梵书之法有字体表字相字义（其义显也）又有音声诠此字体及字相字义矣。声诠字体故诸轨中云口诵真言时文字现前旋转相续。又声诠字义故疏中立定声惠声等之号。虽然今传法圣者显示字相字义只就字形辨之。不寻音韵。所以然者。如迦佉等五五字其字形字义皆各别而音是同也。谓^h□是作业不可得。^b□是等空不可得。^b□是行不可得。^h□是一合不可得。但音同一也（余字准之可知）故付字形之易辨旦示其字义。于音声之难知不寻此字义。理实音曲有差别。虽诠表作业等空等之别义。而声韵微细凡智难辨。是故尔耳。今定惠分别释亦论字义故。就字体不求音韵。故疏云。以诸画增加者皆名三昧。第十一其上安点是证。第十二傍置二点是般涅槃（文）又第十四云。第二^h□字转作黄白色○阿字体黄三昧为白（等文）此等皆是付字形解字义。更不寻音响也。若尔第八第十暗虽响似暗声字形所表其义异故。定与证不同。况音诠别义。何云来音声相似之难乎。或又分别定惠声亦就音韵可论之。疏十七云。从迦佉等乃至沙诃○此等皆是根本音。其根本音即同于阿字（文根本音者惠声也。如疏言之）安然悉昙藏第三释此文云。皆加阿声为音。故知三十四字母当体皆是根本。阿字之韵（云云）安然意以有阿之韵言惠声。爰知无阿韵为定声也。但于暗恶二字者虽无阿之韵同爱奥而非定声矣。同音有别曲能诠别义故（俄惹拏那^8□。此依南天之语。五字虽有阿韵而非惠声。准暗恶可知之）。

秘宗教相钞第八

秘宗教相钞第九


　　　　　　　　



诵真言一二遍等得大悉地料简第三十八
自相差别法有为无为分别第三十九
秘密乘教能说教主料简第四十

诵真言一二遍等得大悉地料简三十八

    问。文殊五字轨云。若诵一遍能除行人一切苦难。若诵两遍除灭亿劫生死重罪。若诵三遍三昧现前。若诵四遍总持不忘。若诵五遍速得成就无上菩提（文）尔者为薄地凡夫诵真言一遍二遍等成此悉地为当可有位分欤（叶衣观自在经说同此文意。如是等说诸文多端。皆可作此问）答。五秘密仪轨云。从此已后受得广大甚深不思议法超越二乘十地○人法二空执悉皆平等现生证得初地（云云）此文言真宗初地菩萨所证福惠超胜显教十地功德也（此义如第二十九门）然文殊八字轨云。若能念诵此陀罗尼一遍即得自护。两遍能护同伴。若诵三遍即大护住处。十地菩萨不能逾胜（文）准五秘密轨。今十地菩萨者是显教十地也。不能逾胜者指真言初地也。若尔依一遍念诵除一切苦难等者。即初地已上菩萨所得悉地也。初地是证显真性之位。不思议神用之德。所以持咒一遍之功力能招广大悉地。若未得证已前不入佛法之真界故。以所行不契实无由小功得大利矣。故阿□如来念诵法说忏悔真言功能云。由诵此真言实相理相应诸罪如枯草焚尽无有余（云云）实相相应之位定得灭罪大益。浅位初心之行岂有顿大功能乎。但今初地得此利者。且就总相大分作言。理实地前十回向位渐证理故方成此大悉地即登初地。其意现仪轨等。可勘知之。
    疑云。小功大利之德唯有入证已后不明。以一二遍等念诵顿得大悉地何亦不关地前浅位之行。夫诸仪轨中说行仪次第言诵地结墙界等真言一遍或三遍即成金刚座坚固城等。此岂局深位行乎。一切行仪皆有此说故。浅位既许有小功大利之义。若尔藉一二遍等持诵。宁不得灭罪除难等悉地乎。依之无量寿仪轨云。此无量寿如来陀罗尼才诵一遍则灭身中十恶四重五无间罪。一切业障悉皆消灭。若苾刍苾刍尼犯根本罪诵七遍已。即时还得戒品清净○则生极乐世界上品上生证菩萨位（文）又陀罗尼集经第三说十一面咒功能云。设复有人犯四重罪及五逆罪。能持此法读诵一遍陀罗尼者。所有一切根本重罪悉得除灭（云云）此亦说于浅位一遍七遍得益也。若夫深位菩萨者。岂造四重五逆之罪犯根本自性之戒而忏除之乎。加之检末利支花鬘经云。日日三时诵咒一遍二遍作大护身。三遍作大结界。五遍诵咒者所爱之人任意即得。六遍诵咒结界夜入冢墓。一切无畏（云云诵末利支天真言得此悉地也）。此文说浅位行人之悉地也。若深位阿阇梨者何求得所爱之人亦怖夜墓之畏难乎。又是天等法。何深位行人行之。依此见彼文始终。唯说世悉地更不求出世益。岂非浅位所行乎。然此中说一遍念诵悉地。爰知用一二遍等念持得灭罪等大益者。亦通薄地浅行。岂局深修位乎。又慈氏仪轨下卷云。此法若奉持者虽在凡夫未断烦恼。以法力故随所作处等彼圣力驱使诸圣及诸天龙八部一切鬼神皆不敢违。以法印力不思议故也。复次此法随所行处或印己身成彼本尊身。或印他身亦随他身随作而成。譬如拙人手执诸佛菩萨印印于泥沙及皂等皆成诸佛菩萨像随印成诸形像。此法印力亦复如是。虽未得悉地以执诸佛法印之力依教而行便成本法（云云）此轨意成浅位行人有大利益。若尔于一二遍等念力何废其胜利乎。答凡今宗意广谈真言悉地总可有二门。谓差别门平等门是也。此中差别门易得成悉地。平等门难得证悉地。所以者何。差别门者如地结真言令地坚牢墙界密言令城金刚等也。是即局一法从本以来法尔成此法之真言。故云差别。以是差别故悉地易成。是以浅位行者诵一遍或三遍亦成其德矣。军荼利仪轨说大虚空藏供养真言功能云。以此密言印加持故纵观不成皆成真实广大供养。由此法尔所成故（云云余处云诵三遍）此文纵观不成者。兼显关浅位劣惠之行也。皆成大供养法尔所成故者。示此真言功力从本以来法尔道理出生此供养法也。普供养明既以如是。诸余真言类亦可知。所以依差别门者。浅位亦有小功大利之能耳（已上差别门成了）次平等门者。如理实一切真言各无不成世出世间一切悉地是也。此平等门所证广多。亦随观心成事业。是非法尔所成故不辄功力。依一遍等念力顿见大悉地不深智契理者方如何可得之。是故此门悉地中一二遍等念诵力得除难生善等大益者。必深位所得不可关未入·证地之行。然彼文殊五字八字仪轨中说持咒一遍等得大悉地。是平等门意也。言一咒功能广得诸门之悉地故。若尔何此可通地前浅位乎。又无量寿如来仪轨非说浅位之行。彼轨上文云。依此教法正念修行决定生于极乐世界上品上生获得初地（云云）上品上生之念诵既言至初地之证位。爰知下文则生极乐上品上生证菩萨位者即示地前十回向之人入初欢喜地也。若尔何是可定浅位行乎。但灭四重五逆清根本犯戒者。是谈一遍七遍念诵功能之重。非谓此人有其罪而除之示法之毁赞借说之辞是圣教之常言。今何非其事乎。且引一证文者。俱舍论二十四云。断有顶惑第九无间道亦说名为金刚喻定。一切随眠皆能破故。先已破故不破一切。实有能破一切功能（云云）无量寿轨意亦如是。证位菩萨一诵之功能顿破四重五逆等一切罪根。然先已破故今虽不正破之实有能破重罪之功力。高叹咒之功德劝进行者如是。何执称叹之文言得圣教无义乎。次陀罗尼集经文准无量寿轨可成之。次至末利支花鬘经文。彼法何是浅位所行乎。彼经用二遍等念持显平等门悉地。故又摩利支天经云。此咒通用一切处当得成佛（云云摩利支天咒也）。又摩利支菩萨略念诵法云。若修出世间法即得禅定现前。智惠增盛获得闻持不忘失菩提心法○皆获无障解脱速证无上菩提道（云云）依此等文意末利支是菩萨。何下位天等乎。又所得悉地岂限世间益乎。但至所出难之文。先求所爱之人者菩萨大行必有成就众生愿。若不感所爱之人天。者如何成就众生。五遍诵咒之悉地即成此意也。次于夜墓之畏难。纵深位菩萨入世俗门行利生行时何不防魔难矣。魔界障道远至十地故。或又付利他门说此功能。谓依菩萨诵此咒令他得其悉地也。若尔何云浅位修行乎（已上一义成了）又彼经纵许说下位所行。经文既说平等门悉地。定知可非浅位人依一遍之念力成此大益。所以彼经此文有其深意。勿浅执一遍之辞而取其义。今案文心云。若率尔藉一二遍等之念诵忽招大护身等坚牢利者。何次上文言日日三时诵咒乎。既劳起日日三时行。岂只用二遍若三遍念诵乎。若又言虽致念诵是百遍等。而其中一遍功力作大护身三遍功力作大结界等者。何唯说六遍功能不言七遍已后。一时念诵有百遍中岂不显示极数之胜功能乎。故知一遍二遍作大护身等者。非指一诵而谓一遍。以一百八遍或一千八十判言一遍。是一时念诵之遍数满足故。若尔虽浅位所行何妨得平等门悉地乎。浅位修行若用多时多念之持诵者。亦可得平等门悉地故矣。不尔岂云真宗究竟之谈乎。次至慈氏轨文。虽云凡位得胜利未说用一二遍等念诵谁遮浅位凡行中多念功力招大益。然今不示念诵遍数。岂为难势之润色乎。
    疑云。若就平等门言入证已后持诵真言一二遍等得大悉地者。何仪轨等说深行阇梨之法则多言若不满一百八遍不充祈愿遍数。此岂非相违乎次就差别门如不动真言镇魔怨多闻天明生财宝皆是可此门所摄局一法务其悉地故。然言差别门虽是浅位修行而用一二遍等念诵能成其事业者。何修不动摧魔之法更劝一十万遍持念（立印轨说）又祈福于多闻天王满咒于三万数乎（别行轨说）如是诸轨说其文多端。是岂非差别门悉地密言之多小不定乎。若尔虽平等门何又浅位无三遍等功力矣。答。凡付诸位之行入证已后修行用百八遍祈愿者。是为祈无上佛果悉地。大菩提位万德难成故。故大妙金刚大甘露军荼礼焰鬘炽盛佛顶经云。若作此法经一百八遍现证佛身。上根者得成就。若经一千遍者。中根必定成就。若经万遍者。下根必获大成就法（云云）良无上佛果甚难可得故。不局一百遍又劝一万之遍数。何今见一遍百遍不同初可为怪乎。又于得一法之悉地非无其上下胜劣（如苏悉地经等广说）所以一二遍等之持诵所得稍昧劣。若百八遍之念持其果甚明胜也。是故付地上所修之行不取一二遍等之功更劝百八之念诵矣。以此百八之持念虽言宛祈愿遍数。而又出千遍乃至万遍以为一时之行满即此意也。次付差别门说遍数示不同。亦是显有上下胜劣之悉地也。谓随念诵之多少成悉地之厚薄耳。此中地结墙界等是行法之润色。以非本所祈之事业无由运多念。所以不求借念诵之数遍成厚胜之圣墙。是故言三遍等。于正念诵行即非如是。正祈所求之悉地岂不期上品之成就乎。故作广多之持诵以感差别门之大利。所出难之不动多闻之念诵即此意也（余处说皆准之可知。平等门中一遍念诵之悉地浅深之难初重简未入证位之道理中既致遮了）。已上一义成立了。
    又义云。诸仪轨中用一二遍等念诵得灭罪除难等大悉地者。就十信已上发菩提心已后之行人为此说。真宗行人于此身上即成正觉。诸轨仪中言现世证得欢喜地后十六生成正觉是也（此义如即身成佛门）十信行人既居现身成佛之位。所诵真言何不显真实胜利。真实胜利者一遍等念力得大悉地是也。如彼陀罗尼集经并无量寿仪轨即显示此义也（但无量寿轨文可成二意。根据于钝人不许即身成佛义者。此文意云。十信位菩萨犯五逆破戒大罪（如显教常言之）然能忏除此罪现世升十回向命尽终后生极乐国上品莲台上证菩萨初地。非是上根人故现世不证初地。若据利钝皆即身成佛义者。此轨文则生极乐者。呼往言生。非是死生之生。若尔现身往诣彼国证菩萨初地也。或又此文意云。凡夫造逆犯戒之后临命尽之期而闻今教发信位之菩提心故。一遍七遍念持之力忏除先所犯逆罪等命尽终后生极乐国上品莲台上证菩萨地位。此人以至命尽时始今教发趣时分短促故未及三密修行。是故现世不证得初地即命尽也。一切皆一生成佛者。付十信已后修行之人作论。今既不修行而命终。岂非论谈之外乎）此即文言义理甚相契巧得真宗顿证之旨趣。谁闻谈此神咒之大功妄谤无义之圣言。若不许浅位有此胜利者。此人强成真言非顿入菩提之教也。拄仪轨正文局大利于深位故。若取文于正直许宗于顿教者。浅位有小功大利之义不待词自显然也。若依此意。差别平等二门莫问位浅深同成其悉地耳。
    疑云。若浅位有大利者。阿□念诵法实相理相应诸罪如枯草之文如何消之乎。又何文殊八字轨言。若诵三遍大护住处十地菩萨不能逾胜。若浅位有三遍之悉地者。此人虽成大利尚是浅位行者也。岂十地菩萨不胜彼乎。然今言十地菩萨不能逾。知小功大利之悉地限地上菩萨也（义如上成之）尔者如何。答。阿□仪轨实相理相应者。修惠发得之人非分不思惟其理。然言修惠取现量境。若尔何不云与理相应。次至文殊轨说全不足和会。若言地上无此大利者。诚彼文来可为难。地前尚许大功况遮地上乎。若地上有其利者。八字轨仪可有何伤乎。
    已上一义了虽有二义后义似宜。可悉之。

自相差别法有为无为分别第三十九

    问。今宗意以自相差别法唯为因缘所生之有为。为当凝然常住之法界法门欤。答。疏第六云。染作法界曼荼罗令种种普门身皆同实相色也（云云）又第七云。复次世尊以未来世众生钝根故迷于二谛。不知即俗而真。是故殷勤指事言。秘密主。云何如来真言道谓加持此书写文字。以世间文字语言实义。是故如来即以真言实义而加持之。若出法性外别有世间文字者。即是妄心谬见。都无实体可求（云云）此文意指世间文字即言法性也。疏十一云。若行者依佛方便甚深缘生得世法成就。即于此中观本性空即是无为成就也。如是不思议法凡夫自不能信耳。然诸佛如来菩萨等见此利义故说此真言行次第之道不可谤为无也（云云）心云。于有为世法若见其性空时。有为即无为也。故云即是无为成就。谓不破有为即指此法见无为也。得诸法性空。如实见法界故。于自相诸法一体上有有为无为二边。有为是俗谛。云大缘起法是也。无为是真谛。云法界曼荼罗是也。今宗心佛智于自相一法上照此二义耳。以如实见二谛言佛智故。又疏十一云。非此法界中有所妨碍也。乃至受种种世乐。而世乐即是法界。终不因此而妨碍损法界也。故不害。何以故。世尊法界者一切如来应正等觉说名即不思议界。是故世尊真言门修菩萨行诸菩萨得是通达法界不可分折破坏者。然此四字究竟成就与法界无所妨害也。此四句皆是佛心。岂以佛心而妨法界乎。住此成就者及法界无二无别。故无妨碍。此悉地彼法界都无所妨。何以故。法界不思议故。是故无量佛得道成就而法界不增。无量众生灭度法界不减。若众生胜进亦非加益。若破烦恼亦无所损。亦即不思议界性同金刚不可破坏。若有妨碍则有彼此。有彼此则可破坏。今无妨碍故不可破坏也。当知此不坏亦是不可分折之义。谓种种门种种世出世事同一法界不可分折令成别体也（文）此文心者指自相差别法云法界也。又云。观阿字令作深黄色。其色相端正严好令人悦意。在自己心。又此字经云并点广者。即是字上加点义。增加即是广也。于字外作四角金刚标栏。此栏同三股金刚。股更互相又而作之。于中置字。见此阿字已即转此字作毗卢那本尊之形。即是自身现同本尊之像。其像一依本印而作也。此佛通身有光。此即菩提心中所见实相之佛。如净琉璃中内现真金像。非同余心数中妄想也。当知如是见者即是见心实相之佛（云云）此心以显形色等诸法云实相法界不生灭之法门也。抄第八释此文云。实相之佛者即是法界不思议缘起之佛。不同其余妄想心数中之所见者。故云此即菩提心等（云云）抄心有为缘起法无碍故云实相佛。不同凡夫所见有为。是故云实相。非是不生灭之实相也。此即花严宗等所叙也。故抄第一云。且依清凉教类有五。一小乘教○五圆教。明一位即一切位一切位即一位十信满心即摄五位成正觉等。依普贤法界帝网重重主伴具足。故名圆教。广如彼疏。今神变经与此大同。但显密为异耳。是故此经五教之中圆教所摄（云云）故抄心以有为缘起圆融无碍为今宗经至极。不同弘法大师云曼荼罗境界彼此差别法凝然常住也。疏十五云。如行者初观时。种种有相之境界即是从缘起法。以从缘起故不自生不他生不共不立因。是故常无生。若无生者。此因缘法即缘同于法性湛然清净。具足一切不思议性起功德。随缘赴犹如镜像水月有而不有不有而起。虽从缘生而不堕二边。是故虽毕竟空而能成就种种功德（云云）此心行者初观有为缘起境后见此有为缘起即无为法性也（文证甚繁。存略不载之）。
    疑云。疏第十云。如来具一切智于诸法中而得自在。以众生劣惠未堪顿说如来自体不思议力用故。作画色等方便令诸众生随其作者能满所求而得利益。所以然者。以诸众生未解诸法空相。是故于无相中而作有相方便说之。若人得佛深意者。当住真常住之行。诸有所作皆入理体同于一切智之心（此同底哩三昧耶经上卷文。又供养法不思议疏下卷亦同此释心也）又摄真实经中卷云。若瑜伽行者未获悉地。应观三十七尊相状。若证悉地不取相状安立无上大菩提心。若观菩提心相犹如月轮水精乳色。此等诸相皆是凡夫所观之境（文）又守护国界经第二云。以坚牢智谛观自心以为月轮。于鼻端不令驰散。清净圆满色如凝雪牛乳水精。而此月轮为菩提心。此菩提心本无色相。为未成就诸众生故说如月轮（文）又云。如上所说自证之法唯自证知。非言能说。离诸见相。为未成就诸众生故于无相中以相显示（文）已上诸文意云。有相是如来方便。以无相为佛所说。此等文心何与上义相违乎（以有相曼荼罗为方便之说。处处释非一。恐繁不载之）。答。所出疏文释经第二息障品也。彼品文云。若说诸色彼诸圣尊曼荼罗位。诸尊形相当知亦尔。于未来世劣惠无信众生闻如是说不能信受。彼唯如闻坚住而不修行。作如是言。彼诸外道有如是法。非佛所说（文）疏上文释此文意云。生谤言。云何以如是着相之法而能成菩提。此必是外道等说非佛法也（文）意云。佛为初心浅行人且说有为有相之曼荼罗。爰有劣惠众生闻此说而生谤云。有为色形是着相之法即外道所许也。然佛法中依空无相能成菩提。何不说之乎。经次文遮彼谤云。一切智世尊诸法得自在。如其所通达方便度众生所出难疏文释经次文也。意云。如来本意虽可说无相曼荼。而以浅智众生未解诸法空相故。得法自在之如来住方便门为说有为相之作业。爰浅行初心人闻之如说修行然后入无相理。是故先为说有相曼荼也。文心如此（不思议疏释同一行疏心）底哩三昧耶经真实经守护经等中有相言方便无相为自证者。意同大日经也。但行者入此无相理毕还知一切有相所作皆入无相理体而不坏有相。此即初从生灭有相入后见生灭有相即不生灭有相也。是故所出难诸文不遮入无相理后更见法界凝然差别色相。何实是违文乎。依之勘诸经仪轨等训五相观门之中说月轮等有相以为真宗究竟。若夫言月轮等色相皆是入理之方便以无相空寂为佛自证者。何五相观中见行者住寂灭平等空理诸佛惊觉之言勿以此为足然后训月轮等色相正为五相成身言入理证空之后通达心等乎。爰知今宗心色相是法界凝然不思议境界也。若尔所出难之摄真实经等文定是说浅位观心。全非关深行所得耳。又于佛果位非不见有为境界。一切智人知众生所见故。故余处言佛智所照自相差别法是有为者。可约此义边矣（若诸处言有相曼荼罗是方便之说者。皆可同上会释。然疏始终意多以返有相因缘生入无相空理为真实矣。此即多叙浅略义隐深秘说之意也。是故学者又迷少分深秘释取多分之浅略为实义耳。文依执见而隐。义追机根而显。此言实哉实哉）。

秘密乘教能说教主料简第四十

    问。大日教王等秘密教为自性身佛说为当他受用身说欤。答。且料简大日经之教主。余经准之。大日经第一云。一时薄伽梵住如来加持（云云）疏第一释此文云。经云薄伽梵住如来加持者。薄伽梵即毗卢遮那本地法身。次云如来是加持身。其所住名佛受用身。即以此身为佛加持住处。如来心王如诸佛住而住其中。既从遍一切处加持力生。即与无相法身无二无别。而以自在神力令一切众生见身密之色闻语密之声悟意密之法随其根性种种不同（云云）演密抄第二释此文云。次云如来是加持身者。即应身他受用也。○言如来心王者如来是所住。心王为能住。如一切诸佛说法仪式皆住于应身即本地身为教主也（云云）
    又云。疏既从遍一切处等者即法身处也生者出现义。又此应身从本地加持功德力生即与本地无相法身无无别（文）已上文意云。如来内证法界宫中有凝然不变四种法身。所谓自性受用变化等流是也。此中自性身即体。自受用即相。他受用及变化等流是用也（此义如第十二门四种法身料简中记）然自性法身如来具他受用身等之用者。是神力加持门之谈也。若无加持门者如来不可具他受用身等功德。今所以具此加持者。为众生说法令他见闻故也。疏文其所住名佛受用身者。以自性身如来之加持他受用身义说言住。非实来入其身中矣。此他受用身虽内证功德中凝然之用本有之。而令他见闻之德故云他受用身。不同自性及自受用全唯佛与佛之内证境界。又望他见之边假言加持力生亦名应身矣。是竖论佛德之意。若横言其身即离生灭。非如显教所谈实有生灭。若有为生灭身者。何云四种皆法身乎。然此他受用身亲从自性法身加持力起同凝然不变故。即与自性身色相庄严音声说法无二无别也（已上成文意了）故此经自性身如来加被他受用身即令说自内所证法也。大日经题云。大毗卢遮那成佛神变加持经（云云）疏第一释此题云。神变加持者○尔时世尊往昔大悲愿故而作是念。若我但住如是境界。则诸有情不能以是蒙益。是故住于自在神力加持三昧普为一切众生示种种诸趣所喜见身说种种性欲所宜闻法随种种心行开观照门。然此应化非从毗卢遮那身或语或意生。于一切时处起灭边际俱不可得（乃至）终谢则灭机兴则生。即事而真。无有终尽。故曰神力加持经（云云）此文明成他受用身所说义也。其所以者。凡题目所表必诠内文之事义。今叙神变加持之经题示种种诸趣所喜见身说种种性欲所宜法门言神变加持。若此经自性身佛说者。岂经有如是题乎。故知加持经之言定令蒙他受用身说也（祖示种种诸趣所喜见身说种种性欲所宜间法等者。意不局他受用身亦通变化等流说也。言诸趣所见身说种种法故。此即神变加持之言广通应现之义故。义势之所成必可作此释。虽然正定今经之教主者。唯是他受用身也。下文言魔醯首罗宫所说故）。经又云。广大金刚法界宫（云云）疏释此文云。次又释叹加持住处故云广大金刚法界宫。大谓无边际故。广谓不可数量故。金刚喻实相智（乃至）法界者广大金刚智体也。此智体者所谓如来实相智身。以加持故即是真实功德所庄严处。妙住之境心王所都。故曰宫。此宫是古佛成菩提处。所谓摩醯首罗天宫。释论云。第四禅五种那含住处名净居天。过是以往有十住菩萨住处亦名净居。号曰大自在天王是也。今此宗明义。以自在加持神心所宅故曰自在天王宫也。谓随如来有应之处无非此宫。不独在三界之表也（云云）心云。上所举之薄伽梵既是本地法身也。所以此如来之住处即可实相法性土。故言大谓无边际（乃至）金刚喻实相智。次从法界者至故曰宫也释法界宫。谓以实相智为能居以实相身为所住。以身是心之所依宅故。所以指如来实相之身言法界宫也。次此宫是古佛成菩提处已下成此宫亦他受用土义矣。谓自性法身如来既加他受用佛而说法利物。故其实相国土即他受用土示方处而现佛事。所以此经说处言摩醯首罗天宫也。首罗天宫者是他受用土。故演密抄第二释云。若以心王所都即佛身名宫。若以摩醯首罗住处即是器界。今为如来有应之处无不此宫。即属应身。是加持住处（云云）然摩醯首罗天若依显教意定是第四禅顶也。若依此宗心如来应现之处若人处若天处一切皆名自在天宫。自在加持所现处故。非定在第四禅之上三界之表处矣。然此他受用土与法性土无二无别也。是故入自在宫见其宫内即广大金刚周遍法界境界也。经次文云。一切持金刚者皆悉集会（云云）疏释此文云。心王所住之处必有尘沙心数以为眷属。今者心王毗卢遮那成自然觉。尔时一切心数无不即入金刚界中成如来内证功德差别智印。如是智印唯佛与佛乃能持之（乃至）然以自在神力所加持故。即从心王毗卢遮那现加持尊特身。尔时无量法门眷属一一皆现执金刚身显发如来威猛大势（云云）抄释云。疏然以自在神力等者。谓如来智德唯佛与佛乃能持之。若诸佛但住如是境界。则众生不能以是蒙益。是故然以自在神力等（云云）已上疏并抄心言大日经是他受用身说法也。良诸佛内证音声非因位耳根所闻。是故自性法身说法即唯佛与佛境界也。然世间流布之圣教皆是下化有情之法音。故用他受用身之音声而教自受法乐之内证也。故疏下文。如来自证之智设以神力加持亦不可示人前云奋迅示现无尽庄严藏者皆外用之迹耳。智者见其条末则喻其本。如观象迹超绝众群其所踊践倍复深广虽不睹其形当知此象身力必大○今诸大众亦复如是○则知如来智力必于一念普鉴群机本末因缘究竟无碍。照俗之权尚尔。其契实之境界当复云何（云云）又疏第六云。如来自证之地住大涅槃若舍加持神力则一切心量众生非其境界（云云）又疏二十云。如来但住自证之法则不能度人。何以故。此处微妙寂绝出过心量。说何示人耶。故渐次流出渐入第一院次疏第二说次至第三院。虽作如此流出亦不离普门之身（云云）加之大师一切经释云。若对法身法身具万法。是名说法。更有一释。约世谛而言。即是法身说法。法身说法惟佛与佛乃能知之。非诸二乘之所知见（云云。就实相境界有二门。一者法界虚融门亦云真谛矣。理关真谛故。二者自相差别门。亦云世谛矣。自关世谛故。若约虚融门言法身说法者。法性具万德。其中有舌根声尘等功德。指之言说法。若约自相门言法身说法者。即法佛对自内眷属常恒说法也）此等文已诚证也。所以可云大日经王等现行流布诸教皆他受用身说耳。
    疑云。佛果内证之音非因位所闻。故下化有情之法非自性法身说不明。夫十地是菩萨之圣位。专证自性法身之理（若亦通论分证之义。地前在之）若尔如来为此等菩萨示秘密乘法门时。是既证显法性之人。不用自性身之说乎。故龙树菩提心论云。惟真言法中即身成佛故是说三摩地法。于诸教中阙而不书（云云）大师二教论上释此文云。谓诸教者他受用身及变化身等所说诸显教也。是说三摩地法者自性法身所说秘密。真言三摩地门是也。所谓金刚顶十万颂经等是也（云云）现行流布金刚顶经大师既许自性身说是符顺今能难意也。若疏意言他受用说者。岂疏意与大师犯违害乎。答。十地菩萨得法性者。是分证之法身。非果位之圆德。若尔何在分证之因地忽闻果地之法螺音。是以如来常恒不变德中现十地受用之身而说内证秘密门教训十地菩萨。爰行者闻其说仰学佛果功德时。即随地地之阶级渐证佛德之少分。所以所得法性皆依他受用之教力也。但至二教论释。凡秘密乘教者自性法身如来住加受用身佛令说内证法门。是云法身说法。故演密抄二云。一切诸佛说法仪式皆住于应身。即本地身为教主也（云云）二教论意即同此释也。二教论又云。自性受用佛自受法乐故与自眷属各说三密门。谓之秘密教。此三密门者。所谓如来内证智境界也。等觉十地不能入室（云云）夫显教理因位究竟故不为果地内证。是以偏关他受用等之随他意说而不云自性法身之自受法乐境界。秘教即不尔。法身如来居法性土对自内所证普门海会尘数圣众为自受法乐常恒不断说内证三密法界曼荼圆满究竟之法门。爰如来大悲为令十地已还下机知此内证境界加他受用身方示现之故言自性身所说三十七尊出生义云。三秘密教说时方至遂却住自受用身据色究竟天宫入不空王三昧。普集圣贤削地位之渐阶开等妙之顿旨。从普贤金刚性海出尘数加持色身。然后演普贤金刚语业之密言（等云云）此文普贤金刚性海者即大日自性身也。加持色身者是他受用身也。普贤金刚密言者果地法门密言也。既云出他受用身演果地法门。岂非用他受用身音声训法身之内证乎。若尔疏主释与大师意不致相违耳（大师处处有大日经等法身所说之释。皆可成上意之）。
    疑云。大日教王等世间流布教自性身。如来必加他受用身而说不明。二教论下云。大毗卢遮那经云。一时薄伽梵住如来加持广大金刚法界宫。一切持金刚者皆悉集会（云云）诸大菩萨前后围绕而演说法。所谓越三时如来之日加持故。身语意平等句法门（此明自性身说法）时彼菩萨普贤为上首诸执金刚秘密主为上首。毗卢遮那如来加持故。奋迅示现身无尽庄严藏。如是奋迅示现语意平等无尽庄严藏（此明受用身说法云云）此释意。于大日经。自性身说他受用说别别论之。是即显示有自性身佛不加他受用身而直说此经也。或尔付此经可言或有自性身说之经或有受用身说之经。何云自性身佛必加受用身说之乎。又同论次引同经文云。非从毗卢舍那佛身或语或意生。一切处起灭边际不可得。而毗卢遮那一切身业一切语业一切意业一切处一切时于有情界宣说真言道句法（此明变化身说法）又现执金刚普贤莲花手菩萨等像貌于十方宣说真言道清净句法（此明等流身说法。言等者兼外金刚部云云）。此释意变化等流二身亦说真言教也。加之守护国界经第九云。此陀罗尼者。毗卢遮那世尊色究竟为天帝释及诸天众已广宣说。我今于此菩提树下金刚道场为诸国王略说此陀罗尼门（云云）此文毗卢遮那色究竟天说者。毗卢遮那是法身。即显自性身佛寄住他受用身之土而说也（故二教论引此文为法身说法之证）次我今于此菩提树下等者。显变化身说。释迦是变化身故。又陀罗尼集经等释迦所说也。然何云真言教唯自性身如来加他受用身说之乎。答。先遮初难。所出之大日经说料简文起尽凡可有二心。谓疏释与二教论释也。且疏心云。从一时薄伽梵至如来之日加持故身语意平等句法门者。显自性身如来现他受用身而住摩醯首罗宫（其意如上成之）次从时彼菩萨普贤为上首至语意平等无尽庄严藏者。显佛住彼天宫已更现神变。故疏释此文云。将说此平等法门故先以自在加持感动大众悉现普门境界○未曾有事。因彼疑问而演说之○如法花序分从地涌出品因缘（云云）次从非从毗卢遮那佛身至宣说真言道句法者。成上所现神变无所从来。故疏释此文云。如是庄严之相显时无所从来隐时亦无所去。毕竟平等不出于如。故经云非从毗卢遮那佛身或语或意生○此转释佛庄严藏（云云）次又现执金刚普贤等已下文。上所举之神变唯显现佛之三密庄严藏。今广显现菩萨等身及所现普至十方故疏释此文云。又广前相。言非但示现佛身○所现金刚菩萨等身亦复遍一切处也（乃至）所云等者乃至诸天八部五通神仙已上经文佛现神力以为说经序分也。疏释如是。故疏心偏成此经佛受用身说之义也。次二教论心云。从一时薄伽梵至于平等句法门者。谈自性身如来之法性土仪式。言住广大金刚法界宫故。若他受用身土者。何云广大法界宫乎。次从时彼菩萨至无尽庄严藏者。即显他受用身土。谓上自性身如来为化初入法门之实行菩萨示现他受用身之无尽庄严藏矣。即彼自性身如来加此他受用身而令说此大日经也。故疏与论料简虽异。于说经之教主终不招相违。故依大师意不可云有自性身说受用身说之别经（已上遮初难了）次遮第二难者。经非从毗卢遮那佛身已下叙于一切时处变化身亦说此法。次又现执金刚已下显亦十方现等流身说此法。此释皆有其谓。临文而思可知之。已上大师心出成疏所残之一义也。又余经说分明。所以于变化等流二身说真言之义。自本所不遮。但他受用身说秘藏者。举胜成义。非不取劣矣。
    疑云。若言他受用变化身佛说如来内证秘藏者。二教论下云。三身说法各有分齐。应化佛者不说内证智境界。唯有法身佛说此内证智（云云）既云应化不说内证。岂受用变化佛为真言教主乎。欲仰本经之说大师解释难思。欲依高野之言西天诚文何消矣。答。所出难之释是叙楞伽经所说三身说法之文也。故彼经第十云。应化佛化众生事异真实相说法。不说内证法圣智境界（云云）此心言显教之教主应化佛唯说显教随他意之法全不说秘教内证智之境也。彼秘藏内证法身如来知之。故关法身说矣。此显教意。所以作此释。若依今宗。变化等流二身蒙自性法身之加被而受彼内证智境界能施己之所化机情。故变化等流亦说真言教也。是故显秘二教三身各别。故二教论下云。大日尊三身遍诸世界作佛事。亦如是释迦三身。释迦三身大日三身各各不同（文）所以取显教三身说法勿难密教三身矣（已上一义毕）。又义云。疏并大师意大日教王等现行流布教是自性法身说也。谓龙猛菩萨入南天铁塔受两部密教以传人间。然龙猛是初欢喜地菩萨证入法性位人。何自性法身如来不为之说法矣。夫因人既得法性境界。定可见自性身佛。若见自性身之色形者。岂不闻自性身之音声乎。所以龙猛菩萨直闻法性如来之说以及人天末世之类也。但疏第一如来自证之智设以神力加持亦不可示人。前云奋迅示现无尽庄严藏者皆外用之迹者。此释有深意。如来为浅位菩萨之证机将发虽以神力加持欲令见闻佛果内证。而因果分异故。不能全示之。唯示彼人分证之边自性身方训三密究竟法门。指此自性身云外用之迹也。因位分证非果满内德。故是名外用迹。凡疏意如来加持者。佛为地前菩萨现初地所证之自性身而引此人令初地证位。乃至为第九地菩萨示十地所证之自性身而引之令入第十地。是故名佛加持身。然此加持身即自性法身故。疏言从遍一切处加持力生即与无相法身无二无别。爰无相法身者。意指果位法性。然因位所见同凝然周遍法门身故言与果位法身无二无别也。大师二教论等释即同此意耳。
    问。今宗自性法身说者。若言唯约初地已上证行人作此谈者。更对地前浅行乃至初发道心之类佛不许今教欤。答。二教论下言现变化等流之身宣说真言道句（如上出其文）是即地前乃至初心教主也。又守护经第九有文（如上出之）若尔浅行菩萨岂不闻今教乎。
    问。既地上菩萨证得自性身。若尔地上以自性身可为能化。何更又说他受用身言十地能化乎。答。十地菩萨证自性身故即闻自性身说。但此中初地闻自性身说者。唯闻初地所得之自性身说不及二地已上境界。自性法身非是为他示现之德故。爰初地菩萨将升第二地时。更用二地能化他受用身化之。此人被引彼能化方得入第二地。然后证二地自性身。如是乃至究竟佛地。若尔以他受用为十地能化。何亦无其所以耶。

秘宗教相钞第九

秘宗教相钞第十

              　
　　　　　　　　



金刚界仪轨六曼荼罗行不行料简第四十一
大日经为龙猛菩萨诵出第四十二
无畏三藏出胎藏供养次第法之说相违第四十三
理趣经藏部收摄第四十四
法华经显密二藏料简第四十五
今教不辄示人所由第四十六
极乐世界自性受用等四土分别第四十七
龙智阿阇梨所住国界第四十八

金刚界仪轨六曼荼罗行料简第四十一

    问。金刚界仪轨为付金刚界品所说之六曼荼罗具说其行仪为当如何。答（云云）。
    疑云。左右难思。若言六曼荼之行不具说者。凡此仪轨意显示金刚界品所说之修行仪则也。若尔亘六种曼荼皆可示其行仪。何云说少分行法不尽全分。若依之六种修行具示此者。披轨文之始终。虽说羯磨会三摩耶供养会之三修行于微细四印一印无示其行则。尔者如何。答。仪轨作法则修金刚界行。只是一机之前一法。何可必尽六会。纵取一会舍余会。岂成招疑难之阶乎。但倩案仪轨文及大师意。具说六会行也。夫大师五重结护云。羯磨会三摩耶会如来自受法乐之事（文）是故仪轨意前行此二会。结护又云。供养会真言门菩萨发行大佛事（云云）自受法乐之次可行作佛事。故仪轨意次行供养会。又结护云。四印会者表四种曼荼罗之仪也（文）十八会指归释此会云。为弟子受四种速成就法（文）四种法者授四种曼荼罗悉地也（此义如金刚界九会料简中记之）此亦行下化众生之佛事。故供养会上供诸佛之佛事次可行之。所以仪轨意供养会之终说金刚拳大印三昧耶法印羯磨印四种印明。即行四印会也。仪轨次下文云。如是广作佛事已次应谛心为念诵。众会眷属自围绕住于圆寂大镜智（文）大师心于此一文成一印微细之二会。故结护云。仪轨云。众会眷属自围绕者也。谓五部众。住于圆寂大圆镜智者一印会。如是无量一一身无不具四种曼荼罗。多必不多一必不一。故知此一印会可有四波罗蜜八供养四摄（等文此显一印会如来所住之圆镜智）结护又云。真实念诵者一向观字义○但今观各成立佛身。此五佛五部之主也。所以一一身具三十六尊也。此五部各别具五部○如是虽无量无边摄入时即独一法身也。如是观念名真实念诵也。于此念诵更不用次第事业也。此胜惠之人。此即微细会耳（文）此释心又就所出之仪轨文显有微细会。谓轨此文训念诵作法也。故云应谛心为念诵。然此念诵者四种念诵中是真实念诵。故次训观念即言众会眷属自围绕住于圆寂大镜智。此真实念诵之观念呼名微细会也。所以仪轨意至坐禅入观之行即显微细一印之二会。此中微细会者。见从一法身出生尘沙眷属周遍法界。一印会者知法界尘沙性德同归一法身。如彼一座说出生收入之一乘以名法华无量义之二经。是故轨意六会具说耳。

大日经为龙猛菩萨诵出第四十二

    问。以大日经可云谁人所传乎。答。大师金刚顶略释云。此经及大日经并是龙猛菩萨南天铁塔中所诵出（文）又大日经开题云。此经总有三本○二分流广本。龙猛所诵传十万颂经是也（文）
    疑云。大师真言付法传云。金刚顶经说。是金刚萨埵亲对法身如来海会受灌顶职位则说自证三密门以献毗卢遮那及一切如来。便请加持教敕。毗卢遮那如来言。汝等将来于无量世界为最上乘者令得现生世出世间悉地成就。是故持五智之金刚○遂乃释迦掩化之后八百年中灌顶龙猛传授秘法（文三十七尊出生义云。释师子得于毗卢遮那如来方授。而誓约传金刚萨埵文）。又海云金刚界大教王相承传法次第记云。三藏金刚智云。我从南天竺国亲于龙智阿阇梨边传得此金刚界百千颂经。阿阇梨自云。从毗卢遮那如来（即释迦如来是。此约法性身为名）。在世以金刚界最上乘法付嘱普贤金刚萨埵。金刚萨埵经数百年以法付嘱龙猛菩萨（文）已上传意。龙猛菩萨唯传金刚顶经所说秘法也。然又海云大毗卢遮那大教相承付法次第记云。三藏善无畏云。此法从毗卢遮那佛付属金刚手菩萨。经数百年传付中印度那烂陀寺达磨掬多。掬多以付中印度国三藏释迦善无畏（文）此法者毗卢遮那经也。又大日经序（大子内卒府胄承军事清河崔牧述）云。毗卢遮那神力加持经者。诸佛不思议境界深密妙用之灵府也。大本十万颂。梵方秘而密藏。今所译者。昔北天竺国界内有一小国号为勃噜罗。其国城北有大石山。壁立于云悬崖万丈。于其半肠有藏秘法之窟。每年七月即有众圣集中。复有数千猿猴。捧经出晒。既当晴朗仿□见之。将升无阶。以观云雁。属暴风忽至乃吹一梵夹下来时。采樵人辄遂收得。观此奇特。便即奉献于王。王既受之得未曾有。至其日暮有大猿来索此经。斯须未还。乃欲殒身自害。善巧方便殷勤再三云。经夹即还。但欲求写。见王词恳遂许通融云。且为向前受摄三日即来。却取。王乃分众缮写。及限却还。王唯太子相传。其本不流于外。近有中天大瑜伽阿阇梨。远涉山河寻求秘宝。时王睹阇梨有异欣然传授此经。以其旨趣幽玄卒难精窍。乃与诸圣者简繁摭要集为二十五百颂。自法轸东流满珠果备。此经宗旨秘而未传其致也。理蕴于词意绝文外。若不从师受学无得迹造其门。茍非其人制妄传授。未经灌顶禁其辄开（乃至）有中天竺三藏。厥号善无畏。洞达七藏明总持诸度。德洽西域化流殊方。研服此经深窍奥旨（文）此经付法相承如是。龙猛既不传毗卢遮那经。何云铁塔中闻之五天间诵出乎。答。入楞伽第九云。有大德比丘名龙树菩萨。为人说我乘大乘无上法证得欢喜地（文）龙猛忝受如来之记别广为显密之元祖。实采佛法奥旨。何物不入其手。至毗卢遮那大部秘藏岂阙不得之乎。况初地是入证位如实见法界于胎藏界会之三密。宁不见证之乎。亦金刚萨埵何故吝不授之。所以南天铁塔中定闻两部大法也。故大师付法传下卷不空三藏传云。案贞元新定释教录及大辨正三藏表制集等云（乃至）于佛牙寺即奉遇龙智阿阇梨肘行膝步从而问津。即奉献大唐国信金具等物。龙智曰。吾所宝者心也。非此宝也。寻即授以十八会金刚顶瑜伽十万颂经并大毗卢遮那大悲胎藏十万颂五部灌顶真言秘典。经论梵夹五百余部。佥以为得其所传矣。金刚界及大悲胎藏两部大曼荼罗法并尊样图等悉蒙指授不异泻瓶（文。所引表制集第四不空之碑文贞元录第十五也。但传受毗卢遮那经者表制集文也）今龙猛之入室龙智阿阇梨既以毗卢遮那经为传授法门。爰知高祖龙猛诵出此教有此理故。大日教王两部开题心可无其失矣。但略付法传等心不言龙猛菩萨受大日经者。传记之录德不心尽其事。今不举为故。何成不知之理。次海云并经序心于叙大日经传受是出无畏三藏相承之血脉。然言何遮龙猛之相传乎（安然和尚教时义第三云。大日经序是俗人东宫学士所撰。诸阿阇梨未许此序有二失。故不用此序。一违胎藏相承失。此胎教大日如来授金刚手。金刚手授大那兰陀寺达磨掬多。达磨掬多授同寺善无畏。二违供养法疏失○供养法疏云○和上于金粟王所造塔边求圣加被。此供养法忽现空中金字炳然。和上一遍略分明记着。仰空云。谁所造也。云。我所造也。谁我也。云。我是文殊师利也○可谓受经掬多之后得文殊授念诵次第云云若依此意。大日经序不可用之矣）。况又真言付法传中善无畏传云。名善无畏中印度摩诃陀国王也。亦是龙智菩萨弟子（文）然不云随达磨掬多闻毗卢遮那经。推知大师意无畏三藏得大日经从龙智口闻之也。又演密钞第一云。不空三藏所译都部陀罗尼录云。毗卢遮那成道经大本十万颂。可三百卷。唐国所译略本七卷缘此经来未尽处会难明。且引当宗金刚顶瑜伽比拟显示。瑜伽指归云。金刚顶瑜伽有十万偈十八会说（乃至）第十六会名无二平等瑜伽。于法界宫说生死涅槃世出世间自他无二动止举目声香味触杂染思虑同真如法界皆成一切佛身（乃至）此经义当第十六会法界宫处说也。所以知者。此经云住如来加持广大金刚法宫。又云。演说身语意平等句法门即与彼同。如是会处一该一切。于中法门亦复如是（文）此心云。一切真言教皆是金刚顶部所摄。更不出十八会内故以毗卢遮那经释彼第十六会说也。若尔龙猛闻金刚顶教岂不具传十八会说乎。若许十八会具受者。大日经诵出谁疑之矣。
    疑云。海云金刚界传法次第记云。时三藏金刚智知中天竺国无畏三藏解大毗卢遮那教叹言。此法甚深难逢难遇。昔于南天竺国闻有大毗卢遮那胎藏名。遂游五天访求都无解者。今至大唐喜遇此法。遂请无畏三藏求授大毗卢遮那大教。互为师资传授二本大教（文金智为无畏授金刚界故云互为师资）。此传心明见大日经唯是金刚手达磨掬多无畏三藏次第相承而非龙猛之付法。尔者如何。答。此传之辞具如所责。但大师真言付法传金刚智传云。往南天竺于龙树菩萨弟子名龙智年七百余岁今犹见在经七年承事供养受学金刚顶瑜伽经及毗卢遮那总持陀罗尼法门（文平城太上皇灌顶启白云。龙智菩萨年九百余岁云云嵯峨太上太后灌顶启白云。龙智年一千余岁云云）。大师言南天国受学毗卢遮那法门。然海云言游五天访求都无解者。此两言何致鉾楯矣。金刚智传又云。观音菩萨应现而作是言。汝之所学今已成就。可往大唐国礼谒文殊师利菩萨。彼国于汝有缘。宜往传教济度群生。承是进告遂入大唐（文）若金刚智三藏闻有胎藏教未受学之者。观世音何告汝之所学今已成就乎。亦和尚如何仰其言早入唐国乎。若如海云所言者。观音可告言汝所学未极而东土有缘早往可闻。然今言所学成就。此亦与传相违也。金刚智传又云。沙门一行钦斯秘法数就^2□询。和尚一一指陈。后为立坛灌顶。一行授法请译流通（文）此传意言金智和尚入汉之后亦一行授法。而不言会无畏三藏。又同传无畏三藏传中虽云无畏是金刚三藏之同门。更不言谒金刚智矣。此亦大师与海云两传意别也。凡传记不同古今不为怪。今大师相传遂与海云异。胎藏传受何以彼难此乎。

无畏三藏出胎藏供养次第法之说相违第四十三

    问。大日经供养次第法不思议疏上云。小子○经历五十余国乃至北天竺。乃有一城名乾陀罗。其国之王仰凭和上受法念诵。其经文广义深不能寻遂供养次第。求请和上供养方法。和尚受请于金粟王所造塔边求圣加被。此供养法忽现空中金字炳然。和尚一遍略读分明记着。仰空云。谁所造也。云。我所造也。云。何谁我也。云。我是文殊师利也。即唤书人遂便写取即与其王一本○小子者厥号善无畏三藏和尚即是。小僧不可思议多幸面^2□和尚。所闻法要随分抄记（文）若依此疏意者。供养次第法是于北天竺乾陀罗国所书记也。此即面从无畏和尚口闻零妙寺沙门记之。岂不可依信乎。然又大日经世间成就品义释（十四卷本第八十卷本第六本）云。阿阇梨于乌仗曩国撰出毗卢遮那供养次第法（文）演密钞第七释此文云。阿阇梨即指无畏三藏。于乌仗那国或云于阗国。言撰者集也。谓于大品中拣取此一品。所有津要独成一卷分为五品。即此经第七卷是也（文）故知乌仗曩者是于阗国也。然法花玄赞第一云。于阗国亦在窗岭东（文）知此国非天竺所摄也。又西域记第三云。乌仗那国周五十余里○语言虽异大同印度。文字礼仪颇相参类（文）此记亦见乌仗那国非正印度（但同记第二云。踰山涉川行六百余里至乌仗那国。北印度境也者。是天竺路支之国近印度故言辞似彼。所以摄彼耳文）若依义释意者。三藏来于阗国方撰供养次第法。即非天竺乾陀罗国出之矣。然义释序云。禅师又请三藏解释其义随而录之。无言不穷法不尽（文）此实录三藏解说。谁不为传法之龟镜。然者义释与供养法疏二文既违。如何会之乎。答。二说相违中以不思议疏可为正。其所以龙猛菩提心论引供养次第法故。彼文云。大毗卢遮那经供养次第法云（等文）若此法非天竺撰集。龙猛何引其说。又若非文殊所授。龙猛岂依此言乎。故知于天竺乾陀罗国受文殊说者。其传可依用。但至义释文。安然和上菩提心义第一云。供养法疏云。和尚于金粟王塔下感得文殊现金色字于虚空中持供养法以授无畏（云云）故知无畏在乌仗曩出彼所承时人不了云三藏撰出此义释本三藏说。一行记智俨治。温古再治。故本记外多加人言。故知菩提心论所引供养次第法者天竺本见彼文。非引三藏在乌仗曩所造文也（云云）会释意可知之。一行禅师本记文不载此说故。二十卷本阙无此文。温古再治义释中后人加其言耳。

理趣经藏部收摄第四十四

    问。可云理趣经显密二宗之诸部教中何藏部所摄乎。答。大师理趣经开题云。龙猛所传十万颂经就此本有十八会经。此经则十八会中第六会也（文）此心言金刚顶经中第六会说也。
    疑云。检彼经始终只说实相观照般若。未见开真言秘藏。显露秘密难辨。何定金刚顶部所摄。况说处庄严同闻徒众所说法门文言次皆与大般若经理趣分无异。加之又题言般若波罗蜜多理趣品乎。若尔是经定大般若经理趣分之同本异译也。故可言显教中般若藏部所摄。何判金刚顶经第六会。依之诸师多指此经释理趣分同本异译。尔者何。答。不空三藏理趣释意以今经为秘密乘教。若尔是密而非显有何疑乎（理趣释勘可知之）。然金刚顶经十八会指归云。第六会名大安乐不空三昧耶真实瑜伽。于他化自在天宫说。此经中说普贤菩萨曼荼罗。次说毗卢遮那曼荼罗次后说金刚藏等至金刚拳菩萨及外金刚部说般若理趣（文）此第六会经题目并所说等皆当理趣经。是以今释金刚顶部第六会也。但至大般若经理趣分文言相似之难。凡今宗意于诸教中大乘了义经莫问显密差别。皆是金刚顶十八会所摄也。演蜜钞以大日经释金刚顶部第十六会说。即一切诸教摄入十八会中之意也。故彼钞第一云。此经义当第十六会法界宫处说也。所以知者。此经云住如来加持广大金刚法界宫。又云演说身语意平等句法门。即与彼同如是会处一该一切。于中法门亦复如是（文）如是会处一该一切者。言此十八会处该摄一切诸教也。若尔大般若经理趣分者是金刚顶部第六会说即与理趣经同说异本也。谓意者。于一会之内有显密两机。各任己之根机闻开显密之悟。所以取同会之说即成显密二教也。故金刚顶经义决云。此地梵网经两卷从此经中出浅略之行相也（文）梵网是显教经而言金刚顶经之浅略。是岂非显密同会异本乎。今理趣经与理趣分亦即其事耳。是故二经文言相似更非可为怪矣。安然教时义第一云。彼菩萨大藏经是花严经广本。大日义释多引为证。然机有浅深教有显密。故于一经显机闻为花严经密机闻为胎藏教。例如佛在他化天说般若理趣分时显机闻为般若十六分中第十理趣分也密机闻为金刚顶十八会中第六理趣会也。结集菩萨随机结集。文殊等结为显教。金刚手等结为密教。（云云）先德意如此。岂不依用乎。
    疑云。显密大皆金刚顶经十八会所摄难思。凡寻十八会之说处不过一十二处。谓第一会阿迦尼吒天（依教王经文）第二会第十一会第一会与同处（依指归文）第三会第十会第十六会法界宫。第四会须弥卢顶。第五会波罗奈国空中。第六会他化自在天宫。第七会第八会普贤菩萨宫殿。第九会真言宫殿。第十二会菩提道场。第十三会金刚界曼荼罗道场（已上依指归）第十四会与第十三会同处（依演密钞第一释）第十五会秘密处。谓喻师婆伽处也。第十七会实际宫殿。第十八会第四静虑天（已上三处亦依指归）然先付秘密宗教诸经说处未止此十二处。谓奇特佛顶经三十三天说之。六波罗蜜经竹林精舍说。陀罗尼集经给孤独园说。叶衣观音及吉祥天女十二名号经极乐世界说。如是等也（恐繁具不出之）况显教大乘说处其广多也。然何云显密大乘皆十八会中之说乎。加之又指归云。金刚顶经瑜伽有十万偈十八会（文）故知十八会中说总有十万偈也。然大师付法传下卷不空传云。龙智曰。吾所宝者心也。寻即授以十八会金刚顶瑜伽十万颂经并大毗卢遮那大悲胎藏十万颂（等文）此文十八会十万颂之外更出胎藏十万颂。若尔何言十八会中摄胎藏部大日经。又嘉祥法花游意云。如方广花严偈凡有十万偈。摩诃般若偈数亦同（文）金刚顶经十万偈中如何摄入同数之花严般若等偈乎。加之大师弘仁所进真言宗所学目录诸经分三部。举真实大教王经瑜伽念诵经等七十四卷为金刚顶宗经。举大日经底哩三昧耶等十三卷为胎藏宗经出守护国界六波罗蜜等五十部经为杂部。此即三部各别遂不相摄之意也。是故一切显密大乘摄属金刚顶部十八会之言亦难依信。次付开显教摄入此十八会中义更亦招过难。夫大师处处释云。显教是应化佛说。即依他意趣之言也。密教是自性法身之法。即说自内所证（云云）能说教主真应二身悬殊。所说法门依自依他不齐。何以应化所说之依他意趣教即摄法身所谈之自受法乐境乎。所以不可云理趣经是真言教即第六会说而大般若经理趣分同说尔者如何。答。先以显密大乘摄入十八会中者。十八会指归云。初会名一切如来真实摄教王。有四大品○于初品中有六曼荼罗。所谓金刚界大曼荼罗并说毗卢遮那佛受用身以五相现成等正觉（文）又云。次都说如前一一曼荼罗中秘密助成方便散诵。次后示现释迦牟尼佛降于阎浮提变化身八相成道○如是第一会（文）案此文心。如来住阿迦尼吒天魔醯首罗宫成自受用身正觉已。加被他受用身而说真实教王经。是为第一会。及于教王经所说四品中一一曼荼罗法内而为助成此法之方便。即往十方世界所说显密诸教谓密教世界之密严经极乐世界之叶衣观音经等是为第一会摄。乃至自性身如来示现释迦变化身降于阎浮提八相成道。如是皆是第一会摄也。然此中八相成道之言意显第七转法轮相。谓变化身成道为说法利物也。所以指归意于释迦一代所说显密大乘非十七会摄之外皆言第一会摄耳。是则如南岳天台四教五时尽教法相花严三时五教纳法。此亦似彼。若尔所出难之三十三天竹林精舍等诸处说法何不云第一会摄矣。次至金刚顶及大日经等同皆有十万偈故不可相摄之难。金刚顶经有十万偈者。且举中本经。广本繁多何留此数。故金刚顶经义诀云。此经有百千颂广本○而其广本复是菩萨大藏经中次略也。其大经本阿阇梨云。经夹广长如床。厚四五尺。有无量颂。在南天竺铁塔之中（文）又海云金刚界相承传法次第记云。金刚顶经梵夹略本四千偈。中本十万偈。广本则无量百千俱胝那庾多微尘数偈（文）若尔以十万颂之言勿加摄教不成之难矣。次自宗所学目录分别三部者。付现行流布教。若以说金刚界诸尊之印契真言等言金刚顶宗经。若取说胎藏界诸尊之印契真言等为胎藏宗经。两部之外所说总言杂部。是为令知所说之教相且作三部之别。非遂谓大日经等是十八会之外说耳。次至密教法身如来说内证显教应化身佛随他意之难。密教虽自性身佛自受法乐之说。而为因位人示现之时。即他受用身及变化等流演说此法。然而应化如来藉自性身加持。其内证之任说更不加方便之词。故尚云自性身佛说内证矣。显教所说唯应化如来举佛智之一分拄言佛德之全分。所以依他意趣之说不关法身内证之境。然此两教二机在一座而一时闻同说。其显机者教主是见释迦（亦菩萨乃至天等随应不同）教门唯闻佛智之一分。是即开显教之悟。其密机者教主是见毗卢遮那（亦释迦乃至天等随应不定）教门广闻佛智之全分。所以成密教之智教迹分显密由绪有于此。良显密二教一座同会说故。取彼中显说尚摄密中十八会也。彼法花显露之说唯虽是释迦之明训。然妙法莲花瑜伽观智轨意教主未必止此（口传更闻可知之）此大日经疏第七云。此经是法王秘宝不妄示卑贱之人○今此本地之身又是妙法莲花最深秘处（文）即此意也。故大般若经理趣分虽是释迦说。然于自性身说理趣经何妨一会同说义。所以可言即是大般若波罗蜜最深秘处。既般若法花相例是齐。何可有异求乎。已上且顺演密抄释成义毕。
    或又一切大乘不必摄金刚顶经十八会中尽。显密分道两部异教。况时处难知。何云皆摄属乎。但于理趣经与理趣分倩思。文言相似其义犹如先成。付一时一会说约浅深两机出显密二经也。例如义诀意释梵网经（其文上出之）显密大乘十八会中摄不摄义后义为胜。

法花经显密二藏料简第四十五

    问。以法花经显密二教何摄之耶。答（云云）。
    疑云。两方难思。若言显教所摄者。妙法莲花经瑜伽观智仪轨云。若修持妙法莲花经若男若女则须依修真言行密行菩萨道（等文）既瑜伽仪轨训菩萨密行。所说法门何是显教分齐矣。若夫言秘密宗教者。凡秘密教中束有五种法门则与显教不共也。谓诸尊之种子三昧耶形曼荼罗界密印真言是也。检法花始终种子三昧耶曼荼罗印契四种都不说之。至第五真言才虽有其文。非是诸尊所证各别密言故亦不足为秘教之证。是即可显教中所许权而不实之陀罗尼。加之大师处处释云。秘教法身如来所说。显教应化身佛开演（云云）然法花是释迦为教主未预自性身说。何指此经云秘密乘法。故法花开题云。所谓妙法者且有六重浅深。一染净本觉妙法。二清净本觉妙法。三一法界本觉妙法。四三自本觉妙法。五一如本觉妙法。六不二本觉妙法。就此六重且分显密妙法者。初五显妙法。后一密妙法。又前五中初四显。后一秘。又四本觉中更有显秘。初显后秘。如次可知。今所说经者染净本觉之妙法也。何以得知。他受用身应化佛随机所说故（文）大师既应化所说为所由而取六重妙法中最浅之妙即成经题目。故知此经显而非密。况又大师法花胎藏相对出有十种不同即成法花浅略之理。尔云何。答。广披佛语兼亦案三国传灯阿阇梨意。今经是秘密乘教所摄也。谓毗卢遮那如来说法花曼荼罗威仪形色方训秘密曼荼方位。又西天四依高祖出观智仪轨即示妙法一乘秘密行仪。震旦一行禅师制大日经释而成彼经宗旨与法花同。故疏第七云。此中开示即是佛之知见。与法花义同（等文）又云。如释迦出世四十余年。因舍利弗等殷勤三请方为略说妙法莲花义。今此本地之身又是妙法莲花最深秘处。故寿量品云。常在灵鹫山及余诸住处。乃至我净土不毁而众见烧尽。即此宗瑜伽之意耳（文）又处处文多引法花成义。是即谓法花。秘宗之一乘便举此妙法莲花义。令同彼胎藏莲花理也有学者云。一行阿阇梨本是天台所学人故。今取真言之谈拄令同本宗之义也（云云）此言尤非也。法花亦是秘密教。岂与大日经有浅深乎。有义云。又是妙法莲花最深秘处者。凡法花所说不及今宗矣。大日经所说本地身即法花所不说之最深秘处也（云云）此义又不□文之首尾。次下引法花所说常在灵山之身土言即此宗瑜伽之意。岂非法花与真言相同乎。本朝弘法大师造数本秘释叙法花义理。皆显秘密之意。今仰金言考圣心何云法花非秘教。但遮难者。先经不说诸尊种子三昧耶等者。凡付诸部经典其所说非一准。或有唯示秘密不令蒙显机。金刚顶大教王经是也。或有唯说显教不为密藏机。常途显教是。或有兼训显密二机。最胜王经等是也。故大师彼经秘密伽陀序云。今见此经傍说显义正以真言立宗（文）今法花经即其流也。故大师法花经释云。今释此苏多览且有二趣。一显二秘（等文）良唯有一乘之说浅略深秘。佛智一音之内兼引显密机。故显露圆音之词不说种子三昧耶等之不共佛法也。虽然非秘教机根之前不示其法。谓大师开题云。就梵名释者。所谓^h□^b□^h□^h□^h□^h□^h□^h□^h□^h□者是则摄一部法曼荼罗举诸尊秘密之号。莲花部曼荼罗中央八叶中有八佛。加中台尊则九佛。题目九字则是种子真言（等文）此经佛说题之九字。即题大日并四智四行种子。亦示诸尊密号。此岂非真言教之不共法乎。又见宝塔品说宝塔踊现。是即五轮塔婆大日如来三昧耶形也。然诸教中说遍照尊三昧耶形。未如此经之灵塔踊现形色严重。此亦不云说三昧耶形乎。又观智仪轨云。其坛三重。当中内院画八叶莲花于花胎上。置窣都波塔于其塔中。画释迦牟尼如来多宝如来。同座而坐。塔门西开。于莲花八叶上从东北隅为首右旋布列安置八大菩萨（等文。威仪形色法同之）仪轨既说曼荼罗。爰知彼经众会示现曼荼罗法门若众亦悟解曼荼罗法门。若众会不现其法时众亦本生此解者。轨岂作其说乎。既知说种子三昧耶曼荼真言四法。如何不言秘密乘教矣。次至法花是释迦应化身说之难。依经现文实如所难（口传更问）但于所出难之开题释。彼且叙浅略一边故言初染净本觉为妙法等。又十不同释是出显露所谈浅略义。即示与真言悬隔。非谓经所说偏如是。故彼第九不同云。显露者法花意也。胎藏秘密（文）此即付一经内且显宗所执之浅略边言法花密宗所许之深秘义言胎藏也。若尔十种不同释只示显露秘密二边。非一经意遂留浅略义耳。
    疑云。若言法花有浅略深秘说显密两宗者。余大乘同亦可许此义。何不尔乎。次仪轨所说曼荼罗者。即取圣众集会说法仪式建立此坛也。若尔曼荼罗圣众始自序品终至劝发品。一切时处皆有而可成圆满曼荼罗坐位。若曼荼罗圣众中有一尊阙减时即不可说一乘。有缘之众未具不成曼荼罗义故。然寻所说曼荼罗之圣众。中央塔婆及所坐如来见塔品时始现其形。叶上南方妙音第二十四品时来。叶上北方普贤经之终影迎。既不括一会之终始。何云轮圆具足曼荼乎。答。教迹义味之具不具只任能化之佛意亦可依所化之机情。何以一推十难一切一该。是即符顺菩提流支一时教之义。宁不随诸师轻谤之邪言乎。所以勿以法花具浅略深秘疑一切大乘同尔矣。法花所说如来及传法证者诚言。学者可仰取信。岂私回审虑强例难余经乎。次至曼荼罗义（云云有依凭口传。不可辄载之）。
    问。法花浅略深秘与次上门所成理趣经理趣分之浅略深秘其义为同为异。若言是同者。观智仪轨就现行流布妙经训其深秘行义。又大师开题等意皆于此一经辨显密差别。依之妙法一乘秘密修行之人披现行之经本学深秘之口传。何云与以理趣经理趣分之显密别经而为浅深其义相同乎。若依之言法花就一经定显密浅深与理趣经义异者。同于秘密乘义示浅略深秘时。诚付一经中亦可论其旨。然今浅略言显教深秘为密藏。义门悬别。何一文中现乎。是故深秘一乘者准理趣经义浅略外可别论之。尔者如何。答。理实于法花如理趣经与理趣分容有浅略深秘二经。夫纯上顿悟机之前岂无秘密一乘之谈乎。然世间流行之法花唯有此一部之妙法。是故传法圣者以秘密行示人时。付彼现流经训其深秘仪。但一经许显密之浅深。于义有何伤。为言一文有浅深差异者。又显露秘密岂不得之乎。

今教不辄示人所由第四十六

    问。今宗意无择器非器可传授法乎。答。魔醯首罗说迦楼罗阿尾奢法云。此法一切迦楼罗法中最殊胜。秘密难得。汝当简择法器堪传受者而传与之。若传与非器人即损他已后此法不成。是故应极秘密。勿妄传授之（文）此文心唯取法器而简非器也。余法例亦如是。
    疑云。佛法离悭吝大悲行法施。若择人授法者。岂顺大惠平等之行乎。答。尊胜破地狱法云。秘藏文句实不思议。只恐声闻法师小乘持律生疑不信返益其罪。譬如王有稚子偏最怜念库藏珍宝倾竭不惜唯不与干将镆^8□恐不解运用故伤其体。是故如来密传大菩萨不与声闻劣惠（文）
    又大日经疏第三云。如世人慈育稚子虽复情无所吝而不授与干将镆^8□以不知运用方便故必伤其体。今此法门亦复如是。即心成佛旨趣难知。恐未来众生轻慢法故返谤此经谓非佛说。又经文有浅略深秘二释○以不解密号故谓是因缘事相心生慢易。自言。我行真道。何用咒术事耶。以如是等因缘感匮法业。于无量劫堕恶趣中（等文）钝根小智之类更非受法之器。嫌是等非器不辄示此法矣。是即为护彼等之谤法堕恶。非传授之不大悲平等。又不空罥索经（菩提流支译）第二十二云。若有栴荼罗苾刍苾刍尼族姓男族姓女会是坛者。其像肠中则血流现发大吼声。是栴荼罗人特勿令见此曼荼罗像三昧耶。纵得见者不得证（乃至）所受法人具持戒行信见根正三业清净作是清净（乃至）修治法者。观音金像肠不血现（文）若非器见像。其像现恶相失法验。若择器示法。其法现善相施效验。是又法尔法然道理。故嫌非器求法器耳。
    问。为钝根小智等都不许此深法。其意实可然。何行诃哩底法之时言无问器非器不令知他人乎。其说者所谓诃哩底母法云。必须慎密勿使人知。勿对人前诵此真言（文）此文说行诃哩底母法之时作法也。今既不用简别之辞混云勿使人知。岂不言勿择器非器秘此法乎。答。凡佛法设遮门。其意亦非一准。谓为小智不许深法者。如来大悲为守所化机根不堕罪也。行法之时不示他人者。瑜伽为守神咒灵验不失之也。夫神咒之灵验必依行者之敬重。若不秘之辄示人者即成轻法定失神验。故云必须慎密勿使人知也。不空罥索经（宝思惟译）下卷云。咒人得此如意宝珠。所须皆遂利益无量诸众生类皆令快乐富贵自在。咒人复以种种香花供养宝珠。唯应自见勿示他人。若示他珠即失神变复不自在（等文）诸秘密法皆同此意。若其法辄示人更失咒之神验即不成之悉地。是故深秘之诃哩底母法即显此意耳。或又诃哩底法非无问其器非器不示之。若对非器前诵此咒者失法验故云勿使人知（此尚守神咒灵验之意也）。
    疑云。妄示人神咒失验不明。夫咒法本有神验。随行人施其德。何今依示他人忽失本有灵验矣。利刀本有刃。能断物速疾。若以彼示他时岂失断物之用乎。法验亦复如是。何示人失威乎。答。诸法之因缘绝思议境界。愚夫之心识何妄责其故矣。世人染衣时虽得好色。若妊者示之即失其色。虽是世间现见事无敢知其因缘者。今言不知所由谁生疑虑乎。秘密神咒亦复如是。行者虽成咒验。若非器示之即失其验。佛语无虚妄。何不依信之。况又有神验法须必敬重之。于此敬重者秘不辄示他也。夫世俗珍宝若重之者必安库藏不辄示人出世深法亦以如是。深纳心藏是云敬重。今敬重不示人者。是坚固信心谓也。若信心深转定感法灵验。故不空罥索经下卷云。若有信者以咒方便而调伏之能现菩萨种种神变（文）若人信心不深厚者不重法故辄示他人。是人以信水不澄故真言净影不现于中。咒影不现故咒验自失。一字顶轮王轨（不空译五言本）云。本尊诸教法除本受法师诸同行人亦不得为说。纵已得成就。才说便散失。现招诸殃祸中夭堕地狱。是故常守护（文）是诫不信之说也。诚如来重法更不许妄说。故于法得自在。爰不信轻教拒不顺佛敕。故于法失胜利矣。愚夫掬重法而谬不见重。检其罪过是谤法摄也。是故非妄失咒悉地兼亦招现当之殃祸。秘法于心内意在于此耳。

极乐世界自性受用等四土分别第四十七

    问。今宗意为安乐世界通自性受用变化等流四土为当局一土欤。答（云云）。
　　疑云。两方难思。若唯局一土者。凡今宗意一身之处备四身。大日等诸尊皆有自性乃至等流身。若尔于所居国土亦一处可有四土。然弥陀国界名曰极乐。弥陀有四身。国土何不通。若又通四土者。无量寿仪轨云。极乐世界圣众围绕无量寿佛广如无量寿经所说（文）故知秘宗心习极乐国土即依无量寿经说也。然寻彼经所说国界庄严偏说他受用身之一土而不通余土。能化教主亦局八万四千之相好而不增不减。岂上及周遍法界之自性身下通三十二相之变化身乎。佛身既如是。国土何兼四种矣。尔何。答。委见显密之诸教。安乐世界广通四种国土也。无量寿仪轨云。正念修行决定生极乐世界上品上生获得初地（文）彼土上品生是初地境界者。即显他受用土之义也。故观无量寿经云。无量寿佛有八万四千相。一一相各有八万四千随形好（文）下文云。如先所说无量寿佛身量无边非是凡夫心力所及（等文）此即说他受用身也。佛身既他受用。国土亦可随之（已上他受用土证）仪轨亦云。想无量寿如来三十二相八十种好了了分明（文）观经云。若欲至心生西方者。先当观于一丈六像（文）此二文说变化身佛也。言观三十二相之丈六佛像故（三十二相变化身者如第十二门四种法身料简中具记）身是变化佛。国土岂不尔乎（已上变化身土证）。观经云。于圆光中有百万亿那由他恒河沙化佛。一一化佛亦有众多无数化菩萨以为侍者（文）又云。无量寿佛化身无数与观世音大势至常来此行人之所（文）此文化佛者即显示等流身也。声字实相义云。经云即时出现者。此文明等流身等暂现速隐。此心指暂现即灭之化佛言等流身也（等流身义如第十二门四种法身料简中具记之）。以化佛为能化之行者于其所见之国畔何不云等流土乎（已上等流身土证）。观自在王如来仪轨说五相成身中第三成金刚心云。其引莲花中放无量光随光流出无量无边际极乐世界。一一世界妙宝庄严皆有观自在王如来。与诸圣众前后围绕（文）五相成身观是证自性身功德。此观所得极乐界宁非自性身之土乎。又理趣释观自在菩萨理趣会品之释云。诵持四种清净般若理趣入一一门遍周法界周而复始。成一法界自他平等。或时想己身纪利字门成八叶莲花（等文。四种清净者弥陀四亲近法利因语三摩地也）。又云。纪利字亦云惭义。若具惭愧不为一切不善。即具一切无漏善法。是故莲花部亦名法部。由此字加持于极乐世界水鸟树林皆演法音（文）上入一法界之理观观自在尊四种清净理趣。亦行者己身之内想纪利字门次下出彼字所成之极乐水鸟。何忽简法性之极乐。故此文兼亦叙真土之极乐耳。次又云。若人持此一字真言。能除一切灾祸疫病命终已后当生安乐国土得上品上生（文）此释显他受用土也。良一部之始终间杂遂显四种身土。知西方净刹之严相不局止受用矣（极乐既如是。余佛土例之可知）已上直寻教文以料简四土之义。若据弥陀实具功德。安养之四土是理在绝言。更不及寻求者欤。

龙智阿阇梨所住国界第四十八

    问。大师叙龙智和上事引玄奘三藏行状。然者云五印度中何界住乎。答。付法传云。第四祖号曰龙智阿阇梨耶○或住南天竺弘法利人。或游师子国劝接有缘。故玄奘三藏行状云。南天竺磔迦国庵罗林中有一长命婆罗门。年七百余岁。观其面貌可称三十许。明中百论等（云云）是龙猛菩萨弟子。法师就停学中百论等。及受诸经等者（以此观之。玄奘三藏亦是龙智菩萨弟子也云云）。
    疑云。玄奘行状云。于是辞去既到叶护衙所。可汗甚欢喜差人还送。终达迦湿弥罗○出东南入磔迦国○次到磔迦东境有大庵罗林。林中有一七百岁婆罗门。观其面貌可称三十许。明中百论及吠陀书。云是龙猛弟子。法师就停一月学经百论（文）此传意见磔迦国是北天之国。从迦湿弥罗国入磔迦国故（慈恩传第二言。磔迦国北印度境。其意同之）。何大师引此传而南天竺乎。答。有义云。南天竺磔迦国者展转书写之间谬南字也。可云北天竺（云云）今案付法传起尽非字谬也。上文云。或住南天竺或游师子国（云云。师子国近南印度之境。而非印度之境。见慈恩传第四并西域记第十）。此意成龙智唯住南天之境也。其所以师子国是南天之邻国。今言游住两所。定知显住南天也。为证此言次文云。故玄奘三藏行状云（等云云）。若尔何出北天之国乎。见文言之首尾定成南天义也。所以今案大师意云。龙智决定居南天国。故付法传云。又贞元新定释教录云。龙树菩萨弟子名龙智。年七百余岁。今犹见在南天竺国传授金刚顶瑜伽经（等文。所引贞元录第十四也）又云。贫道大唐贞元二十二年于长安醴泉寺闻般若三藏及牟尼室利三藏南天婆罗门等说。是龙智阿阇梨今见在南天竺国传授秘密法（等文。贞元在二十年。今二十二年者二字谬也。下云。和尚贞元二十年于醴泉寺为弟子僧义智建立金刚界大曼荼罗。于时般若三藏及诸德等集法筵云云。准思此文。上于醴泉寺闻般若三藏等说者。是贞元二十年事也）。非唯贞元录言龙智在南天。又般若三藏及牟尼三藏并南天竺婆罗门等皆同语龙智现在南天。故知彼阿阇梨所住定是南印度也。然磔迦国南北之印度俱有其国。北印度磔迦国者行状并慈恩传第二所出国是也。南印度磔迦国者。西域记第十云。从此林野中南行千余里至驮那羯磔迦国（亦谓大安达逻国南印度境文）龙智所在磔迦国者。依般若三藏等三人同说是南天驮那羯磔迦国也。然玄奘行状北天磔迦国中出其事者。是以国号同故谬南天之事出于北天国也。今大师虽引行状而探其实言南天竺磔迦国耳。
    疑云。若知行状说其辞有谬失者。只依贞元录等明事。即可为足。岂出行状文乎。又慈恩传意同北天国事中示龙智因缘。宁两传同谬乎。答。虽知行状有谬浪纪在其北天义强引此传说。实有深所由。谓显教学者从昔已来大疑真言禀承。恐言非佛说。然玄奘行状中明有龙猛弟子长命婆罗门玄奘法师就己受学中百论等。今显教法将玄奘三藏既随龙智阿阇梨教。然者岂显教学者轻传智所传之真言乎。为显此意方引彼传说也。故引行状文毕云。以此观之。玄奘三藏亦是龙智菩萨弟子也（文）此言即成其意耳。引行状说意趣在此矣。次行状与慈恩传其词同者。闻三藏语后人出传。若尔二文岂不同乎。是故行状若有谬者。传亦随之。释迦法悉上卷了磔迦国（北印度也）。
　　保延五年冬比理教房（重誉）十卷所令作进劝修寺僧都御房也。
　　安元三年六月四日于法住寺北三昧堂僧坊书写了。求法沙门乘遍之本。
　　文治五年五月十九日于醍醐寺文作并立轴表纸了。金刚佛子成贤。

秘宗教相钞第十

