2724 
    横川首愣严院二十五三味起请
    一。可每月十五日勤修念佛三昧事
    右今日是弥陀垂感应。阎王记善恶之齐也。结众殊慎三业。坚护众戒不生放逸之行。勿从世路之事
    宜为引导六趣众生。将读阿弥陀经六卷。旋绕念佛。全满百遍。回向之后。可唱礼拜（南无极乐化主阿弥陀如来。南无命终决定往生极乐）。至最后卷。可唱礼拜（南无恩德广大释迦大师。南无极乐化主弥陀如来。南无大慈大悲观世音菩萨。南无大慈大悲大势至菩萨。南无命终决定往生极乐）
    次用三礼等作法如例。锡杖之后。结愿之次。可唱宝性论愿偈也
    依此诸功德    愿于命终时
    得见弥陀佛    无边功德身
    我及余信者    既见彼佛已
    愿得离垢眼    证无上菩提
    夫净土者。懈怠则远。精进则近。是故懒惰睡眠。当呵我心。而防护调声回向。不待人劝而竞勤。既能灭五逆之重罪。何不励一夜之苦行乎。抑结众若有不获止之障者。可示事由。将以许之。虽诚置此权议。莫乞暇于小事。又结众之外有供名香加灯油营温室。储朝粥。须至五更之结愿。必为二世唱宝号焉
    一。可念佛结愿次诵光明真言加持土砂事
    右如来说曰。若有众生具造十恶五逆四重诸罪。堕诸恶道。以此真言加持土砂一百八遍。散亡者尸骸。或散墓上。彼亡者若地狱若饿鬼若修罗若傍生中。以一切如来大灌顶真言加持砂立力。则得光明身。及除诸罪报往生极乐莲花化生（云云）
    我等罪障多积。生处犹疑。仍以一匣之土砂永置佛前之檀场。念佛结愿之次。导师别发五大愿。诸贤各住三密观诵真言。此如说加持。结众之中。若有逝者。若以此砂必置其尸。彼具诸罪者。既脱苦。矧不造五逆乎。散尸骸者。犹得功。矧常诵百遍乎。有为恩之人又许分用之
    一。可调心护道择人补阙事
    右入此法者。当调其心。善恶唯一心。心外无别法。莫恣心。作诸恶可护心行诸善。结众若依小缘谬有向背。早谢其过。各莫所恨止。视同行善知识。文云。同心齐志。如乘一船。互相敬重。如视世尊（云云）今之同行用心如是。若乘此旨。暴戾违乱者早出结众。不为同行。拔素发于小年之头。却毒树于长者之家。岂非如来之教诫哉。抑三度已上无故。不会之辈。既知无悉不足相恃须历众议。替以他人。专无偏颇耳
    一。可建立别处号往生院。结众病时令移住事
    右案旧典云。人受病时。佛劝移处。众生贪着至死不舍。恐在旧所恋爱资财染着眷属故。避住处令生厌离。知无常之将至。使正念而易兴也（云云）又案天竺祗洹寺图云。寺西北角为无常院。安置一立像。而向东方当置病人。在像前坐。若无力者卧。向西方观佛相好像。手悬幡令病人执幡脚。作往生净土之意。坐处虽有便利。世尊不以为恶（云云）故随释尊之教。又写祗洹寺之风建立别院。安弥陀像。结众若病时。可令移此院。抑香花幡盖之具满室。庄严灯烛果瓜之类。问要求送不说世事。于耳边莫入恶缘于门里焉
    一。可结众病间结番瞻视事
    右病身不可不养。护病心不可不安慰。故律中佛言。自今以后可立看病人。若欲供养我者。应先供养病人（云云）凡厥功德多出经论。非啻胜八福田之里。兼亦赞十往生之中。是故结众得病之初迄存亡遂定之期。诸众结番。递以守护。先差二人。限一日夜可为一番。一人偏劝念佛令闻法音。一人远近役走料理杂事。又须随所恼之轻重。用结众之多少。问病者之愿乐修显密之善根。且祈佛力。且加医疗。待后番来令前番去。释尊者昔以紫金之手。自洗病比丘之身。佛子今当药石之勤。盍抉善知识之苦。须如孝顺父母师长。遂莫厌离臭秽不净。每至日没必勤例时。命若嗔风烛相集而念佛。或随平生所行赞叹如十诵律之说。或问病眼所见。而记录如道和尚之诫。夫趣善恶之二道。唯在临终之一念。善知识缘专为此时也。若未终舍去。理不可然。乃纵有非常当番众者。必可触秽送终杂事一向执行凡兹结之。兴志在此事。人深恃我。我亦恃人。我若疎于人。人亦疎于我。结缘之本怀已违往生之本事。可败结众纵有重障。守结番可来勤纵于他所受病。往访往还暇尽一日。过此程非此限矣。事是最要。不得勿诸焉
    一。可点定结众墓处号花台庙二季修念佛事
    右人之在世。谁能免死。偏营眼前之事。不虑身后者愚也
    我傥须占填墓于西山之脚。不烦葬敛于此郊之边。先就阴阳之家令致镇谢之法。其处建一基率都婆。其内置多种陀罗尼。结众下世者不择日时之吉凶。不避方隅之忌。三日之内。必葬于此矣。纵告浮生于他乡。遂送遗骸于此地。愿一众埋骨之契转为一国受生之缘也。抑往冢间增视念者菩萨之常途也。是故以春秋之时为会合之期。折山花供林叶。为后身修念佛及于松柏风寒。山门日暮。各以分散观无常理。每步幽迳唯悲屠家之羊。欲归旧栖。应惭雪山之鸟。或安居月。或余暇之日。若有苍卒发心者。不拘临时薰修耳
    一。可常念西方深积功力事
    右临终正念。此非小缘。唯依寻常之积功。遂至其时，而能念我等。以十五日之精勤为净土业。以往生院之看病为善知识。虽期二事之可凭。犹难知十念之不乱。倩案观无量寿经。释迦劝曰。唯除食时恒忆此事。又检般舟三昧经。弥陀报曰。欲来生者。常年名。既知昼夜击心往生无疑者也。我傥纵不削迹于深山。须犹系念于净刹。常修日想之观。渐觉年龄之减。慕天台之旧仪。坐卧不背西。慎道绰之遗诫。便利不向西。每眠必发愿。至病弥增勤。纵乱三业速忏悔于弥陀。若成一善尽回向于极乐。或飞花落叶之时。或清风朗月之夜。若独在闲室。运心可观念西方。若共会一处。发声可赞叹西方。不说他人好恶。长矩但一心念往生因缘。然则渐渐功德积念念罪消。临终右肋之暮。如伐西倾之树。况彼佛与此界有往昔之因缘乎。请我结众寤寐不忘。一切时处心念口称矣
    一。可结众没后守义修善事
    右死者是终天之别。如流水不返。长夜一去。何日再会。我等结言之初。芝兰各芳。瞑目之后。胶漆何忘。若有早世之人。须结众效力营葬送事。其夕一结运步终夜念佛。瘗置遗骨念佛旋绕之事讫之后。相共归去。莫惮世俗之讳。以违存生之契。但遭父母师长大故之者。不在此限。自余之人不许辞遁。抑触秽番众共住往生院。修念佛读经忘间。童仆之食随堪各访。没后引接之谋。至诚共勤。每至七日结众合可修念佛。至七七日折花掬水。将展讲莛一周。关事亦复如此。是至于图写佛经者。或因亡者之遗旨。或随弟子之深志事。难一定。临时相议。夫他界虽隔。旧交不忘。须勒名字于过去帐。记亡日于往生院。每月念佛之次。必唱宝号。每年之遗忌之日。别修善根而已
    以前条事甄录如右。方今像法之寿至喉。人世之事如梦。舍秽土生净土。非此时又何时乎。静案下品之三类。多考西唐之先辈。若才临命终遇善缘者莫不转火车乘宝台焉。彼张钟者。贩鸡之恶人也。异香满室。败善者杀牛之屠士也。紫云绕家。岂非最后善知识之故力哉。况我等戒行虽缺心愿是深。今发心于极乐之莲台。长结缘于十口之禅侣。尼女在俗非于此限。宜随竞望将以补入一人若生净土。余人悉欲得其引摄。一人若堕恶趣。余人共应垂。其拔济不为世间名闻利养而契。唯为菩提真善知识而契。我等生涯多颓。来世渐近。今勒此起请文。将置于往生院。后日结众。请勿退转而已
    宽和二年九月十五日  庆保胤草（云云）