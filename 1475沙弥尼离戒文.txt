大正藏 No. 1475 沙弥尼离戒文
　　失译


　　1卷


　　沙弥尼离戒文(沙弥尼戒经)

　　　　东晋失译
　　善女人字某言。某所受秽恶之身。充弊人流不堪下行。克己自悔。愿为弟子。受持正戒终身奉行。
　　用何等故。作沙弥离。用归命佛归命法归命比丘僧故。用剃头被袈裟故。几戒沙弥离。有十戒。
　　一尽形寿不得杀生。不得教人杀生。
　　二尽形寿不得盗。不得教人盗。
　　三尽形寿不得淫。不得教人淫。
　　四尽形寿不得嫁。不得教人嫁。
　　五尽形寿不得妄语。不得教人妄语。六尽形寿不得歌舞。不得教人歌舞。不得弹筝吹笛。
　　七尽形寿不得著香华脂粉。不得教人著脂粉。
　　八尽形寿不得于高好刻镂床上卧。不得教人作好床卧。
　　九尽形寿不得饮酒。不得教人饮酒。
　　十尽形寿过日中不得复食。不得教人食。
　　威仪七十事。
　　不得著缯彩衣　　不得作彩衣与人
　　不得恶口相调　　不得教人作不急语

　　不得与优婆夷相看形体大笑。
　　不得于避处裸形自弄身体。
　　不得照镜摩抆面目画眉。
　　不得嗔恨羞惭恚语。
　　不得思念与男子共交会问优婆夷何如。
　　不得坐毛绵上。不得著靴履。不应作履。
　　不得贪家钱财强索人物。
　　不得坐。他妇女床上开器视衣言是好彼丑十六以上应作沙弥离。素无瑕秽贞良完具。无所毁辱。父母见听乃得为道。素不贞良不应为道。石人匿病不应为道。
　　不得与比丘僧同室宿。不得共坐。不得相形笑。不得卧沙弥离衣被中。不得错法衣共器误著僧衣。不得手授男子物。设欲与物。当置著地却使取之。不得与优婆夷露浴。不得独至僧房问义。不得说浴事。不得笑经语。不得左右顾视。不得手据机上。
　　受经有五事。当与长老尼共行。去坐六尺。长跪。但得问义。当识句逗。
　　省师病有四事有亲应得省。三人共行。去床六尺。长跪问讯语讫应去不得论事。
　　夜卧有五事。当头输佛。当伛卧不得申脚。不得仰向频申。不得袒裸自露。不得手近不净处。
　　至檀越家有五事。当先到精舍礼佛。次礼师僧优婆夷请乃应入。当报师僧。直视六尺当独坐床。
　　止檀越家。有五事不应法。不得至妇女房中语戏。不得至灶下坐食。不得与婢共私语。不得独至舍后。不得与人共上厕。不得上男子厕上。
　　入浴室有五事。不得与优婆夷共洗。不得与婢使共洗。不得与小儿共洗。不得取他成事水。不得自视形体隐处。
　　烧香有五事。不得左右远视。不得独与优婆塞共烧香。不得独与婢使。不掣脚。不得背像。朝起有五事。先当清净却著法衣。先礼经像。却礼师僧。去六尺问讯。却行出户。师与语有五事。问经戒义不知当请。若见责当即自悔过。不得覆藏。不得自理。不得恶眼视师。
　　浣衣有四事。当于屏处当长跪。当弃恶水于屏处。不得于人道径中。当待燥燥应收。不得令堕地。
　　行道有五事。当与三人共行。当与大尼共行。若当与优婆夷共行。当视前六尺。当著法衣。师云。女人受性大出杂态姿。则喜好淫泆无礼。故为女人。今以自觉。得蒙释迦文佛大恩。普三界开视道地得值法。其有自识本行。归念佛者少。
　　佛言。观见人间。上至二十八天。下至十八地狱。皆苦无乐。故结戒以训后生。佛告诸弟子。为道至难。鲜能去家断绝六情。受佛重戒捐弃爱欲。有其然者少。
　　佛告诸弟子。汝慎莫妄度沙弥离。女人姿态难保悦。在须臾以复更生恶意。譬如水泡一起一灭。无有常定。能见人根观其大行。见其宿罪。今以尽度。便得道者急当度之。自非菩萨阿罗汉。不可度尼。
　　除觐说戒节度。
　　维那先具舍罗筹香火戒文。净扫除精舍。却鸣揵槌。烧香礼佛呗咒愿意。咒愿鬼子母。各便就坐。整法服叉手静默。维那便行香火人。各说一偈。维那在户里三唱。白衣出除觐布萨竟。三弹指令白衣远去。莫令闻说戒音声讫。开户维那唱言。静坐除觐默今布萨。亦三过唱讫。便维那捉筹。上座尼前长跪。布萨人与一筹。亦自取讫。便还敛筹。别著一处。还取未布筹。手捉从上座尼前问。谁脱不受筹。未得者便当言未。已得者当默讫竟。维那数筹有几人。数知少多。维那唱言。除觐等若干人。随年号月。十五便言十五日。月尽便言三十日。于某州某郡某县某檀越精舍中说戒。愿持说戒功德归流。大檀越眷属一切安隐。命过者生天人中增益功德。十方厄难普使解脱。各咒愿讫。维那长跪上座尼前。请能说戒人令说戒。复请一人三呗读经。读经竟呗。呗讫。上座普咒愿。下座尼皆长跪受咒愿。维那唱。皆共礼佛礼般若讫。下坐尼皆礼大尼讫。便维那长跪唱言。随所安。
　　请说戒读经人。共别坐一床上。

　　沙弥尼离戒文

　　按此戒名。国本宋本及开元录。皆云沙弥尼离戒文。丹本即云沙弥尼杂戒文。今捡正文。诸本皆非。何则。按此译之离字。与他译之尼字。但梵音楚夏耳。曾不是沙弥尼之离戒文。亦不是沙弥尼之杂戒文。并乖正文。故今可直云沙弥离戒文。乃正耳。然无所据。不敢即正。直书其意。以待好古雅正君子焉。

