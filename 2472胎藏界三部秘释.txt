No. 2472 胎藏界三部秘释



    此界奥旨。持法贤徒皆所存也。问答试会释之。
    问。金刚界立五部定尊位。胎藏界立三部意何。答。金刚界除障成身自受法乐行相也。所以转九识成五智故立五部也。胎藏界化度利生他受法乐行相也。所以立三部。开大定智悲三门。诸尊皆摄入三部。众生悉引接三门。即佛部大定。莲华部大悲。金刚部大智。故立三部也。
    问。先就金刚界。转九识成五智方如何。
    答。转阿摩罗识成法界体性智。转第八识成大圆镜智。转第七识成平等性智。转第六识成妙观察智。转前五识成成所作智也。
    问。尔此五智配五部方何。答。如次可配佛部·金刚部·宝部·莲花部·羯磨部也。
    问尔此胎藏诸尊分三部方云何。答。中院佛部。观音院莲花部。萨埵院金刚部。此三院为基。四方诸院皆随各方摄属。如此摄属立三部也。
    问。尔其摄属方何。答。遍智院·释迦院·文殊院·持明院·虚空藏院为佛部也。地藏院为莲华部。除盖障院为金刚部。四方天众为三部护法也。
    问。外院天等称外金刚部。是可属金刚部耶。答。一相可云尔。然而尔云时。唯护念金刚部。可不知余二部。总一界护法。可通三部。谓外金刚部意者坚护义也。
    问。如是摄属意何。答。大底因近摄属其中。又非无其意。遍智院。仪轨名一切佛心。岂非在佛部哉。释迦院文殊院其意显也。释迦文殊备八叶中。先以之可知。持明院是诸佛忿怒身也。寻其本觉何不佛部。虚空藏院。仪轨说虚空藏菩萨云。住清净境界三昧说自心（云云）岂非清净法身毗卢遮那佛部。又何无大悲定义乎。地藏菩萨是大悲尊。每日现诸地狱助苦众生。何不入大悲门莲花部乎。除盖障灭恶趣是智所为也。何不入大智门金刚部乎。但四无量观时。虚空藏菩萨为悲无量心观尊。又除盖障菩萨。仪轨说云。住悲力三昧。然则此两院有可为大悲门莲华部之义。虽有如此之义。今意凡胎藏坛分三行。中为佛部。右为莲花部。左为金刚部也。随即部部尊尊其意显露也。
    问。地藏菩萨。仪轨为其院上尊说印真言。而又仪轨其菩萨入观音院意何。答。是其摄入之意也。以彼菩萨入其院。可知地藏院诸尊为莲华部也。
    问。地藏院入莲华部意尔也。余三方院入二部义未分明。如何。答。凡法门中有影略说。觉一义准知也。然则以地藏菩萨入莲花部之义。准可知余三方院入二部之义。如此云影略之说也。
    问。观自在菩萨为观音院上尊。已说印真言而位在八叶中。随亦其处说印真言。准彼地藏菩萨可为佛部尊耶。如何。答。观世音菩萨是已成之佛也。而依本誓现大悲菩萨。然则寻本觉为佛部尊。可无难。寻本誓为莲花部尊。亦可无难所以依本觉备八叶中。依本誓在观音院。凡八叶中四菩萨本觉皆是佛也。观音如此。普贤三世佛。文殊过去佛。弥勒未来佛也。
    问。持明院忿怒尊中五大尊不具意何。答。五大尊是五部忿怒身也。今此界立三部无宝部羯磨部故。无宝部忿怒军荼利·羯磨部忿怒金刚夜叉也。
    问。胜三世尊何佛忿怒身耶。答。此尊本觉难定难知。或仪轨降三世位置此尊说其真言。或仪轨又同置其所号胜三世。其体如降三世令具八臂。其持物皆如降三世。或所降三世号胜三世。或所胜三世号降三世。然则二尊甚难别。可谓未决也。若一尊二臂八臂乎。如圣如意轮菩萨二臂六臂。又如圣观音千手四十二手。又如马头明王二臂四八臂手。降胜二字意无差别。于谓同尊非无便宜。又明三昧耶形所二尊同。
    问。若出一尊二体。不动尊二臂四臂何双不出耶。答。四臂不动殊有说所。故此处不出。二臂降三世无他说所。故此处出也。
    问。般若菩萨置忿怒尊中意何。答。忿怒身是降魔相也。以智惠力令降魔故。大惠金刚般若菩萨置忿怒尊中也。
    问。金刚界四佛方皆是定。何故胎藏界改其方。东方阿□佛号北方天鼓雷音佛。南方宝生佛号东方宝幢佛。北方不空成就佛号南方开敷华王佛。西方无量寿佛不改方耶。答。诸佛皆有方便。非实灭度于此土现灭度住他方。譬如释迦如来于娑罗林现灭度常在灵鹫山。所以方所不定。为显此义各改方。西方阿弥陀如来寿命无量灭度无期。为显此义不改其方也。
    问。大日经疏说天鼓佛无量寿佛之相云。此二佛亦作金色。稍闭目不视作寂灭三昧之形已云闭目不视作寂灭三昧之形。何云灭度无期耶。答。彼疏上文云。以众生界无尽故。如来大悲方便亦无终尽。故名无量寿（云云）明灭度无期。但作寂灭三昧之形者。此二佛种子。五阿中第四第五阿字也。此二字共带涅槃点。其字为种子出生佛故云尔也。
    问。无量寿佛灭度无期者。何有补处菩萨耶。答。三世佛仪式皆同。然则无量无边阿僧祇劫之后。假现灭度相。即改处住在。弥可化度无量众生故。可有补处菩萨为表无量寿义。异余方佛不改方也。
    窃以。真言密教胜利无穷。是早入佛界之门。直至菩提之道也。但虽受其法不识其义。如渡河人不知浅深。因兹传授大师在世之日。闲暇相寻两界奥旨。于此大师渐演其义之间。不经几程迁化。佛子一叹大师入灭。一思卑资不才。持法诸德秘藏不陈。数年之叹只在于斯。方今强励愚情。静回微虑。金刚界趣密记成文。胎藏坛仪秘释存义。皆是先师泻瓶余润。数多妙理万一觉知。抑先师泻瓶器非成熟。密教法水受而难留。今之所述恐不协理。犹羞后哲。不得委谈。努力努力。
    胎藏界三部秘释。
    曳达摩等可以梵字书之。此偈置末。其意具如金刚界记奥述而已。

胎藏界三部秘释
