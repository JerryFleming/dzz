No. 2425 秘密漫荼罗十住心论卷第一


　　　　　　
　　　　　　
　　　　　　

    归命婀尾罗呴欠  最极大秘法界体
    舸遮吒多婆^6□慧  咿污哩嚧翳等持
    制体幢光水生贝  五钴刀莲军持等
    日旗华观天鼓渤  萨宝法业内外供
    捏铸刻业及威仪  能所无碍六丈夫
    如是自他四法身  法然轮圆我三密
    天珠涉入遍虚空  重重无碍过刹尘
    奉天恩诏述秘义  惊觉群眠迷自心
    平等显证本四曼  入我我入庄严德

    夫归宅必资乘道。愈病会处药方。病源巨多方药非一。已宅远近道乘千差。四百之病由四蛇而苦体。八万之患因三毒而害心。身病虽多其要唯六。四大鬼业是也。心病虽众其本唯一。所谓无明是也。身病对治有八。而心病能治有五也汤散丸酒针灸咒禁者身之能治也。四大之乖服药而除。鬼业之崇咒悔能销。药力不能却业鬼。咒功通治一切病。世医所疗唯身病也。其方则大素本草等文是也治心病术大圣能说。其经则五藏之法是也。所谓五藏者。修多罗毗奈耶阿毗达磨般若总持等藏也。如是五藏譬如牛五味。乳酪生熟两酥醍醐如次配之。四藏之药但治轻病不能消重罪。所谓重罪者。四重八重五逆谤方等一阐提是也。如醍醐通治一切病。总持妙药能消一切重罪。速拔无明株杌。众生住宅略有十处。一地狱。二饿鬼。三傍生。四人宫。五天宫。六声闻宫。七缘觉宫。八菩萨宫。九一道无为宫。十秘密漫荼罗金刚界宫。众生狂迷不知本宅。沉沦三趣^7□跰四生。不知苦源无心还本。圣父愍其如是示其归路。归路有径纡。所乘有迟疾。牛羊等车逐纡曲而徐进。必经三大无数劫。神通宝辂淩虚空而速飞。一生之间必到所诣。人天二宫虽不免烧毁。比之三趣乐而不苦。故慈父且与人天乘济彼极苦。二乘住处虽是小城。比彼生死已出火宅。故大觉假说羊鹿车暂息化城。菩萨权佛二宫。亦虽云未到究极金刚界。比前诸住处亦是大自在安乐无为。故如来与大小二牛示其归舍。如上二宫。但芟薙宅中之荒秽。犹未开地中之宝藏。空尝大海之碱味。孰获龙宫之摩尼。从浅至深从近迄远。虽云转妙转乐。由是蜃楼幻化之行宫。未入三秘密五相成身四种曼荼究竟真实金刚心殿。从彼人天迄显一乘。并是应化佛对治心病之药。他受尊运载狂子之乘。名宗则七宗并镳而驰和汉。言车则三四双辙而游东西。各美己戟忘己楯。并发他疵蔽他善。是非纷纭胜负不定。吠声之徒朋党相扇。雷缶之响周比痏疮。是则非设方之本怀。还乖医王之雅意。譬如恶写而求补爱药而恶毒。谁知体病悉药乖方并毒。呜呼痛哉呜呼痛哉。纵使耆婆更生神农再出。岂弃此取彼恶毒爱药哉。钩挽野葛应病妙药。何况术黄金丹谁无除病延算之绩。苦哉末学。逃大虚于小室。偷鸣钟乎掩耳。恶水爱火舍心爱色。若能明察密号名字。深开庄严秘藏。则地狱天堂佛性阐提烦恼菩提生死涅槃边邪中正空有偏圆二乘一乘。皆是自心佛之名字。焉舍焉取。虽然知秘号者犹如麟角。迷自心者既似牛毛。是故大慈说此无量乘。令入一切智。若竖论则乘乘差别浅深。横观则智智平等一味。恶平等者。未得为得不同为同。善差别者。分满不二即离不谬。迷之者以药夭命。达之者因药得仙。迷悟在己无执而到。有疾菩萨迷方狂子。不可不慎。到如秘密曼荼罗金刚心殿。是则最极究竟心王如来大毗卢遮那自性法身住处。若有众生生轮王种性。有大度勇锐不乐前诸住宫。则许大日所乘一体速疾神通宝辂。具授灌顶职位令受用刹尘无尽庄严宝藏。浅深优劣具列如后。大毗卢遮那经。秘密主问佛言世尊。云何如来应供正遍知得一切智智。彼得一切智智。为无量众生广演分布乃至如是智慧。以何为因。云何为根。云何究竟。大日尊答。菩提心为因。大悲为根。方便为究竟。秘密主。云何菩提谓如实知自心。又问。发趣菩提之时。心所住处相续次第几种。佛具答之。故经初品名曰住心。今依此经显真言行者住心次第。显密二教差别亦在此中。住心虽无量。且举十纲摄之众毛。

    一异生羝羊住心  二愚童持斋住心
    三婴童无畏住心  四唯蕴无我住心
    五拔业因种住心  六他缘大乘住心
    七觉心不生住心  八一道无为住心
    九极无自性住心  十秘密庄严住心

异生羝羊住心第一

    异生羝羊心者。此则凡夫不知善恶之迷心愚者不信因果之妄执。我我所执常怀胸臆。虚妄分别镇蕴心意。逐阳焰而渴爱。拂华烛而烧身。既同羝羊之思草淫。还似孩童之爱水月。不曾观我自性。何能知法实谛。违教违理从此而生。从冥入冥相续不断。比循回于车轮均无端于环玉。昏夜长远金鸡何响。云雾叆叇日月谁搴。来途无始归舍几日。不觉火宅之八苦。宁信罪报之三途。遂乃嗜滋味乎水陆。耽华色乎乾坤。放鹰催犬断填腹之禽命。走马弯弓杀快舌之兽身。涸泽竭族倾薮毙羽毛。合围以为乐多获以为功。不顾解网之仁岂行泣辜之悲。荒淫无度昼夜乐只。或抄掠他财物奸犯人妻妾。四种口过三种心非。诽谤人法播植阐提。无时不作无日不行。不忠不孝无义无慈。五常不能罗网。三乘不得牢笼。祖习邪师依凭邪教。不曾求出要一向营眼前。如是众生名曰愚童羝羊。故大日世尊告秘密主言。秘密主。无始生死愚童凡夫。执着我名我有分别无量我分。若彼不观我之自性我我所生。又云。秘密主。愚童凡夫类犹如羝羊。
    注。善无畏三藏释云。从此已下十种住心。佛答心相续之义也。欲明净心最初生起之由故。先说愚童凡夫违理之心。无始生死者。智度论云。世间若众生若法皆无有始。经中佛言。无明覆爱所系。往来生死始不可得。乃至菩萨。观无始亦空而不堕有始见中。愚童者。具云愚童萨埵。谓六道凡夫。不知实谛因果。心行邪道修习苦因。恋着三界坚执不舍。故以为名。凡夫者。正译应云异生。谓由无明故随业受报不得自在。堕于种种趣中。色心像类各各差别。故曰异生也其所计我。但有语言而无实事。故云执着我名。言我有者即是我所。如是我我所执。如十六知见等随事差别无量不同。故名为分。次释虚妄分别所由。故云若彼不观我之自性则我我所生。若彼观察诸蕴皆悉从众缘生。是中何者是我。我住何所。为即蕴异蕴相在耶。若能如是谛求当得正眼。然彼不自观察。但展转相承。自久远已来祖习此见。谓我在身中能有所作。及长养成就诸根。唯此是究竟道余皆妄语。以是故名为愚童也。羝羊是畜生中性最下劣。但念水草及淫欲事余无所知。故天竺语法以喻不知善恶因果愚童凡夫类。此是羝羊。凡夫所动身口意业皆是恶业。身恶业有三。谓杀盗淫。口恶业有四。谓妄语粗恶离间无义是也。意恶业有三。谓贪嗔痴是也。如是十种恶业。一一皆招三恶道果。且就初杀生业说之。由贪众生皮肉角等故断有情命。令彼受苦痛故感地狱苦。由味着其血肉故感饿鬼果。一切众生皆是我四恩。由无明愚痴故。爱彼血肉断其命根。坐此愚痴罪故感畜生果。若生人中时亦感二种果。断他命根故短命。生他苦痛故多病。如杀生业招三恶趣果者。余业果报亦复如是。具如华严经说。十恶为本有无量恶业。乘此恶业感无量恶报。恶果虽无量不出三趣。所谓地狱饿鬼傍生也。人及阿修罗二趣。非是纯恶杂业所感。如是五趣皆依器界而住。此器界有五轮山海等差别。依正二报具说如后初明五轮山海。次显四大洲等。后举五趣。所依器界总颂。

    器界从何起  风轮初遍空
    水金相续出  地火在其中
    八海深八万  九山竦穹隆
    四洲与八^7□  人鬼畜地宫

五轮颂

    大虚无边际  风量等三千
    水轮厚八亿  金地广同前
    火大在何处  遍满四轮边
    五轮因何出  众生业使然

    注曰。依起世经俱舍瑜伽等论。空轮者最下虚空。不可言其边际限量。而风轮等依止而住。风轮者。依止虚空有风轮生量广无数。厚十六亿踰缮那（梵云踰缮那。此十六里。云由旬由延。皆讹略也）其体坚密依虚空。水轮者。大云澍雨滴如车轴。厚八亿踰缮那。径十二亿三千四百五十踰缮那。周围三倍。依风轮住。金轮者。有情业力感别风起。搏击此水上结成金。厚三亿二万踰缮那。广等水轮。周围三倍。依水轮住。
    九山八海颂曰。

    妙高十六万  双轴绕其边
    实树将善见  金色入青天
    马耳与象鼻  鱼山在铁前
    六海广八万  第七一千余
    碱水剩三亿  内七出扶蕖

    注。九山八海者。于金轮上有九大山。山间八海。妙高山王处中而住。余八周匝绕妙高山。于八山中前七名内。第七山外有大洲等。此外复有铁轮围山围一世界。妙高山王入水出水并各八万踰缮那量。四宝合成。如次四面北东南西。金银吠琉璃颇胝迦宝。随宝威德色显于空。故瞻部洲空似吠琉璃色。如是山海从何而生。是诸有情业增上力。复大云起雨金轮上滴如车轴。积水奔涛即为山等（起世经云。此山及七金山上。皆有宝树庄严）第一山者。梵云犍驮罗山。此云持双山。顶有双迹故。等名七金山者皆纯金所成。入水量等并皆八万踰缮那。多诸宝树。此山出水及山顶厚量皆四万踰缮那（自下山体及入水量准知）持双山内海深广。并皆八万踰缮那。八功德水盈满其中。有□勿头华钵头摩华优钵罗华芬荼利华。遍覆水上（八功德水者。一甘二冷三耎四轻五清净六不臭七饮时不损喉八饮已不伤腹。自下七大海深量同前。大海中八功德水四色莲华准知）第二山者。梵云伊沙驮罗山。此云持轴。峰如车轴。出水二万踰缮那。厚量亦然。持轴山内海广四万踰缮那。八功德水四色莲华如前。第三山者。梵云竭地洛迦山。此宝树名。似此方檐木。山上多此宝树。从树为名。出水一万踰缮那。厚量亦然。此山内海广二万踰缮那。八功德水四色莲华如前。第四山者。梵云苏达梨舍那。此云善见。见者称善故。出水五千踰缮那。厚量亦然。善见山内海广一万踰缮那。八功德水四色莲华如前。第五山者。梵云頞湿缚羯拏。此云马耳。山形似马耳故。出水二千五百踰缮那。厚量亦然。马耳山内海广五千踰缮那。八功德水四色莲华如前。第六山者。梵云毗那恒迦山。此云象鼻。山形似象鼻故。出水一千二百五十踰缮那。厚量亦然。象鼻山内（海广）二千五百踰缮那。八功德水四色莲华如前。第七山者。梵云尼民达罗山。此是鱼名。山形似鱼觜故也。出水六百二十五踰缮那。厚量亦然。此山内海广一千二百五十踰缮那。八功德水四色莲华如前。第八山者。梵云斫迦罗山。此云铁围。纯铁所成。入水如上。出水三百一十二半踰缮那。厚量亦然。铁围内海广三亿二万二千踰缮那其水碱苦。于中大洲有四。中洲有八。小洲无数。人傍生饿鬼捺落迦等杂居其中。随其业力所住各异。
    四洲形数等颂。

    瞻胜高洲量二千  牛货一洲余五百
    车相半月地形势  畟方圆满西北国
    一二五千寿与年  六一二五丈尺量
    三品五戒及无我  因缘相感现其像

    注。瞻部洲者从树为名。旧云阎浮提讹也。起世经云。阎浮树下有阎浮那檀金聚。高二十由旬。南瞻部洲北广南狭。三边量等各二千由缮那。南边唯广三踰缮那半。人面亦然。智论云。持下品五戒则生其中。身长三肘半。凡肘量长一尺八寸即六尺三寸。或长四肘即七尺二寸。自下肘量并准此。寿命百岁。唯此洲中有金刚座。上穷地际下踞金轮。一切菩萨皆登成觉。释迦牟尼佛。示生迦毗罗卫国说三乘法。示灭拘尸那国双树涅槃。记法住云。正法千年像法一千五百年末法一万年。中印土北有九黑山。北有雪山。雪山之北有香醉山。雪北香南有无热恼池。纵广五十踰缮那。池东银牛口出殑伽河。池南金象口出信度河。池西琉璃马口出缚□河。池北颇胝师子口出徙多河。流入四海。其香山中无量紧那罗住。复有二窟乾闼婆王住。于此窟北有娑罗树王。名为善住。有八千树周匝围绕。中有象王亦名善住。与八千象而为眷属。瑜伽论云。与五百牝象而为眷属。每月十五日往帝释前侍卫行立。若阎浮提有轮王出最少一象而为象宝。皆由余福有是威神。二中洲者。正理论云。瞻部洲边二中洲者。一名遮末罗。此云猫牛。多罗刹婆居。二名筏罗遮末罗。此云胜猫牛。亦有人住身形卑陋仁王经云。南阎浮提大国十六。中国五百。小国十千（然四大洲同一日月。昼夜增减并有短长。准起世经。四时有异。南溯增胜。东西少别。北溯无异。不寒不热节候调和也）东毗提河洲者。此云胜身。旧云弗婆提讹也。起世经云。东弗婆提有一大树。名迦昙婆。其本纵广有七由旬。入地二十一由旬高百由旬。枝叶垂覆五十由旬。俱舍论云。三边各有二千踰缮那。东边三百五十踰缮那。地形如半月人面亦然。持中品五戒则生其中。身长八肘。计一丈四尺四寸。寿命二百五十岁释迦如来诸圣弟子。至彼洲中说法化利。有修行者亦得果证。二中洲者。一名提诃此云胜。二名毗提诃此云胜身。皆有人住身形卑陋。西瞿陀尼洲者。起世经云。此云牛施。有一大树名镇头迦。其本纵广有七由旬。入地二十一由旬高百由旬。枝叶垂覆五十由旬。下有石牛高一由旬。故立名也。俱舍云。西牛货洲周圆无缺。人面亦然。径二千五百踰缮那。周围三倍。持上品五戒则生其中。身长十六肘。计二丈八尺八寸。寿命五百岁。释迦如来诸圣弟子。至彼洲中说法化利。有修行者亦得果证二中洲者。一云舍掴此云谄。二云嗢怛罗缦怛里拏此云上仪。皆有人住身形卑陋。北俱卢洲者。起世经云。郁怛罗究溜此云高上。地形畟方。四面各有二千踰缮那。人面亦方。持上品五戒十善修无我观则生其中。身长三十二肘。计长五丈七尺六寸。定寿千岁。起世经云。有香树衣树取香取衣枝自垂下。衣食共用人无亲疏。男女爱染共至树下。若是所亲树枝如本。若非亲者树为低枝。即为彼人出百千敷具。随意所为欢娱受乐。大小便利地自开合。彼若命终必生欲天。舆尸道中无悲哭者。鸟名高逝从山飞来。衔死人发远置洲渚。于余三洲最上高胜名郁单越。二中洲者。一炬柆婆此云胜边。二憍柆婆此云有胜边。皆有人住身形卑陋。如上洲等皆是人及鬼畜等所住处。如是一须弥一日月一四洲等为一数至一千。是为小千世界。又以小千为一数至千。是为中千。又以中千为一数至千。是为三千大千世界。是则卢舍那所居千叶莲华一叶也。一叶中有百亿须弥百亿日月百亿四天下。如是千叶中各各有三千大千世界。是千个三千大千世界中四州等。皆是人趣等住处。如是十方有无量世界海。恐繁不述具说如别。此大洲中。增劫时出四种轮王。减劫时佛出现。
    次明五趣。五趣者通于三界。顺正理云。那落迦等下四趣全。及天一分谓六欲天。器及有情总名欲界。如是欲界总有二十处。地狱洲异分为二十。八大地狱名地狱异。及四大洲。如是十二并六欲天傍生饿鬼。处成二十。若有情界。从自在天至无间狱。若器世界。乃至风轮是欲界摄。于三界中说有五趣。唯于欲界有四趣全。三界各有天趣一分。云何为五体名是何。谓前所说地狱傍生鬼及人天是为五趣。善染无记有情无情及中有等皆是界性。趣体唯摄无覆无记。唯是有情而非中有。辨五名者。那落名人迦名为恶。人多造恶蹎坠其中。由是故名那落迦趣。言傍生者旧云畜生。彼趣多分身横住故。又类多故多愚痴故。名曰傍生。言饿鬼者。谓余生中歖盗他物习悭贪等。又多怯劣。其形瘦悴身心轻躁。故名饿鬼。人者。多思虑故。天者。光明威德皆炽盛故。下上界趣染善趣因。染中差别由十恶业。故正法念云。上者地狱。中者饿鬼。下者畜生。依此等文建立次第。
    一明地狱趣。寒势二八大地狱颂。

    地狱在何处  孰观自心中
    二八大人恶  炎寒无信通
    烹烂似鱼鸟  炮炙何年穷
    刀剑如雨滴  割脔几许终
    人间三业过  冥路多苦聚
    莫放身口业  动招寒热躬

    注。地狱者。顺正理论云。此瞻部洲下过二万踰缮那。有阿鼻旨。深广同前谓各二万故。彼底去此四万踰缮那。余七地狱在无间上。其七者何。一极热。二炎热。三大叫。四号叫。五众合。六黑绳。七等活。八捺落迦增各十六。谓四门外各有四增。以非皆异名但标其定数。寒捺落迦亦有八种。一頞部陀。二尼赖部陀。三頞哳吒。四曤曤婆。五虎虎婆。六嗢钵罗。七钵特摩。八摩诃钵特摩。此中有情严寒所逼。随身声疮变立差别相名。谓二三三如其次第。此寒地狱。在绕四洲轮围山外极冥闇所。多由谤贤圣招如是苦果。有说。此皆在热地狱傍。余孤地狱或多二一各别业招。或近江河山间旷野。或在地下空中余处。无间大热及炎热三。于中皆无狱卒防守。大叫号叫及众合三少有狱卒。琰魔王使时时往来。巡捡彼故。其余皆为狱卒防守。有情无情异类狱卒防守。治罚罪有情故。一切地狱身形皆竖。初同圣语后渐乖讹。正法念经。十六别处各有异名。若造轻业即生别处。具造重业生根本中。此但略明八大地狱。八热地狱因果嗢陀南。

    等活杀善人  黑绳加盗业
    众合身三业  号杀盗见酒
    大叫五种业  炎热由六种
    极热由七恶  无间五逆罪
    寿命与身量  具说如经论

    注。等活者。正法念经云。若杀善人若受戒人若善行人。乐行多作普遍究竟。断命根已心不生悔堕等活地狱。以四王天五百年为彼一昼夜。乘此昼夜为月为年寿五百岁（取此昼夜。三十昼夜为月。十二月为年。寿五百岁。自下余狱并是正法念经。所乘昼夜准此）黑绳者。若人杀生偷盗善人财物。若受戒人若行善人乐行多作。盗离本处心不生悔堕黑绳地狱。以三十三天寿一千年为彼一昼夜。乘此昼夜为月为年寿一千岁。众合者。若人杀生偷盗邪行。乐行多作普遍究竟。若人邪行尊者之妻堕众合地狱。以夜摩天二千年为彼一昼夜。乘此昼夜为月为年寿二千岁。号叫者。若人杀盗邪见饮酒乐行多作。若以酒与众僧若持戒人若禅定者。心则浊乱堕号叫地狱。以都史多天四千年为彼一昼夜。乘此昼夜为月为年寿四千岁。大叫者。若杀盗邪行饮酒妄语乐行多作。若王王等谓为正直。二人诤对口不正说。失财断命堕大叫地狱。以化乐天八千年为彼一昼夜。乘此昼夜为月为年寿八千岁。炎热者。若人坚重杀盗邪行饮酒妄语。复有邪见乐行多作。向他人说无施无舍善恶果报堕炎热地狱。以他化天寿万六千年为彼一昼夜。乘此昼夜为月为年寿命一万六千岁极热者。若有杀盗邪行饮酒妄语邪见。复于持戒净行童子。善比丘尼未曾犯戒。令其退坏言无罪福堕大热地狱。寿命半中劫。无间者。若人重心。杀母刹父出佛身血。破和合僧杀阿罗汉。堕阿鼻地狱。若造一逆乃至五逆。长百由旬乃至五百由旬。受苦一倍乃至五倍。寿一中劫。
    二明饿鬼趣。饿鬼趣颂。

    悭心不散财  定感饿身来
    涕唾无自在  临河炎火开
    前年可摘色  骨立面如灰
    令日寒枯树  叶飞见者哀
    亲亲绝知问  独泣长夜台
    分少割甘者  居然脱此灾

    注。诸鬼住处者。起世经云。当阎浮洲南铁围山外。有阎魔王宫殿住处。纵广正等六千由旬。七宝所成。围苑行树华果美妙众鸟和鸣。不善果故。昼夜六时有赤融铜。诸宫殿等尽变为铁钳。张王口写铜口中次第燋燃从下而出。部领诸鬼治罪人等。正理论云。诸鬼本住琰魔王国。从此展转散趣余方。此赡部洲南边直下。深过五百由旬那量。有琰魔（此云静息）王都。纵广量亦尔。鬼有三种。谓无少多财。三各分三故成九类。大势鬼者。谓诸药叉及罗刹娑恭畔荼等。所受富乐与诸天同。或依树林或依灵庙。或居山谷或处空宫。诸鬼多分形竖而行。于劫初时皆同圣语。后随处别种种乘讹。鬼以人间一月为一日。乘此月岁寿五百年。正法念经云饿鬼世界住阎浮提下五百由旬。长三万六千由旬。有三十六种一切饿鬼皆为悭嫉因缘所生。以种种心造种种业。为饥渴火焚烧其身。人中十年为一昼夜寿五百岁。此下不同略明八类（然前二经瑜伽正理有多差别。此下唯依正法念经）饿鬼嗢陀南曰。

    三十六种饿鬼等  皆由悭嫉因业生
    人间一月为一日  乘此月岁五百年
    针口悭嫉雇杀人  食吐夫妇惑妒食
    粪鬼悭惜施秽食  无食枉人囚断食
    水鬼灰酒不行施  炽然夺财奉王臣
    欲色淫法不净施  魔身邪法谓真谛

    注。针口鬼者。若人悭嫉。以财雇人令行杀戮。若夫令妻施沙门等。其妇悭惜实有言无。堕针口饿鬼中。寿命如前。食吐鬼者。若有妇人。诳有其夫自啖美食。或有丈夫妻无异心。便起妒意独食美味。堕食吐饿鬼中。寿命如前。食粪鬼者。若人悭惜。以不净食施沙门等。彼不知已而便食之。堕食粪饿鬼中。寿命如前。无食鬼者。若人悭嫉。自恃强力枉诬良善。系之囹圄禁人粮食。令其致死不生悔恨。堕无食饿鬼中。寿命如前。食水鬼者。若人沽酒。加水灰汁以惑愚人。不行布施不修福德。不持禁戒作已不悔。堕食水饿鬼中。寿命如前。炽然鬼者。若人贪嫉。枉夺人财破人城郭。杀害人民抄掠得财。奉王大臣转增凶暴。堕炽然饿鬼中。寿命如前。欲色鬼者。若男若女行淫女法。因此得财施非福田。不净心施。堕欲色饿鬼中。世人说云如意夜叉。寿命如前魔身鬼者。若行邪道说邪见法。谓是真谛不信正法。堕魔罗身饿鬼中。若诸比丘行时食时。为作妨碍恶声恶梦。寿命如前。
    三明畜生趣。傍生趣颂。

    畜生何处出  本是愚痴人
    不辨黑与白  任情亦任身
    无信贤圣诫  宁知后世辛
    悠悠彼狂子  此是傍生因
    强弱互为食  枉冤向谁陈
    式微彼已者  莫放羝羊神

    注。顺正理论云。傍生所止谓水陆空。生类显形无边差别。其身行相少竖多傍。如水罗刹娑及紧捺落等。虽傍生摄而形竖行。本住海中后流五趣。初同圣语后渐乖讹。正法念经云。观诸畜生。种类差别有三十四亿。随心自在生于五道。于五道中畜生种类其数最多。种种相貌种种色类行食不同。群飞各异。憎爱违顺伴行双只同生共游。然正法念及起世经正理瑜伽有多建立。憎爱恐怖四生四食行水陆空。因果寔繁难为备举。又难陀等虽是傍生。然其威德胜诸天众。阿素洛者与诸天众。违诤交通多谄曲故。或天鬼畜三趣中收。然正法念。修罗有二鬼及畜生。准论及经此分三种。杂类傍生龙修罗等。于初杂类。依正法念经略明七类。傍生嗢陀南。

    傍生一趣类极多  水陆空生形无边
    怨对邪法邪论议  蚖蛇乌鸱互杀害
    相随爱心施结契  必生鸳鸯鸽鸟等
    怖畏强贼破聚落  后生獐鹿多怖中
    化生养蚕及杀虫  外道火祀生化生
    湿杀诸水虫龟等  邪见杀虫祭天等
    三毒未断得世通  起嗔破国生卵生
    染心和合牛马等  邪见非礼生胎畜
    如是等类寿无定  多分傍行故名之

    注。怨对者。若人邪见。习学邪法互相诤论。后生怨对畜生中还相杀害。所谓蚖蛇黄鼬马。及水牛乌角鸱等。此类极多寿量无定。相随者。若人为生死故。行布施时寻共发愿。于当来世常为夫妻。后生命命鸳鸯鸽鸟多乐爱欲。此类极多寿量无定。怖畏者。若人喜作强贼。击鼓吹贝破坏聚落。作大音声如诸恐怖。生獐鹿中心常恐怖。此类极多寿量无定。化生者。若人养蚕杀茧蒸煮水渍。生无量火髻虫。有诸外道。取以水烧祀天求福。生化生畜生中。种种异类。此等极多寿量无定。湿生者。若人邪见。杀害龟鳖鱼蟹蚌蛤池中细虫酢中细虫。或邪见事天杀虫祭祀。生湿生畜生中。此类极多寿量无定。卵生因者。若人未断贪欲嗔痴。修学禅定得世俗通。有因缘故起嗔恚心破坏国土。生卵生飞鸟雕鹫等中。此类极多寿量无定。胎生者。若有众生以爱欲心。和合牛马令其交会。或令他人邪见非礼。生胎生畜生中。此类极多寿量不定。
    次明龙趣（亦是傍生趣摄）。

    嗔火感龙趣  严颜不可遇
    热沙身上雨  唼虫鳞下聚
    皮肤几销脱  毒气数为雾
    修罗挽索来  金鸟搏翅附
    阎浮行不善  非法作祸屡
    人道若无恶  善龙泉下注
    割身犹可忍  何况骂声句
    可畏一嗔报  长时不免惧

    注。起世经云。龙及金翅鸟各有四生。谓卵胎湿化。大海水下有娑伽罗龙王宫。纵广八万由旬七宝所成。园苑泉池众鸟和鸣。佉低罗山（此云持双）内海。有难陀忧波难陀二大龙宫。大海之北。为诸龙王及金翅鸟生一大树。名曰居吒奢摩离（此云鹿聚）其树根本周七由旬。入地二十一由旬。高百由旬。遍覆五十由旬。其树东面有卵生龙及卵生金翅鸟宫。南面有胎生龙及胎生金翅鸟宫。西面有湿生龙及湿生金翅鸟宫。北面有化生龙及化生金翅鸟宫。此等诸宫。并皆纵广六百由旬众宝庄严。正法念经云。若多嗔痴生大海中深万由旬龙所住城。名曰戏乐。纵广正等三千由旬。龙王满中。一者法行。二者非法行。一护世界二坏世间。法行龙王住处宫殿不雨热沙。谓于前世受外道戒。行于布施而不清净。以嗔恚心愿生龙中。忆念福德随顺法行无热沙苦。然其顶上有龙蛇头。其名曰七头龙王象面龙王和修吉龙王德叉迦龙王跋难陀龙王等。以善心故依时行雨。令诸世间五谷成就丰乐安隐。不降灾雹信佛法僧。于四天下降澍甘雨。非法龙王所住之处。常雨热沙焚烧宫殿及其眷属。磨灭复生。其名曰恼乱龙王奋迅龙王黑色龙王多声龙王。若诸众生不行善法。不孝父母不敬沙门。如是恶龙增长势力。于四天下起恶云雨。五谷不成能坏世间。若阎浮提人随顺法行。五十七亿龙注于众流。此依彼经略明二类。非法行龙王者。若人以嗔恚心。焚烧僧房聚落城邑。生大海中受毒龙身。迭共嗔恼吐毒相害。命极长者寿一中劫。法行龙王者。若人受外道戒。行不净施持以揣食与恶戒者及诸贼人故生龙中。忆往福德随顺法行。命极长者寿一中劫。
    四明阿修罗。阿修罗颂。

    谄曲憍心作布施  命终必至修罗道
    心贪甘露寇天帝  天帝诵经入莲早
    日轮射眼放四光  见月时游忧陀嵨
    不忍四王如雨剑  升天还坠几忧恼
    其身粗大踞山坐  心性不直爱颠倒
    寿命八千不愿出  冥冥长夜徒生老

    注。起世经云。须弥山东过千由旬。大海之下有鞞摩质多罗阿修罗王国土。纵广正等八万由旬。有一大树名苏质怛罗波吒罗。其本周围满七由旬。入地二十一由旬高百由旬。枝叶阴覆五十由旬。其宫皆是七宝合成。园苑行树众鸟和鸣。其次复有一切诸小修罗等宫。正法念云。天之怨敌名阿修罗。略有二种。一鬼道所摄。二畜生所摄。鬼道摄者。魔身饿鬼有神通力。畜生摄者。住大海中罗□阿修罗王。于欲界中化身大小随意能作。时阿修罗思观天女。杂色珠玉以为甲胄。光明晃昱身如须弥。珍宝光明青黄赤黑。心大憍慢谓与天等。若阎浮提。不行正法不孝父母。不敬沙门不依法行。诸天势力悉为减小。若阎浮提修行正法。孝养父母恭敬沙门。一切诸天势力增长时四天王即当修罗所住。空中雨诸刀剑。若天不出修罗欲升。日出千光映障其目不见天宫。即举右手以障日轮。手出四光青黄赤黑。阎浮提中邪见论师。不识业果妄言丰俭。又阿修罗行于海上见月。常游忧陀延山。欲往升天以手障月出四种光。诸咒术师妄言丰俭。或复修罗奋威纵怒震吼如雷。诸国相师言天兽下。妄言丰俭五谷贵贱。或言王者灾变吉凶。或言兵起洁斋求福。当知皆是阎浮提中行善不善能感于斯。依正法念略明四地。第一地者。若婆罗门第一聪慧。于四交道施诸病人。见一佛塔恶人火烧救如来塔。而由无信常爱斗战。生罗□阿修罗中。人间五百年为彼一昼夜寿五千岁（取此三十昼夜为一月。十二月为一年。寿五千岁。下皆准知）第二地者。若人作大施会。供养外道不行净施。以种种食施于破戒杂行之人心无正思。如是施已生陀摩□阿修罗中。人间六百年为彼一昼夜寿六千岁。第三地者。若人因节会日种种博戏。因此得财行不净施。以食施于破戒病人无心正思。如是施已生华鬘阿修罗中。人间七百年为彼一昼夜寿七千岁。第四地者。若人邪见不识业果。见第一精进持戒人来。从其求乞乃施一食而作是言。汝下贱人有何福德。生钵呴婆阿修罗中。人间八百年为彼一昼夜寿八千岁。
    五举人趣。人趣中有二种行。谓十种善恶。恶堕三途升三天。十恶颂。

    三途因业是十恶  一业必为五种因
    数取云为动作咎  谁知来世多苦辛
    身三口四意根本  三毒蔓莚令人沦
    知过必改齐贤圣  善男善女恕为仁

    注。地持论云。杀生之罪能令众生堕三恶道。若生人中得二种果报。一者短命。二者多病。如是十恶一一皆备五种果报。一者杀生何故受地狱苦。以其杀生苦众生故。所以身坏命终。地狱众苦皆来切己。二者杀生何故出为畜生。以杀生无有慈恻行乖人伦故。地狱罪毕受畜生身。三者杀生何故复为饿鬼。以其杀生必缘悭心贪着滋味复为饿鬼。四者杀生何故生人而得短寿。以其杀生残害物命故得短寿。五者杀生何故兼得多病。以杀生违适众患竞集故得多病当知杀生是大苦也。又杂宝藏经云。时有一鬼白目连言。我常两肩有眼胸有口鼻常无有头。何因缘故。目连答言。汝前世时恒作魁脍弟子。若杀人时汝常有欢喜心。以绳着髻挽之。以是因缘故受如此罪。此是恶行华报。地狱苦果方在后世也。复有一鬼白目连言。我身常如块肉无有手脚眼耳鼻等。恒为虫鸟所食罪苦难堪。何因缘故尔。答言。汝前世时常与他药堕他儿胎。是故受如此罪。此是华报地狱苦果方在后身。又缘其杀生贪害滋多。以滋多故便无义让而行劫盗。今身偷盗不与而取。死即当堕铁窟地狱于遐劫中受诸苦恼。受苦既毕堕畜生中。身常负重驱蹙捶打无有余息。所食之味唯以水草。处此之中无量生死。以本因缘。若遇微善。劣复人身恒为仆隶。驱策走使不得自在偿债未毕不得闻法缘此受苦轮回无穷。当知此苦皆缘偷盗。今身隐蔽光明。不以光明供养三宝。反取三宝光明以用自燃。死即当堕黑耳黑绳黑闇地狱于遐劫中受诸苦恼。受苦已毕随虮虱中不耐光明。在此之中无量生死。以本因缘若遇微善劣复人身。形容黡黑垢腻不净。臭处秽恶人所厌远双眼盲瞎不睹天地。当知隐蔽光明亦缘偷盗故。故地持经云。劫盗之罪亦令众生堕三恶道。若生人中得二种果报。一者贫穷。二者共财不得自在。劫盗何故堕于地狱。以其劫盗剥夺偷窃人财苦众生故。身死即入寒冰地狱备受诸苦。劫盗何故出为畜生。以其不行人道故。受畜生报身常负重以肉供人偿其宿债。何故复堕饿鬼。缘以悭贪便行劫盗。是以畜生罪毕复为饿鬼。何故为人贫穷。缘其劫夺使物空乏所以贫穷。何故共财不得自在。缘其劫盗偷夺没官若有财钱则为五家所共不得自在。当知劫盗二大苦也。又杂宝藏经说。时有一鬼白目连言。大德我腹极大如瓮。咽喉手足甚细如针不得饮食。何因缘故受如此苦。目连答言。汝前世时作聚落主。自恃豪贵饮酒纵横轻欺余人。夺其饮食饥困众生。由是因缘受如此罪。此是华报。地狱苦果方在后也。复有一鬼白目连言。常有二热铁轮。在两腋下转身体燋烂。何因缘故尔。目连答言。汝前世时与众僧作饼。盗取二番挟两腋底。是故受如此罪。此是华报。后方受地狱苦果。又缘以盗故心不贞正恣情淫侄。今身淫侄现世凶危常自惊恐。或为夫主边人所知。临时得殃刀杖加刑。手足分离乃至失命。死入地狱卧之铁床或抱铜柱。狱鬼燃火以烧其身。地狱罪毕当受畜生。鸡鸭凫雀犬豕飞蛾。如是无量生死。于遐劫中受诸苦恼。受苦既毕。以本因缘若遇微善劣复人身。闺门淫乱妻妾不贞。若有宠爱为人所夺。常怀恐怖多危少安。当知危苦皆缘邪淫生也。故地持论云。邪淫之罪亦令众生堕三恶道。若生人中得二种果报。一者妇不贞洁。二者不得随意眷属。邪淫何故堕于地狱。以其邪淫干犯非分侵物为苦。所以命终受地狱苦。何故邪淫出为畜生。以其邪淫不顺人理。所以出狱受畜生身。何故邪淫复为饿鬼。以其淫侄皆同悭爱悭爱罪故复为饿鬼。何故邪淫妇不贞洁。缘犯他妻故所得妇常不贞正。何故邪淫不得随意眷属。以其邪淫夺人所宠故。其眷属不得随意。所以复为人之所夺。当知邪淫三大苦也。如杂宝藏经说。昔有一鬼白目连言。我以物自蒙笼头。亦常畏人来杀我。心常怖惧不可堪忍。何因缘故尔。答言。汝前世时。淫犯外色常畏人见。或畏其夫主捉缚打杀。或畏官法戮之都市常怀恐怖。恐怖相续故受如此罪。此是恶行华报。后方受地狱苦果。又缘其邪淫故发言皆妄。今身若妄苦恼众生。死则当堕啼哭地狱于遐劫中受诸苦恼。受苦既毕堕饿鬼中。在此苦恼无量生死。以本因缘若遇微善劣复人身。多诸疾病尪羸虚弱顿乏楚痛。自婴苦毒人不爱念。当知此苦皆缘妄语生也。故地持论云。妄语之罪亦令众生堕三恶道。若生人中得二种果报。一者多被诽谤。二者为人所诳。何故妄语堕于地狱。缘其妄语不实使人虚尔生苦是以身死受地狱苦。何故妄语出为畜生。以其欺妄乖人诚信。所以出狱受畜生报。何故妄语复为饿鬼。缘其妄语皆同悭欺。悭欺罪故复为饿鬼何故为人多被诽谤。以其妄语不诚实故何故妄语为人所诳。以其妄语欺诳人故。当知妄语四大苦也。又缘其妄语使致两舌。今身言无慈爱。谗谤毁辱恶口杂乱。死即当堕拔舌糕铜犁耕地狱。于遐劫中受诸苦恼。受苦既毕堕畜生中啖食粪秽。如鹈鹕鸟无有舌根。在此之中无量生死以本因缘若遇微善劣复人身。舌根不具口气臭恶喑哑謇涩。齿不齐白滋历疏少脱有善言人不信用。当知谗乱皆缘两舌生也。故地持论云。两舌之罪亦令众生堕三恶道。若生人中得二种果报。一者得弊恶眷属。二者得不和眷属。何故两舌堕于地狱。缘其两舌离人亲爱。别离苦故受地狱苦。何故两舌出为畜生。缘其两舌斗乱事同野干受畜生身。何故两舌复为饿鬼。以其两舌亦缘悭疾。悭疾罪故复为饿鬼。何故两舌为人得弊恶眷属。缘以两舌使人朋俦皆生恶故。何故两舌得不和眷属。缘以两舌离人亲好使不和合故。当知两舌五大苦也。又缘其两舌言辄粗恶。今身缘以恶口故斗乱残害。更相侵伐杀诸众生。死即当堕刀兵地狱于遐劫中受诸苦恼。受苦既毕堕畜生中。拔脚卖膀轮^6□丧髀。于遐劫中受诸苦恼。受苦既毕在此之中无量生死。以本因缘若遇微善。劣复人身四肢不具。阉刖掠劓形体残毁。鬼神不卫人所轻弃。当知残害众生皆缘恶口生也。故地持论云。恶口之罪亦令众生堕三恶道。若生人中得二种果报。一者常闻恶音。二者所可言说恒有诤讼。何故恶口堕于地狱。以所恶口皆欲害人人闻为苦。所以命终受地狱苦。何故恶口出为畜生。以其恶口骂人以为畜生。所以出狱即为畜生。何故恶口复为饿鬼。缘其悭吝干触恶詈。所以畜生苦毕复为饿鬼。何故恶口为人常闻恶音。以其发言粗鄙。所闻常恶口。何故恶口所可言说恒有诤讼。以其恶口违逆众德。有所说言常致诤讼。当知恶口六大苦也。又缘其恶口言辄浮绮都无义益。无义益故今身即生憍慢。死即当堕束缚地狱于遐劫中受诸苦恼。受苦既毕堕畜生中。唯念水草不识父母恩养。在此之中无量生死。以本因缘若遇微善。劣复人身生在边地。不知忠孝仁义不见三宝。若在中国短陋伛偻人所陵蔑。当知憍慢皆缘无义调戏不节生也。故地持论云。无义语罪亦令众生堕三恶道。若生人中得二种果报。一者所有言语人不信受。二者有所言说不能明了。何故无义语堕于地狱。语既非义事咸损彼。所以命终受地狱苦。何故无义语出为畜生。缘语无义人伦理乖。所以出地狱受畜生身。何故无义语复为饿鬼。语无义故悭惑所障。因悭惑故复为饿鬼。何故无义语罪出生为人有所言语人不信受。缘语无义非可承受。何故无义语有所言说不能明了。语既无义皆缘暗昧。暗昧报故不能明了。当知无义语七大苦也。又缘无义语故不能廉让。使贪欲无厌。今身悭贪不布施。死即当堕沸屎地狱于遐劫中受诸苦恼。受苦既毕堕畜生饿鬼中。无有衣食资仰于人。所啖粪秽不与不得。在此之中无量生死以本因缘若过微善。劣复人身饥寒裸露困乏常无。人既不与求亦不得。纵有纤毫辄遇剥夺守苦无方亡身丧命。当知不布施皆缘贪欲生也。故地持论云。贪欲之罪亦令众生堕三恶道。若生人中得二种果报。一者多欲。二者无有厌足。何故贪欲堕于地狱。缘其贪欲作动身口而苦于物。所以身死受地狱苦。何故贪欲出为畜生。缘此贪欲动乖人伦。是故出狱即为畜生。是故贪欲复为饿鬼。缘此贪欲得必贪惜。贪惜罪故复为饿鬼。何故贪欲而复多欲。缘此贪欲所欲弥多。何故贪欲无有厌足。缘此贪欲贪求无厌。当知贪欲八大苦也。又缘贪欲不适意故。则有愤怒而起嗔恚。今身若多嗔恚者。死即当堕泥犁地狱于历劫中具受众苦。受苦既毕堕畜生中。作毒蛇蚖蝮虎豹豺狼。在此之中无量生死。以本因缘若遇微善。劣复人身复多嗔恚。面貌丑恶人所憎恶。非唯不与亲友宝亦眼不喜见。当知忿恚皆缘嗔恼生也。故地持论云。嗔恚之罪亦令众生堕三恶道。若生人中得二种果报。一者常为一切求其长短。二者常为众人之所恼害。何故嗔恼堕于地狱。缘此嗔恼恚害苦恼故受地狱苦。何故嗔恼出为畜生。缘此嗔恼不能仁恕。所以出狱受畜生身。何故嗔恼复为饿鬼。缘此嗔恼从悭心起。悭心罪故复为饿鬼。何故嗔恼常为一切求其长短。缘此嗔恼不能含容故。为一切求其长短。何故嗔恼常为众人之所恼害。缘此嗔恼恼害于人人亦恼害。当知嗔恼九大苦也。又缘其嗔恼而怀邪僻不信正道。今身邪见遮人听法诵经。自不□采。死即当堕聋痴地狱于遐劫中受诸苦恼。受苦既毕堕畜生中。闻三宝四谛之声不知是善。杀害鞭打之声不知是恶。在此之中无量生死。以本因缘若遇微善。劣复人身生在人身。聋瞽不闻石壁不异。美言善响绝不觉知当知岨碍听法皆缘邪见生也。故地持论云。邪见之罪亦令众生堕三恶道。若生人中得二种果报。一者生邪见家。二者其心谄曲。何故邪见堕于地狱。缘以邪见唯向邪道及以神俗。谤佛法僧不崇三宝。既不崇信断人正路致令遭苦。所以命终入阿鼻狱。何故邪见复为畜生。缘以邪见不识正理。所以出狱受畜生报。何故邪见复为饿鬼。缘此邪见悭心悭着戾僻不舍。不舍悭着复为饿鬼。何故邪见生邪见家。缘此邪见僻习缠心。所以为人生邪见家。何故邪见其心谄曲。缘此邪见不中正故。所以为人心常谄曲。当知邪见十大苦也。如是一一微细众恶罪业无量无边。皆入地狱备受诸苦。非可算数而知且略言耳。若能反恶为善。即是我师。
    次明羝羊外道。诸外道嗢陀南。

    时大相应二建者  自在流出计尊贵
    自然内我执人量  遍严寿者数取趣
    识藏知者及见者  能所二执内外知
    怛梵人胜计常定  显生二声与非声
    如是三十大外道  各各迷真如轮转

    注。大日经云复计有时者。谓计一切天地好丑皆以时为因。如彼偈言。时来众生熟。时至则催促。时能觉悟于人。是故时为因。更有人言。虽一切人物非时所作。然时是不变因。是实有法细故不可见。以花实等果故可知有时。何以故见果知有因故。此时法不坏故常。亦以不观时自性故。而生如是妄计也。经云地等变化者。谓地水火风虚空。各各有执为真实者。或言地为万物之因。以一切众生万物依地得生故。以不观地之自性但从众缘和合有故。而生是见以为供养地者当得解脱。次有计水能生万物。火风亦尔。或计万物从空而生。谓空是真解脱因。宜应供养承事。皆应广说。经云瑜伽我者谓学定者。计此内心相应之理以为真我。常住不动真性湛然。唯此是究竟道离于因果。不观心自性故。如是见生以为真我。但住此理即名解脱。经云建立净不建立无净者。是中有二种计。前句谓有建立一切法者。依此修行谓之为净。次句谓此建立非究竟法。若无建立所谓无为乃名真我。亦离前句所修之净。故云无净也。犹不观我之自性有如是见生。经云若自在天若流出及时者。谓一类外道计。自在天是常是自在者能生万物。如十二门论中难云。若众生是自在子者。唯应以乐遮苦不应与苦。亦应但供养自在则灭苦得乐。而实不尔。但自行苦乐因缘而自受报。非自在天作。又若自在作众生者。谁复作此自在。若自在自作则不然。如物不自作。若更有作者则不名自在。计流出者。与建立大同。建立如从心出一切法。此中流出如从手功出一切法。譬陶师子埏埴无间生种种差别形相。次云时者。与前外道宗计少异。皆自在天种类也。经云尊贵者。此是那罗延天。外道计。此天湛然常住不动。而有辅相造成万物。譬如人主无为而治有司受命行之。以能造之主更无所尊贵者故名尊贵。又此宗计。尊贵者。遍一切地水火风空处。昔有论师。欲伏彼宗计故往诣天祠。于彼天像身上坐而饮食。西方以饮食之残为极不净皆共忿怒。论师言。如所宗岂非遍一切处地水火风空界相。答言如是。论师言。彼即地水火风我亦如是。以之相入何所不可而忿怒耶。彼众默然不能加报。亦犹不观我之自性故生如是妄计。经云自然者。谓一类外道计。一切法皆自然而有。无造作之者。如莲华生色鲜洁谁之所染。^8□刺利端谁所削成。故知诸法皆自尔也。有师难云。今目睹世人造作舟船室宅之类。皆从众缘而有。非自然成。云何自尔耶。若谓虽有而未明了故须人功发之。是亦不然。既须人功发之。即是从缘非自然有也。大唐所有老庄之教立天自然道。亦同此计。经云内我者。有计身中离心之外别有我性。能运动此身作诸事业。难者云。若如是者我则无常。何以故。若法是因及从因生皆无常故。若我无常则罪福果报皆悉断灭。如是等种种论议。至挍量中广明。经云人量者。谓计神我之量等于人身身小亦小身大亦大。智度云。有计神大小随人身。死坏时神亦前出。即与此向。然彼宗以我为常住自在之法。今既随身大小已是无常。故知不然也。经云遍严者。谓计此神我能造诸法然世间尊胜遍严之事是我所为。与自在天计小异。如中论破自在云。自在天何故不尽作乐人尽作苦人。而有苦者乐者。当知从爱憎生故不自在。今遍严者。既能造诸福乐而不能以乐遮苦。何名遍严自在耶。经云若寿者。谓有外道计。一切法乃至四大草木等皆有寿命也。如草木伐已续生当知有命。又彼夜则卷合。当知亦有情识以睡眠故。难者云。若见斩伐还生以为有命。则人断一支不复增长岂无命耶。如合昏木有眠则水流昼夜不息岂是常觉。皆由不观我之自性故。生种种妄见也。经云补特伽罗。谓彼宗计有数取趣者。皆是一我但随事异名耳。若有从今世趣于后世。是则识神为常。识神若常云何有死生。死名此处灭生名彼处出。故不得言神常。若无常则无有我。如佛法中犊子道人及说一切有者。此两部计有三世法。若定有过去未来现在。则同有数取趣者。失佛三种法印。西方诸菩萨。作种种量破彼宗计也。经云若识者。谓有一类执。此识遍一切处。乃至地水火风虚空界识皆遍满其中。此亦不然。若识神遍常应独能见闻觉知。而今要由根尘和合方有识生。则汝识神为无所用。又若识神遍五道中。云何复有死生耶。故知不尔也。经云阿赖耶者。是执持含藏义亦是室义。此宗说有阿赖耶能持此身。有所造作含藏万像。摄之则无所有。舒之则满世界。不同佛法中第八识义也。然世尊密意说如来藏为阿赖耶。若佛法中人不观自心实相。分别执着亦同我见也。经云知者见者。谓有外道计。身中有知者能知苦乐等事。复有计能见者即是真我。智度云。目睹色名为见者。五识知名为知者。皆是我计随事异名也。难者云。汝言能见是我而彼能闻能触知者为是我不。若皆是者六根境界互不相知。一不可作六。六不可作一。若有非我者是亦同疑。故知根尘和合有所知见无别我也。经云能执所执。谓有外道言。身中离识心别有能执者。则是真我。能运动身口作诸事业。或有说言。能执者但是识心。其所执境界乃名真我。此我遍一切处。然内外身受心法性。皆从缘生无有自性。是中所执能执执尚不可得。何况我耶。亦犹不观我之性故作是说也。经云内知外知者。亦是知者别名。分为二计。有计内知为我。谓身中别有内证者即是真我。或以外知为我。谓能知外尘境界者即是真我也。经云社怛梵者。云与知者外道宗计大同。但部党别异故特出之耳。经云若摩奴阇者。智度翻为人。即是人执也。具泽当言人生。此是自在天外道部类。计人即从人生故以为名。唐三藏云意生非也。末那是意。今云末奴。声转义别误耳。经云摩纳婆者。是毗纽天外道部类。正翻应云胜我。言我于身心中最为胜妙也。彼常于心中观我可一寸许。智度亦云。有计神在心中微细如芥子。清净名为净色。或如豆麦乃至一寸。初受身时最在前受。譬如像骨及其成身如像已庄。唐三藏翻为儒童非也。儒童梵云摩拏婆此云纳。义别误耳。经云常定生者。彼外道计我是常住不可破坏。自然常生无有更生。故以为名。经云声者。即是声论外道。若声显者计。声体本有。待缘显之体性常住。若声生者计。声本生待缘生之生已常住。彼中复自分异计。如余处广释。非声者。与前计有异。彼计声是遍常。此宗悉拨为无堕在无善恶法。亦无声字处以此为实也。楞伽经说百八部邪见。瑜伽论说十六计。智度说十六知见。

秘密漫荼罗十住心论卷第一（终）

秘密曼荼罗十住心论卷第二


　　　　　　　
　　　　　　　
　　　　　　　

愚童持斋住心第二

    愚童持斋心者。即是人趣善心之萌兆。凡夫归源之滥觞。万劫寂种遇春雷而甲坼。一念善几沐时雨而吐牙。发欢喜乎节食行檀施乎亲疏。少欲之想始生。知足之心稍发。见高德而尊重具伎乐。而供养。知过必改见翳思齐。初信因果渐诺罪福。孝于亲亲竭忠国主。不及之善生探汤之恶休。内外三归从此而发。人天十善因是修行。□叶花果受用无畏殊胜决定。如是十地相续而生。羝羊冬树乍披春苑之锦花。异生石田忽结秋亩之茂实。人天十地于此初开。三乘位次相续而发。故大日尊说。复次秘密主。愚童凡夫类犹如羝羊。或时有一法想生所谓持斋。彼思惟此少分。发起欢喜数数修习。秘密主。是初种子善业发生。复以此为因。于六斋日施与父母男女亲戚。是第二牙种。复以此施授与非亲识者。是第三□种。复以此施施与器量高德者。是第四叶种。复以此施欢喜授与伎乐人等。及献尊宿。是第五敷花。复以此施发亲爱心而供养之。是第六成果。
    释云。世间从久远来。展转相承有善法之名然以违理之心种种推求而不能得。后时欻然自有念生。我今节食持斋。即是善法。然犹未是佛法中八关戒也。彼由节食自诫故。觉缘务减少令我饮食易足不生驰求劳苦。尔时即生少分不着之心。其心欢喜而得安隐。由见此利益故数数有修习之。即是最初微识善恶故名种子心也。经云复以此为因于六斋日施与父母男女亲戚是第二牙种生者。此六斋日即是智度中上代五通仙人劝令此日断食。既顺善法又免鬼神灾横。如彼广说也。由见止息贪求内获利乐故。欲修习此法令得增长故。于持斋之日舍己财物而与六亲。自念我无守护之忧而令他人爱敬获孝义之誉。以见此因果故转生欢喜。欢喜故善心稍增。由如从种子生牙也。经云复以此授与非亲识者是第三□种。谓欲成此守斋善法。修习无贪惠舍之心。由数习故善心渐增长。复能施与非亲识人。见此平等施心功德利益。尔时善萌倍复增广。犹如牙茎滋盛未生叶时。故名□种也。经云复以此施与器量高德者是第四叶种。谓以能习行惠舍。藉此为因渐能甄择所施之境。如是之人德行高胜。我今宜应亲近而供养之。即是慧性渐开遇善知识之由渐也。经云复以此施欢喜授与伎乐人等及献尊宿者。谓慧性渐开复甄别所施之境。见其利他之益。以伎乐人能化大众令其欢喜故赏乐其功。凡如此类众多是以云等也。尊宿耆旧多所见闻。及学行高尚世所师范。以其多所遵利故推诚欢喜而施与之。亦令我施时心倍欢喜故。即是花种也。经云复以此施发亲爱心而供养之是第六成果者。谓所习醇熟非直欢喜而已。复能以亲爱心施与尊行之人。又由前施因缘得闻法利。知彼内怀胜德。谓能出离欲等。狎习亲附而供养之。望初种子即是成果心也。
    三归五戒八禁颂。

    婴儿母不在  犊子无所依
    必死无疑虑  豺狼悉走归
    众生不归佛  魔鬼总来围
    克己投三宝  诸天不敢违
    五常持不犯  来叶美名飞
    八禁能修习  人天作光晖
    三途何必怖  诸佛每加威
    升坠非他意  衰荣我是非

    持斋之心必求三归而修。五戒八戒十善从此相续而修行。初三归者。佛因尸利而说三归。因末伽而说五戒。为伽王而说十善。为提谓长者而说六斋。三归劝令舍邪。五戒防其行恶。十善使其招贵。六斋令其得乐（云云）毗尼母云。三归有五种一翻邪三归。二五戒三归。三八戒三归。四十戒三归。五具戒三归。今且明第一翻邪三归。问归意云何。答以三宝为所归之境欲令救护不使侵陵如人得罪于王投向他国彼王语云。汝求无畏莫出我境。莫违我教必相救护。众生亦尔。系属于魔有生死过归向三宝不违佛教魔无系属。如何佛戒沾身人多得益。如饮甘露蠲疗缠痾。故观佛三昧经第六云。昔有童子受佛三归。免被散脂鬼损等（云云）问所以受此翻邪三归者何。答以其信邪来久耽着非境。今忽发善归投佛法。创以三归翻其邪倒。易心归信佛为弟子故名翻邪也。灌顶经云。时有异道鹿头梵志。来到佛所稽首作礼白言。今欲舍置异学受三归五戒佛言善哉善哉梵志。汝能舍置余道归命我者。其德无量不可称说。梵志言诺。终身奉行不敢毁坏。尔时佛为授已。告梵悉言汝一心受三归已。我常为汝及十方人。敕天帝释所遣诸鬼神。以护男子如是等辈（云云）有三十六部神王。此诸善神凡有万亿恒沙鬼以为眷属。阴相番代以护男子如是辈。诸神名字具如经说之。经云。以受三归龙免鸟难（云云）偈曰。

    舍昔邪心  受戒归正
    人天稽首  诸佛同庆

    次明五戒。夫五戒同于外书有五常之教。谓仁义礼智信。愍伤不杀曰仁防害不淫曰义。故心禁酒曰礼。清察不盗曰智。非法不言曰信。此为五德。不可造次而亏不可须臾而废王者履之以治国。君子奉之以立身。用无暂替故曰五常。在天为五纬在地为五岳。在处为五方在人为五藏。在物为五行。持之为五戒。故天地本起经云。劫初之时人食地肥。有一众生顿取五日之食。因制盗戒。以食地肥而生贪欲。因制淫戒。以淫欲故共相欺夺。因制杀戒。以求欲故妄语谄曲。因制不妄语戒。以饮酒故昏乱行非。因制酒戒。讨寻五戒之兴其来久矣。萌于天地之始。形于万物之先。论语云。殷因于夏礼。所损益可知也（马融曰。所因谓三纲五常也）疏云。三纲谓夫妇父子君臣也。五常谓仁义礼智信也。就五行而谓。则木为仁。火为礼。金为义。水为信。土为智。人禀此五气而生。则备有仁义礼智信之性也。人有博爱之德谓之仁。有严断之德为义。有明辨尊卑敬让之德为礼。有言不虚妄之德为信。有照了之德为智。此五者是人性恒。不可暂舍故谓五常。尚书洪范云。五行一曰水。二曰火。三曰木。四曰金。五曰土（皆其生数）水曰润下。火曰炎上（言其自然之常性也）木曰曲直。金曰朋革（木可揉曲直。金可改更也）土爰稼穑（种曰稼。敛曰穑。土可以种。可以敛也）润下作碱（水卤所生）炎上作苦（焦气之味）曲直作酸（木实之性）朋革作辛（金气之味）稼穑作甘（甘味生于百谷。五行以下箕子所陈也）正义曰。自此以下箕子所陈第一言其名次。第二言其体性。第三言其气味。言五者性异而味别。各为人之用。书传云。水火者百姓之所饮食也。金木者百姓之所兴作也。土者万物之所资生是为人用也。五行即五材也。襄二十七年左传曰。天生五材民并用之。言五者各有材干也。谓之行者。若在天则五气流行。若在地世所行用也。昭元年左传云。天有六气（谓阴阳风雨晦明也）降生五味（谓金味辛木味酸水味碱火味苦土味甘。皆由阴阳风雨而生也）发为五色（辛色白。酸色青。碱色黑。苦色赤。甘色黄。发见也）征为五声（白声商。青声角。黑声羽。赤声征。黄声宫也。征验也）多论云。欲受五戒。先受三归竟尔时得五戒。智度论云。戒有五种。始从不杀乃至不饮酒。若受一戒是名一分。若受二三戒是名小分。若受四戒是名多分。五戒是名满分。于此分中欲受何分。当随意受之凡受五戒时。或昼或夜受等亦获小善。故十诵律云。缘有女人夜多行淫乐受昼戒。当来昼受快乐夜间受苦。以因果相感故。或有猎师昼贪杀生便受夜戒。来报夜多乐乐昼日受苦。以分限心受昼夜戒。果报苦乐有此不同。故曰亦小善。萨婆多论云。问五戒中几是实戒。答前四是实后一是遮。所以同结者。以放逸根本能犯四戒。如迦叶佛时有优婆塞。由饮酒故淫他妻盗他鸡杀。他人来问时。答言不作便犯妄语亦能造四逆（云云）若持五戒者。便有二十五善神。恒卫护人身在人左右。于宫宅门户上使万事吉祥。诸神名字广如灌顶经说偈曰。

    五戒资身  人天受趣
    所往游行  鬼神避去

    次明八戒成实论云。得五戒名为优婆塞。此云近事。得八戒名为优婆婆娑。此云近住。戒消灾经云。五戒法有就俗人及鬼边受之。不离自妻缘身秽触故。八戒乃是净行之法。要须就五众边受也。持八戒人生净行故。斋法经云。譬如天下十六大国人满中众宝不可称说。不如一日受佛斋法比其福也。善生经云。受八戒者除五逆罪。余一切恶皆消灭（云云）帝释说偈云。

    六斋神足月  奉持于八戒
    此人获福德  则为与我等

    偈曰。

    八戒受之  善神拥护
    当成圣道  由持坚固

    次明修十善。十善嗢陀南。

    离杀怨恨生利慈  端正长命诸天护
    不盗知足施众生  资财不坏生天上
    远离邪淫无染心  自妻知足况他女
    所有妻妾不侵夺  是圆寂器出生死
    不妄语者常实言  一切皆信供如王
    离两舌语无离间  亲疏坚固无怨破
    离诸恶口柔软语  得胜妙色人皆慰
    思道义语离绮语  现身即得诸人敬
    不贪他财心不愿  现得珠宝后生天
    离嗔生慈一切爱  轮王七宝由此得
    离八邪见住正道  是菩萨人断烦恼
    如是十善上中下  粟散轮王三乘因

    华严经云。十善业道。是人天因及有顶因。三乘贤圣亦皆修习。与此别者彼皆入劫。从劫至贤从贤至圣。此唯劫外或具不具。或散或定为三有因。如彼经云。十善业者。菩萨性离杀生不怀怨恨。常生利益慈念之心。性不偷盗。于自资财常知止足乃至草叶不与不取。性不邪淫自妻知足。他妻他女尚无染心。何况从事。性不妄语常作实语。乃至梦中亦不妄语。何况故犯。性不两舌。于诸众生无离间心。不将此语而向彼说。不将彼语而向此说。为破他故。性不恶口。谓毒害语粗犷语鄙恶语怨结语。常作柔耎语悦意语入人心语人爱乐语。性不绮语常乐思审义语顺道理语巧调伏语。性不贪欲。于他财物不生贪心。不愿不求。性离嗔恚。于诸众生常起慈心。常思顺行仁慈祐益。性离邪见。住于正道正见正直无诳无谄。若能尔者是菩萨行。仁王经云。中下品善粟散王。修中下品人中为王。生三界因准此应悉（自下十善是正法念经）不杀生者。正法念经云。谓离杀生摄取世间一切众生。施与无畏诸根端正得长命业。罗刹诸天常随拥护。乃至命终生天世间。不偷盗者。经云。不偷盗者出大贪网。若王王等一切皆信。所有财物不失不坏。诸福田中皆能舍施。乃至命终生天世间。不邪行者。经云。离邪淫人善人所赞。所有妻妾无能侵夺。设有衰损妻妾不嫌。摄诸善法是涅槃器。乃至命终生天世间。不妄语者。经云。离妄语世间人一切皆信。设无财物一切世人供养如王。随彼所生常为男子。乃至命终生天世间。不尔舌者。经云。离两舌者知识亲友兄弟妻子皆悉坚固。王及怨家恶兄弟等不能破坏。乃至命终生天世间。不恶口者。经云。离恶口者见胜妙色真实人信。滑语耎语于一切人皆悉安慰。一切财物皆悉易得。乃至命终生天世间。不绮语者。经云。离绮语者即得现身世间敬重。善语正语世所尊重。小说耎语令人易解。乃至命终生天世间。不贪者。经云。离贪不善业者。于现在世一切财物及珠宝等。皆悉丰饶无人侵夺。乃至命终生天世间不嗔者。经云。离嗔不善业者。丰财大富一切爱念。怖畏恶处无能得便。轮王七宝由此而得。乃至命终生天世间。不邪见者。经云。离邪见者修习正见。一切结使不饶益法皆悉断灭。能于生死起厌离心。乃至命终生天世间。

次明异生不正治国王

    一异生不正治国王嗢陀南。

    灭劫有情众恶盛  富乐寿命已减小
    非大人器无轮王  但出法非二种王
    不信正法亲恶人  不重经王及持人
    甚深妙法不流布  诸天药叉亦不闻
    系缚杀害及无辜  大臣辅相怀谄佞
    好行非法无正治  王位不久诸天忿
    护国诸天及药叉  弃舍国界往他方
    国土饥馑及疾疫  种种灾变数数现

    释曰。不正理者。俱舍论云。于减劫时有情富乐寿量损减众恶渐盛。非大人器无转轮王。金光明经。王不正治总有二缘。一不信正法天龙舍去。二不行正法亲近恶人。不正信者。经云。尔时四天王俱白佛言。若有人王于其国王。虽有此经未曾流布。心生舍离。不乐听闻。亦不供养尊重赞叹。见四部众持经之者亦不尊重。遂令我等及余眷属无量诸天不得闻此甚深法要。无有威光及以势力。我并眷属及药叉等悉皆舍去。其国当有种种灾祸。丧失国位。一切人众皆无善心。多有他方怨贼侵掠。国内人民受诸苦恼。无量百千灾怪恶事。不行正法者。经云。唯有系缚杀害嗔诤。互相才诳拄及无辜。又偈云。

    若王作非法  亲近于恶人
    而不以正法  因斯受衰损
    国中最大臣  及以诸辅相
    其心怀谄佞  并悉行非法
    由正法为王  而不行其法
    国人皆破坏  如象踏莲池
    五谷众花果  苗实皆不成
    国土遭饥馑  由王舍正法
    王位不久安  诸天皆忿恨
    由彼怀忿故  其国当破亡

    王不正理灾变如后（并依金光明经）经云。唯有系缚杀害嗔诤。互相才诳拄及无辜。又云。彗星数出两日并现。博蚀无恒。黑白二虹表不祥相。星流动地井内发声。又云。暴雨恶风不依时节。常遭饥馑苗实不成。又云。国所重大臣狂横而身死。所爱象马等。亦复皆散失。又云。处处有兵戈人多非法死。恶鬼来入国疾疫遍流行。又云。小力无勇势所作不堪能。鬼魅遍流行随处生罗刹。又云。不顺诸天教及以父母言。此是非法人非仁非孝子。
    次明异生以正治国王。正治国王嗢陀南。

    八万四千瞻部王  端心正念不放逸
    庄严宫殿讲经法  恭敬供养人与法
    修行正法遮恶业  上下和睦如乳水
    慈悲谦让修十善  诸天欢喜护国王
    风雨顺时五谷成  灾难不起国土乐

    释曰。金光明经云。此瞻部州八万四千城邑聚落。八万四千诸人王等。各于其国受诸快乐。皆得自在不相侵夺。咸生少欲利乐之心。其土人民自然受乐。准此经文。王正治者。要具三缘。一者不放逸亲近有德。二者正信听受是经。三者犯王法正法治摈。故下经云。于未来世若有人王。为欲拥护自身后妃王子内外城邑宫殿。王位尊高自在昌盛。于自国土令无怨敌及诸忧恼灾厄事者。如是人王不应放逸令心散乱。又云。当生恭敬至诚殷重庄严宫室。种种严饰。于法师所起大师想。端心正念听是经王。王自烧香供养是经。彼时香烟。于一念顷上升虚空。即至我等诸天释梵龙神等宫。变成香盖金光照。曜。佛告四王。此一念香能遍十方恒沙佛土。咸共称赞世尊。是故我等当护是王除其衰患。又偈云。

    国人造恶业  王舍不禁制
    斯非顺正理  治摈当如法
    若见恶不遮  非法便滋长
    遂令王国内  奸诈日增多

    又云。所有财宝丰足受用。不相侵夺不起恶念。咸生少欲利乐之心。又云。其土人民自然受乐。上下和睦犹如水乳情相爱重欢喜游戏。又云。慈悲谦让增长善根。以是因缘此瞻部州。安隐丰乐人民炽盛。又云。寒暑调和时不乖序。日月星宿常度无亏。风雨随时离诸灾横。又云。资产财宝悉皆丰盈。心无悭鄙常行惠施。具十善业增长天众。又云。和风常应节甘雨顺时行。苗实皆善成人无饥馑者。又云。以善化众生正法治于国。劝行于正法当令生我宫。又云。令彼一切人修行于十善。率土常丰乐国土得安宁。又王法正论经云。尔时世尊告优填王曰。大王今者应当了知王之过失王之功德。王衰损门王可爱法。及能起发王可爱之法。云何王之过失。大王当知。王过失者略有十种。王若成就如是过失。虽有大府库有大臣佐有大军众不可归仰。何等为十。一者种姓不高。二不得自在。三立性暴恶。四猛利愤发。五恩惠赊薄。六受邪佞言。七所作不顺古先王制。八不顾善法。九不监是非胜之与劣。十一向纵荡专行放逸。云何名王种性不高。谓有庶臣不类而生。非宿尊贵纂绍王位。是名种姓不高。云何名王不得自在。谓有帝王被诸大臣辅相官僚所制不随所欲。所作常有谏约。于妙五欲亦不如意欢娱游戏。如是名王不得自在。云何名王立性暴恶。谓有帝王见诸臣类或余人等犯小愆过。即便对面发粗恶言。咆勃忿恚频蹙贬黜。设不对面背彼向余而作前黜骂等事。或不长时不舍如是对面暴恶背面暴恶。是名帝王立性暴恶。云何名王猛利愤发。谓有国王见诸群臣有小愆过有少违越。便削封禄夺去妻妾即以重法而刑罚之。如是名王猛利愤发。云何名王恩惠赊薄。谓有国王诸有群臣等亲近侍卫。虽极清白善称其心。而以微劣耎言慰喻其颁赐禄。酬赏勋庸不能圆满不顺常式或损秏已。或稽留已然后方与。如是名王恩惠赊薄。云何名王受邪佞言。若有帝王。见诸群臣实非忠政不闲宪式。潜谋辅佐佞心偏党。不修善政妒嫉良贤。信用如是等人所进议。由此因缘王务财宝虚称善政并皆衰损。如是名王受邪佞信。云何名王不顺先王所制。谓有国王不能究察。不察简择诸群臣等。于种种务国法事中。不堪委任而任之。应赏^2□者而刑罚之。应刑罚者而赏^2□之。又此群臣处大朝会。余论未终发言间绝。不敬不惮而兴谏诤。不能依法而善奉行。不正能住先王教命。如是即名不顺先王所制之法。云何名王不顾善法。谓有国王不信因果。不悟当来善不善业人天果报。随情造作身语意业三种恶行。不能以时惠施修福持斋学戒受陀罗尼业灌顶法门。于四无量心不兴广济。如是名王不顾善法。云何名王不鉴是非胜之与劣。谓有国王于诸大臣辅相官僚。用心颠倒不善了知忠信伎艺智慧差别。以不知故非忠信生忠信想。非伎艺有伎艺想。于恶慧所生善慧想。于善慧所生恶慧想。又诸群臣等年耆衰迈。曾于久时亲近侍卫。知其无艺遂不敬爱。不赐爵禄不酬其赏。被他陵蔑舍而不问。如是名王不鉴是非胜之与劣。云何名王一向纵荡专行放逸。谓有帝王于妙五欲。一向沉没耽着嬉戏。不能时时诫慎。如是即名为一向纵荡专行放逸。若有国王。成就如是十种过失。虽有大府库有大辅佐有大军众。不久国界自然灾乱。而不可归仰。当知此十过失初一。时王种性过失。余九是王自性过失。云何名王之功德。大王功德者。略有十种。一者种性尊高。二者得大自在。三者性不暴恶。四愤发轻微。五恩惠猛利。六受正直。七所作谛思善顺先教。八顾恋善法。九善知差别。十不自纵荡不行放逸。云何名王种性。谓有国王宿植善根。以大愿力故生王族。绍继国位恩养万姓净信三宝。如是名王种性尊高。云何名王得大自在。谓有帝王自随所欲。于妙五欲欢娱游戏。所应赏赐随意而作。于百僚等所出教命宣布无滞。如是名王得自在。云何名王性不暴恶。谓有国王见诸群臣。虽违少小愆犯等事而能容忍。不即贬黜不发粗言。亦不对面慎发。亦不内意秘匿。如是名王性不暴恶。云何名王愤发轻微。谓有国王诸群臣等。虽有大愆有大违越。而不一切削其封禄夺其妻妾。不以重法而刑罚之随过轻重而行矜降。如是名王愤发轻微。云何名王恩惠猛利。有诸群臣亲近侍卫。其心清白其心调顺。王即时时以正圆满耎言慰喻颁赐勋庸。而不令彼损秏稽留劬劳怨恨。易可亲近不难承事。如是名王恩惠猛利。云何名王受正直言。谓有国王诸群臣等。实有忠正无浊无偏。善闲宪式情无违叛。其王信用如是等人所进言议。国务财宝悉皆成就。名称远布黎庶咸欢。如是名王受正直言。云何名王所作谛思顺先王教。谓有国王性能究察。审能简择诸群臣等。于种种务公法事中。不堪委任者而不任之。堪委任者而委任之。应赏^2□者而正赏^2□。应刑罚者而正刑罚。凡有所为审思审择。然后方作亦不卒暴。其群臣等虽处朝会。终不发言间绝余论。要待言终而兴谏诤。如其王教而善奉行。如是即名顺先王教。云何名王顾恋善法。谓有帝王。信有因果善不善业人天果报。具足惭耻而不恣情作身语意三种恶行。时时惠施修福持斋。建立曼荼罗受灌顶法。而设护摩供养圣众。四无量心常怀广济。如是名王顾恋善法。云何名王能鉴是非胜之与劣。谓有国王于诸大臣辅相百僚。心无颠倒。能善了知忠信伎艺智慧差别。若有若无并如实知。于其无者轻而远之。于其有者而敬爱之。又诸臣等年耆衰迈曾于久时亲近侍卫。虽知无势无力。然念昔恩转怀敬爱而不轻贱。爵禄勋庸分赏无替。如是名王能鉴是非胜之与劣。云何名王不自纵荡不行放逸。谓有国王于妙五欲而不沉没敖慢嬉戏而不耽着。能于时时诚慎。方便作所应作慰劳群臣。如是名王不自纵荡不行放逸。若王成就如是功德。虽无府库无大辅佐无大军众。不久国界自然丰饶而可归仰。大王当知如是十种王之功德。初一名种性功德余九自性功德。云何名为王衰损门。大王当知。王衰损门略有五种。一不善观察而摄群臣。二虽善观察而无恩惠。纵有恩不得及时。三专行放逸不思国务。四专行放逸不守府库。五专行放逸不修善法。如是五种皆悉名为衰损门。云何名王不善观察而摄群臣。谓有国王于群臣等不能究察。不审简择忠信伎艺智慧差别摄为亲侍。加以宠爱厚赐爵禄。重委寄处而相委任。数以软言而相慰喻。然此群臣所谓财宝多有损费。若遇冤敌恶有军陈而先退败。以惧破散便生奔背无恋于主。如是名王不善观察而摄群臣。云何名王虽善观察而无恩惠纵有非是。谓有国王性能观察。审能简择如是忠信伎艺智慧。摄为亲侍而不宠爱。不量其才不赐爵禄。于形要处而不委任。忽于一时王遇冤敌。恶有军陈不怖畏。事临急难时于诸臣等。方行宠爵而以软言慰喻。时群臣等共相谓曰。王于今者危迫因缘。方于我等暂行恩惠非长久心。知此事已虽有忠信伎艺智慧悉隐不现。如是名王虽善观察而摄群臣无恩惠行纵有非时。云何名王专行放逸不思国务。谓有国王于应和好所作所成国务等事。而不时时独处空闲。或与智士共正思惟和好方便。乖施等事及应赏^2□。乃至军陈所作所成要务等事不勤在意。如是名王专行放逸不思国务。云何名王专行放逸不守府库。谓有国王寡营事业不观诸务。不禁王门宫廷库藏。国家察要说向妇人。乃于捕猎博戏事中费损财宝而不慎护。如是名王专行放逸不守府库。云何名王专行放逸不修善法。谓有国王于世所知柔和淳质聪慧辩才得理解脱所有沙门婆罗门。不能数近礼敬咨询云何是善云何不善。云何有罪云何无罪。云何有福吉祥法门远离诸恶。设得闻以不依修行。如是名王专行放逸不修善法。若有国王成就如是五衰损门。当知此王退失现世果报。乃至来生失人天福。谓前四门现受福利。最后一门退来生果报。云何名为王可爱法。大王当知略有五种。谓王可爱可乐可欣可意之法。何等为五。一者人所敬爱。二自在增上。三能摧冤敌。四善摄养身。五能简善事。如是五种是王可意之法。云何善能发起王可爱法。大王当知略有五种。善能发起王可爱法。何得为五。一恩养世间。二英勇具足。三善权方便。四正受境界。五勤修善法。云何名王恩养苍生。谓有国王性本知足能为谨慎。成就无贪白净之法。所有库藏随力给施贫穷孤露。柔和忍辱多以软言晓喻国界。诸有群臣有故违犯不可免者。量罪矜恕以实以时如理治罚。如是名王以正化法恩养苍生故。感世间之所敬爱。云何名王英勇具足。谓有国王神策不坠武略圆满。未降者而降伏之。已降伏者而摄护之。如是名王英勇具足。云何名王善权方便。谓国王一切好事分明了知。方便能和摄受强党故。得摧伏一切冤敌。云何名王正受境界。谓有国王善能筹量府库增减。不悭不吝平等受用。随其时候所宜给与。有臣佐亲族王等及伎乐人。又有疾时应食所宜避所不宜。医候食性方以食之。若食未消或食而痢皆不应食。应共食者不应独食。所有精味分布令欢。如是名王正受境界遂能善巧摄养自身。云何名王勤修善法。谓有国王具足净信戒闻舍慧。于净信处了信他世。及信当来善不善业人天果报。如是名为具足净信。受持净戒。于年三长每月六斋。远离杀生及偷盗邪行妄言饮酒诸放逸处。如是名王具足净戒。于净闻处。于现世业及当来果。修德进业乐听般若众妙法门。专意勤心究竟通达。如是名王具足净闻。于净舍心。远离悭贪。舒手惠施。常应修福圆满平等。如是名王具足净舍。谓于具足净慧之处。如实了知有罪无罪修与不修胜劣。方便亲近多闻戒行沙门。远离诸恶邪教之者。善知三种果报圆满士用圆满功德圆满。所谓国王继习帝业。所生宗族聪利明慧。府库财宝应用不亏。如是名为果报圆满。若诸国王善权方便恒常成就。英勇进退善达艺能。是即名为士用圆满。若诸国王任持正法。与诸内宫王子大臣共修惠施。好行善事持斋受戒慈三摩地门上妙梵行。频作护摩息灾增益。建曼荼罗具受灌顶。是为功德圆满。若能如是行者是名净慧具足。复次大王当知。我已说王之过失王之功德王衰损门王可爱法及能发起王可爱之法。是故大王每日晨朝若读若诵此秘密王教。依之修行即名圣王即名法王。诸佛菩萨天龙八部。日夜加持恒常护念。能感世间风雨顺时。兵甲休息诸国朝贡。福祚无边国土安宁寿命长远。是故当获一切利益现世安乐。尔时优填王闻佛所说踊跃欢喜信受奉行。
    次明轮王。轮王者已入贤圣位。虽不是婴童心。然是人间王。故次叙之。
    四种轮王伽陀。

    金银铜铁四轮王  发起大心修十善
    长别三界苦轮海  出现增劫富乐时
    上品十善铁轮王  十住铜轮二天下
    十行银轮三天下  十向金轮四天下
    初地二地亦金轮  七宝具足十善化
    宫殿楼阁与天齐  国界丰饶人炽盛
    土地平坦无坑险  大小便时地开合

    转轮圣王伽陀。

    轮王四种如意德  色貌无比第一德
    身上无病是第二  人民深爱为第三
    寿命长远十善化  天宫充满恶趣减
    端严可爱如满月  能照世间犹如日
    威仪安祥不轻躁  威力勇猛堪大事
    具大势力如帝释  财宝富饶似多闻
    所言诚实未曾两  音声深远易听解
    不散不乱迦罗鸟  美濡和雅闻者悦
    能施持戒常含笑  未曾皱眉恶眼视
    威德尊严能忍辱  犹如大地须弥山
    其性猛厉疾辨事  善能思量乃从事
    具大智慧通经书  兼解伎艺算咒术
    巧能论说分别义  深心如海不可量
    千子围绕如天子  威德勇猛能破敌
    地水虚空无障住  宫殿楼阁均释天
    四种兵势力具足  净行居士皆共爱
    甘香美食自然有  国界日增不损减
    施作不曾用兵仗  以法治化天下安
    内外无敌绝阴谋  无诸灾横疾疫饥
    诸宝妙事所住处  诸善福德所依止
    无归为归无舍舍  怖畏除怖恼者离
    轮王圣主无量德  略说如是小分相

    金轮宝伽陀。

    千辐金轮十五里  种种珍宝庄其辋
    百种药叉共守护  天女执拂亦侍立
    种种华璎间错挍  五种伎乐常随逐
    宝盖覆上烧妙香  行时杂华散末香
    飞行速疾如风念  所诣即灭诸怨衰

    象宝伽陀。

    象宝大身如银山  能飞虚空如鸟王
    出生神狱大象中  摧坏伊罗象王等

    马宝伽陀。

    马宝色相如孔雀  疾如金翅鸟王飞

    主兵臣宝伽陀。

    贵家生长身无疾  有大势力形体净
    忆念深远直柔软  通达经术敬爱王

    主藏臣宝伽陀。

    富相具足如天王  种种伏藏常逐行
    善知诸宝善出入  千万药叉常从行

    如意宝伽陀。

    如意宝形如大鼓  光明如日照十六
    华璎庄严在高幢  能令众生满希愿

    王女宝伽陀。

    身体修直不肥瘦  身肉次第肌肤实
    细密薄皮不堪事  身安坚牢多罗树
    额广平长吉画文  两颊不深俱平满
    眼精白黑色分明  眼□青稚而不乱
    眉毛初月高曲长  不厚不薄不高下
    鼻端光泽佣圆直  耳濡长垂无贾环
    □色珠贯如雪珂  丹唇频果不粗细
    腹佣不现脐圆深  背脊平直龟背足
    两乳频果双鸳鸯  圆起不垂濡鲜净
    跟圆广膊佣柔濡  膝圆不现如金柱
    头发青细润不乱  其身芬馨如香敛
    毛孔常出妙栴檀  口中亦出青莲香
    身体柔濡迦天衣  象牛马幡鱼园文
    心无谄曲信惭愧  知时方便摄王意
    坐起言语得王意  众好圆备如天女
    天衣鬘香庄其身  歌舞戏笑令王喜

    释曰。贤位轮王者。仁王经云。十善菩萨发大心。长别三界苦轮海。中下品善粟散王。上品十善铁轮王。习种铜轮二天下。银轮三天下性种性。道种坚德转轮王。七宝金光四天下。准经。十善铁轮十住铜轮。十行银轮十回向金轮。故四轮王在三贤位。顺正理云。从此州人寿命无量乃至八万岁有转轮王生。减八万时有情富乐寿量损减众恶渐盛。非大人器故无轮王。此王由轮旋转应道威伏一切名转轮王。施设足中说有四种。金银铜铁轮应别故。谓铁轮王王一州界。铜轮王王二州界。银轮王王三州界。金轮王王四州界。故契经言。善王生在刹帝利种绍灌顶位。于十五日受斋戒时。沐浴首身受胜斋戒。升高台殿臣僚辅翼。东方忽有金轮宝现。余转轮王应知亦尔。轮王如佛无二俱生。一切轮王皆无伤害。令伏得胜已各安其所居。劝导令修十善业道。故轮王死定得生天。经说。轮王出现于世。便有七宝出现世间。所谓轮宝象宝马宝珠宝女宝主藏臣宝主兵臣宝。象等五宝有情所摄。珠轮二宝乃是非情。论说轮王不言贤。依经通会贤圣应知。四种轮王差别如后（并依正理论）金轮王者。谓金轮王诸小国王各自来迎。我等国土丰饶安隐。唯愿大王亲垂教敕。银轮王者。若银轮王自往彼土。威严近至彼方臣伏。铜轮王者。铜轮王至彼国已。宣威竞德彼方推胜铁轮王者。若铁轮王亦至彼国。现威列陈克胜便止。又圣位金轮王者。仁王华严并云作阎浮提王。瑜伽论云作转轮王居赡部州王四天下。起世经中但言圣王不指初地。彼经云。阎浮提内转轮圣王出现世时。王四天下行十善法具七瑞宝。一金轮宝。千辐毂辋内外金色。能伏未伏为轮王故。于此州中择最胜地。东西七由旬南北十二由旬。即于其夜诸天即来下造立宫殿。金银琉璃颇梨四宝严饰。二象宝。名洁纯白。六牙七支柱地。三马宝。名长毛。色青体润并能腾空。动不移时周四天下。四珠宝。毗琉璃色流出光明。五女宝。进止姝妙乐观无厌。六主藏臣宝报得天眼洞见伏藏。七兵将宝。善理四兵行走集散合王心。正法念经七宝同此。然一一宝功用倍多。起世又云。轮王终殁七宝皆隐。四种宝城变为塼土。人民减小磨灭须臾。圣位轮王风化如后。正法念经云。珠具八德。百由旬内心行正直。一切所求皆悉满足。起世经云。此阎浮提清净平正。无有荆棘及诸丘坑。又云。世间种种资产丰饶。珍琦众宝无不具足。又云。无有坑坎厕溷杂秽。大小便利地自开合。又云。此阎浮提皆悉快乐。人民炽盛谷食丰饶。又云。常于夜半兴云注雨。有清凉风润泽流散。又云。此阎浮提一切土地。自然沃壤郁茂滋液。十住论云。第二地菩萨住此地常作转轮王。第二地于十地中名为离垢。悭贪十恶根本永尽故名为离垢。菩萨于是地中深行尸罗波罗蜜。是菩萨若未离欲。此地果报因缘故。作四天下转轮圣王。得千辐金轮种种珍宝庄严其辋。瑱琉璃为毂周圆十五里。百种药叉神所共守护。能飞行虚空导四种兵转轻揵迅疾。如金翅鸟王如风如念。所诣之处灭诸衰患降伏怨贼。一切小王皆来归伏亲族人民莫不爱敬。普能照明圣王姓族。种种花鬘璎珞间错庄挍。五种伎乐常随逐之。奇妙宝盖罗覆其上。行时有种种花香碎末栴檀常而供养。烧真黑沉水牛头栴檀黄栴檀以涂其身。其轮两边天女执持白佛侍立。种种珍宝以为其盖。其轮有种种希有之事而用庄严。是名金轮宝具足一切。象相身大而白如真银山。生出神岳大象众中能飞行虚空。伊罗婆那安阇那王摩那等诸大象王皆能摧却是名白象宝具足。马相色如孔雀颈。其体疾如金翅鸟王飞行无碍。是名马宝。贵家中生身无疾病。有大势力形体净洁。忆念深远直心柔软。持戒坚固深敬爱王。能通达种种经书伎术。是名主兵臣宝。如财主天王富相具足。千万亿种种诸宝伏藏常随逐行。千万亿种诸药叉神眷属随从。皆是先世行业之报。善知分别金银帝青大青金刚摩罗竭车□马璃珊瑚颇梨摩尼瑱珠琉璃等种种宝物。悉能善知出入多小。随宜能用能满王愿。是名居士宝。光明如日月照十六由旬。形如大鼓能灭种种毒虫恶气疾病苦痛。人天见者莫不珍爱。好花璎珞以为庄严。处在高幢威光奇特。能令众生发希有心生大欢喜是名珍宝。其手抓甲红赤而薄。其形修直高隆。润泽不肥不瘦。身肉次第肌肤厚实。细密薄皮不堪苦事。身安坚牢如多罗树。身上处处吉字明了。吉树文画庄严其身。象王牛王马王画文幡盖文鱼文园林等文现其身上。踝平不现足如龟背。足边俱赤跟圆广。^8□佣柔软膝圆不现。髀如金柱如芭蕉树如象王鼻。濡泽光润佣圆而直。横文有三。腹佣不现脐圆而深脊背平直。乳如频婆果如双鸳鸯。圆起不垂柔软鲜净。又其臂纤佣圆且长节隐不现。其鼻端直不□现出不大不小孔覆不现。两颊不深平满不高两边俱满。额平而长有吉画文。耳濡而垂着无贾环。齿如真珠贯如月初生如雪如珂。唇如丹霞如频婆果。上下相当不粗不细如赤瑱珠贯眼白黑精二色分明庄严。长广光明清净。其□青稚长而不乱。眉毛不厚不薄不高不下。如月初生高曲而长两边相似。发软而细润泽不乱。其身芬馨常有香气。如开种种上好香敛。身诸毛孔常出真妙栴檀香能悦人心。口中常有青莲华香。身体柔软如迦淩伽天衣。细滑之事一切具足。心无谄曲直信惭愧深爱敬王。知时知方善有方便摄取王心。坐起言语能得王意。随王意行常出爱语如人间德女。众好具足色如提卢多摩天女。清净分明如月十五日。画文炳现如帝释夫人舍脂。着天文衣鬘天香。多以天光明金摩尼珠庄挟其身。善知歌舞伎乐娱乐戏笑之事。善有方便随意能令王发欢喜。一切女中是女为最是名玉女宝。又转轮圣王有四如意德。一者色貌端政于四天下第一无比。二无病痛。三人民深爱。四寿命长远。教诲众生以十善业。能令诸天宫殿充满。能减阿修罗众。能薄诸恶趣增益善处。能为众生多求利事。有所施作不用兵仗。以法治化天下安乐。外无敌国畏内无阴谋畏。又其国内无疫病饥饿及诸灾横衰恼之事。一切边王皆所归伏。多有眷属能疾摄人。更无有能侵害国界。其四种兵势力具足。诸婆罗门居士庶人皆共爱敬。甘香美食自然而有。国界日增无有损减。善能通达经书伎艺算数咒术皆悉受持。巧能论说分别义趣。群臣具足悉有威德。常行财施无能及者。千子端政如诸天子。威德勇健能破强敌。所住宫殿堂阁楼观。如四天王帝释胜殿。王所教诲无有能坏。于四天下唯有此王。威相具足故无能及者。音声深远易听易解。不散不乱如迦罗婆频伽鸟。美濡和雅闻者悦耳。眷属同心不可俎坏。所住之处地水虚空无障无碍。威力猛士能堪大事。念问耆老不欺诳人。心无妒嫉不忍非法无有嗔恨。威仪安详而不轻躁。所言诚实未曾两舌。行施持戒常含笑。未曾皱眉恶眼视人。退失利者为之作利。已有利者令深知报。怀惭愧心有大智慧。威德尊严而能忍辱。大丈夫相其性猛厉。诸所为事疾能成辨。先正思量然后乃行。王有法眼所为殊胜。善思量者乃与从事。若不任者更求贤明。善集福德财物清净。能自防护不破禁戒。多饶财宝如毗沙门王。有大势力如天帝释。端严可爱犹如满月。能照如日能忍如地深心如海。不为苦乐之所倾动。如须弥山王风不能摇。诸宝妙事之所住处。诸善福德之所依止。是诸一切世间亲族。诸苦恼者之所归趣。无归作归无舍作舍。有怖畏者能除怖畏。转论圣王有如是等相。

秘密曼荼罗十住心论卷第二（终）

秘密曼荼罗十住心论卷第三


　　　　　　
　　　　　　
　　　　　　

婴童无畏住心第三

    夫蠰虫非定蠰。鲲鱼不必鲲。出泥乍拂虚空。搏水忽卧风上。羝羊之人譬之。愚童之心亦如。羝羊无自性故迁善。愚童内熏力故厌苦。至如护戒生天堂修善脱地狱。恶下之心稍发欣上之愿初起。于是求归依彼天龙尽虔诚此神鬼。仰拔苦悲祈与乐眄。影随形而直响逐声而应。三途苦果毕前因出。四禅乐报感今缘升。因果不可不信。罪福不可不慎。钟谷之应良有以也婴童据初心得名。无畏约脱缚树称。故文云。复次秘密主彼护戒生天。是第七受用种子。复次秘密主以此心生死流转。于善友所闻如是言。此是天大天与一切乐者。若虔诚供养一切所愿皆满。所谓自在天梵天。乃至彼闻如是心怀庆悦。殷重恭敬随顺修行。秘密主是名愚童异生生死流转无畏依第八婴童心（此明护戒归依外三宝）释云。复次秘密主彼护戒生天是第七受用种子者。谓已能造斋施见其利益。即知三业不善皆是衰恼因缘。我当舍之护戒而住。由护戒故现世获诸善利。有大名闻身心安乐。倍复增广贤善命终而得生天。譬如种果已成受用其实故曰受用种子也又云。从一种子而成百千果实。是一一果实复生若干。展转滋育不可胜数。今此受用果心。复成后心种子亦复如是。故曰受用种子也。经云。秘密主以此心生死流转于善友所闻如是言。此是天大天与一切乐者。若虔诚供养一切所愿皆满。所谓自在天等。乃至彼闻如是心怀庆悦殷重恭敬随顺修行。秘密主是名愚童异生生死流转无畏依第八婴童心。已知尊行之人宜应亲近供养。又见持戒能生善利。即是渐识因果今复闻善知识言有此大天能与一切乐若虔诚供养所愿皆满。即能起归依心也虽未闻佛法。然知此诸天因修善行得此善报。又渐解甄别胜田。复闻佛法殊妙必能归依信受。故为世间最上心也。问曰。前说自在天等皆是邪计。今复云归依此等是世间胜心。与前何有异耶。答曰。前是不识因果之心。但计诸法是自在天等所造。今由善根熟故。于生死流转中求无畏依。欲效彼行因冀成胜果故。不同前计也。商羯罗是摩醯首罗别名。黑天梵音噜捺罗。是自在天眷属。龙尊是诸大龙。俱吠罗等皆世所宗奉大天也。梵天后是世间所奉尊神。然佛法中梵王离欲无有后妃。从波头摩以下。所谓得叉迦龙。和修吉龙。商佉龙羯句摘剑龙。大莲华龙。俱里剑龙。摩诃泮尼龙。阿地提婆龙。萨陀龙。难陀等龙皆是世间所奉尊神也。天仙谓诸五通神仙。其数无量故不列名。围陀是梵王所演四种明论。大围陀论师是受持彼经能教授者。以能开示出欲之行故应归依也。于彼部类之中。梵王犹如佛。四围陀典犹如十二部经。传此法者犹如和合僧。时彼闻如是等世间三宝欢喜归依随顺修行是第八生死凡夫无畏依也。又云。秘密主。世间因果及业若生若灭系属他主空三昧生是名世间三昧道者。释云。谓一切世间三昧。以要言之。至于究竟之处皆灭坏因果及从因辨果时所有作业。谓此三事若生若灭皆系属于他。他谓神我也。所以然者。若行人不解正因缘义而修证诸禅。必当计着自心以为内我。彼见世间万法因心而有则谓由神我生。设令不依内我必依外我即是自在梵天等也。若深求此中至颐。自然拨除因果唯我性独存。乃至无一法入心而证空定。最是世间究极之理。是故垂尽三有还堕三途。虽于禅定中发种种世间胜智具五神通。研其宗趣终归是处。故以斯一印。统收一切世间三昧道（此表诸外道世间三昧）外道有九十六种大外道九万三千眷属外道。总为十六。
    十六外道嗢陀南。

    因中有果雨际计  从缘显了数声执
    去来实有胜与时  计我实有犊子等
    计常论者伊师迦  全分有无俱非常
    静虑天眼计实常  无系计宿饿投岩
    自在变化世间因  丈夫时等不平因
    害为正法为食肉  上下有边边无边
    不死矫乱秘不别  诸法无因依定寻
    欲界人天色静虑  无色细色断灭无
    空见论者一切无  依寻定等如是说
    斗诤劫时诤行者  我是最胜余下劣
    计清净者浴殑河  或持狗戒露灰等
    吉祥论者博食时  为事不成供日月

    释曰。第一执因中有果论者。梵云伐利娑此云雨际。即劫毗罗僧佉弟子。雨际外道计因常恒具有果性。第二计从缘显了论者。此二别。一数论外道。计法体自本有从众缘显。二声论外道。计声体是常而但从缘宣吐显了。第三计去来实有论者。此二别。一胜论。二时论外道。计有过去计有未来。其相成就犹如现在实有非假。第四计我实有论者。即彼数胜离系兽主赤衣遍出。计即离蕴。非即非离犊子部等。并我实有而是一常。第五计常论者。伊师迦外道等。计全常分常有想常无想常俱非常。由依静虑起宿住智。及由天眼妄计实常。第六计宿作论者。谓无系外道。彼所计执世间士夫现所受苦。皆由宿作恶为因。由勤精进吐旧业。故自饿投岩修诸苦行。第七计自在论者。凡诸世间士夫所受。彼计以自在变化为因。或余丈夫时方本际自然虚空极微我等不平等因。第八计害为正法论者。谓诤竟劫诸婆罗门为欲食肉妄立论言。若于祠中害诸生命。能祀所害若诸助伴皆得生天。第九计边无边等论者。谓即依止诸静虑故。于彼世间住有边想。住无边想俱不俱想。上下有边于傍无边。第十计不死矫乱论者。谓四种不死矫乱外道。若有人来问世出世道。彼便称云。我事不死净天。净天秘密不应记别等。第十一计诸法无因见论者。谓无因外道。谓依静虑及依寻伺。计一切法无因而起我及世间皆无因生。第十二计断论者。谓计七事断灭。欲界人天色四静虑粗四大色如病如箭。四无色处细色如痈若我死后断灭无有。第十三计空见论者。谓依寻伺或依静虑断见外道。起如是见。计无因果无有施与。无有祠祀定无妙行及与恶行二业果报。乃至世间无真罗汉。第十四计最胜论者。谓斗诤劫诸婆罗门是最胜种。刹帝等是下劣种。诸婆罗门是梵王子腹口所生。余则不尔。第十五计清净论者。谓有妄计。于殑伽河等沐浴支体。所有诸恶悉皆除灭第一清净。复有外道计。持狗戒或持油墨戒。或持露形戒。或持灰戒或持自苦戒或持粪秽戒。及现涅槃计为清净。第十六计吉祥论者。谓依寻思或依静虑。但见世间日月博蚀星宿失度为事不成。故勤供养日月星等。大诵咒安置茅草。谓历数者作如是计。
    次明修定。定者梵云禅那。奋云思惟修亦云功德林。新云静虑义翻为定。谓于所观境令心心所专注为性。若云三昧耶此云等持。若云三摩地此云等至。若云三摩呬多此云等引。若云三摩钵底三摩钵帝此云均等。皆是定也。地系有八四禅四空。界系有二谓色无色。有多差别唯辨异生（自下依顺正理论。瑜伽文同之）初静虑者。正理论云。世俗无间总缘欲界粗苦障三随一行相。诸解脱道缘初根本静妙离三随一行相。谓上中下随三品因当生三天处。第二静虑者。论云。世俗无间总缘初禅粗苦障三随一行相。诸解脱道缘二静虑静妙离三随一行相。谓上中下。随三品因当生三天处。第三静虑者。论云。世俗无间总缘二禅粗苦障三随一行相。诸解脱道缘三静虑静妙离三随一行相。谓上中下。随三品因当生三天处。第四静虑者。论云。世俗无间总缘三禅粗苦障三随一行相。诸解脱道缘四下三静妙离三随一行相。谓上中下。随三品因当生三天处。
    无色界者。处别有四。俱舍论云。世俗无间及解脱道。如次能缘下地上地为苦粗障及静妙离。彼四近分离下地染。第九解脱道现在前时。必入根本。受无异故。色四静虑能化十四心。无色界中有定无通故。
    次明三界诸天。亦是婴童之心。故经云。彼护戒生天是第七受用种子。言护戒生天且有三种。一外道护戒生天。二二乘护戒生天。三菩萨护戒生天。今明异生。天有二十八种。大分为三。一欲界。二色界。三无色界。
    三界诸天总颂。

    欲色无色三界天  欲界六天色十八
    无色界天有四种  魔波旬天在欲顶
    日月星等游空天  四王所摄乘风转

    欲界九天因颂（四天王天中分日月星三天故为九）。

    下品三种修十善  得生星月日天宫
    中品三种十善戒  四忉时分三天处
    上品三种十善业  得生都乐他化天
    如是九种欲界天  皆从三三十善来

    六天身量寿命成淫颂。

    四忉夜睹乐他化  如是六天初生时
    五六七八九十岁  如是形体膝化生
    身长半里一一半  二里二半及三里
    人间五十及百年  为一昼夜成月岁
    以是日月数年岁  四王五百忉一千
    自上四天寿命等  重重倍增应当知
    六欲诸天皆染心  四忉地居形交淫
    时分相抱睹执手  化乐相笑化他视

    欲界六天去海数量伽陀。

    四王四万由  忉利八万旬
    时分十六万  睹史三十二
    化乐六十四  他百廿八万
    如是六欲天  去海一一倍
    初二地居天  后四云为地

    初欲界有六天。一四天王天。二忉利天（已上二为地居天）三夜摩天四睹史天。五化乐天。六他化自在天（已上四为空居天）。
    第一四天王天亦有三种。一下三层级。二日月星宫。三四大王天。一明下三层级者。俱舍论云。苏迷卢山有四层级。始从水际尽第一层。相去十千踰缮那量。第二第三层亦各十千量。此三层级傍出围绕。最初层级出十六千。第二第三八四等千量。最下药叉神名坚手所住。持鬘住第二。恒憍住第三。此三皆是四大天王之所摄。起世经云。钵手夜叉宫。纵广六十由旬。上二如次四十二十由旬。七重栏楯七宝所成树林池沼众鸟和鸣。四大王天处及帝释等宫青衣药叉。并皆此类大力鬼也。二明日月星宫。是亦名游虚空天古名逝宫。智度论云。修下之下品十善生诸星宫。修下之中品十善生于月宫。修下之上品十善生于日宫。并施灯明等。俱舍论云。日月众星齐妙高半。依风而住。谓诸有情业增上力。共引风起。绕妙高山空中旋环。运持日等令不停坠。日五十一踰缮那。月五十踰缮那。星最小者唯一俱卢舍。其最大者十六轮缮那。日轮下面颇胝迦宝。水珠所成能热能照。月轮下面颇那迦宝。水珠所成能冷能照。唯一日月普于四洲。夜半日没中昼夜有增减。四大王天天众所住。若空居者住日月等宫。若地居天住妙高层级。七金山上亦有天居。是四天王所部村邑。即身量寿量同四王天三四大王天者。起世经云。妙高半腹东面。提头赖吒天王宫名上贤。南面毗楼博叉天王宫名善现。西面毗楼勒叉天王宫名善观。北面毗沙门天王。彼有三宫。一名毗舍罗婆。二名伽婆钵帝。三名阿荼槃多。此诸宫等普皆纵广六十由旬。七重栏楯七宝所成。若异生等修中之下品十善则生其中。俱舍论云。苏迷卢山第四层级。去海四十千。傍出二千量。四大王天及眷属共所住止。又云。于中最下依地居天。形交成淫与人无别。随彼天中男女膝上。有童男童女欻尔化生。彼天初生如五岁人。生已身形速得成满身长半里。其寿量者。人间五十年为彼一昼夜寿五百岁。依华开合诸鸟鸣静天众寤寐建立昼夜。彼不放逸当生自上。若放逸者便退堕故。二明忉利天。忉利天者此云三十三天。俱舍论云。去海八万踰缮那。三十三天住苏迷卢顶。其顶四面各八十千。山顶四角各有一峰。高广量等五百踰缮那。有药叉神名金刚手。止住其中守护诸天。于山顶上有善见。宫面二千五百周万踰缮那。金城量高一踰缮那半。其地平坦赤金所成。俱用百一杂宝严饰。是天帝释所都大城。中殊胜殿。面二百五十周千由旬。城外东北有圆生树。三十三天受欲乐处。外西南角有善法堂。诸天时集详论如法不如法事。起世经云。帝释宫外有三十三天宫。若异生等修中之中品十善则生其中。俱舍又云。于中第二依地居天。形交成淫与人无别。随彼天中男女膝上。有童男女欻尔化生。初生如六岁人。生已速成身长一里。其寿量者。人间一百年为彼一昼夜寿命千岁。依华开合诸鸟鸣静天众寤寐建立昼夜。彼不放逸当生自上。若放逸者便退堕故。三夜摩天者此云时分。依俱舍论去海十六万踰缮那。此天依空宝云为地。若异生等修中之上品十善则生其中俱舍论云。夜摩天众才抱成淫。随彼天中男女膝上。有童男女欻尔化生。彼天初生如七岁人。生已速成长一里半。彼不放逸当生自上。若放逸者便退堕故。四都支多天者此云知足。依俱舍论去海三十二万踰缮那。宝云为地。下天放逸上天闇钝。故云知足。一生补处菩萨当生其中。若异生等修上之下品十善则生其中。俱舍云。执手成淫。随彼天膝上。有童男女化生。初生如八岁人速成长二里。彼不放逸当生自上。若放逸者便退堕故。五化乐天者。俱舍论云。去海六十四万踰缮那。宝云为地。乐受自化诸妙欲境。彼于自化妙欲境中自在而转。若异生等修上之中品十善则生其中。乐变化天唯相向笑笑即成淫。谓彼天膝上有男女化生。初生如九岁人速成长二里半。彼不放逸当生自上。若放逸者便退堕故。六他化自在天者。依俱舍论去海一百二十八万踰缮那。宝云为地彼于他化妙欲境中自在而转。故曰他化欲界顶也。若异生等修上之上品十善则生其中。他化自在相视成淫。随彼天膝上有男女化生。初生如十岁人速成长三里。彼不放逸当生自上。若放逸者便退堕故。魔波旬天者。起世经云。他化天上初禅之下。于中有魔波旬宫殿。身光劣上胜下。威力自在与佛捔力。属他化摄更不别开。
    第二明色界。色界四禅十八天伽陀。

    色界十八诸天等  皆由三种因缘生
    梵众梵辅大梵天  此是三天名禅初
    宝云为地无天女  色界天中无昼夜
    身长半一一由半  寿命半劫一一半

    第二静虑。

    少光无量极光净  如是三天为二禅
    厌下有漏粗苦障  欣二根本静妙离
    下中上顺生三天  身二四八踰缮那
    寿量三四八大劫  生上退下由放不

    第三静虑。

    少净无量遍净天  如是三天名三禅
    厌下有漏粗等三  欣三五支静等三
    身长十六三十二  六十四踰缮那量

    第四静虑。

    无云福生广果大  无想无繁无热天
    善现善见色究竟  此是九天名第四
    初三异生厌与欣  下中上住生初三

    十八禅支颂。

    初三各五支  二四各有四
    寻伺喜乐定  舍念知乐禅
    初五初五支  二五三根本
    净喜乐一境  舍念各清净
    不苦乐及定  如次二四四

    色界十八天去海量伽陀。

    二百五十六万  五百一十二万
    梵众辅天如次  大梵住二净中
    一千二十四万  二千四十八万
    四千九十六万  少无极三天数
    八千百九十二  此是少净去海
    一万六千三百  八十四万由旬
    三万二千七百  六十八万踰缮
    无量遍净二天  去海数量配知
    六万五千五百  三十六万无云
    十三万千七十  二万由延福生
    二十六万二千  一百四十四万
    广果天之数量  无想天无别处
    五十二万四千  二百八十八万
    一百四万八千  五百七十六万
    二百九万七千  一百五十二万
    四百一十九万  四千三百四万
    八百三十八万  八千六百八万
    无繁无热善现  善见究竟五天
    如次知去海量  初后二二倍数
    四欲三禅诸天  宝云地四禅无

    正理论八十云。生色界者有三缘故。一由因力。谓于先时近及数修为起因故。二由业力。谓先曾造感上地生顺后受业。彼业异熟将起现前。势力能令进起彼定。以若未离下地烦恼必定无容生上地故。三法尔力。谓器世界将欲坏时。下地有情法尔能起上地静虑。以于此位所有善法由法尔力皆增盛故。诸有生在色界之中起静虑时。由上二缘及法尔力。若生欲界起上定时。一一应知加由教力。由教力者谓人三洲。天亦应闻微故不说。俱舍十一云。色界天众于初生时。身量周圆具妙衣服。一切天众皆作圣言。谓彼言词同中印度。又云。色界天中无昼夜别。但以劫数知寿短长。彼劫寿短长与身量数等。谓若身量半踰缮那寿量半劫。若彼身量一踰缮那寿量一劫。乃至身量长万六千寿量亦同万六千劫。先列静虑天名自下依名具释。
    初静虑有三天。梵众天梵辅天大梵天。第二静虑有三天小光天无量光天极光净天。第三静虑有三天。小净天无量净天遍净天。第四静虑有九天。无云天福生天广果天无想天无烦天无热天善现天善见天色究竟天。
    梵众天者。正理论云。大梵所有所化所领故名梵众。依论云。去海二百五十六万踰缮那。宝云为地。若异生等依初近分。世俗无间厌欲有漏。粗苦障三随一行相。诸解脱道欣初根本五支静虑静妙离三随一行相。离生喜乐下品顺住则生其中。身长半踰缮那寿量半劫。即二十中劫大半为劫。生上退下准说应知。梵辅天者。正理论云。于梵王前行列侍卫故名梵辅。准论。去海五百一十二万踰缮那。宝云为地。若异生等依初世道。厌欲有漏。粗苦障三随一行相。诸解脱道欣初根本五支静虑。静妙离三随一行相。离生喜乐中品顺住则生其中。身长一踰缮那寿量一劫。即四十中劫大半为劫。生上退下准说应知。大梵王者。正理论云。广善所生故名为梵。此梵即大故名大梵。由彼获得中间定故。最初生故最后没故。身长一踰缮那半寿量一劫半。即六十中劫大半为劫。居梵辅天有高台阁。名大梵天。一主所居非有别地。如尊处座四众围绕。大梵梵辅寿量身量无寻受等皆有别故。小乘唯凡大乘亦圣故。初静虑地等小千界。第二静虑三。小光天者。正理论云。自地天内光明最小故名小光。准论去海一千二十四万踰缮那。宝云为地。若异生等依二近分。世道无间厌下有漏粗三随一。诸解脱道欣二根本四支静虑静三随一。定生喜乐下品顺住即生其中。身长二踰缮那寿量二劫。自此已上大全为劫。生上退下准说应知。无量光天者。正理论云。光明殊胜量难测。故名无量光。准论去海二千四十八万踰缮那。宝云为地。若异生等依二近分。世道无间厌下有漏粗三随一。诸解脱道欣二根本四支静虑静三随一。定生喜乐中品顺住即生其中。身长四踰缮那寿量四劫。生上退下准说应知。极光净天者。正理论云。净光遍照自地处。故名极光净。准论去海四千九十六万踰缮那。宝云为地。若异生等依二近分。世道厌下粗三随一。诸解脱道欣二根本四支静虑静三随一。定生喜乐上品顺住即生其中。身长八踰缮那寿量八劫。生上退下准说应知。第二静虑等中千界。第三静虑三天。小净天者。正理论云。意地受乐说名为净。于自地中此净最劣。故名小净。准论去海八千一百九十二万踰缮那。宝云为地。若异生等厌下有漏粗苦障三随一。欣三根本五支静虑静妙离三随一行相。离喜乐定中下品顺住即生其中。身长十六踰缮那寿量十六劫。生上退下准说应知。无量净天者。正理论云。此净转增难测故名无量净。准论去海一万六千三百八十四万踰缮那。宝云为地。若异生等厌下有漏粗三随一。欣三根本五支静虑静三随一。离喜乐定中品顺住即生其中。身长三十二踰缮那寿量三十二劫。生上退下准说应知。遍净天者。正理论云。此净周普故名遍净。意显更无乐能过此。准论去海三万二千七百六十八万踰缮那。宝云为地。若异生等厌下有漏欣三根本五支静虑。离喜乐定上品顺住即生其中身长六十四踰缮那寿量六十四劫。生上退下准说应知。第三静虑等大千界。第四静虑九天。无云天者。正理论云。以下空中天所居地如云密合。故说名云。此上诸天更无云地。在无云首故说无云。准论去海六万五千五百三十六万踰缮那。若异生等厌下欣上四支静虑。下品顺住即生其中。身长一百二十五踰缮那寿量一百二十五劫。身寿俱减三者。异受顺究竟故。生上退下准说应知。故自上名不动离八灾患故。福生天者。正理论云。更有异生胜福。方所往生故说名福生。准论去海十三万一千七十二万踰缮那。若异生等依四近分。厌下有漏粗三随一。欣四根本四支静虑静三随一。中品顺住即生其中。身长二百五十踰缮那寿二百五十劫。生上退下准说应知。广果天者。正理论云。居在方所异生果中。此最殊胜故名广果。准论去海二十六万二千一百四十四万踰缮那。若异生等依四近分。厌下有漏粗三随一。欣四根本四支静虑静三随一。上品顺住即生其中。身长五百踰缮那寿量五百劫。生上证寂准说应知。无想天者。俱舍论云。有法能令心心所灭。想为灭首名无想天。谓广果天有高胜处。异生外道依彼静虑。彼执无想为真解脱。起出离想而修此定。定是善故能招彼天。身量寿量同广果故。从彼没已必生欲界五趣不定。先修定行势力尽故。于彼不能更修定故。如箭射空力尽堕故。无繁天者。正理论云繁谓繁杂或谓繁广。无繁杂中此最初故。繁广天中此最劣故。准论去海五十二万四千二百八十八万踰缮那。乐慧上流为三缘故。受生现乐遮烦恼退。必先杂修第四静虑。如是有漏中间刹那。前后刹那无漏杂故。下品三心生无繁故。无热天者。正理论云。已善伏除杂修静虑上中品障。意乐调柔离诸热恼。故名无热。准论去海一百四万八千五百七十六万踰缮那。乐慧上流为三缘故。以彼等根最堪能故。诸乐行中彼最胜故。如是有漏中间刹那。前后刹那无漏杂故。中品六心生无热故。善现天者。正理论云。已得上品杂修静虑。果位易彰故名善现。准论去海二百九万七千一百五十二万踰缮那。乐慧上流为三缘故。受生现乐遮烦恼退。必先杂修第四静虑。以彼等根最堪能故诸乐行等彼最胜故。如是有漏无漏杂故。上品九心生善现故。善见天者。正理论云。杂修定障余品至微。见极清彻故名善见。准论去海四百一十九万四千三百四万踰缮那。乐慧上流为三缘故。受生现乐遮烦恼退。必先杂修第四静虑。以彼等根最堪能故。诸乐行中彼最胜故。如是有漏无漏杂故。然上胜品十二心现前生善见故。阿迦腻吒天此云色究竟天。色究竟天者。正理论云。更无色处于有色中能过于此名究竟。准论去海八百三十万八千六百六万踰缮那。乐慧上流为三缘故。以彼等根最堪能故。诸乐行中彼最胜故。如是有漏无漏杂故。然上极品经十五心生究竟故。此色界顶上无色故。
    第三无色界（自下唯明异生）无色界天伽陀。

    空识无所非非想  如是四处名无色
    依空识无近无间  厌下有漏粗等三
    欣空识无静等三  四蕴为身生其中
    非想异生如是念  唯有非想非非想
    与上相违寂静妙  此是解脱生其中
    寿二四六八万劫  三处上根亦逸不
    非非一处必生下  如箭射空力尽堕

    正理八十云。生色无色总有二缘。一由因力。二由业力。具引如前。诸有生在上二界中起无色定。由因业力非法尔力。无云等天不为三灾之所坏故。若生欲界起无色定于前二上加由教力。准上应知。无色所居及有无色。大小乘等所说不同。起世经云。阿迦尼上更有诸天。名空无边等。又正理论经部师云。然无色界心等相续无别有依。上座部云。言无色界心与心所更互相依。如三芦束相依而住。俱舍论一切有云。无色界中都无有处。以无色法无有方所。过去未来无色不住方所理决然故。但异熟生差别有四谓空无边等。此四非由处有上下。但由生故胜劣有殊。对法诸师说。彼心等依众同分及与命根而得相续。大众部云。然无色界有细色身。阿含经云。舍利弗入涅槃时。色无色天空中泪下如春细雨。波阇波提入涅槃时。色无色天佛边侧立。然大乘唯识论等。许无色界有定果色而无业果通果色。故瑜伽五十三云。无色界中有定境色能变一切。故五十四云。色无色天变身万亿共立毛端。华严经云。菩萨鼻根闻无色界宫殿之香。仁王经云。无色诸天所散之华。华如须弥香如车轮。诸师不同具引如上。若言无色容二界中。许有色者何妨色上。无色界中天处有四。一空无边处天。二识无边处天。三无处有处天。四非想非非想处天。一空无边处者。俱舍论云。修加行时思无边空。离第四禅生名空无边处。然异生等依空处近分。诸无间道厌下有漏粗三随一。诸解脱道欣空根本静三随一即生其中。四蕴成身依命根众同分。寿命二万劫。生上退下准说应知。二识无边处者。俱舍论云。修加行时思无边识。离空无边处生名识无边处。然异生等依识处近分。诸无间道厌下有漏粗三随一。诸解脱道欣识根本静三随一即生其中。四蕴成身依命根众同分。寿命四万劫。生上退下准说应知。三无所有处者。俱舍论云。修加行时思无所有。离识无边处生名无所有处。然异生等依无所有处近分。诸无间道厌下有漏粗三随一。诸解脱道欣无所有根本静三随一即生其中。四蕴成身依命根众同分。寿六万劫。生上退下准说应知。四非想非非想者。俱舍论云。由想昧劣。谓无明胜想得非想名。有昧劣想故名非非想。然异生等依非想非非想处近分。修加行时作如是念。诸想如病如箭如痈。若想全无便同痴闇。唯有非想非非想中与上相违寂静美妙。解脱道满即生其中。四蕴成身寿八万劫此为有顶后生下故。
    此是天乘有二种义。一浅略二深秘。初浅略如前说深秘者。后真言门是也。所谓婴童无畏住心者。是所谓天乘。若只解浅略义则沉沦生死不得解脱。若解真言实义。则若天若人若鬼畜等法门皆是秘密佛乘。故文云我则天龙鬼等（云云）言我则大日如来。大日经有诸天人鬼等真言。其数无量。如是真言五字为本。彼五字真言曰。
    ^h□^b□^h□^b□^h□
    初字如如上有空点。即如如不可得同于大空。具说如别。又有诸世天等普明心真言。
    ^h□^h□^h□^h□^h□^h□^b□^h□^h□^b□^e□^h□^h□^h□^b□^b□^h□^h□^h□^h□^h□^e□^h□^h□^h□^b□^h□^h□^h□^h□^b□^h□^h□^h□^h□^h□h□^h□^h□^b□^h□^h□^h□^b□^h□^h□^h□^h□^h□^h□^h□^h□
    若广说者。三界中二十八种天各各有真言。若略摄者皆摄此一真言。外金刚部虽其数无量。而摄五类八部尽。卢迦卢迦。世间即是暗冥之义。所谓无明。此字俱皆有阿声。即本无义。无暗即是真实明也。阿卢迦是明。迦罗作也。所谓是照义作明也。以作明相现此八部等普现之身。而除彼暗使作明行令世间明。萨□一切。提婆天。那伽龙。夜乞叉健闼□阿修罗揭露荼紧那罗摩呼罗伽。并八部名。你等诸部摄。诃□驮夜心。那也伽沙也摄也。摄此八部等心而令作明。费只多啰揭帝种种行也。亦是巧色之义随类示现一切可爱乐身名巧色。亦是杂色义。以种种行种种杂色法门。为除世间之暗。即是诸明中无比义。显句义如是。若深秘释。一一字皆以字门义释。且初一字为体。即是一切诸法相义为字相。字义者。一切诸法相不可得义。言一切世间缘起之法具种种色种种种形种相。若入阿字门悉离一切相。离相之相无相不具。是则法身普现色身。各各具四种曼荼罗。若有众生能解此义则世天真言与大日真言无二无别。若不解深秘则触途为缚。不得出生死证解脱一一字门应如是释。所有人天外道等无量法教皆悉摄一字真言尽。诵此一字即为持一切人天法门。若解深秘义。从此门则证法界身。故经云。世尊得一切智智。为无量众生广演分布。随种种趣种种性欲种种方便道。宣说一切智智。或声闻乘道。或缘觉乘道。或大乘道。或五通智道。或愿生天。或生人中及龙夜叉乾闼婆。乃至说生摩踰□罗伽法。各各同彼言音。住种种威仪。而此一切智智道一味。所谓如来解脱味。又云。又现执金刚普贤莲华手菩萨等像貌。普于十方宣说真言道句法。所谓初发心乃至十地次第此生满足。言等者。八部天鬼等外金刚部也。又大毗卢舍那如来。说诸佛菩萨天龙鬼等真言印讫。即告秘密主言。如是上首诸如来印。从如来信解生。即同菩萨之□帜。其数无量。乃至身分举动住止。应知皆是密印。舌根所转众多言说应知皆是真言。

秘密漫荼罗十住心论卷第三（终）

秘密曼荼罗十住心论卷第四


　　　　　　
　　　　　　
　　　　　　

唯蕴无我住心第四

    初大意者。夫尺蠖申而还屈。车轮仰而亦低。非想八万上射空下堕。外道三昧欲尽有还没。虽愿出欲之术。未得断缚之剑不解人我之空。何觉法空之理。是故流转生死不得涅槃。大觉愍其如是说解脱道。遮生空于唯蕴。譬我倒于幻炎。二百五十戒防身口非。三十七菩提习身心善。告时则三生六十。示果则四向四果。说识唯六种。摄法则五位。四谛四念莹其观。六通八解得其证。厌怖生死灰灭身智。欣仰湛寂等同虚空。是则声闻自利之行果。羊车出欲之方便。大体如此。
    二摄教者。大日尊告秘密主言。越世间三妄执出世间心生。谓如是解了唯蕴无我。释云。诸外道等计有我我所。因如是妄执不出生死。虽生非想非非想处还复堕落。故佛为求声闻者说人空法有之理。所谓人则人我等。法则五蕴等法。此唯蕴无我一句中。摄一切小乘法尽。故今声闻乘名唯蕴无我住心。
    三明三昧者。大日经云。复次秘密主。声闻众住有缘地。识生灭除二边。极观察智得不随顺修行因。是名声闻三昧道者。如阿毗昙明。九想八念背舍胜处一切入三三昧等皆名住有缘地。依此等三昧为方便故。令其心恬然而静。得正观察觉世间出世间法皆悉有因有缘。世间以集为因以苦为果。出世间以道为因以灭为果。毗尼中举要言之。所谓诸法从缘起。如来说是因。彼法因缘尽。是大沙门说也。以知因缘生灭故。灭有无见远离断常二边。得真谛智生故名极观察智。以能极观察故不倒不谬。故名为谛也。从无明至老死。此有故彼有。此生故彼生。乃至轮回无际。若随此而轮转。名之为顺。既见四真谛已。背生死流随行圣道。乃至能自记说我生已尽梵行已立所作已辨不受后有。是名不随顺。如是种种不随顺行。要三昧为因故。曰得不随顺修行因。声闻三昧。虽复诸部异说种种不同。但合如是法印者即名正行。若无如是印者是名邪行也。
    四释名者。华严经云。上品十善修自利行。以智慧狭劣怖三界阙大悲。从他声闻而得解了。故名声闻。
　　五地位者。大乘同性经云。声闻有十地。一者受三归地二者信地。三者信法地。四者内凡夫地。五者学信戒地。六者八人地。七者须陀洹地。八者斯陀含地。九者阿那含地。十者阿罗汉地。是名十种声闻之地。瑜伽论声闻地与俱舍论广略为异。速即三生迟六十劫。前七方便从浅至深。断见修惑立四沙门果。五停心四念处四圣谛。七支别解脱戒是其学处也。五傍心观者。多贪众生修不净观。乃至多寻思众生修持息观。初不净观有二。一别二通。别治四贪者。论云。修不净观正为治贪。然贪差别略有四种。一治显色贪缘青瘀等修不净观。二治形色贪。缘被食等修不净观。三治妙触贪。缘虫蛆等修不净观。四治承奉贪。缘尸不动修不净观。通治四贪者。若缘骨锁修不净观。通能对治如是四贪。治多寻伺言息念者。阿那阿波那。谓持息入谓持息出。别相念住者。依已修成满胜止观修四念住。如何修习四念住耶。观身念住以自共相。谓观于身皆不净性。观受念住以自共相。一切有漏皆是苦性。观心念住以自共相。一切有为皆无常性。观法念住以自共相。及一切法空无我性。总相念住者。彼观行者总观所缘身等四境修四行相。居缘总杂法念住中观身受心法总修无常观。居缘总杂法念住中观身受心法总修苦观。居缘总杂法念住中观身受心法总修空观。居缘总杂法念住中观身受心法总修无我观。暖善根者。分位长故。能具观察四圣谛境。及能具修十六行相。观苦圣谛修四行相。一无常二苦三空四无我。观集圣谛修四行相。一因二集三生四缘。观灭圣谛修四行相。一灭二静三妙四离。观道圣谛修四行相。一道二如三行四出。顶善根者。如山顶故。此亦如暖此转胜故更立顶名。忍善根者。于四谛理此最胜故无退堕故。然此忍法有下中上。下品忍者。谓具观察四圣谛境。修十六行具缘三界。中品忍者。欲色无色圣谛行相。渐减渐略乃至二念欲苦谛境。上品忍者。从中无间起胜善根。一行一刹那名上品忍。世第一法。如上品忍欲苦一行唯一刹那。离同类因引圣道生。故名最胜。四沙门法者。诸无漏道是沙门性。怀此道者名曰沙门。以能勤劳息烦恼故。须陀洹者。谓缘欲界苦圣谛境。有无漏摄法智忍生。乃至道类智名预流果。斯陀含者。谓欲修惑断一至六。一往天上一来人间。而般涅槃名一来果。阿那含者。断欲九品。此类有七。行色有五。行无色四。必不还来名不还果。阿罗汉者。谓从初定一品为初。至断有顶第九无间金刚喻定。至尽智生成阿罗汉。不受生故。
    声闻藏法门并修证位次略有八门。第一明二十部异执。第二明所立法门。第三明进修位。第四明断惑依地。第五明所断惑。第六明断惑得果。第七明定不定性。第八明理无大小。
    第一明二十部异执者。依宗轮论等。自有二十部。文殊问经颂曰。

    摩诃僧祇部  分别出有七
    体毗履十一  是谓二十部
    十八及本二  皆从大乘出
    无是亦无非  我说未来起

    具释如余。然此二十部摄为六宗。一我法俱有宗。此宗所计我之与法二种皆有（此有六部。犊子贤正量密林山胄经量法上部）二有法无我宗。此宗所执法则实有我则为无（此有四部。一切有多闻雪山饮光部）三法无去来宗。此宗所执现法是有去来为无（此有七部大众鸡胤制多山西山北山化地法藏部）四现通假实宗。此宗计世出世法皆通假名及以真实（此有一部即说假说）五俗妄真实宗。世法颠倒但有假名。出世非倒法是真实（此有一部即。说出世部）六诸法但名宗。此宗所计若世间若出世法。但有假名而无实体（此有一部即一说部）
    第二明所立法门者。准俱舍等论。总有七十五法摄一切法尽。总束此法以为五位。作颂曰。

    色十一心一  心所四十六
    不相应十四  无为法三种

    色十一者。五根五境无表色也。五根者。俱舍颂曰。

    彼识依净色  名眼等五根

    五境者。俱舍颂曰。

    色二或二十  声唯有八种
    味六香四种  触十一为性

    无表色者。不可见无体色。心王一者。俱舍第四云。集起名心思量名意了别名识。王者集起三业得自在故。心所四十六者。此有六位。
    一大地法有十。俱舍颂曰。

    受想思触欲  慧念与作意
    胜解三摩地  遍于一切心

    二大善地法有十。俱舍颂曰。

    信及不放逸  轻安舍惭愧
    二根及不害  勤唯遍善心

    三大烦恼地法有六。颂曰。

    痴放逸懈怠  不信惛沉掉

    四大不善地法有二。颂曰。

    无惭及无愧  唯遍不善心

    五小烦恼地法有十。颂曰。

    忿覆悭嫉恼  害恨谄诳憍

    六不定地法有八。颂曰。

    寻伺及悔眠  贪嗔与慢疑

    不相应十四者。颂曰。

    得非得同分  无想二灭定
    命根与四相  及名句文身

    无为法三种者。颂曰。虚空及二灭。
    此七十五法摄尽三科门。言三科者俱舍颂曰。

    聚生门种族  是蕴处界义

    第三明进修位者。总有五位。一顺解脱分位（亦名资粮位）二顺决择分位（亦名加行位）三见道位。四修道位。五无学位。初顺解脱分者。解脱即涅槃。体离诸缚故。此位顺彼故得是名。如何种殖解脱分善。谓诸有情生在人中。或施一食或持一戒。深乐解脱愿力所持便名种殖解脱分善。正理云。初修行者。当于解脱具深意乐。观涅槃德背生死过。先近善友为众行本。俱舍二十三云。诸有创殖顺解脱分。极速三生方得解脱分。谓初生起顺解脱分。第二生起顺决择分。于第三生便入圣乃至得解脱。譬如下种苗成结实三位不同。身入法性成就解脱三位亦尔。此言三生据极速者说。若极迟者即六十劫。非迟非速中间可知。二明顺决择分。于中分二。初明进修加行。二正明顺决择分。初加行有三。一住清净戒修习三慧。二修持身器。三入修要门。俱舍二十二云。诸有发心将趣见谛。应先安住清净尸罗。然后勤修闻所成等（等思修所成也）。
    世亲释此三慧相言。谓修行者依闻至教。所生胜慧名闻所成。依思正理所生胜慧名思所成。依修等持所生胜慧名修所成。二修持身器者。论云。身器清净略由三因。何等为三。一身心远离。二喜足小欲。三住四圣种。身远离者离相杂住。心远离者离不善寻二喜足小欲者。言喜足者。无不喜足。言小欲者谓无大欲。无贪善根以之为性。三住四圣种者。一于衣服喜足圣种二于饮食喜足圣种。三于卧具喜足圣种。四于有无有乐断烦恼乐修圣道。皆以无贪喜足为体。论云。为显何义立四圣种。为求解脱归佛出家（云云）三入修要门者。见道前有七方便。此七方便游践圣谛。能超生死证涅槃果。一五停心观。二别想念处。三总想念处。四暖。五顶。六忍。七世第一法。五停心观者。一多贪者修不净观。二多嗔者修慈悲观。三多痴者修缘起观。四多着我者修界分别观。五多寻伺者修数息观。以此五种停息其心名五停心。虽有此五入修之要唯有二门。一不净观二持息念。故俱舍颂曰。

    入修要二门  不净观息念
    贪寻增上者  如次第应修（云云）

    婆沙云。不净观持息念。于佛法中为涅槃甘露门（云云）。此不净观体是无贪。缘不净境对治贪心。从境为名名不净观。此观能治四种境贪。谓缘青瘀修不净观治显色贪。缘被食等修不净观治形色贪缘虫蛆等修不净观治妙触贪。缘尸不动修不净观治供奉贪。若缘骨琐修不净观。通能对治如是四贪。所依地者通依十地。谓四静虑四近分中间欲界。其所缘者。唯缘欲界所见显形。由此故知是人趣中三洲除北。若是生法能缘自世。若不生法通缘三世。既与胜解作意相应唯是有漏。有离染得及加行得。若寻增者修持息念。论云。言持息念者。即契经中所说阿那波那念。言阿那者谓持息入。是引外风令入身义。阿波那者谓持息出。是引内风令出身义。此观以慧而为体性。言持息念者。慧由念力观此为境故为名也。此相圆满总有六位。一数二随三止四观五转六净。广如婆沙等说。别相念处观者。七方便中第二方便。此别相念住体有三种。一自性念住。以闻思修三慧为性。故俱舍云。自性念住以慧为体。此有三种谓闻等所成。二相杂念住。以慧所余俱有相应法为体。三所缘念住。以慧所缘七十五法为体。前说不净持息是闻思慧。即入修慧之方便门。由此二门心便得定。修舍摩他毗钵舍那舍摩他此云止。毗钵舍那此云观。即是修习定慧二行。以自相共相观身受心法。此身受心法各别自相名为自相。一切苦集有为皆无常性。一切苦集有漏皆是苦性。一切有为之法定空非我性名为共相。身自性者大种造色。受心自性如自名显。法自性者七十五法中除身受心余六十二法。是即别相法念住境。念住。于境令心不散故名念住。总相念者。即七方便中第三方便。以慧为性。彼观行者。居缘总杂法念住中。总观所缘身等四境修四行相。所谓无常苦空无我。故名总相念住。此顺解脱分善根。遇佛出世唯人三洲方能种之。广如论说。暖法者。是七方便中第四方便。谓修习总缘共相法念住。渐次成就至上上品。从此念住上上品。后有顺决择分善根生名为暖。以慧为性。此法初起譬如钻火暖为前相。真智亦尔。义喻相似故立暖名。是法能烧烦恼惑薪。道前相义如火前相。从相立名故名为暖法。此暖善根分位长故。能具观察四圣谛境。乃至具修十六行相。观于苦谛有四行相。谓非常苦空非我。观于集谛有四行相。谓因集生缘。观灭圣谛有四行相。谓灭静妙离。观道圣谛有四行相。谓道如行出。是为十六。具如俱舍。顶法者。是七方便中第五方便。此前暖善根有下中上品。渐次增长至第三品成满之时。有善根生名为顶法。此法说以慧为自性。此转胜暖更立异名。前二种善根中此法最胜。故名顶法。或由此是进退两际犹如山顶进向山南退还山北故名为顶。故婆沙云。暖不受邪教。顶不断善根。忍不堕恶趣。世第一法不作凡夫。俱舍论文稍异也。忍法者。七方便中第六方便。彼顶善根下中上品。渐次增上至第三品成满之时。有善根生名为忍法。此法亦以慧为自性。四谛能忍可中形于暖顶。此要胜故名之为忍。然此忍法有上中下。下中二品与顶法同。谓观四圣谛境及能具修十六行相。然于下品具三十二。中渐渐略。上品唯观欲界苦谛。与世第一相邻接故。世第一法者。是七方便中第七方便。此上品忍无间有善根生名为世第一法。此法亦以慧为自性。同上品忍缘欲界苦谛。行修一行相唯一刹那。此有漏故名为世间。形后最胜故名第一。对前作等无间缘。有士用力离同类因引生圣道为士用果故名第一。此四善根亦名顺决择分。以修慧为体。皆依六地。谓四静虑未至中间。欲界中阙无等引故。无色亦无。以无暖等四种善根见道眷属。又无色界不缘欲界故无见道。以见道中欲界之苦先应遍知故。欲界集先应断故。此四善根是有漏故。能感色界五蕴异熟。故涅槃云。是法报得色界五蕴。然为助满作圆满因。感得喜乐舍受心心所法色触二处四相及得。不能作牵引因感命根众同分眼等五根。增背有故。
    第四明断惑依地者。四禅三空未至中间九地为依。若次第者。唯依未至地断三界惑尽。若超越者。依四根本未至中间亦皆能断此所依不定谓声闻种姓若依未至定起暖。即依此地起顶忍世第一法入正性离生。乃至若依第四静虑起暖即依此地起顶忍世第一法入正性离生。或复依余地者。若依未至定起暖。彼依初静虑起暖顶忍世第一法入正性离生。乃至第四静虑亦尔。见所断惑令诸有情堕诸恶趣受诸剧苦。譬如生食久在身中能作种种极苦恼事。是故此惑说名为生。见道能灭故名离生。复次有见等惑。刚强难伏如狩□悷。故说名生。见道能灭故名离生。自余之义广如婆沙。
    第五明所断惑者。所迷不同有二。理事。迷理烦恼名为见惑。迷于事者名为修惑。迷理惑者。且迷苦谛。起十烦恼。谓身边二见邪见见取戒禁取贪嗔慢疑无明。迷于集谛起七烦恼。谓邪见见取贪恚慢疑无明。迷于灭谛起七烦恼与集谛同。迷于道谛起八烦恼。谓邪见见取戒禁取贪嗔慢疑无明。迷于事法起四烦恼。谓贪恚慢无明。此欲界中总有三十六。色界除恚有三十一。所以者何。彼界定地心皆软滑无违情事故不起恚。无色亦尔有三十一。迷事烦恼欲界具四。上二界中各三除恚有六。故三界迷理烦恼有八十八。迷事烦恼总有十种故。三界中总有九十八使也。
    第六明断惑得果者。见道位前顺决择分。虽观四谛而由未断见所断惑未见真谛。自此已去以无漏道断迷理惑亲见谛理得见道名。此位亦名正性离生。此见道已上圣有二十七。总颂曰。

    信见身慧俱  向果各有四
    七反家并种  中生有无上
    退思护住法  堪达并不动

    总以有为无漏五蕴择灭无为六法为体。得果二种。一者次第二者超越。且说次第后论超越。次第行者在于忍位。依未至禅修于八谛十六观行。略至唯观于欲界苦。次世第一刹那心。后以苦法忍为无间道。乃至道类智解脱。总有八无间八解脱。第八无间为近无间。第八解脱一刹那中尽断三界见谛烦恼。唯是无漏顿断九品见所断惑故。修道有二。通用有漏无漏道故证须陀洹果。须陀洹者名为预流。问曰此预流名为目何义。若初得圣道名为预流者。即预流名四向四果八人之从后向前数。应目初向第八人也。又释八忍中从后向前数苦法忍应为预流。答此预流名目得初果不目第八。见道位中圣者有二。一随信行二随法行。由根利钝故立此名。随信行者。由信随行名随信行。随法行者。彼于先时由自披阅契经等法。随行义故故立此名。修道位中诸钝根者转名信解。诸利根者转名见至。欲界修惑有其九品。色界初禅有九品。乃至非想亦有九品。即是九九八十一品。失德各分九品。谓下下下中下上。中下中中中上。上下上中上上。应知故此中下下品道势力能断上上品障。如是乃至上上品道势力能断下下品障。上上品等诸能治德初未有故。此德有时上上品等失已无故。欲界修惑九品之中。依未至定断初一品乃至五品名斯陀含向。断第六品第六解脱道起证斯陀含果。唐云一来。此人一来人间而般涅槃故名一来。向天亦尔。薄贪嗔痴。唯有下品三品惑故。断欲界惑七八品者名阿那含向断第九品尽第九解脱道证阿那含果。唐云不还。必不还来生欲界故。亦名五下结断。那含有七。一中般二生般三有行四无行五上流六乐慧七乐定。乐慧者。生色净居有五那含是。乐定者。断色界惑生无色界名曰上流。断彼初品而至非想第九品无碍道来名罗汉向。断彼非想第九惑尽解脱道中证罗汉果。罗汉有六。一退法二思法三护法四安住法五堪达法六不动法。于此六中前之五种。从先学位信解姓生。即此总名时爱心解脱。要以待时及解脱故。不动法者。此即名为不动心解脱。以无退动及心解脱。亦说名为不时解脱。以不待时及解脱故。此从学位见至姓生。此罗汉果有二涅槃。一者有余二者无余。断结惑尽身智犹存名曰有余。身智俱亡名曰无余。此之四果总名沙门。
    第七明定不定性者。得应果人有二种别。一定性二不定性。若定性者。住于此位灰身灭智入无余界。不定性者。遇善智识回心向大受变易身。修于大行终成正觉瑜伽论疏云问诸阿罗汉住有余依涅槃界中。住何等心于无余依般涅槃界当般涅槃耶。答于一切相不复思惟。正思真如界渐入灭定灭转识等。次异熟舍所依止。由异熟识无有取故。诸识等不谓得生。余法清净无为离垢真如法界在。若依此文一切阿罗汉于无余依涅槃界中。欲般涅槃时要入灭尽定。方次即般无余涅槃。问若尔慧解脱阿罗汉应不般涅槃。答有二释。广如疏述。
    第八明理无分隔者。宣律师云。原夫大小二乘理无分隔。对机设药除病为先。故鹿野初唱本为声闻。八万诸天便发大道。双林告灭终显佛性。而有听众果成罗汉。以此推之。悟解在心不唯教指。故世尊处世深达物机。凡所施为必以威仪为主（云云）
    胜鬘经云。毗尼者即大乘也（云云）智度论云。八十部尸罗波罗蜜（云云）摩耶经云年小比丘亲于众中毁呰毗尼。当知是为法灭之相（云云）又云。初心大士同声闻律仪。护讥嫌戒性重无别（云云）大般若经云。佛于鹿野初转法轮。无量众生发声闻心。无量众生发缘觉心。无量众生发菩提心。证于初地二地。三地乃至十地（云云）如是文证非一。如上声闻人所修所证也。四阿含等经二百四十部六百一十八卷。摩诃僧祇及根本有部等律五十四部四百十六卷。大毗婆沙发智六足等论三十六部六百九十八卷。是其所宗三藏法门也。我圣朝所见传数如此。天竺所有甚多。然其要旨不出此是则所谓羊车也。喻曰。大日经有声闻真言真言曰。
    ^h□^e□^b□^h□^b□^h□^h□^b□^h□^h□^e□^h□^b□^h□
    初醯字有诃声是行是喜即声闻行。有伊声即声闻三昧也次睹字有多声即声闻所入如如也。有邬声三昧也。次有钵字。声闻所见第一义谛。带罗字即小乘所离六尘。帝也乘如之义也是声闻所乘之乘。毗有缚声是缚也缚则烦恼。有伊声则无缚三昧揭多离也行也。已下怖障义。声闻人厌怖生死极切故。此真言是法佛如来。大悲愿力为利有情说之。若有众生应以此法入道者。令从此门入大悲藏。是则法界一门法身一德。若得此意声闻乘即是佛乘无二无别。若不可知者。则菩萨之毒大士之魔。不可不详。

秘密曼荼罗十住心论卷第四（终）

秘密曼荼罗十住心论卷第五


　　　　　　　
　　　　　　　
　　　　　　　

拔业因种住心第五

    拔业因种心者。麟角之所证部行之所行。观因缘于十二厌生死乎四五。见彼华叶觉四相之无常。住此林落证三昧于无言。业恼株杌犹此而拔。无明种子因之而断。爪犊遥望不近。建声何得窥窬。游泳湛寂之潭优游无为之宫。自然尸罗无授而具。无师智慧自我而获。三十七品不由他悟。蕴处界善不待蓝色。身通度人不用言语。大悲阙无方便不具但自尽苦证得寂灭。故经云。拔业烦恼株杌无明种子生十二因缘。又云。是中辟支佛复有小差别。谓三昧分异净除于业生。
    释云。谓十二因缘者。守护国界经云。复次善男子。如来于一切静虑解脱等持等至。伏灭烦恼生起因缘皆如实知。佛云何知谓知众生烦恼生起。以何因生以何缘生。灭惑清净何因能灭何缘能灭。此中烦恼生因缘者。谓不正思惟。以此为其因无明为缘。无明为因行为缘。行为因。识为缘。识为因名色为缘。名色为因六处为缘。六处为因触为缘。触为因受为缘。受为因爱为缘。受为因取为缘。取为因有为缘。有为因生为缘生为因老死为缘。烦恼为因业为缘。见为因贪为缘。随眠烦恼为因现行烦恼为缘。此是烦恼生起因缘。云何众生灭诸烦恼所有因缘。有二种因有二种缘。云何为二。一从他闻种种随顺法声。二者内心起于正念。复次有二种因有二种缘。能令众生清净解脱。谓奢摩他心一境故。毗钵舍那能善巧故。复次有二种因有二种缘。不来智故如来智故。复有二种因缘。微细观察无生理故近解脱故。复有二种因缘。具足行故智慧解脱现在前故。复有二种因缘。谓尽智故无生智故。复有二种因缘。随顺觉悟真谛理故。随顺获得真谛智故。此是众生除灭烦恼清净因缘。如来悉知。复次善男子。烦恼因缘无有数量。解脱因缘亦无有数量。或有烦恼能与解脱以为因缘。观实体故。或有解脱能与烦恼以为因缘。生执着故。又云。缘觉观察因果。住无言说法不转无言说于一切法证极灭语言三昧。
    释云。业者恶业。因则十二因缘。种者无明种子。如声闻极观察智解了唯蕴无我。以厌怖心重故。疾断烦恼自证涅槃不能分拆推求十二因缘实相。辟支佛智慧深利故。能以总别之相深观察之。见一切集法皆是灭法。此与声闻异。又辟支佛观一切集法皆悉如涅槃相。于种种有为境界中。皆亦戏论风息能证此二种三昧。故拔业烦恼株杌及无明种子。是则辟支佛学处证处。此拔业因种一句中。悉摄辟支佛乘尽。故缘觉乘名拔业因种住心。华严经云。上品十善自利清净。不从他教自觉悟故。大悲方便不具足故。悟解甚深缘生法故。大乘同性经云。辟支佛有十种地。一者苦行具足地。二者自觉甚深十二因缘地。三者觉了四圣谛地。四者甚深利智地。五者八圣道地。六者觉了法界虚空界众生界地。七者证寂灭地。八者六通地。九者彻秘密地。十者习气渐薄地。是名十种辟支佛地。瑜伽论第三十四云。云何独觉地。当知此地有五种相。一者种性二者道三者习四者住五者行。云何独觉种姓谓由三相应正了知。一者本性独觉。先未证得彼菩提时有薄尘种姓。由此因缘于愦闹处心不爱乐。于寂静处深心爱乐。二者本性独觉。先未证得彼菩提时有薄悲种姓。由是因缘。于说正法利有情事心不爱乐。于小思务寂静住中深心爱乐。三者本性独觉。先未证得彼菩提时有中根种姓是慢行类。由是因缘深心希愿无师无敌而证菩提。云何独觉道。谓由三相知正了知。谓有一类安住独觉种姓。经于百劫值佛出世。亲近承事成就相续。专心求证独觉菩提。于蕴善巧于处善巧。于界善巧于缘起善巧。于处非处善巧于谛善巧勤修学故。于当来世速能证得独觉菩提。如是名为初独觉道。复有一类值佛出世。亲近善士听闻正法。如理作意于先所未起顺决择分善根引发令起。谓暖顶忍。而无力能即于此生证法现观得沙门果。复修蕴善巧修处善巧。修界善巧修缘起善巧。修处非处善巧修谛善巧故。于当来世能证法现观得沙门果。是名第二独觉道。复有一类值佛出世。亲近善士听闻正法如理作意。证法现观得沙门果。而无力能于一切种至极究竟毕竟离垢。毕竟证得梵行边际阿罗汉果。复修蕴善巧修处善巧。修界善巧修缘起善巧。修处非处善巧修谛善巧故。依出世道于当来世至极究竟毕竟离垢。毕竟证得梵行边际阿罗汉果。是名第三独觉道。云何独觉习。谓有一类依初独觉道。满足百劫修集资粮。过百劫已出无佛世。无师自能修三十七菩提分法。证法现观得独觉菩提果。永断一切烦恼成阿罗汉。复有一类或依第二或依第三独觉道。由彼因缘出无佛世。无师自能修三十七菩提分法。或证法现观乃至得阿罗汉果。或得沙门果。至极究竟毕竟离垢。毕竟证得梵行边际。证得最上阿罗汉果。当知此中由初习故成独觉者名麟角喻。由第二第三习故成独胜者名部行喻。云何独觉住。谓初所习麟角喻独觉。乐处孤林乐独居住。乐甚深胜解。乐观察甚深缘起道理。乐安住最极空无愿无相作意。若第二第三所习部行喻独胜。不必一向乐处孤林乐独居住。亦乐部众共相杂住。所余住相如麟角喻。云何独觉行。谓一切独觉。随依彼彼村邑聚落而住。善护其身善守诸根善住正念。随入彼彼村邑聚落。或为乞食或济度他下劣愚昧。以身济度不以语言。何以故。唯现身相为彼说法不发言故。示现种种神通境界。乃至为令心诽谤者生归向故。又彼一切应知本来一向趣寂。或云。明独觉者此有二种。一者麟角喻独觉。二者部行独觉。麟角喻者。曾于百劫以修因行。于自乘解脱深种善根。最后身时出无佛世。但观世间所有草木春生夏荣秋衰冬落。而悟无常便成无学。犹麟之角独一无二故也。故瑜伽释云。常乐善寂不欲杂居。修加行满无师自悟。永出世间故名独觉。部行者。是人本是缘觉种姓。常乐观察十二缘法。于最后身值佛为说十二缘法而得悟道。故法华云。从佛世尊闻法信受。殷勤精进求自然慧。乐独善寂深知诸法因缘。是名辟支佛乘。此有众多部类。而行故名部行。此二成觉断见修惑都有一百六十心。诸缘觉乘法尔皆于凡夫位时。无所有处已下诸惑先已断竟。后入见道有十六心如前说。但法忍法智不断惑可知。断修所断惑。上之八地每地九品各有二心。合有一百四十四心。通前见位总有一百六十心耳。次明大觉者。小乘成佛总有四阶。一于三无数劫修行有漏四波罗蜜。除禅定般若为种智因。二于百劫中修相好因。三最后身出家已后。修有漏四禅四无色定。断非想已下所有诸惑。四菩提树下三十四心断惑成佛（云云）对法论第十三卷云。独觉乘补特伽罗者。谓住独觉法性若定不定性。是中根自求解脱发弘正愿。修厌离贪缘解脱意乐。及修独证菩提意乐。即声闻藏为所缘境。精进修行法随法行。或先未起顺决择分。或先已起顺决择分。或先未得果。或先已得果。出无佛世唯内正思惟圣道现前。或如麟角独住。或复独胜部行得尽苦际。若先未起顺决择分。亦不得果。如是等方成麟角独住。所余当成独胜部行等（云云）或云。先未起顺决择乃至先已得果。下云未起决择分未得果。此二回心成麟角所余成众出者。此中已得顺决择分与未得果何异。法师云。今大乘云。未得决择分回心者唯此成麟角。余三句成众出。何已决未得果言已对句成故。此义不然如下解。又从声闻回心入缘觉。从暖顶忍回心不至世第一法位。以前三位有多刹那。世第一法唯一刹那故不得转胜。若如毗婆沙使揵度。又如俱舍论偈曰。转三余。释曰。转声闻三善根。成异正觉独觉乘。不世第一法。只一刹那不回心故。此小乘义。今大乘不然。义曰。世第一法亦多刹那。何以得知。即此前论文云世第一法即此生故。非刹那刹那。若以此义四位俱得回心。又世第一法不得出观。唯在观中云何得回心。亦不得也唯前三位。又以不定性人各有三乘种子。若回心已即独觉种子生独觉果。以罗汉等回心亦成独觉故。若已声闻六十劫修习。解脱分回心入独觉时成众出。若至独觉解脱分等善根位等中。更四十劫练者成麟角此。大智度论云。言已得决择分成众出者。约不练根入涅槃语。此中言未起决择分及未得果回心成麟角者。此中有义。大义曰若未起决择至回心者皆成麟角。大小乘咸然此义决定。疑曰。若已六十劫未回心时修习。及回心已更四十劫修习可尔。若虽已六十劫修。回心已更不四十劫练根。又先非六十劫人但三生人等回心后不修习。虽未起决择分。已不多修习故此人成何者。义曰。此人一向利根。先未修习已回心。及未回心时已六十劫修习回心。必经独觉位。或百劫或四十劫修习必成麟角。无异文故。如决择分六十四文解。其已入决择分位。回心者有二人。一已经六十劫修习及未修习。回心已更四十劫及百劫练根此人定成麟角。故论云复未得果者有成麟角。二经六十劫已回心及未六十劫已回心回心已不经四十劫乃至百劫修习者。此人成众出。故论云已起决择分者成独胜部。故论云。有已起决择分成众出未得果者成麟角。有此二文不同。非余三果向回心成麟角。由已得果故。其回心时。三乘各于何位等者。大义曰。若二乘人回心向大者。从初发心乃至得二乘无学已来皆得。其有成果不同如前释。若大乘独觉退等者。至下退中释。又其回心时至所。回心取果处何位。释曰。大乘并至初行位。其有回心取独觉者。以缘境位行与声闻相似故。随何位解脱分回心。即次第至独觉此位。又还至独觉初行位。以根性异故不可超位。若已得决择分善及果已去者。皆随次第至独觉此位。问其取独觉果时刻。须取那含果后方取独觉果。以非想地非有漏心所厌故。广如前释。龙猛菩萨菩提心论云。又二乘之人。声闻执四谛法。缘觉执十二因缘。知四大五阴毕竟磨灭。深起厌离破众生执。勤修本法克证其果。趣本涅槃以为究竟。真言行者当观。二乘之人虽破人执犹有法执。但净意识不知其他。久久成果位以灰身灭智。趣其涅槃如太虚空湛然常寂。有定性者难可发生。要待劫限等满方乃发生。若不定性者无论劫限。遇缘便回心向大。从化城起以为超三界。谓宿信佛故。乃蒙诸佛菩萨加持力。而以方便遂发大心。乃从初十信下遍历诸位。经三无数劫难行苦行然得成佛。既知声闻缘觉智慧狭劣亦不可乐。十住论云。复有二过应疾远离。一贪声闻地。二贪辟支佛地。偈云。

    若堕声闻地  及辟支佛地
    是名菩萨死  亦名一切失
    虽堕于地狱  不应生怖畏
    若堕于二乘  毕竟遮佛道
    佛说爱命者  斩首则大畏
    如是欲作佛  二乘应大畏

    喻曰。此乘有二种意。一浅略二秘密浅略意如前已说。秘密义者。大日经有缘觉真言。此一字真言摄一切缘觉乘法尽。彼真言曰。
    ^b□^b□^h□^b□^h□^h□^e□^h□^b□
    □字门显一切诸法无言说义。是则缘觉所证之极也。若有众生从此法门应得度者。即便诵持此真言法。得入法界胎藏。亦是法佛一体万德之一。不知此义深可哀愍。胎藏曼荼罗所以置声闻缘觉。良有深意。

秘密曼荼罗十住心论卷第五（终）
秘密曼荼罗十住心论卷第六


　　　　　　
　　　　　　
　　　　　　
他缘大乘住心第六

    粤有大士法树号他缘乘。越建爪而高升。超声缘而广运。二空三性洗自执尘。四量四摄济他利行思惟陀那深细。专注幻焰似心。于是芥城竭而还满。巨石磷而复生。三种练磨策初心之欲退。四弘愿行仰后身之胜果。筑等持城安唯识将。征魔旬仗阵伐烦恼贼帅。整八正军士缚以同事绳。走六通精骑杀以智慧剑。对劳绩以五等爵。^2□心王以四德都。胜义胜义致太平之化。废诠谈旨扇无事之风。垂拱一真之台无为法界之殿。三大僧祇之庸于是称帝。四智法王之本无今得。尔乃藏海息七转之波。蕴落断六贼之害。无分正智等真常函。后得权悲遍诸趣类。制三藏法令化三根有情。造十善格式导六趣众生。言乘即三谈识唯八。五性有成否三身则常灭。百亿应化同泛六舟。千叶牟尼等授三驾。缘法界有情故他缘。简声独羊鹿故大名。运自他乎圆性故曰乘。此乃君子之行业菩萨之用心。北宗大纲盖如此乎。然此乘有二种义。谓浅略深秘是也。以多名句说一义理此即浅略。一一言名具无量义即是真言深秘。初显浅略次明深秘。初浅略者。大日尊告秘密主言。复次秘密主大乘行。发无缘乘心法无我性。何以故。如彼往昔如是修行者。观察蕴阿赖耶。知自性如幻阳炎影响旋火轮乾闼婆城者。释曰。即是明第二重观法无我性也。梵音莽钵罗。是无义亦是他义。所谓他缘乘者。谓发平等大誓。为法界众生行菩萨道。乃至诸一阐提及二乘未入正位者。亦当以种种方便折伏摄受。普令同入是乘。约此无缘大悲故名他缘乘。又无缘乘者。至此僧祇始能观察阿陀那深细之识。解了三界唯心心外更无一法而可得者。乘此无缘心。而行大菩提道故名无缘乘也。楞伽解深密等经瑜伽唯识等论所说。八识三性三无性皆是此意也。法相大乘以此为宗。此则所谓菩萨乘也。菩萨者梵云菩提萨埵。略去二字故云菩萨。
    唯识瑜伽皆明五位。言五位者。资粮加行通达修习究竟位等。初资粮位者。唯识论颂。乃至未起识。求住唯识性。于二取随眠。由未能伏灭。摄论云。清净增上力。坚固心胜进。名菩萨初修无数三大劫。即从初发深固大菩提心。乃至未起顺决择识。求住唯识真胜义性。齐此皆是资粮位摄。大菩提心。以善根力为自体以大愿为缘。不退屈为策发。虽遇恶友不能破坏。此位未能伏除识相。即地前三十心皆是此位。望菩提果求出生死此为自利。故名资粮。望涅槃果即为有情。约利他故名解脱分。此位菩萨依因善友作意资粮四胜力故。于唯识义虽深信解。而未能了能所取空。多住外门修菩萨行。二取随眠未能伏灭令彼不起二取现行。此位二障虽未伏除修胜行时有三退屈。而能三事练磨其心。一闻无上正等菩提广大深远。心便退屈引他证已练。二闻施等波罗蜜多甚难可修。心便退屈省己增修练。三闻诸佛圆满转依极难可证。心便退屈引粗况妙练。
    三贤位中。初十住者。习种性即发趣也。行成不退故立住名。依佛地经。第二七日在忉利天妙胜殿说。华严云。尔时法慧菩萨承佛神力。从菩萨无量方便三昧起说菩萨十住。十方有千佛刹微尘数诸佛。同名法慧而现前加被。十方有十千佛刹微尘数菩萨。同名法慧云集作证（自下三贤位皆华严经文）十住心。一发心住者有三。一发心缘。见佛法僧及苦众生发菩提心。二所求法。谓求十力处非处等而发于心。三所学法。勤学十法。欲令菩萨心转增广。二治地住者有二。一利他行。于诸众生发十种心。谓利益心等。二自利行。勤学十法。谓诵习多闻虚闲寂静。近善知识发言和悦。欲令菩萨增长大悲。
    三修行住者有二。一治烦恼行。以十种行观一切法无常苦空无我等。二治小乘行。勤学十法。谓观察众生界法界世界地等欲等。欲令菩萨智慧明了。四生贵住者有二。一圣法中成就十法。了知众生国土世界业行果报生死涅槃。二上求佛法应学十法。了知三世一切佛法。欲令增进于三世中心得平等。五具足方便住者有二。一利他行。而起十心所修善根皆为救护一切众生饶益安乐等。二自利行。勤学十法。知众生无边等欲令其心转复增胜无所染着。
    六正心住者有二。一决定信。闻十种法心定不动。赞佛毁佛赞法赞毁僧等。二决定智。勤学十法。谓一切法无相无体等。欲令其心得不退转无生法忍。七不退住者有二。一不退行。闻十种法坚固不退。闻有佛无佛有法无法等。二不退智。勤学十法。说一即多说多即一等。欲令增进于一切法善能出离。八童真住者有二。一得胜行。住十种业。谓身语意行无失。知众生种种欲解界业等。二缘净土。勤学十法。谓知一切佛刹等。欲令增进于一切法能得善巧。
    九法王子住者有二。一利众生行。善知十法。谓善知诸众生受生。知烦恼现起等。二求菩提行。勤学十法。谓法王处善巧法王轨度等。欲令增进心无障碍。十灌顶住者有三。一度众生。成就十智。开示调伏无数众生等。二得深法。身及身业神通变现。法王子等亦不能知。三所知广。勤学十智。欲令增进一切种智。
    十行。十行者长养性也。修起名行。厌有为故求菩提故。悲愍有情故。依修二谛伏中品障。第二七日在炎魔天宝庄严殿说。尔时功德林菩萨承佛神力。从菩萨善思惟三昧起说菩萨十行。十方有万佛刹微尘数菩萨。同名功德林云集作证。一欢喜行者。修施有二。一自生喜为大施主。凡所有物悉能惠施。二生他喜。修此行时一切爱乐。愿以身肉充足一切不见自身施者。令其永得安隐快乐。二饶益行者。修戒有二。一自利行。护持净戒不着六尘。假使那由他天诸魔女。端正殊丽不能倾戒。二利他行。令未度者度解脱调伏等。心常安住甚深智慧。三无违逆行者。修忍有二。一自利。常修忍法谦下恭敬。假使那由他众生。言语毁辱器杖逼害心净欢喜。二利他此身空寂无我我所自他觉悟心不退转。四无屈挠行者。精进有二。一自利行。第一精进断烦恼故。为知一切众生诸根胜劣故。二利他行。设为众生经微尘数劫受苦。令彼众生永脱诸苦乃至究意。五离痴乱行者。修定有二。一离痴乱成就正念。死此生彼入胎出胎心无痴乱。二悟深法。闻恐怖声悦意声等而不能坏。知诸三昧同一体性。于一切智得不退转。六善现行者。修慧有二。一顺空行。三业清净无虚妄故。无相甚深住于真实。二随有行。念诸众生常处痴闇。若未调伏我当先作成就调伏必至菩提。七无著行者。修方便有二。一无取着。于念念中入僧祇界。见佛闻法皆无所著。二利诸有情。观一切法如幻诸佛如影菩萨行如梦说法如响。自利利他清净满足。八难得行者。修愿有二。一利他行。譬如船师不住此岸彼岸中流。而能运度从此至彼。菩萨亦尔。二不求报。不求一缕一毫及以一字赞美之言。为安隐彼至菩提故。九善法行者。修力有二。一无碍力。得四无碍解假使那由他众生。各别所问皆为酬对令除疑惑。二示导力。成就十种身等为众生作清凉池。能尽一切佛法源故。十真实行者。修智有二。一十力智。成就第一诚谛之语。知众生是处非处智等。二现神力。念念遍游十方世界。示现如来自在神力。有亲近者欢喜清净。
    十回向。十回向者。不可坏性十金刚也。回己所修有趣向故。回施众生菩提涅槃不可坏性。第二七日在都史天一切妙宝所庄严殿说。尔时金刚幢菩萨承佛神力。从菩萨智慧光明三昧起说菩萨十回向。十方有十万佛刹微尘数诸佛。同名金刚幢现前加被。有百万佛刹微尘数菩萨。同名金刚幢云集作证。一救护一切众生离众生相回向者。此菩萨所修六度四无量心。为一切众生作灯作炬破无明闇。此文有三。一回施众生。二回向菩提。三回向一切法真实性。二不坏回向者。此菩萨于佛法僧得不坏信。于三乘等心转增长。念念见佛以阿僧祇供具供养诸佛。文三如前。以此善根。为欲度脱一切众生得清净智证寂灭性等。
    三一切佛回向者。此菩萨随顺修学去来现在诸佛回向之道。见一切色乃至触法若美若恶不生爱憎。文三如前。以此善根授众生。安住金刚菩提心住于实际。四至一切处回向者。此菩萨修习善根。愿如实际无处不至。去来现劫佛成正觉。愿以不可说香云摩尼供养等。文三如前。以此善根普摄众生入如来智充遍法界。五无尽功德藏回向者。此菩萨普行诸清净业。入不可思议自在三昧。善巧方便能作佛事。放佛光明普照世界。文三如前。以己善根及众生界。趣萨婆若遍入法界耳。六随顺坚固一切善根回向者。此菩萨或为帝王不刑不罚。以四摄法摄诸众生。七宝妻子手足支分欢喜尽施。文三如前。以彼善根愿诸众生入智慧海安住实际等。七随顺一切众生回向者。此菩萨随所积集一切善根入无量三昧。以智慧观察一切众生心行差别咸令清净。文三如前。以此善根愿一切众生住无上智平等清净。八真实相回向者。此菩萨正念明了其心坚住。得智慧明为善知识之所摄受。如来慧日明照其心永灭痴冥。文三如前。以此善根尽众生界成等正觉周遍法界。九无著无缚解脱回向者。此菩萨于一切善根心生尊重。修习普贤菩萨行愿。得佛灌顶于一念中入方便地。文三如前。以此善根开悟众生。得大智慧住佛境界。十等法界无量回向者。此菩萨以离垢缯而系其顶住法师位广行法施。为诸众生作调御师示一切智道。文三如前。修如是行普为众生成一切智充满法界。
    二明加行位。加行位者。第十回向末也。论云。现前立少物。谓是唯识性。以有所得故。非实住唯识。菩萨先于初无数劫。善修福德智慧资粮为入见道住唯识性。复修加行伏除二取。谓暖顶忍世第一法。此四总名顺决择分。谓见道中彼无漏故名为真实。此暖等四顺趣彼分名顺决择分。前顺解脱既初发心求究竟果故远。此顺决择邻近见道故近。暖等四法依四寻思四如实智初后位立。四寻思者。名义自性差别假有实无。如实遍知此四离识及识非有名如实智。如是暖顶依能取识观所取空。下忍起时印境空相。中忍转位于能取识如境是空顺乐忍可。上忍起位印能取空。世第一法双印空相。皆带相故未能证实。故说菩萨此四位中。犹于现前安立小物。谓是唯识真胜义性。以彼空有二相未除。带相观心有所得故。非实安住真唯识理。依如是义厚严经云。菩萨于定位。观影唯是心。义想既灭除。审观唯自相。如是住内心。知所取非有。次能取亦无。后触无所得。此加行位。唯能伏除全未能灭。于安立谛非安立谛俱学观察。为引当来二种见故。非安立谛是正所观。非如二乘唯观安立。菩萨起此暖等善根。虽方便时通诸静虑。而依第四方得成满。托最胜依入见道故。唯依欲界善趣身起。余慧厌心非殊胜故。故显扬云。极戚非恶趣。极欣非上二。唯欲界人天。佛出世现观（自下依唯识论文）暖善根者。依明得定发下寻思。观无所取立。为暖位。谓此位中创观所取名等四法皆自心变。假施设有实不可得。顶善根者。依明增定发上寻思。观无所取立为顶位。谓此位中重观所取名等四法皆自心变。假施设有实不可得。忍善根者。依印顺定发下如实智。于无所取决定印持。无能取中亦顺乐忍。既无实境离能取识。宁有实识离所取境。世第一善根者。依无间定发上如实智。印二取空立世第一法。谓前上忍唯印能取空。今世第一法二空双印。起真见故初阿僧祇劫满。
    三明通达位。通达位者。谓圣种性见道位也。论云。若时于所缘。智都无所得。尔时住唯识。离二取相故。若时菩萨于所缘境。无分别智都无所得。不取种种戏论相故。智与真如平等平等俱离能取所取相故。有释此智相见俱无。有释此智相见俱有。有释此智见有相无。说无相取不取相故。此正义也。加行无间此智生时。体会真如名通达位。初照理故亦名见道。此有二种。一真见道。谓即所说无分别智。实证二空所显真理。实断二障分别随眠。虽多刹那事方究竟。即一无间一解脱一胜进。而相等故总说一心。此复有二渐顿断故。二相见道。此复有二。一观非安立谛有三品心。二缘安立谛有十六心故。前真见道证唯识性。后相见道证唯识相。二中初胜。故颂偏说。前真见道根本智摄。后相见道后得智摄。此二见道摄六现观者。谓思现观信现观。戒现观智谛现观。边智谛现观究竟现观。此真见道摄彼第四现观小分。此相见道摄彼第四第五小分。初在贤位由思所成。后是果收谓尽智等。虽第二三与见俱起。而非自性故不相摄。菩萨得此二见道时。生如来家住极喜地。善达法界得诸平等。常生诸佛大集会中。于多百门已得自在。自知不久证大菩提。能尽未来利乐一切故。
    第四修习位。修习位者十地通名。依持生长故说为地。华严经云。金刚藏言。我不见有诸佛国土。其中如来不说十地者。唯识论云。无得不思议。是出世间智。舍二粗重故。便证得转依。菩萨从前见道起已。为断余障证得转依。复数修习无分别智。此智远离所取能取故说无得。妙用难测名不思议。二取随眠是世间本。唯此能断名出世间。二障种子立粗重名。令彼永灭故名为舍。此能舍彼二粗重故。便能证得广大转依。由数修习无分别智断本识中二障粗重故。能转舍依他起上遍计所执。及能转得依他起中圆成实性。由转烦恼得大涅槃。转所知障证无上觉。云何证得二种转依。谓十地中修十胜行。断十重障证十真如。二种转依由斯证得。转依位别略有六种。一损力益能转谓初二位。二通达转谓通达位。谓在见道。三修习转在十地行。四果圆满转谓究竟位。五下劣转谓二乘位。六广大转谓大乘位。此中意说广大转依。舍二粗重而证得故。转依义别略有四种。一能转道。伏二障种谓永断故。二所转依。持种本识迷悟真如。三所转舍。所断二障所舍有无。四所转得。所显涅槃所生菩提。此四义中取所转得。颂说证得转依言故。然初地至觉道成诸地不同皆此位摄。列名辨相如下应知。第二七日在他化自在天宫摩尼宝藏殿。尔时金刚藏菩萨承佛神力。从菩萨大智慧光明三昧起说菩萨十地。尔时十方有十亿佛刹微尘数诸佛同名金刚藏而现前加被。有十亿佛刹微尘数菩萨同名金刚藏云集作证。第一叹喜地者。仁王经云。若菩萨住百佛国中。作阎浮提四天王修百法门。二谛平等心化一切众生。华严经云。佛子菩萨住叹喜地。成就多欢喜多净信多无恼害多无嗔恨。念诸佛法念诸菩萨法。念清净波罗蜜念入一切如来智。生佛境界中故。入一切菩萨平等性中故。远离一切怖畏故。皆生欢喜。此菩萨已得远离五怖畏故。所谓不活畏恶名畏死畏恶道畏大众威德畏。已离我想不爱自身何况资财故。不求他供给施一切众生故远离我见无我想故。决定不离佛菩萨故。世无等者况有胜故。此即如次配五怖畏。此菩萨大悲为首。广大志乐无能俎坏。敬顺尊重诸佛教法。日夜修习善根无厌足故。亲近善知识故。求多闻无厌足故。求一切智地故。求如来力无畏不共佛法故。求诸波罗蜜助道法故。乃至凡所有物仓库七宝头目手足皆无所惜。为求诸佛广大智慧。是为大舍。十度之中行檀波罗蜜。四摄之中布施偏多。余非不修能力随分。多作阎浮提王。诸所作业不离念佛法僧。乃至不离念具足一切种一切智智。唯识论云。极喜地者。初获圣性具证二空。能益自他生大喜故。行施波罗蜜多。此有三种。谓财施无畏施法施断异生性障。谓二障中分别起者。依彼种立异生性故。二乘见道现在前时。唯断一种名得圣性。菩萨见道现在前时。具断二种名得圣性。二真见道现在前时。彼二障种必不成就。犹明与闇不俱起故。此即通达。何名修习。住满地中时既淹久。理应进断所应断障。不尔三时道应无别。故说菩萨得现观已复于十地修道位中。唯修永灭所知障道。留烦恼障助愿受生。非如二乘速趣圆寂。故修道位不断烦恼。将成佛时方顿断故。证遍行真如。谓此真如二空所显。无有一法而不在故。华严经云。此地菩萨勤加精进。于一念顷证百三摩地。以净天眼见诸佛国。二见百如来。三动百世界。身亦能往彼佛世界放大光明。四化为百类普令他见。五成就百类所化有情。六若欲留身得百劫住。七见前后际百劫中事。八知见能入百法明门。九化作百身。十身皆能现百菩萨眷属。若以菩萨殊胜愿力自在示现过于是数。乃至百千亿劫不能数知。第二离垢地者。仁王经云。若菩萨住千佛国中。作忉利天王修千法门。以十善道化一切众生。华严经云。佛子菩萨摩诃萨。欲入二地当起十种心。所谓正直心柔软心。堪能心调伏心。寂静心纯善心。不杂心无顾恋心广心大心。得入第二离垢地。此菩萨作是念。十不善道是三恶趣因。十善业道是人天乃至有顶处因。上品十善。修治清净心广无量故。具足悲愍不舍众生希求诸佛大智故。乃至证十力四无畏故。一切佛法皆得成就。此菩萨于无量百千亿那由他劫。远离悭嫉破戒垢故。四摄法中爱语偏多。十度之中修持戒波罗蜜多。多作轮王。唯识论云。二离垢地。具净尸罗远离能起微细毁犯烦恼垢故。行戒波罗蜜多。谓摄善法戒摄律仪戒饶益有情戒。断邪行障证最胜真如。谓此真如具无边德。于一切法最为胜故。准论。应云于多千门已得自在。华严经云。于一刹那顷证千三摩地。以净天眼见诸佛国。二见千如来。三动千世界。身亦能往彼佛世界放大光明。四化为千类普令他见。五成就千类所化有情。六若欲留身得千劫住。七见前后际千劫中事。八知见能入千法明门。九化作千身。十身皆能现千菩萨眷属。然依仁王经。二地菩萨为忉利天王。若华严经作转轮圣王。二说不同具引如上。第三发光地者。仁王经云。若菩萨住十万佛国中。作炎天王修十万法门。以四禅定化一切众生。华严经云。佛子菩萨摩诃萨。欲入第三发光地者当起十种深心。所谓清净心安住心。厌舍心离贪心。不退心坚固心。明盛心勇猛心。广心大心。以是十心得入第三地。此菩萨于四禅四空次第随顺得无量神力。能动大地。一身为多身多身为一身。或隐或显石壁山障所往无碍。犹若虚空六通具足。此菩萨忍辱心柔和心。谐顺心悦美心。不嗔心不动心等皆转清净。于四摄中利行偏多。十度之中忍辱波罗蜜偏多。余非不修随力随分。多作三十三天王。唯识论云。三发光地者。成就胜定大法总持。能发无边妙慧光故。行忍辱波罗蜜多。谓耐怨害忍安受苦忍谛察法忍。断闇钝障证胜流真如。谓此真如所流教法。于余教法极为胜故。华严经云。于一念顷证百千三摩地。以净天眼见诸佛国。二见百千如来。三动百千世界。身亦能往彼佛世界放大光明。四化为百千类普令他见。五成就百千类所化有情。六若欲留身得百千劫住。七见前后际百千劫中事。八知见能入百千法明门。九化作百千身。十身皆能现百千菩萨眷属。然依仁王经。三地菩萨作夜摩天王。若华严经作三十三天王第四焰慧地者。仁王经云。若菩萨住百亿佛国中。作兜率天王修百亿法门。行道品化一切众生。华严经云。佛子菩萨摩诃萨。欲入第四地者当修行十法明门。所谓观察众生界法界。世界虚空界识界。欲界色界无色界。广大信解界大心信解界。以此十法明门得入焰慧地。此菩萨修行观身受心法。未生已生不善法令不生断故。未生已生善法令生不失故。信进念定慧根力等。念觉分择法精进喜轻安定舍等觉分。正见正思惟正语正业正命正精进正念正定等。修禅定根力觉道。于四摄法同事偏多。十度之中精进波罗蜜偏多。此地当作夜摩天王。唯识论云。四焰慧地安住最胜菩提分法。烧烦恼薪慧焰增故。行精进波罗蜜多。谓被甲精进摄善精进利乐精进。断微细烦恼现行障。第六识俱身见等摄。最下品故不作意缘故。远随现行故说名微细。彼障四地菩提分法。入四地时便能永断。初二三地行施戒修相同世间。四地修得菩提分法方名出世。故能永害二身见等。第七识俱执我见等。与无漏道性相违故。八地以去方永不行。证无摄受真如。谓此真如无所系属。非我执等所依取故。华严经云。于一念顷证百亿三摩地。乃至身皆能现百亿菩萨眷属。仁王华严二说如上。第五难胜地者。仁王经云。若菩萨住千亿佛国中。作化乐天王修千亿法门。二谛四谛八谛化一切众生。华严经云。佛子菩萨摩诃萨。欲入第五地当以十种平等清净心趣入。所谓于过去佛法平等。未来佛法平等。现在佛法平等。戒平等心平等。除见疑悔平等。道非道智平等。修行知见平等。于一切菩提分法上上观察平等。教化众生清净心平等。以此十种平等清净心得入第五地。此菩萨受如来护念故得不退转心。如实知此是苦圣谛集圣谛灭圣谛道圣谛。善知世俗谛第一义谛。此菩萨为利益众生故。世间伎艺靡不该习。行四摄法。十度之中禅波罗蜜偏多。多作兜率天王。唯识论云。五极难胜地。真俗两智行相互违。合令相应极难胜故。行静虑波罗蜜多。谓安住静虑引发静虑辨事静虑。断下乘般涅槃障。令厌生死乐趣涅槃同下二乘厌苦欣灭。彼障五地无差别道。入五地时便能永断。证类无别真如。谓此真如类无差别。非如眼等类有异故。华严经云。于一念顷证千亿三摩地。以净天眼见诸佛国。二见千亿如来。三动千亿世界。身亦能往彼佛世界放大光明。四化为千亿类普令他见。五成就千亿类所化有情。六若欲留身得千亿劫住。七见前后际千亿劫中事。八知见能入千亿法明门。九化作千亿身。十身皆能现千亿菩萨眷属。教有二说具引如前。第六现前地者。仁王经云。若菩萨住十万亿佛国中。作他化自在天王修十万亿法门。十二因缘智化一切众生。华严经云。佛子菩萨摩诃萨。欲入第六地当观察十平等法。所谓无相故平等。无体故无生故无灭故。本来清净故无戏论故。无取舍故寂静故。如幻梦影响等故有无不二故。如是观一切法自性清净。随顺无违得入现前地。此菩萨以大悲为首观世间生灭。谓业为田识为种。无明闇覆爱水为润。我慢溉灌见网增长生名色牙。名色增长生五根。诸根相对生触。乃至终没为死。如是十种顺逆观诸缘起修三脱门。住此地中般若波罗蜜偏多。多作善化天王。唯识论云。六现前地。住缘起智引无分别最胜般若令现前故。行般若波罗蜜多。谓生空无分别慧。法空无分别慧。俱空无分别慧。断粗相现行障证无染净真如。谓此真如本性无染亦不可说后方净故。华严经云。于一念顷证百千亿三摩地。以净天眼见诸佛国。二见百千亿如来。三动百千亿世界。身亦能往彼佛世界放大光明。四化为百千亿类普令他见。五成就百千亿类所化有情。六若欲留身得百千亿劫住。七见前后际百千亿劫中事。八知见能入百千亿法明门。九化作百千亿身。十身皆能现百千亿菩萨眷属。二文不同具引如上。第七远行地者。仁王经云。若菩萨住百万亿佛国中。作初禅王修百万亿法门。方便智愿智化一切众生。华严经云。佛子菩萨摩诃萨。欲入第七地当修十种方便慧。谓修空无相无愿三昧等。如是十种方便慧。起殊胜行得入第七地。从第六地来能入灭定。今住此地能念念入念念起而不作证。以大方便虽示现生死而恒住涅槃。虽眷属围绕而常乐远离。虽以愿力三界受生。不为世法所染。虽得佛境界。而示现魔境界示同外道。获如实三昧智慧光明随顺修行。一切二乘无有能及。悉能干竭一切众生诸惑泥淹。十度之中方便波罗蜜偏多。多作自在天王。唯识论云。七远行地。至无相住功用后边。出过世间二乘道故。行方便善巧波罗蜜多。谓回向方便善巧。拔济方便善巧。断细相现行障。彼障七地妙无相道。入七地时便能永断。由斯七地说断二愚及彼粗重。一细相现行愚。即是此中执有生者。犹取流转细生相故。二纯作意勤求无相愚。即是此中执有灭者。尚取还灭细灭相故。纯于无相作意勤求。未能空中起有胜行。证法无别真如。谓此真如虽多教法种种安立。而无畏故。华严经云。于一念顷证百千亿那由他三摩地。以净天眼见诸佛。乃至身皆能现百千亿那由他菩萨眷属。教有二说具引如前。第八不动地者。仁王经云。若菩萨住百万微尘数佛国中。作二禅梵王修百万微尘数法门。双照方便神通智化一切众生。华严经云。佛子菩萨摩诃萨。离一切心意识分别。入一切法如虚空性名无生法忍。成就此忍得入不动地。此菩萨摩诃萨。菩萨心佛心菩提心涅槃心尚不现起。况复起于世间之心。此菩萨本愿故。诸佛世尊现其前言。善哉善哉善男子。此忍第一顺诸佛法。然我等所有十力四无畏十八不共诸佛之法汝今未得。为欲成就勤加精进。勿复放舍住此忍门。乃至第七劝已。于一念顷所生智业。若不可说三千大千世界。随众生身信解差别。普于其中示现受生教化成就。十度之中愿波罗蜜偏多。多作大梵天王王千世界。唯识论云。八不动地。无分别智任运相续相用烦恼不能动故。行愿波罗蜜多。谓求菩提愿利乐他愿。断无相中作加行障。令无相观不任运起。前之五地。有相观多无相观小。于第六地。有相观小无相观多。第七地中。纯无相观虽恒相续而有加行。由无相中有加行故。未能任运现相及土。如是加行障八地中无功用道故。若得入第八地时便能永断。彼永断故得二自在。八地已上纯无漏道任运起故。三界烦恼永不现行。第七识中细所知障犹可现起。生空智果不违彼故。证不增减真如。谓此真如离增减执。不随净染有增减故。即此亦名相土自在所依真如。谓若证得此真如已。现相现土俱自在故。华严经云。一刹那顷证百万三千世界微尘数三摩地。乃至菩萨眷属。二经不同具引如上。第九善慧地者。仁王经云。若菩萨住百万亿阿僧祇微尘数佛国中。作三禅大梵王修百万亿阿僧祇微尘数法门。四无碍智化一切众生。华严经云。佛子菩萨摩诃萨。欲具广大神通入差别世界。修力无畏不共法。随诸佛转法轮不舍大悲本愿力。得入第九善慧地。此地作大法师具法师行。善能守护如来法藏。以无量善巧智起四无碍解。用菩萨言辞而演说法。此菩萨起四无碍无暂舍离。何等为四。谓法义词乐说无碍智。法知诸法自相。义知诸法别相。词知无错谬。乐说无断尽。假使不可说世界所有众生。一刹那间令皆以无量言音而兴问难各各不同。菩萨于一念顷悉能领受。仍以一音普为解释。各随心乐令得欢喜。十度之中力波罗蜜最胜。多作二千世界主大梵王。唯识论云。九善慧地成就微妙四无碍解。能遍十方善说法故。行力波罗蜜。谓思择力修习力。断利他中不欲行障。令于利乐有情界事中不欲勤行乐修己利。彼障九地四无碍解。入九地时便能永断。证智自在所依真如。谓若证得此真如已。于无碍解得自在故。华严经云。于一念顷证百万阿僧祇国土微尘数三摩地。以净天眼见诸佛国。二见百万阿僧祇国土微尘数如来。乃至示现百万阿僧祇国土微尘数菩萨以为眷属。若以菩萨殊胜愿力。自在示现过于此数。乃至百千亿那由他劫不能数知。教有二说具引如前。第十法云地者。仁王经云。若菩萨住不可说不可说佛国中。作第四禅天王三界主。修不可说不可说法门。得理尽三昧同佛行处。尽三界源教化一切众生。华严经云。佛子从初地乃至第九地。以如是无量智慧观察已。善思惟修习观察。善满足白法集无边助道法。增长大福德智慧。广行大悲知世界差别。入众生界稠林。入如来所行处。证随顺如来寂灭行。常观察如来力无畏不共佛法。名为得一切种一切智智受职位。乃至佛子。此地菩萨以自愿力起大悲云。震大法雷通明无畏以为电光。福德智慧而为密云。现种种身周旋往反。于一念顷普遍十方百千亿那由他世界微尘国土演说大法。摧伏魔怨复过此数。于微尘国土随诸众生心之所乐。□甘露雨灭除一切众惑尘焰。是故此地名为法云。乃至此地多作摩醯首罗天王。于法自在能受众生声闻独觉一切菩萨波罗蜜行。于法界中所有问难无能屈者。布施爱语利行同事所作诸业。皆不离念佛法僧。乃至不离念具足一切种一切智智。唯识论云。十法云地。大法智云含众德水。蔽如空粗重充满法身故。修智波罗蜜多。谓受用法乐智成就有情智。断于诸法中未得自在障。谓所知障中俱生一分。令于诸法不得自在。彼障十地大法智云及所含藏所起事业。入十地时便能永断。由斯十地说断二愚及彼粗重。一大神通愚。即是此中障所起事业者。二悟入微细秘密愚。即是此中障大法智云及所含藏者。此地于法虽得自在。而有余障未名最极。证业自在等所依真如。谓若证得此真如已。普于一切神通作业总持定门皆自在故。华严经云。菩萨复作是念。我于一切众生为首为胜。若勤加精进。于一念顷得十不可说百千亿那由他佛刹微尘数三昧。乃至示现尔所微尘数菩萨以为眷属。若以菩萨殊胜愿力。自在示现过于此数。若修行若庄严。若信解若所作。若身若语若光明。若诸根若神变。若音声若行处。乃至百千亿那由他劫不能数知。
    五究竟位。究竟位者。十地经云。有妙净土出过三界。十地菩萨当生其中。璎珞经云。三僧祇满十地菩萨。于四禅上大自在宫。百劫修相好。千劫学威仪万劫学变化。将成正觉升莲座等。华严经云。佛子菩萨摩诃萨。入受职地即得百万阿僧祇三昧皆现在前。其最后三昧名受一切智胜职位。此三昧现前时。有大宝莲华忽然出生。其华广大量等百万三千大千世界。以众妙宝间错庄严。超过一切世间境界。出世善根之所生起。恒放光明普照法界。非诸天处之所能有。毗琉璃摩尼宝为茎。栴檀王为台马瑙为须。阎浮檀金为叶众宝为藏。宝网弥覆。十三千大千世界微尘数莲华以为眷属。尔时菩萨坐此华座。身相大小正相称可。无量菩萨以为眷属。各坐余华周匝围绕。一一各得百万三昧。向大菩萨一心瞻仰。佛子。此大菩萨并其眷属坐华座时。所有光明及以言音。普皆充满十方法界。一切世界咸悉震动。恶趣休息国土严净。同行菩萨靡不来集。佛子此菩萨坐华座时。于两足下放光普照十方诸大地狱。两膝轮放光普照十方诸畜生趣。于齐中放光普照十方阎罗王界。从左右胁放光普照十方人趣。皆灭众苦。从两手中放光普照十方一切诸天阿修罗。从两肩上放光普照十方一切声闻。从其项背放光普照十方辟支佛身。从其面门放光普照十方初始发心乃至九地诸菩萨。从两眉间放光普照十方受职菩萨。从其顶上放百万阿僧祇三千大千世界微尘数光明。普照十方一切世界诸佛如来道场众会。雨诸摩尼以为供养。复绕十方经十匝已。从诸如来足下而入。尔时。诸佛知其世界中其菩萨摩诃萨到受职位。从眉间出清净光明。名增益一切智神通。普照尽虚空遍法界已。而来至此菩萨会上。周匝右绕示现庄严已。从大菩萨顶上而入。尔时。菩萨得百万三昧。名为已得受职位之境界。具足十力堕在佛数。若身与座俱遍世界。唯识论究竟位颂云。此即无漏界。不思议善常。安乐解脱身。大牟尼名法。此谓此前菩提涅槃二转依果。即是究竟无漏界摄。诸漏永尽非漏随增。性净圆明故名无漏。界是藏义。此中含容无边希有大功德故。清净法界四智心品。灭道谛摄故唯无漏。谓佛功德及身土等。皆是无漏种性所生。故佛身中十八界等。皆悉具足而纯无漏。此转依果又不思议。超过寻思言议道故。此又是善白法性故。清净法界远离生灭极安隐故。四智心品妙用无方极巧便故。二种皆有顺益相故。违不善故常说为善。此又是常无尽期故。清净法界无生无灭。性无变易故说为常。四智心品所依常故。无断尽故亦说为常。非自性常从因生故。此又安乐无逼恼故。清净法界众相寂静故名安乐。四智心品永离恼害故名安乐。二乘所得二转依果。唯永远离烦恼障缚。无殊胜法故但名解脱身。大觉世尊成就无上寂默法。故名大牟尼。此牟尼尊所得二果。永离二障亦名法身。无量无边力无畏等大功德法所庄严故。体依聚义总说名身。故此法身五法为性。非净法界独名法身。二转依果皆此摄故。如是法身有三相别。一自性身。谓诸如来真净法界。受用变化平等所依。大功德法所依止故。二受用身。此有二种。一自受用。谓诸如来三无数劫修集无量福慧资粮所起无边真实功德。及极圆净常遍色身。相续湛然尽未来际。恒自受用广大法乐。二他受用。谓诸如来由平等智示现微妙净功德身。居纯净土为住十地诸菩萨众现大神通转正法轮。决众疑网令彼受用大乘法乐。合此二种名受用身。三变化身。谓诸如来由成事智变现无量随类化身。居净秽土为未登地诸菩萨众二乘异生。称彼根宜现通说法。令各获得诸利乐事。然佛三身即五法故。所证真理谓即法身。四智菩提即报身故。受用变化大悲力故。利他无漏因缘成就。三身三土或异或同。大小胜劣前后改转。净秽报化漏无漏摄。性相身土差别无边。如诸教中广显示故。
    此北宗。以唯识二谛二义为深极秘要。故略出大纲。慈恩法师唯识义云。第一出体者此有二种。一所观体。二能观体。所观唯识。以一切法而为自体。通观有无为唯识故。略有五重。一遣虚存实识。观遍计所执唯虚妄起都无体用。应正遣空情有理无故。观依他圆成诸法体实二智境界。应正存有理有情无故。无著颂云。名事互为客。其性应寻思。于二亦当推唯量及唯假。实智观无义唯有分别三。彼无故此无。是即入三性。成唯识言。识言总显一切有情各有八识六位心所。所变相见分位差别。及彼空理所显真如。识自相故。识相应故。二所变故。三分位故。四实性故。如是诸法皆不离识总立识名。唯言但遮愚夫所执定离诸识实有色等。如是等文诚证非一。由无始来执我法为有拨事理为空。故此观中。遣者空观对破有执。存者有观对遣空执。今观空有而遣有空。有空若无亦无空有。以彼空有相待观成。纯有纯空谁之空有。故欲证入离言法性。皆须依此方便而入。非谓有空皆即决定。证真观位非有非空。法无分别性离言故。说要观空方证真者。谓要观彼遍计所执空。为门故入于真性。真体非空。此唯识言既遮所执。若执实有诸识可唯。既是所执言应除遣。此最初门所观唯识于一切位思量修证。二舍滥留纯识。虽观事理皆不离识。然此内识有境有心。心起必托内境生故。但识言唯不言唯境成唯识言。识唯内有境亦通外。恐滥外故但言唯识。又诸愚夫迷执于境。起烦恼业生死沉沦。不解观心勤求出离。哀愍彼故说唯识言。令自观心解脱生死。非谓内境如外都无。由境有滥舍不称唯。心体既纯留说唯识。厚严经云。心意识所缘皆非离自性。故我说一切唯识无有余。华严等说三界唯心。遗教经云。是故汝等当好制心。制之一处无事不辨等皆此门摄。三摄末归本识。心内所取境界显然。内能取心作用亦尔此见相分俱依识有。离识自体本末法必无故。三十颂言。由假说我法。有种种相转。彼依识所变。此能变唯三。成唯识说。变谓识体转似二分。相见俱依自体起故解深密说。诸识所缘唯识所现。摄相见末归识本故。所说理事真俗观等皆此门摄。四隐劣显胜识。心及心所俱能变现。但说唯心非唯心所。心王体殊胜心所劣依胜生。隐劣不彰唯显胜法。故慈尊说。许心似二现。如是似贪等。或似于信等。无别染善法。虽心自体能变似彼见相二现。而贪信等体亦各能变似自见相现。以心胜故说心似二。心所劣故隐而不说。非不能似。无垢称言。心垢故有情垢。心净故有情净等。皆此门摄。五遣相证性识。识言所表具有理事。事为相用遣而不取。理为性体应求作证。胜鬘经云自性清净心。摄论颂言。于绳起蛇觉。见绳了义无。证见彼分时。知如蛇智乱。此中所说。起绳觉时遣于蛇觉。喻观依他遣所执觉。见绳众分遗于绳觉。喻见圆成遗依他觉此意即显。所遣二觉皆依他起。断此染故所执实蛇实绳我法不复当情非于依他以称遣故皆互除遣。蛇由妄起体用俱无。绳藉麻生非无假用。麻譬真理绳喻依他。知绳麻之体用蛇情自灭。蛇情灭故蛇不当情名遣所执。非如依他须圣道断。故渐入真达蛇空而悟绳分。证真观位照真理而俗事彰。理事既彰我法便息。此即一重所观体也。能观唯识以别境慧而为自体（云云）然总遍详诸教所说一切唯识。不过五种。一境唯识。阿毗达磨经云。鬼傍生人天各随其所应等事心异故。许义非真实。如是等文但说唯识所观境者皆境唯识。二教唯识。由自心执着等颂。华严深密等说唯识教者皆教唯识。三理唯识。三十颂言是诸识转变。分别所分别。由此彼皆无。故一切唯识。如是成立唯识道理皆理唯识。四行唯识。菩萨于定位等颂四种寻思如实智等皆行唯识。五果唯识。佛地经云。大圆镜智。诸处境识皆于中现。又如来功德庄严经云。如来无垢识。是净无漏界。解脱一切障。圆镜智相应。唯识亦言。此即无漏界。不思议善常。安乐解脱身。大牟尼名法。如是诸说唯识得果皆果唯识。此中所说五种唯识。总摄一切唯识皆尽（云云）
    又显类差别者。其圆成真性识。若加行后得观是共相非别相。以总缘遍法故。根本智观是别相非共相。诸法别知故。乃至。或说因果体俱一识作用成多。一类菩萨义。或因果俱说二。决择分中有心地说。谓本识及转识。或唯因说三。辨中边云。识生变似义有情我及了。三十唯识云。谓异熟思量。及了别境识。多异熟性故偏说之。阿陀那名理通果有。或因果俱说三。谓心意识。或唯果说四。佛地经等说四智品。或因果俱说六。胜鬘经中说六识。或因果俱说七。诸教说七心界。或因果俱说八。谓八识。或因果合说九。楞伽第九颂云。八九种种识。如水中诸波。依无相论同性经中。若取真如为第九者真俗合说故。今取净位第八本识以为第九。染净本识各别说故。如来功德庄严经云。如来无垢识。是净无漏界。解脱一切障。圆镜智相应。又二谛义云。瑜伽唯识二谛各有四重。世俗谛四名者。一世间世俗谛（亦名有名无实谛）二道理世俗谛（亦名随事差别谛）三证得世俗谛（亦名方便安立谛）四胜义世俗谛（亦名假名非安立谛）胜义谛四名者。一世间胜义谛（亦名体用显现谛）二道理胜义谛（亦名因果差别谛）三证得胜义谛（亦名依门显实谛）四胜义胜义谛（亦名废诠谈旨谛）前之三种名安立胜义。第四一种非安立胜义谛。又云。胜义胜义者。体妙离言迥超众法名为胜义。圣智内证过前四俗复名胜义谛。又云。第四胜义胜义谛者。谓非安立废诠谈旨一真法界也。又以四种体释诸教体。故略出之。初摄相归性体者。教即真如。般者论云。应化非真佛。亦非说法者。说法不二取。无说离言相。第二摄境从识体者。若取根本能说者识心为体。若取枝末能闻法者识心为体。故天亲云。殿转增上力。二识成决定。第三摄假从实体者。一切内教体唯是声。由名句文体是假有随实说故。对法论说成所引声。不说名等名成所引。第四相用别论体者。唯取根本能说法者识上所现声名句文。以为教体。假与实义用殊故。此中四体约义用分。不乖真俗法相理故。具如法苑总聊简说。又有六合释。释一切法得名所以。故次略出之。此六合释以义释之。亦可名为六离合释。初各别释名之为离。后总合解名之为合。此六者何。一持业释。二依主释。三有财释。四相违释。五邻近释。六带数释。初持业释亦名同依。持谓任持业者业用作用之义。体能持用名持业释。名同依者。依谓所依。二义同依一所依体名同依释。如名大乘。依主释者亦名依士。依者能依主者法体。依他主法以立自名名依主释。或主是君主。一切法体名为主者从喻为名。如臣依王王之臣故名曰王臣。士谓士夫。有财释者亦名多财不及有财。财谓财物。彼从他财而立已名为有财。如世有财亦是从喻为名。相违释者名既有二义。所目自体各别。两体互乖而总立称是相违释。邻近释者。俱时之法义用增胜。自体从彼立其名。名邻近释。如说有寻及有伺等。诸相应法皆是此体。带数释者。数谓一十百千等数。带谓挟带。法体挟带数法为名名带数释。如说二十唯识论。此六释中各有多说。不能烦述。此中六释且依共传略示体义。其广辨相如余处说。谓此六中初持业释。于八转声何声中释。乃至带数释亦尔。皆如别处。更有释名如宗轮疏。恐厌繁多且指纲要。龙猛菩萨菩提心论云。又有众生。发大乘心行菩萨行。于诸法门无不遍修。复经三阿僧祇劫修六度万行。皆悉具足然证佛果。久远而成。斯由所习法教致有次第。所以亦不可乐。
    次秘密义者。如上无缘乘法。即是弥勒菩萨三摩地门。是三昧则所谓大慈三昧。亦是大日如来四行之一也。一切如来大慈无量悉名弥勒。此菩萨亦住普遍大慈发生三昧。说自心真言。
    ^h□^h□^h□^b□^b□^h□^b□^h□^h□^h□^b□^h□^h□^b□
    释云。阿誓单阇耶无能胜义。萨缚萨埵一切众生。奢也心性。谓彼先世所习行诸根性类。奴揭多知也。谓能了知众生诸根性行。句义如是。深秘义云。初^h□字为体即是本不生。生者生老病死一切流转之法。彼即体常自不生是阿字义。以知诸法自性不生。是故一切众生为无有上胜。上无等也。又能知法体不生故。达鉴群机一切心性无所不现觉。随彼所应度者而成就之。即是慈中之上。遍施众生无有穷尽。是故若有众生能通达受持读诵此法。行者不久即同弥勒之行。早证大慈三昧。此一真言悉摄法相法门。若诵此一真言则为持入弥勒所证所说一切法。即得不经三大劫一生成佛。常途说云。弥勒菩萨位居十地当来成佛。如此之说所谓未了之言。

秘密曼荼罗十住心论卷第六（终）

秘密曼荼罗十住心论卷第七


　　　　　　
　　　　　　
　　　　　　

觉心不生住心第七

    夫。大虚寥廓含万象越。气巨壑泓澄孕千品爰一水。诚知一为百千之母。空即假有之根。假有非有而有有森罗。绝空非空而空空不住。色不异空建诸法而宛然空。空不异色泯诸相而宛然有。是故色即是空空即是色。诸法亦尔何物不然。似水波之不离。同金庄之不异。不一不二之号立。二谛四中之称显。观空性于无得。越戏论于八不。于时四魔不战而缚。三毒不杀自降。生死即涅槃更无阶级。烦恼即菩提莫劳断证。虽然无阶之阶级不坏五十二位。阶级之无阶不碍一念成觉。一念之念经三大而勤自行。一道之乘驰三驾而劳化他。悲唯蕴之迷无性。叹他缘之阻境智。心王自在得本性之水。心数客尘息动浊之波。权实二智证圆觉乎一如。真俗两谛得教理乎绝中。悟心性之不生。知境智之不异。斯乃南宗之纲领也。故大日尊告秘密主言。秘密主。彼如是舍无我。心主自在觉自心本不生。何以故。秘密主。心前后际不可得故。释云。心主即心王也。以不滞有无故。心无挂碍。所为妙业随意能成。故云心主自在。心王自在明即是净菩提心更作一转开明倍胜于前劫也。心王犹如池水性本清净。心数净除犹如客尘清净。是故证此性净时即能自觉心本不生。何以故。心前后际俱不可得故。譬如大海波浪以从缘起故。即是先无后无。而水性不尔。波浪从缘起时水性非是先无。波浪因缘尽时水性非是后无心王亦复如是。无前后际。以前后际断故。虽复遇境界风随缘起灭。而心性常无生灭。觉此心本不生。即是渐入阿字门。如是无为生死缘因生坏等义。如胜鬘经宝性佛性论等中广明。谓本不生者。兼明不生不灭不断不常不一不异不去不来等。三论家举此八不以为究极中道。故吉藏法师二谛方言佛性等章盛谈此义。今略出纲要。谓二谛者。盖是言教之通诠相待之假称。虚寂之妙实穷中之极号矣。中论云。诸佛常依二谛说法。一者世谛二者第一义谛。故二谛唯是教门不关境理。而学者有其巧拙。遂有得失之异。若有巧慧学此二谛成无所得。无巧慧者学教即成有所得失。故常途诸师。或言含智解。或辞兼圣教。同以境理为谛。今不同此。间中论云。诸佛依二谛说法。涅槃经云。随顺众生故说二谛。是何谛耶。答能依是教谛所依是于谛。问于谛为失教谛为得不。答凡夫于为失如来于为得。圣人于亦得亦失。而师云。于谛为失教谛为得者乃是学教成迷。本于是通迷学教于别迷。通迷是本别迷是末。本是前迷末是后迷。问何意开凡圣二于谛耶。答示凡圣得失令转凡成圣。问于谛为失者。何以言谛耶。答论文自解。诸法性空世间颠倒谓有。于世人为实名之为谛。诸贤圣真知颠倒性空。于圣人是实名之为谛。此即二于谛。诸佛依此而说名为教谛耳。问教若为名谛耶。答有数意。一者依实而说故所说亦实是故名谛。二者如来诚谛之言是故名谛。三者说有无教实能表道是故名谛。四者说法实能利缘是故名谛。五者说不颠倒是故名谛。与他家二谛有十种异。一者理教异。彼明。二谛是理三假是俗四绝是真。今明。二是教不二是理。二者相无相异。他家住有无故是有相。今明。有表不有无表不无。不住有无故名无相。三者得无得异。他家住有无故名有得。今明。不住有无故名无得（云云）他但以有为世谛空为真谛。今明。若有若空皆是世谛。非空非有始名真谛。三者空有为二非空有为不二。二与不二皆是世谛。非二非不二名为真谛。四者此三种二谛皆是教门。说此三门为令悟不三。无所依得始名为理。问前三皆是世谛不三为真谛。答如此。问若尔理与教何异。答自有二谛为教不二为理。皆是转侧适缘无所妨也。问何故作此四重二谛。答对毗昙事理二谛明第一重空有二谛。对成论师空有二谛。汝空有二谛是我俗谛。非空非有方是真谛。故有第二重二谛。对大乘师依他分别二为俗谛。依他无生分别无相不二真实性为真谛。今明。若二若不二皆是我家俗。非二非不二方是真谛。故有第三重二谛。大乘师复言。三性是俗三无性非安立谛为真谛。故今明汝依他分别二真实不二是安立谛。非二非不二三无性非安立谛。皆是我俗。言亡虑绝方是真谛。问若以有无为教表非有非无理者。何不以非有非无之教表非有非无理。必以有无之教表非有非无理耶。答不可以月指月应以指指月。若利根人应如是说。但凡夫著有无故。以有无表非有非无。问若以于谛为众生说者更增其患（云云）何以依二于谛说法耶。答凡夫著有二乘滞空。今明。如来因缘有无假有假无。假有故不有假无故不无。云何增患。释名者。若如他释。俗以浮虚为义。真以真实为名。世是隔别为义。第一莫过为旨。此是随名释义。非是以义释名。若尔可谓世间法者有字无义。今明。俗以不俗为义。真以不真为义。若具足论之应以非俗非不俗遣四句为俗义。但今对他浮虚是俗义今明不俗为义。是名出世法者有字有义。释谛义有四家（云云）今明。此真俗是如来二种教门。能表为名则有二谛。若从所表为名则唯一谛。故非只以审实为义。若二于谛即以审实为谛。若就因缘教谛即有多义。或以诚谛之言释谛。此二教表不二之道。教必不差违即是谛义。依名释谛如是若依义释谛。谛以不谛为义。此是竖论。若横论谛以诸法为义。例如真俗义中说（云云）立名者。三门分别。前辨立名。次辨绝名。后辨释名。初立名者。不真不俗亦是中道。亦名无所有亦名正法亦名无住。此非真非俗无名今假为立名。此名以无名之所立名。如提罗波夷真不食油强为食油。二谛亦尔。以其真表不真以俗表不俗假言真俗。以其假言名无得物之功。物无应名之实。净名经云。从无住本立一切法。无住即无本。大品云。般若犹如大地出生万物。般若正法无住。此三眼目之异名（云云）第二辨绝名。常途相传世谛不绝名。引成论文。劫初时物未有名。圣人立名字。如瓶衣等物。故世谛不绝名。真谛与佛果三师不同。光宅云。此二皆不绝名。真谛有真如实际之名。佛果有常乐我净之名。但绝粗名不绝妙名。庄严云。此二皆绝名。佛果出于二谛外。是故绝名。真谛本来自空。亡四句绝百非。故绝名。开善云（云云）今明。一往为论何为不得。然非理实说。今问若劫初物作名詺者。以真谛无名。假名詺者与真何异。又问火名为当即火离火。若使此火名即火呼火即烧口。若使火名离火何故不得水耶。故知非即离体有名。若在口中不在火上。是即火绝名。且复从来蛇床虎杖世谛绝名。复问人是何物。人头手等何意呼人耶。强为立名岂非皆绝。次难三家（云云）今明。以四句辨之。一者俱绝。二者俱不绝。三者真绝俗不绝。四者俗绝真不绝。言二谛俱绝者。二谛皆如奈得皆不绝。二谛俱不绝者。得是如相名为如来。得是二如相所以皆不绝（云云）释二谛体常解不同（云云）今意有第三谛。彼无第三谛。彼以理为谛。今以教为谛。彼以二谛为天然之理。今明。唯一实谛方便说二。如唯一乘方便说三。问何处经文中道为二谛体。答中论云。因缘所生法。我说即是空。亦为是假名。亦是中道义。因缘所生法者是俗谛。即是空者是真谛。亦是中道义者是体。华严经云。一切有无法了达非有无。涅槃经云。随顺众生说有二谛。故以教门为谛。仁王经云。有谛无谛中道第一义谛。故知有第三谛。问教谛为是一体为是异体。答如前言中道为体故是一体。问若言一体者与他家一体何异。答他家定一定异定亦一亦异。今明约第一重故作此语。至第二第三第四重。不可言一不可言异。问于谛为是一体为是异体。答约二妄情为二体。尔终无有两物。如眼病见空华异空无华。故以一中道为体问假有假无为二谛非有非无为中道。答一往开中假义故。假故中中非假也。究竟而言假亦是中。故涅槃经云。有无即是非有非无。亦得中为假。一切言说皆是假故。问何者是体假用假。何为体中用中耶。答假有假无是用假。非有非无是体假。有无是用中。非有非无是体中。复言有无非有非无皆是用中用假。非二非不二方是体假体中。合有四假四中。方是圆假圆中耳。明中道者。初就八不明中道。后就二谛明中道。初中师有三种方言。第一方言云。所以牒八不在初者。欲洗净一切有所得心。有得之徒无不堕此八计中。如小乘人言。谓有解之可生惑之可灭。乃至众生从无明流来。反本还源故去。今八不横破八迷竖穷五句。以求彼生灭不得故言不生不灭。生灭既去。不生不灭亦生灭亦不生灭。非生灭非不生灭五句自崩。又三论玄文云。三论部帙虽有异。而同以无所得正观为宗。所以然者。此论破除一切有所得边病。明无依无得不二中道。故三论破执用异正观无别。故无量义经云。如水洗秽义同约井池为异。今约用不同故辨所宗差别。中论以二谛为宗。所以用二谛为宗者。二谛是佛法根本。如来自行化他皆由二谛。自行由二谛者。如璎珞经佛母品明。二谛能生佛故二谛是佛母。盖取二智为佛。二谛能生二智故以二谛为母。即是如来自德圆满由于二谛。化他德由二谛者。如来有所说法教化众生常依二谛。故中论云。诸佛依二谛为众生说法。是化他德由于二谛。所以知自行化他由于二谛者。十二门论云。以识二谛故则得自利利他及共利。即其事也。以二谛是自行化他之本故。申明二谛以为论宗。则令一切众生具得自他二利。问何人迷二谛。论主破迷申二谛耶。答有三种人迷二谛。一小乘五百部。各执诸法有决定性。闻毕竟空如刀伤心。此人失第一义谛。然既失第一义谛亦失世谛。所以然者。空宛然而有故。有名空有方是世谛。彼既失空亦是迷有故失世谛。五百部执出如来二谛之外。二者方广道人。谓一切法如龟毛兔角无罪福报应此人失世谛。然有宛然而空故。空名有空。既失空有亦失有空。如斯之人亦失二谛。又诸外道亦失二谛。如有见外道迷于真谛。空见外道迷于世谛。又凡夫著有故迷真谛。二乘滞空迷世谛。今破此之迷申明二谛。故用二谛为宗。问何以得知此论以二谛为宗。答璎珞经云。二谛不生不灭乃至不来不去。今论正明八不。故知以二谛为宗。又青目序论意。明外人失二谛龙树为是等故造此中论。即知破外道迷失申明二谛。故以二谛为宗。问既名中论。何以不用中道为宗乃以二谛为宗答即二谛是中道。既以二谛为宗。即是中道为宗。所以然者。还就二谛以明中道故。有世谛中真谛中非真非俗中道。但今欲名宗两举故中谛互说。故宗举其谛名题其中。若以中道为名复以中道为宗者。但得不二义失其二义故也。问佛何故明二谛耶。答欲示佛法是中道故。以世谛故不断。以真谛故不常。所以立二谛。又二慧是三世佛法身父母。以有第一义故生般若。以有世谛故生方便。具实慧方便故有三世十方佛。又知第一义是自利。知世俗谛故能利他。共知二谛则得共利。又有二谛故佛语皆实。以世谛故说有是实。真谛故说空是实。所以明二谛。次百论破邪申二谛。具如破空品末说。亦应以二谛为宗。但今欲与中论互相开避。中论以二谛为宗。百论以二智为宗。欲明谛智互相成也。问百轮何故用二智为宗。答提婆与外道对面击扬斗一时权巧智慧。但提婆权智巧能破邪巧能显正。而实无所破亦无所显。故名实智。一论始终明此二智故以二智为宗。中论不与内诤一时权巧。俱共同学二谛之人诤二谛得失。故以二谛为宗。则中论用所申为宗。百论用能申为宗。欲明佛与菩萨能所共相成也。次十二门论亦破内迷申明二谛。亦以二谛为宗。但今欲示三论不同。宜以境智为宗。所言境智者。论云。大分深义所谓空也。若通达是义则通达大乘。具足六波罗蜜无所障碍。大分深义者。谓实相之境。由实相境发生般若。依般若故万行得成。则是之义。故用境智为宗。问论名中论中有几种。答既称为中则非多非一。随义对缘得说多一。所言一中者。一道清净更无二道。一道者即一中道也。所言二中者。即约二谛辨中。谓世谛中真谛中。言三中者。二谛中及非真非俗中言四中者。谓对偏中尽偏中绝待中成假中也。对偏中者。对大小学人断常偏病。是故说对偏中也。尽偏中者。大小学人有断常偏病则不成中。偏病若尽即名为中。是故经云。众生起见凡有二种。一断二常。如是二见不名中道。无常无断乃名中道。故名尽偏中也。本对偏病是故有中。偏病既除中亦不立。非中非偏。为出处众生强名为中。谓绝待中也。故此论云。若无有始终中当云何有。经云。远离二边不着中道。即其事也。成假中者。有无为假非有非无为中。由非有非无故说有无。如此之中。为成于假谓成假中。所以然者。良由正道未曾有无。为化众生假说有无。故以非有无为中有无为假也。此觉心不生心亦有二种义。一浅略二深秘。浅略如前说。深秘义者。下所说真言秘密义是也。所谓觉心不生住心法门是文殊师利菩萨三摩地门。大日经云。时文殊入佛加持神力三昧。说自证真言曰。
    ^h□^h□^e□^b□^h□^h□^h□^h□^h□^h□^h□^h□^h□^b□^h□^h□^h□^h□^h□^e□^h□
    释曰。醯醯是呼召。俱摩罗迦是童子。即是呼召令忆本愿。又俱是摧破之义。魔罗是四魔及眷属。此真言以魔字为体。即是大空之义。证此大空摧坏一切魔也。毗目乞底钵他悉体多解脱道住。谓呼此童子住于解脱道者。即是诸佛解脱。所谓大空涅槃。^h□^h□^h□^h□忆念忆念。^h□^e□^h□先所立愿。此真言浅略。意云。醯醯童子住解脱道者忆念本所立愿。一切诸佛法身成佛入身口意秘密之体。一切有心无能及者。然忆本愿故以自在之力。还于生死救度众生。大意如此。此童子久已法身成佛。故请具以忆本愿而度众生。由请菩萨本愿。若有见闻触知忆念我者皆于诸乘而得毕定乃至满一切愿。此菩萨久已成佛。所谓普见如来或云普现如来。以大悲加持力示童子身。显义如是。深秘义。^b□一字为体是大空义。大空则大自在。大自在则大我。大我能证大空。大我于一切法无著无得。是则如来智慧。若得平等慧者于一切法都绝戏论。是故亦名无戏论如来。故金刚顶经云。时薄伽梵一切无戏论如来。复说转字轮般若理趣。释经云。是则文殊师利菩萨之异名。转字轮者是五字轮三摩地（云云）所谓诸法空与无自性相应故者。金刚界曼荼罗中金刚利菩萨三摩地。诸法无相与无相性相应故者。是降三世曼荼罗中忿怒金刚利三摩地。诸法无愿与无愿性相应故者。是遍调伏曼荼罗中莲华利三摩地。诸法光明般若波罗蜜多清净故者。一切义成就曼荼罗中宝利菩萨三摩地。所谓空无相无愿是三解脱门。大般若等显诸空无相等经。皆是文殊师利菩萨三摩地法曼荼罗。故六波罗蜜经云。令文殊师利菩萨受持所说般若藏。龙树菩萨依此般若藏作中观十二门论示三解脱中道正观。龙树菩萨弟子提婆菩萨作百论破二乘外道等执。无著菩萨造顺中论。世亲菩萨作百论释。清辨菩萨造中论释。此名般若灯论。护法菩萨造广百论释。唐三藏玄奘法师译传大唐。秦姚兴时鸠摩罗什三藏译青目所作中观释为四卷。吉藏法师依中百十二三论。广造章疏盛传三解脱门。入唐学生智藏道慈法师等受学传此间。是名三论宗。是此名人则文殊师利菩萨。约法曰大般若波罗蜜多经。如此经论等所诠无量教义等。悉摄文殊一^b□字真言尽。若观诵此一字则证大空三昧等同文殊菩萨。证此大空慧时能知一切诸法本来不生不灭不断不常不一不异不去不来等。中论初说八不良有以也。是大慧亦是大日尊万德之一也。故善无畏三藏云。文殊师利者。是大日如来智慧。不离大日如来别有慧（云云）

秘密曼荼罗十住心论卷第七（终）

秘密曼荼罗十住心论卷第八


　　　　　　
　　　　　　
　　　　　　

一道无为住心第八（亦名如实知自心亦名空性无境心）

    若夫孔宣出震旦。述五常乎九州。百会诞华胥。开一乘乎三草。于是狂醉黎元住而不进。痴闇黔首往而不归。七十达者颇升其堂。万千罗汉乃信金口。度内五常方圆不合。界外一车大小不入。是故三七观树四十待机。初转四谛方等洗人法之垢秽。后洒一雨圆音沾草木之芽叶。至如入莲华三昧观性德不染。放白毫一光表修成遍照。会三归一赞佛智之深多。指本遮末谈成觉之久远。宝塔腾踊二佛同座。娑界震裂四唱一处。赐髻珠献璎珞。利智鹙子疑吾佛之变魔。等觉弥勒怪子年之过父。一实之理吐本怀于此时。无二之道得满足于今日。尔乃羊鹿毙而露牛疾。龙女出而象王迎。二种行处宿身心之室宅。十个如是安止观之宫殿。寂光如来融境智而知见心性。应化诸尊顾行愿而分身随相。寂而能照照而常寂。似澄水之能鉴。如莹金之影像。湿金即照影。照影即金水。即知境即般若。般若即境。故云无境界。即此如实知自心名为菩提。故大日尊告秘密主云。秘密主。云何菩提谓如实知自心。秘密主。是阿耨多罗三藐三菩提。乃至彼法少分无有可得。何以故。虚空相是菩提。无知解者亦无开晓。何以故。菩提无相故。秘密主。诸法无相谓虚空相。尔时金刚手复白佛言。世尊。谁寻求一切智。谁为菩提成正觉者。谁发起彼一切智智。佛言。秘密主。自心寻求菩提及一切智。何以故。本性清净故。心不在内不在外。及两中间心不可得。秘密主。如来应正等觉。非青非黄非赤非白非红非紫非水精色。非长非短非圆非方。非明非暗非男非女非不男女。秘密主。心非欲界同性非色界同性非无色界同性。非天龙夜叉乾闼婆阿修罗迦楼罗紧那罗摩□罗伽人非人趣同性。秘密主。心不住眼界。不住耳鼻舌身意界。非见非显现。何以故。虚空相心离诸分别无分别。所以者何。性同虚空即同于心。性同于心即同菩提。如是秘密主。心虚空界菩提三种无二。此等悲为根本方便波罗蜜满足。是故秘密主。我说诸法如是。令彼诸菩萨众菩提心清净知识其心。秘密主。若族姓男族姓女。欲识知菩提当如是识知自心。秘密主。云何知自心。谓若分段。或显色或形色或境界。若色若受想行识。若我若我所。若能执若所执。若清净。若界若处。乃至一切分段中求不可得。秘密主。此菩萨净菩提心门。名初法明道。释曰。谓无相虚空相及非青非黄等言并是明法身真如一道无为之真理。佛说此名初法明道。智度名入佛道初门。言佛道者指金刚界宫大日曼荼罗佛。于诸显教是究竟理智法身。望真言门是则初门。大日世尊及龙猛菩萨并皆明说不须疑惑。又下文云。所谓空性离于根境。无相无境界。越诸戏论等同虚空。离有为无为界离诸造作离眼耳鼻舌身意者。亦是明理法身。无畏三藏说。行者住此心时即知释迦牟尼净土不毁。见佛寿量长远本地之身与上行等从地涌出诸菩萨同会一处。修对治道者。虽迹邻补处然不识一人。是故此事名秘密。证此理佛亦名常寂光土毗卢遮那。大隋天台山国清寺智者禅师。依此门修止观得法华三昧。即以法华中论智度为所依构一家义。修止观兼为门徒说云。正修止观者。乃至观心具十法门。一观不可思议境。二起慈悲心。三巧安止观。四破法遍。五识通塞。六修道品。七对治助开。八知次位。九能安忍。十无法爱也。一观心是不可思议境者。夫一心具十法界。一法界又具十法界百法界。一界具三十种世间。百法界即具三千种世间。此三千在一念心。若无心而已。介尔有心即具三千。亦不言心在前一切法在后。亦不言一切法在前一心在后。若从一心生一切法者此则是纵。若心一时含一切法者此则是横。纵亦不可横亦不可。只心是一切法一切法是心。故非纵非横。非一非异玄妙深绝。非识所识非言所言。所以称为不可思议境。意在于此。又云。四句俱皆可说。说因亦是缘亦是共亦是离亦是。若为盲人说乳若贝若粖若雪若鹄。若盲闻诸说即得解乳。即世谛是第一义谛。当知终日说终日不说。终日双遮终日双照。即破即立即立即破。经论皆尔。天亲龙树内鉴冷然。外适时宜各权所据。而人师偏解学者茍执。遂兴矢石各保一边大乖圣道也。若得此意俱不可说俱可说。若随便宜者。应言无明法法性生一切法。如眠法法心则有一切梦事。心与缘合则三种世间三千相性皆从心起。一性虽少而不无。无明虽多而不有。何者。指一为多多非多。指多为一一非少。故名此心为不可思议境也。若解一心一切心一切心一切非一非一切。一阴一切阴一切阴一阴非一非一切。一入一切入一切入一入非一非一切。一界一切界一切界一界非一非一切。一众生一切众生一切众生一众生非一非一切。一国土一切国土一切国土一国土非一非一切。一相一切相一切相一相非一非一切。乃至一究竟一切究竟一切究竟一究竟非一非一切。遍历一切法皆是不可思议境。若法性无明合有一切法阴界入等。即是俗谛。一切界入是一法界。即是真谛。非一非一切。即是中道第一义谛。如是遍历一切法。无非不思议三谛。若一法一切法即是因缘所生法。是为假名假观。若一切法即一法我说即是空空观也。若非一非一切者即是中道观。一空一切空无假中而不空。总空观也。一假一切假无空中而不假。总假观也。一中一切中无空假而不中。总中观也。即中论所说不可思议一心三观也。历一切法亦如是。若因缘所生法者。即方便随情道种权智。若一切法一法我说即是空。即随智一切智。若非一非一切亦名中道义者。即非权非实一切种智。例上一权一切权。一实一切实。一切非权非实。遍历一切是不可思议三智也。若随情即随他意语。若随智随自意语。若非权非实即非自非他意语。遍历一切法无非渐顿不定不思议教门也。若解顿即解心。心尚不可得云何当有趣非趣。若解渐即解一切法趣心。若解不定即解是趣不过。此等名异义同。轨则行人呼为三法。所照为三谛。所发为三观。观成为三智。教他呼为三语。归宗呼为三趣。若得斯意类一切皆成法门。种种味勿嫌烦。又明修四种三昧入菩萨位云。行法众多略言其四。一常座。二常行。三半行半座四非行非座。亦随自意亦名觉意。通称三昧者调直定也。大论云。善心一处住不动是名三昧。法界是一处。止观能住不动。四行为缘观心。藉缘调直。故通称三昧。又云。根尘相对一念心起。即空即假即中。是为最要。又云。横竖一心明止观者。如上所说横竖深广破一切邪执。申一切经论修一切观行。逗一切根缘回转无穷。言烦难见。今当结束出其正意。若无生门千万重叠。只是无明一念因缘所生法。即空即假即中不思议三谛。一心三观一切种智佛眼等法耳。无生门既尔。诸余横门亦复如是。虽种种说只一心三观。故无横无竖但一心修止观。又云。言众生者。贪恚痴心皆计有我。我即众生我遂心起。心起三毒即名众生。此心起时即空即假即中。随心起念止观具足。观名佛知止名佛见。于念念中止观现前。即是众生开佛知见。此观成就名初随喜品。读诵扶助此观转明成第二品。如行而说资心转明成第三品。兼行六度功德转深成第四品。具行六度事理无减成第五品。转入六根净名相似位。故法华云。虽未得无漏而其意根清净。若此从相似位进入铜轮破无明得无生忍。四十二地诸位。故法华云。得如是无漏清净之果报。亦是三贤十圣住果报。唯佛一人居净土。以圣贤例佛。指妙觉是报。又云。若破法爱入三解脱发真中道。所有慧身不由他悟。自然流入萨婆若海。住无生忍亦名寂灭忍。以首楞严游戏神通。具大智慧如大海水。所有功德唯佛能知。今止观进趣方便齐此而已。入住功德今无所论后当重释。是十种法名大乘观。学是乘者名摩诃衍（是为天台宗修行相）此一道无为住心有二种义。谓浅略如前。深秘义者。下所说真言门义是也。言一道无为住心所说法门是观自在菩萨三摩地门。所以观自在菩萨手执莲华。表一切众生身心中有本来清净理。唯沉沦无明三毒泥中往来六趣四生垢秽。不染不垢犹如莲华。是本来清净理名一道无为。是一道亦名一乘。所谓佛乘。乘约能运载得名。道据能开通立称。名虽二别理则一也。是观自在菩萨住普观三昧。说自心真言曰。
    ^h□^b□^b□^h□^h□^b□^h□^h□^h□^h□^e□^h□^h□^h□^h□^b□^b□^h□^h□^h□^h□^h□
    初一句即是一切如来。谓十方三世诸佛。次句观义。用彼佛所观故名诸如来观。即是平等观。即是普眼观也。次句体也。所谓大悲为体。犹如金人以彼自体纯是金故为金人。此菩萨亦尔。纯以大悲为体。啰啰啰啰是尘垢义。入阿字门即是无尘垢。所以三重者除三毒三界三乘三业等。由除此三重尘垢速证本来清净一道无为理。此真言以初^h□字为体。萨字一切诸法谛义。观自在菩萨以普眼力观一切诸法不倒不谬故名谛。谛审也。所观理事无不彻底审谛故。法华经题目梵名云。^h□^b□^h□^h□^h□^h□^h□^h□^h□初^h□字亦是萨字。此经亦初一字为体。经内一切句义。皆说此一字之义。譬如易一爻能含六十四卦及十翼等万象。故观自在菩萨以此一字为真言。此菩萨亦名得自性清净如来。故金刚顶经云。时薄伽梵得自性清净法性如来。复说一切法平等观自在智印。释经云。得自性清净法性如来者是观自在菩萨异名。所谓世间一切欲清净故则一切嗔清净者。此则金刚法菩萨三摩地。所谓世间一切垢清净故则一切罪清净。此则金刚利菩萨三摩地（云云）法华经及余观音部经等。皆是观自在菩萨法曼荼罗。以^h□一字真言悉摄尽也。天台智者禅师依法华经中论智度论等。修止观法。撰四教仪禅门观心论。兼为弟子等说。上足弟子灌顶记法华玄文文句止观各十卷。后弟子湛然作文句玄义止观等私记。是名天台法华宗。如此法门并是法王之一职法界之一门。从百字轮一^h□字流出。摄末归本悉含一字。若有众生应从此门入法界者。现观音身授此法教。若能受持读诵速得解脱等同观音菩萨。若得此真言密义一切法教皆悉平等平等。若依多名显句经论疏等修行者。徒积年劫空费身心。不得证入法界。故法华仪轨经云。一切众生身中皆有佛性具如来藏。一切众生无非无上菩提法器。若欲成就如此法者。应当先具如是四缘。一者亲近善知识。即是灌顶阿阇梨也。二者听闻正法正法者是妙法莲华经王。三者如理作意。如理作意者即是瑜伽观智。瑜伽观智者。即是观念本尊及真言印等。四者法随法行。法随法行者。谓修奢摩他毗钵舍那。即堪任证无上菩提。若修持妙法莲华经若男若女。则须依修真言行密行菩萨道。应当先入大悲胎藏大曼荼罗并见护摩道场灭除身中业障。得阿阇梨与其灌顶。即从师受念诵仪轨三昧耶。护身结界迎请供养。乃至观于己身等同普贤大菩萨身。若不具如是增上缘者。所有读诵修习如此经王。难得速疾证成三昧。一一印契仪轨真言。应当于灌顶阿阇梨处躬禀受决择。而专擅作者是则名为越三昧耶。传及受者俱获重罪。

秘密曼荼罗十住心论卷第八（终）

秘密曼荼罗十住心论卷第九


　　　　　　
　　　　　　
　　　　　　

极无自性住心第九

    极无自性心。今释此心有二种趣。一显略趣。二秘密趣。显略趣者。夫甚深也者^8□嚧峻高也者苏迷。广大也者虚空。久远也者芥石。虽然芥石竭磷虚空可量。苏迷十六万。^8□嚧八亿那。近而难见我心。细而遍空我佛。我佛难思议。我心广亦大。巧艺心迷掷^7□。离律眼盲休见。禹名舌断夸步足刖。声缘识不识。萨埵智不知。奇哉之奇绝中之绝。其只自心之佛欤。迷自心故六道之波鼓动。悟心原故一大之水澄静。澄净之水影落万像。一心之佛鉴知诸法。众生迷此理轮转不能绝。苍生太狂醉自心不能觉。大觉慈父指其归路。归路五百由旬此心则都亭。都亭非常舍随缘忽迁移。迁移无定处是故无自性。诸法无自性故去卑取尊。故有真如受熏之极唱胜义无性之秘告。警一道于弹指。觉无为于未极。等空之心于是始起。寂灭之果果还为因。是因是心望前显教极果。于后秘心初心。初发心时便成正觉。宜其然也。初心之佛其德不思议。万德始显一心稍现。证此心时知三种世间即我身。觉十个量等亦我心。卢舍那佛始成道时。第二七日与普贤等诸大菩萨等广谈此义。是即所谓华严经也。尔乃苞华藏以为家。笼法界而为国。七处庄座八会闻经。入此海印定观法性圆融。照彼山王机示心佛不异。摄九世于刹那。舒一念于多劫。一多相入理事相通。帝网譬其重重。锭光喻其隐隐。遂使就觉母以发心。归普贤而证果。三生练行百城访友。一行行一切一断断一切。虽云初心成觉十信道圆。因果不异经五位而驰车。相性不殊浑十身。而同归。斯则华严三昧之大意。故大日如来告秘密主言。所谓空性离于根境无相无境界。越诸戏论等同虚空。离有为无为界离诸造作离眼耳鼻舌身意。极无自性心生。善无畏三藏说。此极无自性心一句悉摄华严教尽。所以者何。华严大意原始要终。明真如法界不守自性随缘之义。故法藏师五教云。若计真如一向有者有二过失。一常过。谓不随缘故。在染非隐故。不待了因故。即堕常过。问诸圣教中。并说真如为凝然常。既不随缘岂是过耶。答圣说真如为凝然者。此是随缘成染净时。恒作染净而不失自体。是即不异无常之常。名不思议常。非谓不作诸法如情所谓之凝然也若谓不作诸法而凝然者。是情所得故即失真常以彼真常不异无常之常。不异无常之常出于情外故曰真常。是故经中不染而染者明常作无常也。染而不染者明作无常时不失常也。问教中既就不异无常之常故。说真如为凝然常者。何故不就不异常之无常故说真如为无常耶。答教中亦说此义。故经云。如来藏受苦乐与因俱若生若灭。经云。自性清净心因无明风动成染心等。以此教理故真如不异常之无常。故随缘隐体是非有也。问真如是不生灭法故。既不异无常之常故说为常。不异常之无常故得说无常者。亦可依他是生灭法。亦应得有不异常之无常不异无常之常义耶。答亦并得有也。何以故。诸缘起无常法。即无自性方成缘起。是故不异常性而得无常。故经云。不生不灭是无常义。此即不异于常成无常也又以诸缘起即是无性。非灭缘起方说无性。是即不异无常之常也。故经云。色即是空非色灭空故。又云。众生即涅槃不更灭故等也。此中二义与真如二义相配可知。此即真俗双融二而无二。故论云。智障极盲暗谓真俗别执。此之谓也。是故若执真如同情所谓而凝然常者。即不随缘隐其自体。不假了因即堕常过也。又若不随缘成于染净。染净等法即无所依。无依有法又堕常也。以染净法皆无自体赖真立故。二断过者。如情之有即非真有。非真有故即断真也。又若有者即不随染净。染净诸法既无自体。真又不随不得有法亦是断。三藏又云。行者得如是微细慧时。观一切染净诸法。乃至少分由如邻虚无不从缘生者。若从缘生即无自性。若无自性即是本不生。本不生即是心实际。心实际亦复不可得。故曰极无自性心生。此心望前二劫。由如莲华盛敷。若望后二心。即是果复成种。故经曰如是初心佛说成佛因（前二劫者。指他缘一道二种住心。后二心者示真言门根究竟二心。）又极无自性心明真如法身蒙惊觉缘力更进金刚际。据大日经及金刚顶经等云。时婆伽梵大菩提普贤大菩萨住一切如来灭无相平等究竟真实。时金刚界一切如来现受用身弹指惊觉告曰。善男子。汝所证是一道清净。未证秘密金刚三摩地。勿以此为足。时一切义成就菩萨。由一切如来惊觉。即从无色身三昧起。礼一切如来白言。世尊如来教示我所行道。云何修行云何是真实。一切如来异口同音告彼菩萨言。善男子。当住观察自心三摩地。从此已后说五相成身真言。由此五相真言加持得成大日尊身。如是明证非一恐繁不述。言一道清净者即是一乘一如等理是也。
    又华严宗五教十玄六相华严三昧以为至要。故略出之。藏公金师子章云。释此金师子一章。略作十门分别。一明缘起二辨色空。三约三性。四显无相。五说无生。六论五教七勒十玄。八括六相。九成菩提。十入涅槃。一明缘起者。以金无自性。随工巧匠缘。遂有师子起。起但是缘故名缘起。二辨色空。以师子相虚唯是真金。师子不有金体不无。故色空。又空无自体约色以明。不碍幻有故云色空。三约三性者。师子情有名为遍计。金性不变号曰圆成。金师子似有称曰依他。四显无相者。以金收师子。金外更无师子相可得。故云无相。五说无生者。正见师子生时只是金生。金外更无一物。师子虽有生灭。金体本无增减。以金无增减故曰无生。六论五教者。此金师子唯是因缘之法。念念生灭实无师子可得。名愚法声闻教。第二即此缘生之法。各无自性。彻底唯空名大乘始教。第三言虽复彻底唯空。不碍幻法宛然。缘生假有二相双存。名大乘终教。第四即此二相。互夺两亡情谓不存。俱无有力互立双泯。名言路绝栖心无寄。名大乘顿教。第五即此情尽体露之法混成一块。繁兴大用起必全真。万像纷然参而不杂。一切即一皆同无性。一即一切因果历然。力用相收卷舒自在。名一乘圆教。七勒十玄者。一云。此金与师子同时成立。圆满具足。名同时具足相应门。第二金与师子相容成立一多无碍。于中理事诸相各各不同。或一或多各住自位。名一多相容不同门。第三若看师子即唯师子无金。即金隐师子显。若看金即唯金无师子。即金显师子隐。若两处看即俱显俱隐。隐即名秘密显即名显著。故名秘密隐显俱成门。第四即此师子眼耳支节一一毛处。各各全收师子。一一毛处师子。同时顿入一茎毛中。一一茎毛中各各皆有无边师子。又复一一毛载此无边师子。还入一茎毛中。如是重重无尽无尽如帝网天珠。名因陀罗网境界门。第五此师子眼收师子尽即一切纯是眼。若耳收师子尽即一切纯是耳。若诸相同时相收悉皆具足。即一一皆纯皆杂。又一一皆是圆满藏。故言诸藏纯杂具德门。第六师子诸根一一毛头皆各全收师子尽。一一皆彻遍师子。耳即眼眼即鼻。自在成立无障碍故。故名诸法相即自在门。第七此师子或隐或显。若一若多。定纯定杂有力无力。即此即彼主伴交辉。理事齐现皆尽相容。不碍安立微细成辨。故名微细相容安立门。第八此师子是有为法。念念生灭刹那无间。分为三际。为过去现在未来。此三际各有过去现在未来。总三三位以立九世。即更束为一数法门。虽复九世十世各各有融隔不同。相由成立通融无碍相同为一念。故名十世隔法异成门。第九即此师子与金。或隐或显或一或多。无有自性由心回转。说事说理有成有立。故名唯心回转善成门。第十说此师子用表无明。托此金体具彰真性。二事合说况阿赖耶识令生正解。名为托事显法生解门。第八。括六相者。言一师子是总相。五根差别是别相。共成一缘起是同相。眼耳各不相是是异相。诸根合会得有师子是成相。诸根各住自位是坏相。第九成菩提者。此云道也觉也。眼看师子之时。见一切有为法更不须待坏。本来寂灭离诸取舍。即于此路流入萨婆若海故名为道。解无始已来所作颠倒无有一实体故名为觉。毕竟具一切种智名成菩提。第十入涅槃者。见此师子与金。二相俱尽烦恼不生。好丑现前心安如海。妄想都尽无诸逼迫。出缠离障永绝苦源为入涅槃也。又澄观法师新华严疏云。顿成诸行者。一行即是一切行故。此复二义。一约心观。二约性融。今谓一念相应能顿具成。谓知此心即是佛智。佛智即是无念。无念心体内外无著。诸过自防忍可谛理。离身心相寂然不动。了见性空善达有无。进诣妙觉是真修习。决断分明十度具矣。十度既尔余行例然。故修一行成一切行。二约性融者。以随一行称法性故。法性融摄故。此一行如性。普收无行不具。广如下说。又云。七令知地位者。同修一道至于佛果有阶差故。如虚室千灯虽同遍室不妨前后明有微着。若无此位徒修妙行。不知此位或叨滥上流。或得少为足。此亦二种。一行布位。初后浅深五位差别。二圆融位。一摄一切一一位满即说成佛。一位之中具摄一切诸位功德。信该果海初。发心时便成正觉。上二相摄例行说。又杜顺和尚花严三昧云。但法界缘起惑者难阶。若不先濯垢心无以登其正觉。故大智论云。如人鼻下有粪臭沉麝等香亦为臭也。故维摩经云。无以生灭心行说实相法。故须先打计执然后方入圆明。若有直见色等诸法从缘即是法界缘起也。不必更须前方便也。如其不得直入此者。宜可从始至终一一征问。致令断惑尽迷除法绝言。见性生解方为得意耳。问曰。云何见色等诸法。即得入大缘起法界耶。答曰。以色等诸事本真实亡诠即妄心不及也。故经云。言说别施行。真实离文字。是故见眼耳等事即入法界缘起中也。何者。皆是无实体性也。即由无体幻相方成。以从缘生非自性有故。即由无性得成幻有。是故性相浑融全收一际。所以见法即入大缘起法界中也。问既言空有无二即入融通者。如何复云见眼耳等即入法界中耶。答若能见空有如是者。即妄见心尽方得顺理入法界也。何以故。以缘起法界离见亡情繁兴万像故。问既知如是。以何方便令得入耶。答方便不同略有三种。一者征令见尽如指事问云何者是眼。如已前小乘中六种简之。若入一切诸法但名门中收。无有一法非名者。复须责其所以所以知眼等是名。如是展转责其所以。令其亡言绝解。二者示法令思。此复有二门一剥颠倒心决尽。如指事以色香味触等。夺其妄计令知倒惑。所有执取不顺于法。即是意识无始妄见熏习所成。无始急曳续生三界轮环不绝。若能觉知此执即是缘起当处无生。二者示法断疑。若先不识妄心。示法反成倒惑。若不示法令见。迷心还着于空。所以先剥妄心。后乃示法令见。三者显法离言绝解。就此门中亦为二。一遮情二表德。言遮情者。问缘起是有耶。答不也即空故。缘起之法无性即空。问是无耶。答不也即有故。以缘起之法即由无始得有故也。问亦有亦无耶。答不也。空有圆融一无二故。缘起之法空有一际无二相故也。如金与庄严具思之。问非有非无耶。答不也不碍两存故。以缘起之法空有互夺同时成也。问定是无耶。答不也。空有互融两不存故。缘起之法空夺有尽唯空而非有。有夺空尽唯有而非空。相夺同时两相双泯。二表德者。问缘起是有耶。答是也幻有不无故。问是无耶。答是也无性即空故。问亦有亦无耶。答是也不碍两存故。问非有非无耶。答是也互夺双泯故。又以缘起故是有。以缘起故是无。以缘起故是亦有亦无。以缘起故是非有非无。乃至一不一亦一亦不一非一非不一。多不多亦多亦不多非多非不多。如是是多是一亦是多亦是一非非是多非非是一非非多非非一。即不即四句准之。如是遮表圆融无碍。皆由缘起自在故也。若能如是者方得见缘起法也何以故。圆融一际称法见故。若不同时前后见者。是颠倒见非正见也。何以故。前后别见不称法故。问如是见已云何方便入法界耶。答言入方便者。即于缘起法上消息取之。何者。即此缘起之法即空无性。由无性故幻有方成。然此法者即全以无性性为其法也。是故此法即无性而不碍相存也。若不无性性起不成。以自性不生皆从缘故。既全收性尽。性即无为不可分别。随其大小性无不圆。一切亦即全性为身。是故全彼为此。即性不碍幻相。所以一具众多。既彼此全体相收不碍彼此差别也。是故彼中有此此中有彼。故经云。法同法性入诸法故。解云。法者即举缘起幻有法也。同性者缘起即空而不碍此相故。全收彼为此。以彼即空而不碍彼相故。既此彼全收相皆不坏。是故此中有彼彼中有此。非但彼此相收。一切亦复如是。经云。一中解无量无量中解一。转转生非实智者无所畏。又云。于一法中解众多法。众多法中解了一法。如是相收彼此即入同时显现无前无后。随一圆融即全彼此也。问法即如是智复如何。答智顺于法一际缘成。冥契无差顿现不无先后。故经云。普眼境界清净身。我今演说人谛听。解云。普眼者。即是法智相应顿现多法也。即明法唯普眼所知简非余智境界也。境界者。即明多法互入犹如帝网天珠重重无尽之境界也。清净身者。即明前诸法同时即入终始难原。缘起集成见心无寄也。然帝释天珠网者即号因陀罗网也。然此帝网皆以宝成。以宝明彻递相影现涉入重重。于一珠中同时顿现。随一即尔竟无去来也。今且向西南边取一颗珠验之。即此一珠能顿现一切珠影。此珠即尔余一一亦然。既一一珠一时顿现一切珠既尔。余一一亦然。如是重重无有边际。即此重重无边际珠影。皆在一珠中炳然齐现。余皆不妨此。若于一珠中坐时。即坐着十方重重一切珠也。何以故。一珠中有一切珠故。一切珠中有一珠时。即坐着一切珠也。一切反比准以思之。既于一珠中入一切珠而竟不出此一珠。于一切珠入一珠而竟不出此一珠。问既言于一珠中入一切珠而竟不出此一珠者。云何得入一切珠耶。答只由不出此珠。是故得入一切珠。若出此一珠入一切珠者。即不得入一切珠也。何以故。离此珠内无别珠故。问若离此珠内无一切珠者。此网即但一珠所成。如何言结多珠成耶。答只由唯独一珠。方始结多为网。何以故。由此一珠独成网故。若去此珠全无网故。问若唯独一珠者。云何言结成网耶。答结多珠成网者。即唯独一珠也。何以故。一是总相具多成故。若无一一切无故。是故此网一珠成也。一切入一准思可知。问虽西南边一珠总收十方一切珠尽无余。方各各有珠。云何言网唯一珠成耶。答十方一切珠者。总是西南方一颗珠也。何以故。西南边一珠即十方一切珠故。若不信西南边一珠即是十方一切珠者。但以墨点点西南边一珠着时。即十方珠中皆有墨点。既十方一切珠上皆有墨点。故知十方一切珠即是一珠也。言十方一切珠不是西南边一珠者。岂可是人一时遍点十方一切珠耶。纵令遍点十方一切珠者即是一珠也。此一为始既尔。余为初亦然。重重无际点点皆同。杳杳难原一成咸毕。如斯妙喻类法思之。法不如然喻同非喻。一分相似故以为言。何者此珠但得影相涉入其质各珠。法不如然全体交彻。故经云。以非喻为喻等也。诸有行者准喻思之。

    卢舍那佛过去行  令佛刹海皆清净
    无量无数无边际  彼一切处自在遍
    如来法身不思议  无色无相无伦匹
    示现色相为众生  十方受化靡不现
    一切佛刹微尘中  卢舍那现自在力
    弘誓佛海震音声  调伏一切众生类

    次秘密趣者。自上所说极无自性住心者。是普贤菩萨所证三摩地门。亦是大毗卢舍那如来菩提心之一门也。故善无畏三藏说。东南方普贤菩萨者何也。普贤者是菩提心。若无此妙因终不能至无上大果。故经云。时普贤菩萨住于佛境界庄严三昧说自心真言。
    ^h□^h□^h□^b□^b□^h□^h□^h□^h□^b□^b□^h□^h□^h□^b□^b□^h□^b□^h□
    显句义云初句普也。次去也往也。微罗阇离尘垢。谓除一切障。达摩你阇多法生。谓从法界体性生。摩诃摩诃上^b□字是第五字。遍一切处即是大空。空中之大名为大空。故重言之更无可得为等比者。故名为大。重空之中更无比也。意言。等者即是诸法毕竟平等也进者是逝义。谓佛善逝而成正觉。然此平等法界无行无到。云何有来去耶。次即释云以能离垢除一切障。即是胜进之义。无行而进最为善逝也。以如是进行能成法生即是从平等法性而生佛家故。次言大中之大。即等等无碍证中大空。大空者佛境界也秘义云。以初^h□字为体。喜也因也。所谓修行菩萨行。若有众生。从此法门而受持读诵或观照者。即同普贤之门。不久能得佛境界庄严三昧自在之力。喜者随喜见他喜犹如己。住平等观离嫉妒故。因者因缘。菩提心为因。大悲万行为缘。修行三密方便。成就娑罗树王万德华果。此^h□字有十二转声字。即是十二地。除中七字菩提因行证入方便。中间则大悲句摄。是五字则五佛五智。则普贤一门之五佛。是五佛各各具十佛刹微尘数四种曼荼罗。是四种曼荼罗各各具不可说不可说眷属曼荼罗。如^h□一字者自余字等亦复如是。又喜者欢喜喜悦喜乐之义。所谓大安乐适悦义。金刚顶经名大安乐金刚萨埵故。经云。时薄伽梵一切如来大乘现证三昧耶一切曼荼罗持金刚胜萨埵。于三界中调伏无余一切义成就金刚手菩萨摩诃萨。为欲重显明此义故熙怡微笑。左手作金刚慢印。右手抽掷本初大金刚作勇进势。说大乐金刚不空三昧耶心真言曰^h□释经云。此字因义。因义者谓菩提心为因。即一切如来菩提心。亦是一切如来不共真如妙体恒沙功德皆从此字生。此一字具四字义。且^h□字以为本体。^h□字从^h□字生。由^h□字一切法本不生故。一切法因不可得。其字中有污声。污声者一切法损减不可得其字头上有圆点半月。即为^8□字。^8□字者一切法我不可得义。我有二种所谓人我法我。此二种皆是妄情所执。名为增益边。若离损减增益即契中道（云云）今依此说。一切如来不共真如妙体恒沙功德皆从此^h□字出生。诸显教皆以真如为诸法体性。佛华法华等亦以此真如为至极理。今此真言法教以^h□字为一切真如等所依。真如则所生之法。真言则能生之法。真如法体犹从此而生。何况能证人乎。能证佛既亦如此。何况所说法教乎。虽云能证所证平等无二。然犹于二门真如作究竟之说。亦虽三种世间互相圆融说无尽无尽义。迹逗此域影休此床。无尽教义从一声出。三种圆融优游二门境。谁信真如更有所依。佛菩萨共有此说。经云。善男子无上法王有大陀罗尼门名为圆觉。流出一切清净真如。言一切清净者。真如无量浅深差别故云一切。一切之言其意甚深。论云。摩诃衍者总。说有二种。云何为二。一者法二者义。所言法者谓众生心。是心则摄一切世间法出世间法。依于此心显示摩诃衍义。何以故。是心真如相即示摩诃衍体故。是心生灭因缘相能示摩诃衍自体相用故。所言义者即有三种。云何为三。一者体大。谓一切法真如平等不增减故。二者相大。谓如来藏具足无量性功德故。三者用大。谓能生一切世间出世间善因果故。谓世间者心生灭门也。出世间者心真如门也。过三种世间故名出世间。又云。心生灭门正智所证性真如理何门所摄。生灭门所摄非真如门。分界别故。二门真如复有何别。真如门理理自理故。生灭门理智自理故。就此生灭门。更有四重真如本觉。具如论说。佛华所说三种世间圆融之佛则四种镜中当第二也。言四种镜者。一如实空镜。二因熏习镜。三法出离镜。四缘熏习镜。第一镜者。远离一切心境界相无法可现故。性净本觉体性中。远离一切攀缘虑知诸戏论识。成一味平等之义。故名为如。远离一切虚妄境界种种相分。成就决定真实之相。故名为实。为欲显示远离之义故名为空。镜谓喻名。此中镜即摩奢趺娑珠镜。取于此镜安置一处。珠镜前中蕴种种石种种物时彼珠镜中余像不现。唯同类珠分明显了故。如实空镜亦复如是。于此镜中唯同自类清净功德安立集成。种种异类诸过患法皆远离故。此表真如门法。二因熏习镜者。性净本觉三世间中皆悉不离。熏习彼三而为一觉庄严一大法身之果。是故名为因熏习镜。三种世间者。一者众生世间。二者器世间。三者智正觉世间。众生世间者众生谓异生性界。器世间者谓所依止土。智正觉世间者谓佛菩萨等是也。此中镜者谓轮多梨华镜。如取轮多梨华。安置一处周集诸物。由此华熏一切诸物皆悉明净。又明净物华中现前皆悉无余。一切诸物中彼华现前亦复无余。因熏习镜亦复如是。熏一切法为清净觉令悉平等。此表三自门法。次二种镜表染净本觉及应化身。于此住心无用故不出。又经云。佛告秘密主言。有一陀罗尼名曰守护国界主。是真言者。毗卢舍那佛色究竟天。为天帝释及诸天众已广宣说。我今于此菩提树下金刚道场。为诸国王及与汝等略说。汝当谛听。善男子陀罗尼母所谓字。所以者何。三字和合为一字故。谓初字者是菩提心义是诸法门义。亦无二义亦诸法果义。亦是性义自在义。犹如国王黑白善恶随心自在。又法身义。第二字者即报身义。第三字者是化身义。以合三字共为字。摄义无边故为一切陀罗尼首。即是毗卢遮那佛之真身。我于无量无数劫中。能习十波罗蜜多。于最后身六年苦行。不得阿耨多罗三藐三菩提成毗卢舍那。坐道场时诸佛犹如油麻遍满虚空。诸佛同声而告我言。善男子。云何而求成等正觉。我白佛言。我是凡夫未知求处。唯愿慈悲为我解说。是时佛同告我言。善男子。谛听当为汝说。汝今宜应当于鼻端想净月轮。于月轮中作唵字观。作是观已于后夜分得成阿耨多罗三藐三菩提。善男子。十方世界如恒河沙三世诸佛。不于月轮作唵字观得成佛者。无有是处。今依此等文。字是法身。法身则真如。真如法身悉皆从唵字一声出。何况诸余法门乎。当知真言为一切法母。一切法归趣。又论云。诸佛甚深广大义者。即是通总摄前所说门。所谓通摄三十三种本数法故。此义云何。言诸佛者即是不二摩诃衍法所以者何。此不二法形于彼佛其德胜故。彼佛者指真如生灭二门佛及三大义佛。大本华严契经中作如是说。其圆圆海德诸佛胜。其一切佛不能成就圆圆海。劣故。言一切佛者即本末二门佛也。若尔何故分流华严契经中作如是说。卢舍那佛三种世间为其身心。三种世间摄法无余。彼佛身心亦复无有所不摄焉。答卢舍那佛虽摄三世间。而摄不摄故无过。言摄不摄者。即上所说性海因海摄不摄是也。又真如生灭二门如是。故文云。是二种门皆各总摄一切法者。即是法门该摄圆满门。谓以真如门摄一切法。无一一法而非真如。以生灭门摄一切法。无一一法而非生灭故。然真如门不能摄生灭门一切法。又生灭门不能摄真如门一切诸法。而言总摄一切法者。总摄生灭一切法故。总摄真如一切法故。所以者何。如是二门皆悉平等各各别故。又云。何故不二摩诃衍法无因缘耶。是法极妙甚深独尊离机根故。何故离机。无机根故。何须建立。非建立故。是摩诃衍法诸佛所得耶。能得于诸佛。诸佛得。不故。菩萨二乘一切异生亦复如是。性德圆满海是。所以者何。离机根故离教说故。初言诸佛见指真如门诸佛。次诸佛亦真如门佛也。能得者言不二门诸佛。其德胜故能摄得真如门诸佛。次诸佛者指生灭门佛。意言生灭门诸佛摄得不二门诸佛耶。不故者是答辞。言生灭门诸佛不得摄真如不二之佛。又云。八种本法从因缘起。应于机故顺于说故。何故应机。有机根故。如是八种法诸佛所得耶。诸佛所得。得于诸佛。不故。如是修行种因海是焉。所以者何。有机根故有教说故。初言诸佛者指种因海本法八佛。次言诸佛末法八佛是也。言本八佛得摄末八佛。次诸佛者指不二性德佛。言本末八佛不得摄圆圆海佛。如是诸佛皆悉虽云平等平等。遍满虚空法界。然犹本末各各差别末佛以本为所依之境胜劣有差。是故不得以劣摄胜。人既如此法亦如是。华严所说三种世间之佛是则种因海佛。故不得摄性德海佛。经论明证如此。末学凡夫不可强任胸臆判摄难思境界。居高摄低功德无量。执劣潜胜定入深底。不可不信不可不慎。如是诸佛及所说所证教理境界悉摄一字尽。有智萨埵极善思念而已。

秘密曼荼罗十住心论卷第九（终）

秘密曼荼罗十住心论卷第十


　　　　　　
　　　　　　
　　　　　　

秘密庄严住心第十

    秘密庄严住心者。即是究竟觉知自心之源底。如实证悟自身之数量。所谓胎藏海会曼荼罗。金刚界会曼荼罗。金刚顶十八会曼荼罗是也。如是曼荼罗各各有四种曼荼罗四智印等。言四种者。摩诃三昧耶达磨羯磨是也。如是四种曼荼罗其数无量。刹尘非喻海滴何比。经云云何菩提谓如实知自心此是一句含无量义。竖显十重之浅深。横示尘数之广多又云心续生之相诸佛大秘密我今悉开示者即是竖说。谓从初羝羊闇心渐次背闇向明求上之次第。如是次第略有十种如上已说。又云。复次志求三藐三菩提句。以知心无量故知身无量知身无量故知智无量知智无量故即知众生无量。知众生无量故即知虚空无量。此即横义。众生自心其数无量众生狂醉不觉不知。大圣随彼机根开示其数。唯蕴拔业二乘但知六识。他缘觉心两教但示八心。一道极无但知九识。释大衍说十识。大日经王说无量心识无量身等。知如是身心之究竟。即是证秘密庄严之住处。故经云。若入大觉世尊大智灌顶地。自见住于三三昧耶句。谓三三昧耶者。一佛部三昧耶。二莲华部三昧耶。三金刚部三昧耶。如是三部诸尊其数无量。一一诸尊各具四种曼荼罗佛部即身密。法部即语密。金刚部即心密。谓真言者且就语密得名。若具据梵语名曼荼罗。龙猛菩萨名秘密语。且就语密真言法教显示法曼荼罗心者。经云。云何真言法教。谓^h□字门一切诸法本不生故。^h□字门一切诸法作业不可得故。^b□字门一切诸法等虚空不可得故。^b□字门一切诸法一切行不可得故。^h□字门一切诸法一合相不可得故。^h□字门一切诸法离一切迁变故。^h□字门一切诸法影像不可得故。^b□字门一切诸法生不可得故。^h□字门一切诸法战敌不可得故。^b□字门慢不可得故。^h□字门长养不可得故。^h□字门怨对不可得故。^h□字门执持不可得故。^b□字门如如解脱不可得故。^h□字门住处不可得故。^h□字门施不可得故。^b□字门法界不可得故。^h□字门第一义谛不可得故。^b□字门不坚如聚沫故。^h□字门缚不可得故。^b□字门一切有不可得故。^b□字门乘不可得故。^h□字门尘垢不可得故。^b□字门一切相不可得故。^h□字门言语道断故。^h□字门本性寂故。^h□字门性钝不可得故。^h□字门一切谛不可得故。^h□字门一切诸法因不可得故。^b□^b□^h□^b□^b□遍一切处。于一切三昧自在速能成辨一切事。所为义利皆悉成就。如是诸字门各各具十二转声字。且就初^h□字有十二转。^h□^b□^h□^h□^h□^h□^h□^h□^h□^h□^h□。此十二字即一一尊十二地。除中间八字。初后四字即求上门因行证入。更有字即是方便具足义。一一字门五字即各各门五佛五智。如是五佛其数无量。五佛即心王余尊即心数。心王心数其数无量。故文云。等入薄伽梵大智灌顶。即以陀罗尼形示现佛事。又云。秘密主观我语轮境界广大遍至无量世界清净门。如其本性表示随类法界。令一切众生皆得欢喜。又云。知心无量故得四种无量。得已成最正觉。具十智力降伏四魔。以无所畏而师子吼。又五种阿字即是正等觉心。即从此字出声说法。即是说者即是听者。即是法曼荼罗身之佛事业也。陀罗尼形及语轮者即明法曼荼罗身。法门身既尔。何况余身。今此大日经明如是无量四种曼荼罗身住处及说法利益。是则秘密无尽庄严之住处。故经云。一时薄伽梵住如来加持广大金刚法界宫。一切持金刚者皆悉集会。释云。此总明大秘密究竟心王如来大毗卢遮那五智四印及心数微尘数眷属。薄伽梵者总举尘数诸尊德号。具释如疏。住者显能所二住。言各各诸尊住自证三昧句。如来加持广大金刚法界宫者是则五佛之异名。大日宝幢开敷弥陀天鼓如次配。复次如来者大曼荼罗身。下文所说胎藏曼荼罗是。金刚则三昧耶身。第四卷所说密印及□帜是也。法界则达磨曼荼罗身。第二第五所说种子字轮等真言是也。加持事业威仪身。此通三种身。广大者明各各身量同虚空法界。故下文云世尊身语意平等身量等同虚空语意量亦是如。言宫者显所住处。今此心王如来无始无终各各安住自法界三昧。故下文云。时薄伽梵大日如来广大法界加持。即于是时住法界胎藏三昧说入佛三昧耶。时释迦牟尼佛住宝处三昧说自心及眷属真言。如是普贤住佛境界庄严三昧。弥勒住发生普遍大慈三昧。观自在住普观三昧。金刚手住大金刚无胜三昧等类皆悉是也。无量十佛刹微尘数三部五部诸尊四种曼荼罗。各各住自证三昧是也。一切持金刚者皆悉集会者。此明心数妙眷属。心王所住之处必有尘沙心数。心数为眷属。今者心王毗卢遮那成自然觉尔时一切心数无不即入金刚界中。成如来内证功德差别智印。如是智印唯佛与佛乃能持之。约菩提义则有无量无边金刚印。约佛陀义则有无量无边持金刚者。由斯众德悉皆一相一味到于实际故名集会。言金刚者五部诸尊所持法界□帜。独三五钴轮剑摩尼莲华等种种三昧耶身通名金刚。金刚表常恒不动不坏能坏义。又云如来信解游戏神变生大楼阁宝王高无中边。诸大妙宝王种种间饰。菩萨之身为师子座者。释云。大众已集应有说法处。故次明所住楼阁及师子座也。此楼阁宝王及师子座亦是如来身。其高无穷当知广亦无际。以边不可得故亦复无中。此是遍一切处身之所住处。当知如是楼观亦遍一切处则是三昧耶身也。又经云其金刚名曰虚空无垢执金刚。乃至金刚手秘密主。如是上首十佛刹微尘数等持金刚众俱。释云。所谓虚空无垢及秘密主等微尘数金刚。皆是毗卢遮那如来内证智印也。所谓十佛刹微尘数者如来差别智印其数无量。非算数譬喻之所能知。且以如来十种智力。各对一佛刹微尘以表众会之数。然此毗卢遮那内证之德。以加持故从一一智印各现执金刚身。形色性类皆有表象。各随本缘性欲引摄众生。若诸行人殷勤修习。能令三业同于本尊。从此一门得入法界则是普入法界门。次经云及普贤菩萨慈氏菩萨。妙吉祥菩萨除一切盖障菩萨等。诸大菩萨前后围绕而演说法。释云。次列菩萨众以四圣者而为上首。前明诸执金刚一向是如来智印。今此菩萨义兼定慧又兼慈悲。故别受名也。亦是毗卢遮那内证功德。如执金刚有十佛刹微尘众。当知诸菩萨法门相对亦有十佛刹微尘众。以加持故各得从于法界一门现为一善知识身。此四菩萨则是佛身四德。有所偏阙则不能成无上菩提。是故列为上首以统尘沙众德。具释名义如疏。次经云。所谓越三时如来之日加持故。身语意平等句法门。时彼菩萨普贤为上首。诸执金刚秘密主为上首。毗卢遮那如来加持故。奋迅示现身无尽庄严藏。如是奋迅示现语意平等无尽庄严藏。非从毗卢遮那佛身或语或意生。一切处起灭边际不可得。而毗卢遮那一切身业一切语业一切意业。一切处一切时于有情界宣说真言道句法。又现执金刚智贤莲华手菩萨等像貌。普于十方宣说真言道清净句法。所谓初发心乃至十地次第此生满足。缘业生增长有情类业寿种除。复有牙种生起。释云将说此平等法门故。先以自在加持感动大众。悉现普门境界秘密庄严不可思议未曾有事。普贤秘密主等上首诸仁者则是毗卢遮那差别智身。于如是境界久已通达。然此诸解脱门所现诸善知识。各引无量当机众。同入法界曼荼罗。为饶益此初入法门实行诸菩萨故。如来加持奋迅示现大神通力也。如师子王将欲震吼。必先奋迅其身呈现材力然后发声。如来亦尔。将欲必定师子吼宣说一切智门故。先奋迅示现无尽庄严藏。所谓庄严者。谓从一平等身普现一切威仪。如是威仪无非密印。从一平等语普现一切音声。如是音声无非真言。从一平等心普现一切本尊。如是本尊无非三昧。然此一一三业差别之相皆无边际不可度量。故名无尽庄严。又金刚顶经云。一时薄伽梵金刚界遍照如来（此以总句叹诸尊德）以五智所成四种法身（谓五智者。一大圆镜智。二平等性智。三妙观察智。四成所作智。五法界体性智。则是五方佛也。如次东南西北中配知之。四种法身者。一自性身。二受用身。三变化身。四等流身。此四种身具竖横二义。横则自利竖则利他深义更问）于本有金刚界（此明性德法界体性智也）自在大三昧耶（此则妙观察智也）自觉本初（平等性智也。）大菩提心普贤满月（大圆镜智也）不坏金刚光明心殿中（谓不坏金刚者。总叹诸尊常住身。光明心者。叹心之觉德。殿者明身心互为能住所住。中者语密亦离边义。此是三密离彼五边百非。独住非中之中。等觉十地不能见闻。所谓法身自证之境界也。亦是成所作智。三密业用皆从此生。已上五句总明住处。住处名则五佛秘号妙德也。密意可知）与自性所成眷属金刚手等十六大菩萨。及四摄行天女使。金刚内外八供养金刚天女使。各各以本誓加持自住金刚月轮。持本三摩地□帜。皆以微细法身秘密心地超过十地身语心金刚（此明三十七根本自性法身内眷属智）各于五智光明峰杵。出现五亿俱胝微细金刚遍满虚空法界。诸地菩萨无有能见。俱不觉知炽然光明自在威力（此明三十七尊根本五智各具恒沙性德若约次第有出现之文。若据本有俱时圆满如是诸德也）常于三世不坏化身。利乐有情无时暂息（谓三世者。三密也。不坏表金刚。化者业用。言常以金刚三密业用亘于三世。令自他有情受妙法乐也）以金刚自性（阿□佛印）光明遍照（宝光佛印）清净不染（清净法界身印）种种业用（羯磨智身印）方便加持（方便受用身印）救度有情（大慈悲德）演金刚乘（说法智德）唯一金刚（圆满坛德）能断烦恼（利智德也。已上九句则是五印四德也。一一佛印各具四德。自受用故。常恒演说金刚一乘）以此甚深秘密心地普贤自性常住法身摄诸菩萨（此明自性法身摄自眷属又通摄他举自兼他）唯此佛刹尽以金刚自性清净所成密严华严（谓密者金刚三密。华者开敷觉华。严者具种种德言以恒沙佛德尘数三密庄严身土。是名曼荼罗。又金刚表智。清净表理。自性通二。言彼诸尊各具自然理智也）以诸大悲行愿圆满有情福智资粮之所成就（谓上所称恒沙诸尊。各具普贤行愿方便也）以五智光照常住三世。无有暂息平等智身（言五智者五大所成智。一一大各具智印。三世者三密三身。无有暂息者如此诸尊业用无间。以此佛业利乐自他。平等智身者。智者心用身者心体。平等者普遍。言五大所成三密智印其数无量。身及心智遍满遍满三种世间。勤作佛事刹那不休。如此文句一一文一一句皆是如来密号也。二乘凡夫但解句义。不能解字义。但解字相不得知字之密号。览之智人以显句义莫伤秘意。若见萨埵释经。此义可知。莫怪莫怪）
    已知秘密庄严住心所在之处及身语心密数量等。今所传真言教法谁作。答据大日经云。诸佛菩萨声闻缘觉摩醯梵王那罗延天释提四王。如是人等所不能作。何以得知。大日世尊分明说故。云何说耶。佛告秘密主。此真言相非一切诸佛所作。不令他作。亦不随喜。何以故。以是诸法法如是故。若诸如来出现。若诸如来不出。诸法法尔如是住。谓诸真言法尔故。解云。以如来身语意毕竟等故。此真言相声字皆常常故不流无有变易。法尔如是非造作所成。若可造成则是生法。法若有生则可破坏。四相迁流无常无我。何得名为真实语耶。是故佛不自作不令他作。设令有能作之亦不随喜。是故此真言相。若佛出兴于世若不出世。若已说若未说若现说。法住法位性相常住。是故名必定印。众圣道同。则是大悲曼荼罗一切真言一一真言相皆法尔。已知法尔而住无人能作。若然谁传。答初从大日尊。下至青龙阿阇梨。有七叶大阿阇梨耶。其法号曰摩诃毗卢遮那究竟大阿阇梨耶。金刚萨埵大阿阇梨耶。龙猛菩萨大阿阇梨耶。龙智菩萨。金刚智三藏。大广智三藏青龙寺惠果阿阇梨。如是大阿阇梨等转转而授。既知付法传来最初说相云何。经云。秘密主成正等觉一切知者一切见者。出兴于世而自此法。说种种道随种种乐欲乃至种种诸趣音声而以加持说真言道。解云。斯意言。如来自证法体非佛自作。非余天人所作法尔常住。而以加持神力出兴于世利益众生。今此真言秘密身口意则是法佛平等身口意。然亦以加持力故出现于世利益众生。如来无碍知见。在一切众生相续中。法尔成就无有缺减。以于此真言体想不如实觉故。名为生死中人。若能自知自见时。则名一切知者一切见者。是故如是知见。非佛自所造作。亦非他所传授也。佛坐道场证如是法已。了知一切世界从本以来常是法界。即时生大悲心。云何众生去佛道甚近不能自觉。故以此因缘。如来出兴于世。还用如是不思议法界。分作种种道。开示种种乘。随种种乐欲心机。以种种文句方言。自在加持说真言道。虽从机感因缘生。而不动实际。虽善巧方便无所不为。然非佛所作。虽普门异说。而但以佛之知见示悟众生。若行者于此真言十喻中。妄见有为生灭更增心垢则非如来之本意也。复次世尊以未来世众生钝根故。迷于二谛不知即俗而真。是故殷勤指事言。秘密主云何如来真言道。谓加持此书写文字。以世间文字语言实义。是故如来则以真言实义而加持之。若出法性外别有世间文字者。则是妄心谬见。都无实体可求。而佛以神力加持之。是则堕于颠倒非真言也。已知所加持处。如来以何法加持耶。故佛次言秘密主如来无量百千俱胝那庾多劫。积集修行真实谛语。四圣谛四念处四神足。十如来力六波罗蜜。七菩提宝四梵住。十八佛不共法。秘密主。以要言之。诸如来一切智智。一切如来自福智力。自愿智力。一切法界加持力。随顺众生如其种类开示真言教法者。谓以如来无量阿僧祇劫所集功德。而作遍一切处普门加持。是故随一一言名成立中。皆如因陀罗宗。一切义利无不成就故。又此一一功德则同真言之相。法性自尔非造作所成。云何真言教法。谓^h□^h□^h□^b□^h□^h□^h□乃至^h□^h□^h□^h□等字为本母。各各字有十二转生字。此各各十二为本。有一合二合三合四合等增加字。都计余一万。此一一字门具无量无边显密教义。一一声一一字一一实相周遍法界。为一切诸尊三摩地门陀罗尼门。随众生机根量。开示显教密教。密教者。大毗卢遮那十万颂经及金刚顶瑜伽十万颂经是也。显教者。他受用应化佛释迦如来所说五乘五藏等经是也。
    问华严般若涅槃等经皆说四十二字。与此经四十九字何别。答华严般若所说字门者是末也。涅槃所说虽是本母。然但说浅略义秘之深秘义。问悉昙字母者世间童子皆悉诵习。与此真言教何别。答今世间所诵习悉昙章者。本是如来所说。梵王等转转传受流布世间。虽云同用。然未曾识字相字义真实之句。是故但诠世间四种言语。不得如义之真言。不知义语皆是妄语。妄语则长四种口业为三途苦因。若知真实义则灭一切罪得一切智。譬如毒药知与不知损益立验。云何知如实义。且^h□等五转各有本不生寂静边际不可得等义。又阿字诸法性义因义果义不二义法身义。即是大日如来种子真言。此五转即五佛种子真言。约求上门则因行证入方便也。此一字具一百二十义及无数义理。具如守护国经说。解此字义名曰法自在王菩萨及大毗卢遮那佛。自余一一字义亦复如是。诸佛菩萨起无量身云。历无数劫。说一一字门义。劫犹可尽。真言实义不可穷尽。即是如实知字义。
    问毗卢遮那所说名秘密。释迦所说名显教者。释迦说中亦有真言及秘密之名与之何别。答释迦所说真言简多名句得秘名。彼真言义亦逗机根量。法华涅槃律藏等亦有秘名。各随所望得斯名耳。律藏望世间外道得秘名。法华约引摄二乘有斯名。涅槃据示佛性得之。世间外道经书中亦有斯名。随各各所爱所珍名之而已。并是小秘非究竟说。大日经说胜上大乘句心续生之相诸佛大秘密。约秘密有大小。真言亦有大小。故菩提场经云。我名真言亦名大真言。初真言者应化身所说真言。次大真言者究竟法身所说真言。问真言与大真言何别。答譬如大乘与小乘。若就浅略门说浅深不同。云何不同且就初阿字释。世天乃至如来所说真言皆有阿字。是阿字本不生义。于此不生有无量不生。世间咒术真言。约除寒热等病说不生。护世四王真言约疫疠等不起说不生。帝释真言约十不善灾横不起明义。梵王真言约欲觉不起说不生。大自在真言声闻真言约尽无生智说不生。缘觉真言约十二因缘不起说不生。诸菩萨真言约各各所通达说不生。他缘乘约生法二空二障不生明义。觉心不生乘约诸戏论不生说义。一道无为乘。约无明不动明不生。极无自性乘约。

秘密曼荼罗十住心论卷第十（终）

（编者曰。右秘密曼荼罗十住心论十卷。以旧版本为原本。以宿刷大藏本。并如实冠注本校合毕。）

