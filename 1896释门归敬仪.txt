大正藏 No. 1896 释门归敬仪
　　唐 道宣述


　　2卷


　　释门归敬仪(上卷)

　　　　沙门释道宣大唐龙朔元年于京师西明寺述
　　　敬本教兴一(谓佛化厥初礼仪莫识。圣法乘时行斯谒敬。所以广引诚教。为信首之初宗。庶有不惑于教喻)
　　　济时护法二(谓季俗根钝非敬不弘。故济时机综习惟远。遂使相从奔竞上下相遵。既不乱伦三宝由盛)
　　　因机立仪三(谓时涉浇淳情分利钝。致立教者开抑殊途。或彼佛德高灭罪称最。或此方本净二业能明等)
　　　乘心行事四(谓事在未亡因心行用。约缘课业条流须识。由心通三性事染六尘。因福起罪莫知道业)
　　　寄缘真俗五(谓法被权道情投业理。心形两位指月双筌。或以鄙俗浅度不识分量罔冒入真。实为沈俗)
　　　引教征迹六(谓末法根钝多封性习。须引圣言以为教量。今以四依检行四印征明。无涉浮言饰诈斯绝)
　　　约时科节七(谓心行等级勤惰不恒。故立法捡心分时策行。是知。克念修圣。斯言有归。不尔流溺还同无始)
　　　威仪有序八(谓敬相显心虔诚有被。今须引诚教具列容仪。则容止若思。言词安定不以法绳。则手足无所措矣)
　　　功用感通九(谓业假行成功由心起。心怀染净业亦真虚。此由想见未清善恶交集。不示缘报迷滞难明)
　　　程器陈迹十(谓听言观行时俗罕依。故立条例以清心路)

　　敬本教兴篇第一(谓兴立敬本非正信而不弘。无信必不兴敬。有敬必先怀信。篇明信本敬随后生故也)

　　序曰。自法王之利见也。必以静见为先。故论云。何处何时谁起此见。一切诸见佛悉断故。文良证也。然则习熏日久取会无由。事须立敬设仪开其信首之法。附情约相显于成化之功。然后肝胆涂地形骸摧折。知宇宙之极尊则敬逾天属(以父母生身也。报施在于一生。佛起法身也。酬远终于累劫。或功高难赏德深不谢慧深益厚。非酬所及也)晓教义之远大则道越常迷(以七略被时。立身立国之政沦历于三有也。八藏所宗亡空绝有之法。毕超于九居也)。观斯以言则识形心两途事理双轨。形则缚于俗习苦阴常缠。故当折挫以归依。剖析剖析观其慢惑也。心则封于迷倒。倒在生常故须镜生灭以惩之。追想追想知其妄著也。深惟四山恒逼。非念念而莫知切于身也。八倒缠绵。非新新而不晓节于心也。所以剖析静于慢惑非爱断者所欣。追想厌于妄著。是异生者所背。固当抚揽诚教以法纠征。则生身不徒委于下尘。无识不徒生于上趣矣。敢序斯致。引文证之。小乘论云。敬者以惭为体也。由我德薄前境尊高故行敬也。今反无惭。不耻深可笑也。大乘论云。由信及智故敬于彼。信故非邪智故兴敬。故引诚教。信智及惭敬之本矣。本起经曰。佛初诞降周行十方。举手指天地曰。天上天下唯我独尊(以时俗所重九十六部号为大圣人天师也。为绝邪归正故示此相。唯佛独尊余皆邪道。既曰尊严。归依弘护非信敬之不成)三界皆苦无可乐者(三界众生三苦交集。无思厌背贪附更深。故立此言令兴厌离。有厌苦身令思苦本。观达业惑深是苦因。不没诸见便得解脱。余则以苦舍苦长沦苦中)此之一经成归敬之本也。定信守之宗也。理须依凭托附以登高远之趣也。故论云。归依者回转之语也。由昔背正从邪流荡生趣。今佛出世兴言极尊。遂即回彼邪心。转从正道故也。于是乃立归法有五等之差。始于背俗之初终于入道之极。皆归三宝以为心师之迹也所师极矣。所为大矣(谓初以身从终除心惑故也)安得傲然情无慑惮。况复加以谤讪流言通俗。自沈苦海出济无期。重使身心恶习念念逾增。亦使威仪失节时时结业。覆器之喻尘露于目前。捕鼠之诬频繁于胸臆。可不诫欤可不诫欤。又依佛见瓶沙王经曰。如来于伽耶山成道。度迦叶已念瓶沙王昔有先请。将诸徒众往赴彼国。王及士众并沙门(或云桑门沙门那者。并是天竺道士之佳号。俗中之常目。亦是彼国修净行者。此云净志以义目之)初闻佛至皆悉远迎未知礼敬。或有礼足而坐者。或举手问讯而坐者。或称姓名。或叉手合掌。或默然而坐者。皆疑。迦叶是宿旧师。今从佛来。未知谁为所依者。迦叶知已欲决众疑。升空而下礼敬佛足。以手摩扪以口呜之自云。佛是我师。我为佛之弟子。又持扇在佛后摇之。此第二经明礼敬。正仪之萌兆也。文中不足。有者言之。手摩口呜者爱重之极。不能己已也。远敬在于所卑故始于足。自余称名显相。使疑者决之非正敬也。智度论云。外道是他法故来则自坐。白衣如客法。故命之令坐。一切出家五众身心属佛。故立不坐。若得道罗汉如舍利弗等皆坐听法。三果已下并不听坐。以所作未办结贼未破故。此第三文明位列敬相也。今有安坐像前情无敬让。可谓无事受罪枉坏身心。如上三果尚立。况下凡乎。像立而坐弥是不敬。比今君父可以例诸。故知。绕旋行立为敬故行。安得长傲礼忏获罪。此言易矣。临机难哉。常志在心努力制抑方可改革。不尔虽读不救常习思之惟之。故增一阿含经云。无恭敬心于佛者当生龙蛇中。以过去从中来。今犹无敬多睡痴等斯为良证。大悲经云。佛过去时行菩萨道。见三宝舍利塔像。师僧父母耆年善友外道。诸仙沙门婆罗门。无不倾侧谦下敬让。由是报故成佛已来。山林人畜无不倾侧礼敬于佛。此第四文明致敬之因本也。如俗礼云。无不敬。俨若思安定词。傲不可长。欲不可纵。志不可满是也。依经律论明立敬仪。佛告比丘。汝等共相恭敬。迎逆问讯从何为始。比丘白佛各言其志。或云大姓贵族者。或云神智高达者。或云佛所宗亲者。或云道登圣果者。以事举之。佛言。汝等所言皆是长慢。无可观者。应随顺法训流布于世。于我法律更相恭敬。佛法可得流布。敬仪有四。道不礼俗一也。僧不礼尼二也。守戒者不礼犯戒者三也。前受戒者不礼后受戒者四也。自余五众存亡乃殊。皆约年夏次第而设敬也。因引古事。昔有鵽鸟猕猴大象。同在一林以为朋友。乃相谓曰。先生宿旧礼应供养。如何同住不识礼敬。象云。我见此树生齐吾腹。猴言。我曾蹲地手挽树头。鸟言。我于远林食此树子堕出而生。我应最长即时大象背负猕猴。鸟在猴上周遍而行。仍说偈云。有敬长老者。是人能护法。现世得名誉。将来生善道。于是人皆效之悉行礼敬。诸有智人以喻取解。经云。恭敬于塔庙。谦下诸比丘远离自高心。常思惟智慧。又云。若有智慧则无贪著。今贪慢而著随则其愚不可及也。

　　济时护法篇第二(谓护持济物非三宝而不隆)

　　序曰。夫以立像表真恒俗彝训。寄指筌月出道常规。但以妄想倒情相沿固习。无思悛革随业漂沦。是以经言。为善若登清升若爪之土。为恶若崩沉滞如下之地。此言在斯。诚为极诫。何以知耶。但以慢山上耸俯视于人物。我室四蒙包藏于见爱。慢无纳法之实。经明覆器之宾。我有怀著之功。论显纳烟之义。器仰无思不服。有服必拔慢根。室坏便归太虚。见爱安形无地理例然也。背此非凡所行。情事得也。乖斯是圣游履适化然也。然则封迷长劫。佛世有退席之人。不识分量。季俗丰轻生之士。此并不思之徒也。当知我身属于他缘。冥冥不知来处。我神属于惑业。忽忽莫测何心。经云。命如风中灯。不知灭时节。今日复明日不觉死时至。冥冥随业缘。不知生何道。此至言也。干豆莫干其虑吁可悲哉。且自等智有三。我同牛羊之智出道唯一。牛羊异我非伦。人道道缘。不行还同畜兽。兽道报重顽厚非其所闻。今既形有轻清识心机举。厌劳生于往劫。欣解网于将来。固当立像表仪倾尘聚。而顶礼寄缘引领。荡烦累于新心。是则情异牛羊。乘明智而弘道。身如木石假雕琢而成器。可不然乎。可不然乎。鼠入角而至穷。更知何趣。名引言而显实理极于斯。况复五滓交横四山常逼。而能安忍于时事还是昏昏之所媚乎。所以大圣知时通化陶诱。立正三宝导浊识之所归。开明四印示迷生之不昧。固得住法万载。功由归敬之勋。神升四天谅藉传扬之力。广如慈经所出。岂虚构哉。今此之述本被后进之初心。曲授称功体非前良之早虑。固须叮咛指掌铺覼相状。识三宝有数种之权谋。解七众无贰师之希向。言唯质露意在修行想有识者。知无繁于翰墨。故佛言。吾言不在绮饰。令人受解为要。敢附斯辙笔记序云。今于此篇显三宝相相随见起。随机四位。初谓一体。二谓缘理。三谓化相。四谓住持。各有名相。初言一体三宝者。一是非二之名。体谓本识之谓。但以无始心体性净如空。妄想客尘封迷随染。致使相从至于今日。经生历死无由厌晓。故经云。诸法本来性相空寂。众生妄计彼此得失。轮回生死不得解脱。经云。一切众生并有佛性。即我本识出障嘉名。迷故曰凡悟便名圣。所以贫女宝藏力士额珠性常清净有而无用。为惑所覆无由光显。如经深丛覆宝移流杂味。然其本性光淳无玷。所以前修闻此励力勤观。日故劫新遂证斯德。及成妙觉转依法身。身非始生寄缘修显。后进闻此兴大志求。彼去已还我云何住。遵途进德还登位极。自昔已来此乘无权。皆成正觉迥出樊笼。俯应群心兴悲赴感。我之与佛无始实同。彼以先觉故先出有。我独不悟盘桓下凡。一思此事悔热何及。今若不修后生何据。所以承遵梵网以网鱼龙(经喻内毒如龙难。触欲贪如鲸吞海)揖佩三身凭依三学。爰初投足先奉戒宗。戒本有三。三身之本。一律仪戒谓断诸恶。即法身之因也(由法身本净恶覆不显。今修离恶。功成德现故)二摄善法戒谓修诸善。即报身之因也(报以众善所成成善无高止作。今修止作二善。用成报佛之缘)三摄众生戒即慈济有心功成化佛之因也(以化佛无心随感便应。今大慈普济意用则齐)约佛有三。随义三别境非心外。百虑咸归理实如此。不可余见。或迷此及试重广之。然则功德之本非戒不弘。道初俗归必先敬受。随境起心无非三戒。如约一生心不怀恶摄律仪也。有慈起善摄善法也。将济离苦护众生也。内缘既尔。三佛皆然。离合待时不定三一。故经云。吾今此身即是法身。斯本从迹也。又云。色声见我名行邪道。此迹异本也。故摩竭道成高山先照。祇园开政下乘后席。众说备之可用通镜。故先显由缘后明性相。欲明性体因言致理。不是饰非终归显实。将使通明性体。解若心灯后被。以文筌登岸舍筏可也。言一体三宝者。行者既知心性本净悟解无邪名为正觉。觉即佛也。性净无染法也。性净无壅僧也。今觉于本名始觉也。本实体净名先觉也。如此安心如此练身。俯仰周循无念不克。俗云。惟狂克念作圣。惟圣罔念作狂彼沈俗士尚此放言。岂惟出道翻无此致。都不可也。问曰。卿发斯言欲何标据。念念总是识心。言言都非智略。如何依准得一举而腾九万耶。答曰。夫以圣道远而难希。净心近而易惑。为山基于一篑。为佛起于初念。故万里之克离初步而不登。三劫之功非始心而罔就。是知。行人发足常步此心。开示不由外来。悟入诚因内起。迷时谓礼外境。悟已还礼自心。故经云。心想佛时是心是佛。如是敛念会必精勤。积熏不已自然清净。忘此外求甫当行道。徒役身心终为世福。故身子不思经劫而居退忘。难陀整虑终朝而拔其神。上明一体三宝也。二明缘理三宝者。理谓。至理天真常住。还是心体。且从染说无始有终。但为惑网不能出障。今以三学克剪缠结。惑业既倾心性光显。始终性净无始无终。由法成立随境分相。即号此相为五分法身。谓戒定慧解脱解脱知见也。前之三学从因受名。由戒护助果成法身。故云戒身。定慧准此可以类知。后二从果次第受名。解脱身者由慧克惑。惑无之处名解脱身。解脱知见以乃出缠破障反照观心。故云知见身也。唯佛法中三乘圣者具此五分。能为六道作大归依。故论云。归依于佛者。谓一切智五分法身也。归依于法者。谓灭谛涅槃也。归依于僧者。谓诸贤圣学无学功德自身他身尽处也。即自他惑灭所无之处。故云尽处也。故经云。一切圣人皆以无为法得名。无为即无漏之别目也。由此三宝常住于世。不为世法之所陵慢。故称宝也。如世珍宝为生所重。今此三宝为诸群生三乘七众之所归仰。故名正归。若无专信杂事邪神。虽受归戒不得圣法。故经云。归依于佛者。真名清信士。终不妄归依其余诸天神。斯何故耶。以真三宝性相常住堪为物依。自余天帝身心苦恼。有为有漏无力。无能自救无暇。何能救物。惟出世宝有力能持。言归依者如凭王力得无侵害。今凭正宝威福无涯。故使神龙免金翅之诛信士。超夜叉之难。五种三归皆归此宝。或即名之同相三宝。由理通三世义尽十方。常住三宝此为至极。经云。若人得闻常住二字。是人生生不堕恶趣。斯何故耶。以知法佛本性常。故一时闻解熏本识心。业种既成净信无失。况能立愿归依奉为师范。固当累劫清胜义无陷没。如经有人受三归依。弥勒初会解脱生死。此乃出苦海之良津。入佛法之阶位。但以罪多恶重轻而慢者。虽曾受归随缘还失。是故智人初受归。时专心缘此得名归依。故感善神随逐护助。上明佛竟。后之二宝缘此而生。如前广叙。以开灵府。此理三宝能生化相。弘道利生罪福通感。故调达出血业成劫罪。耆域出血业成梵福。以化佛无心犹如光焰。仪像非情体唯无记。所感罪福还约法身。由显相状法身依故。以法本非形无漏无色。不以相显群有何依。故立像表真。厥趣斯矣。是知。化佛供毁一自法身。无有兴亡独称常住。言极繁矣。意在通之。但以浇淳在数倚伏赴机。故列三法限于万载。所以金河西竭玉关东鹜。代出八九年逾六百。三遭殄除终还兴显有何致。斯历数未也。万载已后浇风不追。固无传授天禄终也。由慈氏运开缘生道会。淳源将发交谢应期。不虚设也。此明理宝是归依所宗。故覆详之令心有寄。故出耀云。道之在心不问老少。惟在刚烈乃名道耳。信心以存何往不克。文良证也。可不镜哉。三明化相三宝者。谓释迦如来为佛宝也。所说灭谛为法宝也。先智苦尽为僧宝也。此化相三宝或名别相。体是无常四相所迁。灭过千载但可追远用增翘敬。以贤劫中三佛已往。无我第四群生何依。长沦苦海解脱无路。是以能仁膺期出世说法度人。开八正之妙门示一直之平道。近出人天之欲泥。远登贤圣之津筏。将趣斯道阶渐有由。说理三宝令物归向。岂非真理常住乘权御实。疏解形心称为佛子。受道之宾证澄无之本净。筌蹄之喻显性空之玄理。事义光矣。神用明矣。群生依资生灭尽矣。既而能事已隆告以数终之运。非色现色表法身之不亡。无形留骨示化迹之无泯。所以碎身以生物信。全眼以导神功。斯道莫思恩德非谢。故当敬养塔像兴起信根。先备此心方知由委。四明住持三宝者。人能弘道万载之所流慈。道假人弘三法于斯开位。遂使代代兴树处处传弘。匪假僧扬佛法潜没。至如汉武崇盛初闻佛名。既绝僧传开绪斯竭。及显宗开法远访华胥。致有迦竺来仪演布声教。开俗成务发信归心。实假敷说之劳。诚资相状之力名僧宝也。所说名句表理为先。理非文言无由取悟。故约名教说听之缘名法宝也。此理幽奥非圣不知。圣虽云亡影像斯立名佛宝也。但以群生福浅不及化源。薄有余资犹逢遗法。此之三宝体是有为具足漏染。不足陈敬然是理宝之所依持。有能遵重相从出有。如俗王使巡历方隅。不以形征故敬齐一。经云。如世有银金为上宝。无银有鍮亦称无价。故末三宝敬亦齐真。今不加敬更无尊重之方。投心何所起归何寄。故当形敬灵仪心存真理。导缘设化义极于斯。经云。造像如麦获福无穷。以是法身之器也。论云。金木土石体是非情。以造像故敬毁之人自获罪福。莫不表显法身致令功用无极。故使有心行者对此灵仪。莫不涕泣横流不觉加敬。但以真形已谢唯见遗踪。如临清庙自然悲肃举目。摧感如在不疑。今我亦尔。慈尊久谢唯留影像导我慢幢。是须倾屈接足而行礼敬。如对真仪为我说法。今不见闻心由无信。何以知耶。但心用所拟三界尚成。岂此一堂顽痴不动。大论云。诸佛常放光说法。众生无始罪故对面不见。是须一像既尔。余像例然。树石山林随相标立。导我心路无越圣仪。又作是念。见虽是色了色心生。心外无尘名为真观。言从心起。实唯识有名为俗观。渐次增明念念无绝。时功既积熏习逾增。观道修明不迷缘假。名愿乐位修道人。焉道为人修人能修道。故称行者名为道人。今则闻告怀嫌诚当实箓。日损之谓于斯自明。可不诫哉。

　　随机立教篇第三(谓智有昏明敬存理事)

　　序曰。礼者履也。敬而已矣。经云恭敬塔庙谦下比丘者是也。然则性涉昏明推步通局。多沿名相少怀经远。所以随文综习。道听途传曾不讨论妄行章句。俗中尚云。学而不思则罔。思而不学则殆。况佛法玄奥理事兼该。闻即依行沉沦非一。至如经明净土佛德无涯寻声不敢移心。爱重不忘心口。乍闻秽土诸佛情无一欣。便言无德可归有罪未能消荡。何憎爱之若此。诚不足以详之。又闻论说多宝别时引情自谓精进果决。便即礼念绝缘。浊下愚凡行斯胶固。性习虽久终须渐移。如不更新凡无成圣。综执前迷负愧弥重。以兹绍嗣诚非遗寄。是知。教门善巧随机浅深。深者行十使而无瑕。浅者示五烧而有净。净方不一随意欲而受生。佛智莫穷任时缘而冥会。其犹朗月在空流光小大之器。震雷云里飞声显晦之间。闻在前缘不可一其情道。器惟积习诚难等其利钝。从此而观方知。螺髻身子染净各封其心。忍土安乐秽洁互陈其略。故文云。我净土不毁而众见烧尽。即其证也。宁不知。弥陀杂秽复示此。而通引乎。岂不知。六种震动发蒙心之昼昏。三轮示现统群情之夜朗不虚设也。经云。吾从成佛已来种种因缘种种譬喻广演言教。无数方便引导众生令离诸著。著是病本随言即封。闻净著净闻染著染。论云。如蝇无处不著唯不著火焰。众生亦尔。善不善法中皆著唯不著性空。故佛说四依依智不依识。若肉眼见闻如牛羊无异。正教如此何得致迷。固当杜五过于未然。祖四依而作则。斯言极矣。复欲何哉。恐好事者须禀教量。故出一二用弘其道。道贵清通。义非壅结。仍须识分以自揣摩。无容冒罔自谓超挺。生报茫然孰识夷险。必有斯人则自溺苦海。谁能济拔。今约两缘立仪表行。入道多门不过理事。理谓道理通圣心之远怀。事谓事局约凡情之延度。圣非自圣。终假导而渐明。凡非定凡亦因开而达解。是知。愚智深浅贤圣位阶由解行之远近。致利钝之乖异。故论云。无分别智即是菩萨。菩萨即是无分别智。菩萨约位且列五十余阶。故知。无分之智念念利钝。此言有旨。然使钝士依事引方土之欢娱。且以安身身安而后道也。利人行理克正念。而濯性灵用以清心。心清而出有也。然利钝千差昏明等级。薄知纲领标控神解。故历诸篇通斯一致。则披者不昧于由径。行者无滞于发足矣。

　　乘心行事篇第四(谓识心迷倒三毒常缠)

　　序曰。上已显其机缘。心行备矣。识真俗之交务。鉴理事之相由。文明祖习之经。义晓疏通之理。至于附相行事。故习难倾。三贤犹染其尘。四果尚迷斯旨。是以迦叶起舞。舍利作嗔。难陀悦于练色。陵伽兴于慢相。斯并正使虽尽余习未亡。犹增恼于六尘。自网弊于三受。况乃下凡烦惑无始习熏。今生道种正论伦而不忍。以斯昏浊徒生徒死。甚可惜哉。良以界称忍土。经云强识念力。义当以正信而鞭后。以正解而导前。解则见理朗然求邪倒而难获(俗云。夫志士有所之当口兴心誓。行人所不能行谓仁义也。割人所不能割谓情欲也。忍人所不能忍谓苦乐也。彼沈俗士心无法澄尚有斯致。况出道者正教满目不能行之。临终方悔自取沉溺)信则识真仰止知窳惰之易亡。如此栖神可谓乘心行事。如此整虑可谓无蟥稻梁。焉有他食在腹而业系无知。他衣覆形而行增愚惑。诚不可也。若夫心尘使性知谁不无。识则无邪常须节约。若任而纵者无解脱期。故经譬觉贼论。示御心。制之一处无事不办。岂虚累哉。下凡烦恼微细难知。粗而易觉勿过三毒。自毒毒他深可厌患。贪嗔一发业构三涂。痴慢为本故增垢结。是故行人随有作业。先须执御预知轻重。今约礼敬之仪备条过状。如有失念即知改革。且自识过寻悔返净可期。昏昏任性徒沾释种。所以仰对尊容贪拜。广叹求诸佛之护念。畏恶业之牵挽。等羝羊之前却同难陀之欣奉。虽为善兴终归杂毒。是名因福起罪一也。或矜高自举忌他名望。勤苦身心恨恚陵物。外虽从税内实腾骧。或依时位列相从。礼谒目睐同徒妄生嫌怪。见有接声承拜者。言其如碓上下。见有威容细行者。言其造事诈作。见有在地蹒跚者。言其大无筋骨。见有音声浊钝者。言其大不生善。如斯众也。通悉结收。业网所拘报增鬼录。或高履长裙剔削光洁。扬雕彩之华丽。曜龙凤之文绮。或磨刮骨肉蓥饰面门。上高殿而扬声处静众而长噫。山字在肩有竦凌云之状。匡肘广胁志逾鹏趐之形。棱层长慢抵筑朋流。忽突增痴处处呈拙。如此胥徒名痴毒也。故论云。三三合九种(谓身口意此三能起业也。自作教他见作随喜此三能成业也。现报生报后报此三名业果也)从三烦恼起(从三毒起受三恶道也。从三善起受人天也。广如彼解之)以此文证。故知。起业必由毒生。常须观度方识毒相。故使行福而杂罪者。还承恶因恶道杂受。故大丈夫论云。修行大布施急性多嗔怒。不惟正忆念后作大力龙。修施陵懱人后生金翅鸟。施本舍悭故感财报。嗔心行事还兴毒害。故龙受形。见触伤等三种害物并由嗔生。况今行敬本为除慢。更增慢堕。已是业科。复起贪嗔明招苦报。又如受形短陋由嫌塔高。声驻军马由兴铃供。罪福杂受其相纷纶。略引数条知非妄作。昔元魏时勒那三藏见此敬养。勤惰不伦便出七种礼佛法。文极繁委广如后明。然凡所作业三性为宗。一俯一仰非心不就。心必依缘缘通内外。不起则已。起必性收。善恶两性作业感生。无记之缘多归痴种。种虽无记亦有善恶。梦业受生如论具引。是知。舍受昏蒙难为醒决。故当临事筹理。必不陷溺清心。

　　寄缘真俗篇第五(谓身心所行功存真俗。前虽明于事理亦是真俗所收。但彼据于初心此则正存终行)

　　序曰。真俗二谛由来尚矣。不由功用任运现前。故论云。诸佛说法常依二谛。今时行敬亦准圣言不虚设也。然须达解两谛所由。故论云。知尘无所有通达真。知唯有识通达俗。若不达俗无以通真。若不通真无以遣俗。以俗无别体故也。正论成观。令人受行。良以真俗修复空有交津。迷想见则生途日增。悟形心则高轨潜起。岂不以形缠桎梏报果不可顿销。谓随俗也。心可名谈披析莫知其趣。谓通真也。在言易净。真理可用心求。据行难明无始习熏故尔。是知。心惑绵远虽观而集起纷纷。身相事显屈折而便倾高慢。慢为恒俗所耻。卑退有识同遵。既为道俗通嫌故。当行观厌折挫摧拉。加功剥削方核情根。所以大圣垂训。法喻所归止在诫约身心无沿逸欲。或比行厕画瓶。或拟危城杯器。故有将崩朽宅三火恒然。逃隐空聚五刀恒逐。井河引喻逼形器于刹那。屠肆牛羊切性命于漏刻。义当领斯监举力励专征。割略科程课时赋业。合掌翅跪凛若临深。钦重仰止悚犹乘薄。谛惟形聚但见尘丛。举目澄睛无非灵像。理须呜咽涕呬慨我沉沦。圣容久谢惟承余迹。过由我生何不悲悼。犹有微善宅报在人。又瞩遗尘亲尊影塔。脱生余道对目莫知。犹如我今不见真佛。由此悲庆交怀无容怠惰。所以专志颙仰夕死如生。故数数重述。意存常制。今明真俗行敬事理相由。良以凡习寄缘。凭心舟济。形假澡沐心便清远。是须庄严道场位置尊像。斯即开神明之正路。亦乃通圣道之明津。初举三身之方土(普贤观云。法身毗卢遮那遍一切处。其佛住处名常寂光。余应化身以类标列也)次显十佛之光化(如龙树十住论中具列善德等相状)称扬相量各有戒仪。忏悔劝请甄别位置(亦如彼论。解其除罪方法大明。广如彼说)斯并性绝色心形非识有。故经云。色声见求名行邪道。但以无始倒凡随情妄执。约相犹迷邪正。何能顿遣见闻。所以大圣观机未得垂道。权说福业用接愚心。故举净方之胜相。发动迷心之背向。且摄邪心令从正法。渐渍既久心性转明。方示非真令行理观。据此修舍实是知机。若彼下愚未闻真道。即为化说色声非真。心路苍茫莫知投寄。福业不行道心无涉。遂即双废长处罪流。由此方便引令出有。故示西方极乐世界。令心翘注不得转移。但此下愚贪滞难拔。纵任想像何时通悟。故行事福渐行理观。身本顽痴不可绳持。心是道因从缘便悟。谓此形仪本唯识有。迷于本习妄见我人。故须征研令行敬养。令见我身俯仰上下唯尘生灭来往屈申。此随俗也。重观此身但尘非我。妄谓我所能有行敬。据此一理名通真也。真本非心今随心起名随俗也。知真非心名道真也。如是念念以后夺前。渐渐增明久而明利。若随故习忽此不修。还同无始生死轮转。是以力励随念克思。一一科程令其升进。然则圣凡之道自古相传。凡非定凡。故有逆流返本之迹。圣非自圣终因渐悟观达之功。故凡可为圣。以佛性为宗元。圣不为凡以悟解为归敬。是知。理事行务且隔形心。至于动用真俗并观。所以随其发足毕约两缘。知无显真知识是俗。种从缘起方可有阶。若身心两分真俗二路。三倒常行革凡何日。有人心路慞惶情投莫准。闻余此及勃尔兴言。抚掌大笑曰。言何容易。一何虚诞。嗟乎不学浪有涉言。吾闻。真俗并观登住方修。如何下凡僣他上圣。理义不可急须改之。余曰不可改也。发心毕竟初后心齐。唯识四位凡圣通学。今则在凡不学何有克圣之期。故须发足并修。修明自然位圣。是知。修道行人常观正理。不可执文便乖义实。故四依捡失念念准承。当须依智不依于识。识俗所习智是道筌。圣立正仪无容辄滥。文明上地止据阶缘。核其双游终归妙觉。故经云。常在三昧见诸佛土不以二相。斯文可依。如执未开更为广引。经论明地行位殊途。初地施净二地戒净。岂可经一僧祇方行施戒。此亦示地位之浅深。开行相之阶渐。令诸修趣之士践迹可期。若为说万行齐修方衢同进。则心路茫然不知踪绪。故有教迹殊异。如能一以贯之则大观于日月矣。

　　引教征事篇第六(教谓圣教。事即礼敬。故引四依以证三善)

　　序曰。有人言。上列机缘文理备矣。深知。信为道元功德母。智是出世解脱因。但以根钝时浇信坚难具。行浅德劣智正易迷。如何不知大圣立事理之教乎。乃欲统群机之大小。迷于五乘之化。遗随宜之方便。悟于一道之致。蒙又惑焉未喻斯理。答曰。经教引心意存怀远。取其大致未可专文。故经云。虽诵千章不义何益。是知。深有所以熙。何未悉其致。致为指也。得月而指自忘。俗流常咏得意忘言。岂意道门犹行封滞。然则四坚果信成行起于下凡。在凡不行圣信无由而克。义实如此。即须念念征责步步推绳。犹自迷妄丛生。岂类全无思择。如不思择非行道人。故经云。虽诵千义不行何益。文良证矣。今立正仪行敬须本教宗。教有权实不同。行亦昏明殊则。先须通其立本然后附本兴怀可也。经说四依区分三位。足为末代之龟镜。信是众行之宗师。大圣致词终不徒设。准教行事毕正无邪。初人四依。谓从初贤至于极圣。人资无漏法体性空。据此依承理无邪倒。但以无相好佛尚惑魔形。况有识凡夫能无受乱。故立法依显成楷定。初明依法不依人者。人惟情有法乃轨模。性空正理体离非妄。即用此法为正法依。涅槃极教盛明斯辙。今行事者随情妄依。多弃法依人。起则致乖遗寄陷溺身心。若能反彼俗心。凭准圣量隐心行务知非性空。乘持此心以为道路。一分知非明顺空理。一分观厌明违有事。如此安心分名修趣法性真道。二明依义不依语者。语是言说止是张筌。义为达理化物之道。证解已后绝虑杜言。法尚应舍何况非法。故经有舍筏之喻。人怀目击之谈。岂不以言诠意表得意息言。月喻妙指无宜不晓。今谓得义乃是言。真行道者常观常破。常观依语常破随义。谓言随义还是诵言。但无始妄习执见铿然。静退详研方知此过。不尔奔飞追声不及。又可思惟。三言依智不依识者。识谓现行随尘分见。眼色耳声耽迷不觉。与牛羊而等度。同邪凡而共行。大圣示教境是自心。下愚冰执尘为识外。所以化导无由舍之。是知。滞归凡识。倒遣圣心。愚迷履历常沦三倒。勇励特达念动即知。知倒难清名为依识。知流须返名随分智。如是加功渐增明大。后见尘境知非外来。境非心外是自心相。安有愚迷生憎生爱。思择不已解异牛羊。有人问云。卿立此论明智异愚。如何达观犹称凡识。答圣智无涯积空显德。岂惟一述即谓清升。此但得语随言还执。深知。此执无始习熏。三祇无间方能倾尽。杂血之乳不可偏言。起伏之相于是乎在。如经初地行施。余随分修。高轨立仪令人修学。何言一解剩能穷智。必智可穷。未曰高胜。今人口诵其空心未忘有。腾空不起入火逾难。俱是心相封迷故尔。后得通达心随转用。岂不如鸟之游空。自当如布之火浣。不足怪也。所以修道正士念念分心。舍前详后新新转妙。一俯一仰恭敬尊重。并足合掌收摄怠惰。分分增明仍犹过习。如何冰执一观便休。此乃凡怀遵承倒我。我我因循何由见觉。故当筹此分有出期。还执出见犹承爱种。载思载削气味淳深。重征此味还由自起。知唯识有何日消亡。在凡道行域心齐此。更有胜道非复在言。言既莫存焉资翰墨此一途也。重惟翰墨实是心相。如前开责无非道缘。并委登机临阵交决(如论中。欲是初军。忧愁第二。嗔恚第三。广如常途所引)。但出圣道无始未经。今欲革凡理变恒习。自揣形服都非俗流。如何想观全乖道望。诚可笑也。四依了义经。不依不了义经者。此之两经并圣言量。凡入道者率先晓之。则无壅不通。有疑皆决。但为群生性识深浅利钝不同。致令大圣随情别说。然据至道但是自心。故经云。三界上下法我说惟是心。此就世界依报以明心也。又云。如如与真际涅槃及法界。种种意生身佛说唯心量。此据出世法体以明心也。终穷至实毕到斯源。随流赴感还宗了义。故佛以法约定权机。何以知然。且如欲有乱善(礼佛诵经观想念佛等。并是世善不能出有)体封下界。经中有说为不动业及以成佛并非了义。以此凡愚少厌欲苦。令修净观多生退没。故随意乐说为道业。然其此业因乱果定。核其修证成相似报。得生善趣事净国土。终非事业克于佛果。后因前业重更修明。静智澄清方遂前愿。故论云。若有诵持多宝佛名。得生净土者别时远意。且就一权自分粗细。福道交加纯杂备有。恐新闻者有致烦昏。故且笔削。余如凡圣行法次第广解。此之一篇分定邪正。不解不行则非所述。行四依者。律中自明三乘行者。通所资用。所谓纳衣乞食树下尘药各有开制。如常共传。余有四种墨印四种广说如别显之。故不备载矣。

　　约时科节篇第七(谓六时礼敬。三业加勤)

　　序曰。夫为务学之士无时不行。固得念念策心新新习起。岂可前念背恶遂克苦而静尘。后念陵善便纵意而扬怠。所以论美四修(谓长时无间恭敬无余也)经叹一虑(谓行住食息常尔一心也)然后方能正想革绝凡怀。但为倒想沸腾难为执捉。教称野鹿又等圆珠。不可征治无由待对。事须商量分次以法筹之。是以论云菩萨昼三夜三礼念诸佛。致使宗文之士崇遵此教。遂分六时以净三业。余时舍纵且习由来。此则福浅罪深无由拔本。又理都不然情亦不可。何以知乎。夫以六时之候接俗恒仪。类彼八斋同于五戒。言虽有数事义无穷。准此以论。故知。择日分时可以例准。经云。汝等昼则勤心修习善法无令失时。初夜后夜亦莫有废(此谓。昼夜一心常行道观。捡据身心无人无法故也)中夜诵经以自消息(此谓。日夜克心惑致昏昧。故以言诵经用散情意)以此文证通日连夜安有闲时。然自末代下凡烦恼浊重。约令恒作退住俗流。或窃服疑阳因修岁月。寄心无地投形无所。连日通夜一敬不行。任业流溺知何不起。故设六时以接愚惑。微得渐集犹胜沉昏。后渐明闲连时接运。犹谓为好好故须除。凡夫起行各有异伦。曾习便欣未行便舍。致有去取众务纷然。窃闻泥洹法域入有多门。万行虽殊宗归舍著。但以罪业违理。一向不行福业顺生观时修舍。出世道业由来未经。故须专志不容宁舍。经虽广说不出此三。约理求文斯皆统摄。然今随习各有生心。或乐禅静则以礼拜为粗疏。乐礼拜者。又以禅思为坐睡。读诵讲解偏诮默念之徒。苦节独住特忿清谈之叟。是则相从奔竞莫委其情。朋腾任情不可比拟。夫以大圣立教卓出恒伦。序其指归终为离著。至于随境流观陶甄性灵。广张声教都惟可学。学在三位以摄教源。祖而修奉不越斯位。乃至分时督课。前修旧行日夕三时礼悔相续。可谓仪形有据。不坠彝伦外摄群小。开俗信于未然。内敛恒情增天龙之护助。若此行之不徒设也。且礼念之法自有威仪。三学言归俗多分异。元立三学同倾一惑为宗。以三征之不可分为三别。如论所云。戒如捉贼。定如缚贼。慧如杀贼。明喻即目何用深思。寻喻乃三约贼唯一。事分三义宗成一灭。故重张之意存通领。旦如礼敬一法用息慢高。如不屈躬斯名犯戒。常念在心斯学定也。常知无我斯名慧也。一敬如此余行同然。是则万行殊途三学摄尽。今学教者皆三别踪。又执自计以破他部。拟前喻说理不容非。固须一事沿修随分二学。更为重显。如佛立戒。无境不修名作持惰名止犯。犯从止起畏犯修持。持名随戒戒名警策。是为戒学安心此学。非定不行名定学也。深思此学为灭倒情。纵而不学还顺生死。为绝苦本非学不明。力励征责名慧学也。如此渐境渐境托心。凡倒渐轻圣解渐厚。积功不已无往不成。千里一步。如前具述。时序可惜无容自欺。

　　释门归敬仪(卷上)



　　释门归敬仪(卷下)


　　威容有仪篇第八(谓敛束形仪敬道顺俗。内长信心外生物善故)

　　序曰。圣者立仪同法齐观。道宗乃异形敬毕通。备列群经无宜不用。如有乖轨乱伦自招殃咎。故违明诰罪深难宥。今生居叔世。代称滓浊烦惑日增。何时倾荡。如不笃课于何成济。所以寄此形骸澄练性识。屈折柔软慢我将摧。必若纵缓憍高弥增故习。此语繁矣。无奈患深。徒施攻击膏盲难及。如不信此言可试读此文。捡此心行铿然不动可谓上智。下愚中流之人义有向背。故经云。今以若干苦切之言乃可入律。此真用行供养佛人。经云。随顺我语名供养佛。书云。闻谏如流。斯言可录。狠戾不信。恶马难调。命尽计穷。会思此告抚膺多愧。常以自箴。庶有同伦致序心曲。今明诸经所叙威仪相状。中边时俗各有异仪。随国行之以敬为本。此乃初心非学不解。故须季历用晓未闻。久行硕德固非所望。然中天虔敬震旦不同。彼则拜少而绕多。此则不绕而饶拜。彼则肉袒露足而为恭。此则巾屦备整而称敬。诚道俗之殊容乃方土之异等。且自统详仪节事有机缘。容预朝觐则三业殷勤。时序忽切则四支削略。斯并行藏在要。智出不思。足使加敬尽衷彼我通意可也。故出曜经曰。有信士威仪。有出家威仪大道人威仪。由是善行趣道之基故生善处。以此文证明知。归信威仪入道之始。不可隐略。故叙以命之。俗中周礼有九品之拜。出自太祝之官。斯非内教。然礼贵从俗故也。一曰稽首拜。谓臣拜君之拜也。稽训为稽(计奚反)即久稽留停头至地少久也。二曰顿首拜。谓平敌者如诸候相拜也。即以头叩地虚摇而不至地也。三曰空首拜。此君答臣下之一拜。即以头至手。所谓拜手者。四曰振动拜。谓敬重之战栗动变之拜也。五曰吉拜者。谓拜而后稽颡。谓齐衰不杖以下也。言吉者此殷之凶拜也。周以其与吉拜顿首相近故谓之吉拜。即先作稽首拜后作稽颡。颡是额也。以额触地无容仪也。六曰凶拜者。稽颡而后顿首拜。谓三年服者拜也。七曰奇拜者。谓先屈一膝。即今时所谓雅拜也。一说奇拜但一拜以答臣下之拜也。八曰褒拜者。褒读为报。报拜者。再拜是也。又云。褒拜今时持节之拜也。即再拜于神与尸也。九曰肃拜者。但俯下手今时揖者是也。亦指妇人拜。又肃或至三也。空首奇拜唯一。余则再拜之。上并俗礼正文。郑康成依位释之如此。今据内教以礼敬为初。大略为二即身心也。佛法以心为其本。身为其末。故须菩提静观室内。如来叹为礼见法身。华色初至宝阶。如来毁为拜于化佛。故知。静处思微念念趣道。观形鉴貌新新在俗。能所未免想见齐生。我倒现前即为障道。故佛约此而分身心敬也。如能即色缘空观境心造。纷纷集起不无染净。知识妄念未可清澄。想倒空时缘念斯绝。今居凡地力极制御。止得如斯念念自然渐能清净。常起两观不得单行。谓知无境是渐向真。谓知唯识是渐背俗。如此策修长时不已。分分增明三祇方就。前已明讫数数须知。经中明敬有众位之差。故先目录后依具解(谓初识敬事之仪。然后依之而随接)。
　　南无　稽首　敷坐具　脱革屣　偏袒　五轮著地　头面礼足　右膝著地　胡跪　一心合掌　右绕　曲身瞻仰。
　　初言南无者。经中云那谟婆南等。传梵讹僻。正音槃淡。唐言我礼也。或云归礼。归亦我之本情。礼是敬之宗致也。或云归命者。此义立代于南无也。理事符同表情得尽。俗有重南无而轻敬礼者。不委唐梵之交译也。况复加以和南诸佛迷生弥复大笑。言和南者谓度我也。今流溺生死河。念依拯济而得出也。准此以言岂非和南先在尊师。义通上圣念救拔也。故经中来至佛所。云南无无所著至真等正觉等。是名口业称赞如来德也。且夫贵贱不同尊敬致异。天竺设敬先以身礼后以颂叹。如无量义经。八万菩萨来诣佛所。头面礼足绕百千匝散华烧香。以衣宝璎珞并钵器百味。充满盈溢色香具足。又设幢幡轩盖众妙妓乐。处处安置鼓作众器而供养佛。即前互跪合掌一心。俱共同声说颂赞曰。大哉大悟大圣主无垢无染无所著。天人象马调御师。道风德香熏一切。如是等颂有三十余章。例诸大经并有赞颂。如唐境俗中天子以下美敦盛德。其流极广。或以声叹或以文颂。时俗敬尚其风弥远。所以香口比丘报。由叹佛正业所感为人所名。据其行事应在拜后。因此称扬遂及叹耳。二明稽首者古文为稽。今则为稽。俗所常行不必从古。白虎通云。稽者至也。首者头也。言下拜于前头至地。即说文云。谓下首者为稽也。三苍云。稽首顿首也。谓以头顿于地也。然今行事顿首为轻。谓长立顿首于空也。故晋时释慧远与俗士书。但云顿首而不揖也。谓非是曲身而但立也。故长揖司空不必身曲。然顿首顿颡俗中恒度。首头之总名颡额之别目。然古仪有稽首稽首顿颡顿颡。上敬天子殷重之谓。故重言之准此。顿颡以额至地而拜也。三明敷坐具四明脱革屣者。中梵极敬。此土群臣朝谒之仪皆在殿庭。故履屣不脱。有时上殿则剑履皆舍。此古法也。天竺国中地多湿热。以革为屣制令服之。如见上尊即令脱却。自余寒国随有履之。行事之时既脱足。已可践土地应在坐具。寻讨经律无敷坐具之文。但云脱屣礼足。今据事用理须坐具。故制坐具缘云。为身为衣为僧卧具。既为身衣明知前设。又坐具之目本是坐时之具。所以礼拜之中无文敷者。故如来将坐如常自敷。准此比丘自敷而坐。不合余人为敷。今见梵僧来至佛前礼者。必先褰裙以膝拄地。合掌长跪口赞于佛然后顶礼。此乃遗风犹在。可准用之。无坐具明矣。比有行敬在佛僧前。仍令侍者为敷坐具。此乃行憍未是致敬。又有要待设席方始礼者。亦不可也。如见尊长即须下拜安待觅席耶。以事详准随时设礼。不可待席。有则从席。无则从地可也。如在清庙阙庭公衙之所何有设席。以此准例则敬慢两分。五明偏袒右肩。或云偏露右肩。或偏露一膊者。所言袒者谓肉袒也。示从依学有执作之务。俗中短右袂。便于事是也。今诸沙门通著衫襦。少袒三衣者。遂割破襦子以为两片。号为襦袒。此则名义俱失。不可寻之。故行事时袒出一肩。仍有衫襦非袒露法。故大庄严论云。沙门释子者右肩黑是也。外道通黑。沙门露右故有不同。律中但有三衣通肩被服。如见长老乃偏袒之。安以衣遮名为偏袒。一何可叹也。故知。肉袒肩露乃是立敬之极也。六明五轮著地者。亦云五体投地者。地持亦云当五轮著地而作礼也。阿含云。二肘二膝并顶名为五轮。轮为圆相。五处皆圆。今有梵僧礼拜者。多褰衣露膝。先下至地然后以肘按地。两掌承空示有接足之相。今时行礼观时进退。若佛像尊师却坐垂足。方可如上五轮接足。如其加坐则随时而已。亦见有人闻有顶足之相。遂致就坐拔他足。出云我欲顶戴。一何触恼。又是呈拙。故知折旋俯仰意在设敬。如是例知。七明头面体足者。正是拜首之正仪也。经律文中多云头面礼足。或云顶礼佛足者。我所高者顶也。彼所卑者足也。以我所尊敬彼所卑者。礼之极也。如俗中重尊友者。不斥其名字相名为足下者。义类同也。又如天子太子有所称谓。不敢及形或称乘舆车驾。或云陛下殿下。皆敬仪一也。然中边行敬其家不同。此土设敬远拜为重。天竺设敬近形接足拜乃为至极。故经中陈如久不见佛。来礼佛已以面掩佛足上。斯则头面礼足之相具也。善见云。辞佛法绕佛三匝已四方作礼而去。合十指爪掌叉手顶上。却行绝不见佛。更作礼回前而去。智度论其礼有三。初谓口礼。二屈膝头不至地。三头至地是为上礼。若闻诸佛功德。心敬尊重恭敬赞叹。知一切众生中德无过上。故言尊也。敬畏之心过于父母师长君主。利益重故故云重也。谦逊畏难故云恭也。推其至德故云敬也。美其功德为赞。赞之不足又称扬之为叹。随以一事至佛。其功不可尽也。八明右膝著地者。经中多明胡跪互跪长跪。斯并天竺敬仪屈膝拄地之相也。如经中明。俗多左道所行皆左故。佛右手按地以降天魔。令诸弟子右膝著地。言互跪者左右两膝交互跪地。此谓有所启请。悔过授受之仪也。佛法顺右即以右膝拄地。右[骨*委](退罪反)在空右指拄地。又左膝上戴左指拄地。使三处翘翘曲身前就。故得心有专志请悔方极。此谓心随其身。行慢失矣。今行事者都无思审。径至佛前加趺坐地者。右[骨*委]著地者。两膝并坐者。经中名为骆驼坐也。此并身既慢惰心亦从之。来欲请福反收慢罪。既乖礼意又增慢习一成苦业。兽中报受可不思哉。故律中请悔或蹲或跪。文自解云跪者。谓尻(苦高反)不至地斯正量也。僧是丈夫刚干事立故制互跪。尼是女弱翘苦易劳故令长跪。两膝据地两胫翘空。两足指指地挺身而立者是也。经中以行事经久苦弊集身。左右两膝交互而跪。经中比丘亦有两膝至地白佛者。言胡跪者胡人敬相。此方所无存其本缘。故云胡也。或作胡跽者。捡诸字书跽即天竺国屈膝之相也。俗礼云。授立不[起-巳+危][起-巳+危]谓屈膝俗所讳之。凡有所授膝须起立。九明一心合掌。律文或合十指爪掌供养释师子者。或云叉手白佛者。皆谓随前缘而行事也。莫不敛束其心不令驰散。然心使难防故制掌合而心一也。今行事者掌合不得。以事校量心坚硬而散乱也。将欲反源更始须加功用。当开指而合掌修善行。不得合指而开掌从恶习也。又两足据地多乖仪节。敬俗不立况行道乎。亦须准前十倍努力。当敛指而开跟如敬俗流。不得敛跟而开指作八字立。令无识者笑也。斯言苦楚斯事现行。万失不觉不抂滥也。有心行者既睹斯文。抚臆论心一何纵诞。固当如上。准酌渐渐依行。心性调柔方可论道。道在清通无系无我。如何存著反立慢根。用此日生深非生寄。门门指掌庶或可观。十明在绕恭敬者。经律之中制令右绕。故左行绕塔为神所诃。左绕麦[卄/積]为俗所责其徒众矣。且述知之。今行事者顺于天时。面西而北转。右肩袒侍而为敬也。比见有僧非于此法。便面东而北转为右绕也。天竺梵僧填聚京邑经行旋绕。目阅其踪并从西回而名右转。以顺天道如日月焉。然捡经中匝数无定。或云一匝三匝七匝百匝千匝无数匝者斯何故耶。皆谓随务缓急致有不同。莫不身曲掌合徘徊瞻不不能已已。周旋敬重申己信重之心也。故内外清信来至佛前。礼而后绕绕已复礼。加敬重沓无得恒准。总而言之以敬为本。故语曰。礼与其奢也宁俭。故知。礼与其敬宁重。重则随心。显晦万途其致一矣。故孔门赞素王。曰仰之弥高钻之弥坚。瞻之在前忽焉在后是也。已前约相且列十条。余有曲身低头注目瞻仰随心机用。何可备之。然一以贯之多陷前列。至于律制颇亦殊伦。故下座之礼先备五法。一偏袒。二脱屣。三礼足。四互跪。五合掌也。上座于下座前悔。则有四法除其礼足。是知。余四通于尊卑。礼足一法不行下位。此谓忏罪故立四仪。自余常时四法都削(下座互跪亦据请悔之仪。常途修承理不行也)。上总明礼相策捡心行。文事备矣。方便成矣。礼仪既具。引至像前身不妄起。起必加敬。目不妄礼视必瞻颜。口不妄语语必叹德。如前所显甚易可知。若至临阵多负重责。故论云。佛世尊前无异言也。可不思哉可不思哉。今此之目目彼初心。素未经怀无由镜晓。勿怪覼缕事义须之。谚云。教儿婴孩教妇初来。言虽浅俗其喻深远。故阿难白首而迦叶呼为少年。非谓岁积而为老也。以不善教诲而非老也。理固隐审观行如何。然三宝为敬谒之尊。是以明其相状(古德遗告云)行者云何至心归命常住法身。所谓如来成就十力四无所畏。五眼六通十八不共法。大慈大悲三念处等。一切种智无上调御。功德智慧微妙清净广大如法界。究竟如虚空。安慰世间普覆一切。无障无碍无所分别。不可以智知。不可以识识。而能示现三十二相八十种好。常举右手安接众生。放大光明除无明暗。百福庄严万德圆满。雨甘露雨转正法轮。济益众生出生死海。是故号佛众圣中尊无上法王。我今归命。次又归命十二部经。上中下善义味清净。自然具足开现梵行。最上第一度于彼岸。甚深实相平等大慧。自性清净。心行处灭言语道断。而此正法境界无碍。为众生说不违实义。由是无上出世良药破灭众生无始烦恼。故我今日至心顶礼。次又归命三乘净僧。所行三慧是菩萨道。披弘誓铠策精进马。执忍辱弓放智慧箭杀烦恼贼。直心深心决定正趣无上第一平等正道。不离念佛念法念僧。受行诸佛一切言教。常以六度度诸众生。常以四摄摄诸含识。为尊为导为依为救。定置众生佛菩提道。是故号僧法朋善友。常以方便利益世间。是良福田真供养者。故我顶礼清净僧海。今所撰集为始行人。若不标显起心无寄。若语令念佛则落漠烦拏。故曲示相起心标意。如此专注永绝迟疑。心性醒悟作业清白。不尔顺旧痴钝无明。虽加箴艾病深不觉。有人闻余此告掉笑轻之。余云不。要必捉探收束闻名即礼。作意策御方可及耳。现见俗人礼佛拜拜不亏。道人在道趁拜希有。其人闻此犹故不信。及礼五十三佛情露慢散都不闻之。事竟乃悟方始惭耻。余又告曰。止得自叩努力裁割。酷当奈何当复奈何。如怪此言对阵方委。勒那三藏见此下凡悲心内充。为出七种礼法。文极周委。钞略出之。初名我慢礼者。谓依次位心无恭敬。高尊自德无师仰意。耻于下问咨受无所。心无法据如碓上下。一形所作无境住心。轻生薄道徒劳无益。外睹似礼内增慢惑。犹如木人。情不殷重手不至地。五轮不具。此是慢业。名我慢礼。二唱和礼者。虽非慢高心无净想。粗正威仪身心虔敬起伏相顺。片有相扶其福薄少。非真供养。三身心恭敬礼者。闻唱佛名便念佛身。如在目前相好具足庄严晃曜。心相成就实对三身。申手摩顶除我罪业。是以形心恭敬无有异念。供养恭敬情无厌足。是名境界礼佛心。眼现前专注无昧。此人导利人天为上为最。功德虽大未是智心后多退没。四发智清净解达佛境界礼佛者。行者慧心明利深知法界本无有碍。由我无始顺于凡俗非有。有想非碍碍想。今达自心虚通无碍。故行礼佛。随心现量礼于一佛即一切佛。一切佛即一佛。以佛法身通同无碍。故礼一佛遍通一切。如是种种香华供养例同于此。法僧加敬义亦同之。以三宝同性理无异故。三乘名异解脱床同。故知。一礼则一切礼。一切礼则一礼。如是三宝既能通达。一切三界六道四生同作佛想。供养礼拜自净身心荡荡无障。念佛境界心相转明。一拜一起为尊为胜。是名真实果报殊大。由心无限故使净业无穷。五明遍入法界礼敬供养者。行者想观。自己身心法从本已来。不在法界佛法身外。亦知。诸佛身心法不在我身外。发解冠达自身一切身遍满法界。是名法界不增不减清净法门。如是解了。故知。我今礼于一佛。一佛之身遍于法界。法界之中所有三界位地无漏法身皆有佛身。佛身既遍一切。我身随佛亦遍一切。所以礼敬供养一切身中具足庄严。然此法界性常寂然随缘遍满。乃至行住坐卧因缘果报不离法界。身随于心故解无碍。法界缘起一切事成。如一室中悬百千镜。有人独见镜。镜之中皆有像现。佛身清净明逾彼镜。一切法界悉现身中。故我供养一切凡圣。凡圣之身皆同供养。有目者见盲者不睹。如此行学法界法门。大有利益终至此解。不学不知。是故行人常须缘观。所得功德不可校量。既知我身在佛身内。如何颠倒妄造业耶。六明正观礼自身佛。不外缘境他佛他身。何以故一切众生自有佛性平等满足。随顺法界缘起炽然。但为迷解有外可观。所以妄倒常沦生死。若能返照解脱有期。若向他境谓有可观邪人邪行。经教不许。故云。不观佛不观法不观僧。以见自己正法性故。又云。色声见我名行邪道。是故行人常行礼拜但见身心。有礼有敬未能通解。常厌常行。后一通达知心无外。方识自心清净本性。此即自性住佛性也。随力修明引出佛性也。三祇果圆十地位极。至得果佛性也。此解微妙。唯圣达之。位在下凡不宜不解不修习也。七明实相三宝自他平等礼者。大意同前。前犹有礼有观自他两异。今此无自无他。佛凡一如古今无别。见佛可礼大邪见人。经云。观身实相。观佛亦然。以实相离念不可以心取。不可以相求。不可以礼敬。不可不礼敬。礼不礼等供不供等。安心寂灭名平等礼。故文殊十礼云。不生不灭故敬礼无所观。此后二礼寂而能通。福而行道。故使止观双游真俗并运。心乃虚荡身实累缘。在凡行学其相齐此。过此不行下愚妄习不足问也。然以随相者多止得自解。故文云。凡夫浅识深著五欲。计我见者莫说此经。以闻不解重增谤毁。不如不闻行凡事福。

　　功用显迹篇第九(勤惰虽殊无非功用。勤则圣美。惰则凡非)

　　上备明其勤惰。其相备矣。下浊迷凡多怀曲见未能行用。先出谤疑故列群经。用杜冰执。庶有心行者知予意之在斯焉。是知。初心后进必须凭师善友。今依止三宝常乐亲近。故大智度论云。若菩萨未入法位远离诸佛。坏诸善根。没在烦恼自不能度。安能度人。是故不应远离诸佛。譬如婴儿不离其母。行道不离粮食。热时不离凉风。寒时不欲离火。度水不离好船。病苦不离良医。是故菩萨常不离佛。何以故父母亲友人天王等。不能益我度诸苦海。唯佛世尊令我出苦。是故常念不离诸佛。今欲亲觐诸佛闻出世法。作何方便修行正行。以凡无始约相修福。故还约相行远离法。论云。未位大清净已来终无住故。所以先置道场。安设尊像幡盖华香随力供养。有十种相见佛善根。一者礼拜。二者赞叹。三者发愿回向。四者观佛相好。五者专念修慈。六者三归十善。七者发菩提心。八者读诵经戒。九者供养舍利造佛形像。十者修行正观(万行虽殊据理唯一)今以释尊遗法所修行者。并付慈佛令悟圣果。文相既广理固难违。或愿生净土。例亦无壅。以正觉义齐拯济情一解脱便止。何有乖离。且以慈氏标宗。余则十方准例。初明礼拜得见佛者。行者以至诚心质直心。专注心敬重心深心信心。如敬父母。礼拜弥勒等十方佛者。能除重障生彼佛前。故上生经云。若有敬礼弥勒佛者。除却百亿劫生死之罪。乃至来世龙华树下亦得见佛。又云。我灭度后四众八部闻名礼拜。命终往生兜率天中。若有男女。犯诸禁戒造众恶业。闻是菩萨大悲名字。五体投地诚心忏悔。一切恶业速得清净。若有归依弥勒菩萨。当知。是人得不退转。弥勒成佛。见佛光明即时授记。增一云。礼佛有五功德。一者端正(以见相好生尊上故)二得好声(以见佛时。三自称曰南无如来真等正觉故)三多饶财(以其花香灯明随力供养故)四生处高贵(以见佛时心无染著。又能右膝著地长跪叉手礼故)五生天上(以念佛功德法尔故)二明赞叹佛德者。以清净心口业加叹。如成佛经梵王赞曰。
　　正遍知者二足尊　　天人世间无与等
　　十力世尊甚希有　　无上最胜良福田
　　其供养者生天上　　稽首无比大精进

　　又如文殊问经赞佛曰。
　　我礼一切佛　　调御无等双
　　丈六真法身　　亦礼于佛塔
　　生处得道处　　法轮涅槃处
　　行住坐卧处　　一切皆悉礼
　　诸佛不思议　　妙法亦如是
　　能信及果报　　亦不可思议
　　能以此祇夜　　赞叹如来者
　　于千万亿劫　　不堕于恶趣

　　如菩萨本行经曰。正使无数亿计人成辟支佛。有人百岁四事供养。功德甚多。不如有人以欢喜心。一四句偈赞叹如来功德无量。又如善生经云。以四天下宝供养于佛。又以重心赞叹如来。是二福德等无差别。大悲经云。一称佛名南无佛者。以是善根入涅槃界不可尽也。三明发愿回向者。行者善根力劣。以愿扶持。如行无目平地颠仆。故须愿行相须如轮涉远。应作是言。愿我先世及以今身。所修善根施诸众生。皆共回向无上佛道。生弥勒前闻清净法。悟无生忍。愿命终时心无障恼。随善根力自在往生一切佛前。故智度论云。有人修少福业。闻有乐处常愿往生。及至命终各生其中。又庄严佛国事大。独行功德不能成就。要须愿力。如牛虽力挽车。要须御者能有所至。净佛国土由愿引成。以愿力故福德增长不失不坏。常见佛故。四明修念佛相好者。行者专心闲室端坐。正念如来身相。闭目开目了了分明。罪业重者多时乃见。以此想观知恶重轻。俱是妄想而善恶天别。不可思议。生死切人不容自怠。若素不作意后遭重病。周慞困闷寄心无地。一切恶业自从心生。无善种子如何排业。若素怀善常念佛故。随其心相须见即见。故观佛三昧经云。我灭度后。佛诸弟子舍恶去闹少语省事。昼夜六时乃至须臾念佛白毫。了了不乱注意不息。若见殊相或不见者。是人除却九十六亿那由他。恒河沙微尘劫数生死之罪。设复有人但闻白毫。心不惊疑欢喜信受。此人亦除八十亿劫生死之罪。佛言。如来相好八万四千。不及白毫少分功德。是故我今为来世人说白毫相。大慧光明消恶观法。若有恶人。闻此毫观生嗔恨者。白毫相光亦覆护之。除三劫罪后生佛前。五明专念佛德。修习慈悲名真供养者。行者以清净深心于一切时。念佛大恩令出生死。如念父母此但生身一世之养。佛恩深重。为诸众生入三有狱。殷勤教诫令修正行得出生死。无数劫苦。故我今日常念佛恩。况念佛故生善种子。功德果报不可穷尽。故金光明经云。于佛起业果报无边。又如观佛三昧经云。佛人中宝祐利处多。闻名礼拜供养者尚获重报。何况系念思佛正相。又上生经曰。佛灭度后。若有精勤修诸功德。威仪不缺扫塔涂地华香供养。行诸三昧读诵经典。如是等人虽不断结如得六通。应当系念念佛形像。称弥勒名。若一念顷受八戒斋修诸净业。命终之时即往生于兜率天上莲华台中。应时见佛白毫相光。超越九十亿劫生死之罪。随其宿缘为说妙法令得不退。大悲经云。若志诚心念佛功德。乃至一华散于空中。于未来世诸天梵王其福不尽。以其不尽终至涅槃。增一云。众生三业造恶。临终忆如来功德者。必离恶趣得生天上。正使极恶之人。以念佛故亦得生天。又华严云。若能须臾念佛者。智慧光明灭痴暗也。又智论云。菩萨常爱念佛故。舍身受身恒值诸佛。大悲经云。假使三千世界满中。声闻辟支佛有人。于一劫中一切乐具供养。乃至灭后起塔。尽形供养功德虽多。不如有人于如来所起一净信。思惟信解诸佛智慧不可思议。以此善根胜前无比。何以故。如来功德大慈大悲五分法身无量无碍。由是境界不可思议。若有敬养亦不可思议。是故果报亦不可思议。次又依教修习慈悲四无量心。何故如是。以诸佛心所谓大慈。今不修习行不同佛。无由得见。故念佛时行修慈观。行者初心欲修慈时。闲处端坐系念十方一切众生。皆如己亲无恚碍想。以上妙具四事供给。或一念顷一时一日。能生功德。随心分量不可限故。大集经云。若修慈者当舍命时。见十方佛手摩其顶。蒙手触故心安快乐。寻得往生清净佛土。余见世间性行柔软。临于安隐如意自在。本性粗疏临终荒忽。眼光先落失音不语。虽有善教不相领解。即事以求行慈为极。今忽不行。止是恶业无慈悲心。须投恶道。故经云。如是修慈见无量佛。若修法缘无缘慈者。具四无量获得佛道。六明受三自归并十善戒者。以诸道俗有识之徒。皆须归依三宝请求加护。所得功德无有限量。七众约戒。前已受归不妨重受重感无作。善恶既尔戒亦通之。若未受戒止得但受翻邪三归。日别六时随时便受。显归三宝自誓不回。其受法云。我某甲尽形寿归依佛归依法归依僧(心生口言一心向佛。如上三说名得归法)我某甲尽形寿归依佛竟归依法竟归依僧竟(如此三说自誓受讫)。如善生经云。若人受三自归。所得果报不可穷尽。如四大宝藏。举国人民七年之中运出不尽。受三归者其福过彼。不可称计。又挍量功德经云。四有州中满。二乘果有人尽形供养。乃至起塔不如。男子女人作如是言。我某甲归依佛法僧。所得功德不可思议。以诸福中惟三宝胜故。若起谤毁获罪无边。以善恶例同故。耆域调达同出佛血。以心有善恶。致使劫寿获于苦乐。又杂含经云。与须达交者。令受三归终生天上。有怀妊者。为其胎子受三自归。生已复受。后有知见复教三归。设有奴婢客人。怀妊生子亦如是教。若买奴婢受三归及以五戒然后买之。不能不买乃至乞贷。举息要受三归然后与之。若有施三宝物者。从世尊闻称名。咒愿乃得生天。佛言。善哉如来有无上知见。审知方便皆得生天。故处胎经云。佛告弥勒偈曰。汝所三会人是吾先所化。九十六亿人受我五戒者。次是三归人。九十二亿者一称南无佛。余广如正念经。受归果报生天乐相。次明受十善法者。谓身三口四意三善行。此之十业戒善之宗。今多依相罕有受者。比有愚夫不肯受之云。不作恶即名为善。今谓不然。先须愿祈不造众恶。依愿起行有可承准。若不预作辄然起善内无轨辖。后遇罪缘便造不止。由先无愿故造众恶。大圣知机故令受善。若谓我不作恶便是善者。汝不作善亦应是恶。如是牛马驴骡亦不杀生。岂是善耶。此乃心在无记。无罪福业故须起念专至深重方成业道。故未曾有经云。下品十善谓一念顷。中品十善谓一食顷。上品十善谓旦至午。于此时中心念十善止于十恶。故野干心念十善。七日不食生兜率天。又上生经云。我灭度后四众八部欲生第四天。当于一日至第七日。系念彼天持佛禁戒。思念十善行十善道。以此功德回向愿生弥勒佛前。随念往生。言七日者且从近说。尚感彼天何况一生而不克获。问曰。天上胜报不可思议。如何七日便感大福。答善因虽微获果甚大。如小火所起能烧大山。一善乃微能破大恶。又一念邪见诽谤大乘时。虽极短长劫受苦。因果道理业不思议。不可以凡情臆度。次明受法有师从受。无师自誓如上三归。三自归已口自发言。我某甲尽形寿于一切众生。起慈仁意不起杀心。如后九善例此。而不复繁文。七明发菩提心者。菩提云觉。自觉觉他故名佛也。行者既在佛法即佛种子。须发觉求作意观度。此乃趣佛果之津梁。成万行之根本。如空之含万像。若海之纳百川。若不先建此心。起行则便迷没。是菩提者其相如何。今欲发心有理有行。在缘乃二于义则通。不尔真俗两乖。非正法义。言理发者。即是自心五阴诸法本性无我。深知此要名菩提心。故净名云。寂灭是菩提。离诸相故假名是菩提。名字空故又如问菩提经云。菩提相者出三界过俗法。言语断灭诸发无发。是名发菩提心。如是众经例遣想故名发心。谓此心体本清净。究达此理作业令净。故曰发心。即名行也。行者如上安止心。已生大欲心。我入佛道广度众生。所修善根皆悉回向无上正觉。故智论云。若人发心言我定当作佛。已过诸世间应受胜供养。又十住论云。若人发心求佛不休不息。有人以指举大千世界。在空劫住不足为难。若发愿言我当作佛是人希有。何以故世人心劣无大志故。发菩提心论云。有十大正愿常志修行。一愿我先世及以今身所种善根。施与众生回向佛道。令我此愿念念增长生生所生终不忘失。为陀罗尼之所守护。二愿以此善根生处。值佛常得供养。不生无佛国中。三愿我亲近诸佛。随侍左右如影随形。既得亲近为我说法成就五通。四愿通达世谛假名。流布解第一义。得正法智。五愿以无厌心。为众生说示教利喜。皆令开解。六愿以佛神力。遍至十方一切世界。供养诸佛听受正法。广摄众生。七愿我随顺清净法轮。一切众生听我法者。闻我名者即得舍离一切烦恼。八愿随逐众生。将护与乐舍身命财。荷负正法除无利益。九愿我虽行正法。心无所行亦无不行。为化众生不舍正愿。十愿我此十大愿遍众生界。摄受一切恒沙诸愿。若众生界有尽我愿乃尽。然众生界不可尽故。我此大愿亦不可尽。行者如是发正愿。已次受菩萨三聚净戒。其文易了故不备之。须见者如正行仪下卷。八明读诵佛正经典者。以此大乘了义经教。宣说甚深清净空法。由从如来法身所流。行者以清净心爱重大乘。受持读诵书写供养。乃至余乘所有经典皆是大乘之所流故。我亦受持无相违背。是故功德得见诸佛。如大品说。若有受持般若文字。亲近读诵忆念书持种种供养。不堕恶趣常见诸佛。从一佛国至一佛国。亦以供养诸佛。涅槃云。若为恐怖故利养及福德。书是经一偈。则生不动国。若为希福利一日读诵经。或自身财宝施于说法者。若能听书写受持及读诵诸佛之秘藏。则生不动国。又金刚三昧经云。若有暂闻佛胜智慧。深心随喜不起诽谤者。于百千劫不堕恶道。生处值佛乃至念佛法身。功德无边。九明供养舍利造佛形像者。如大品云。佛见是利故入金刚三昧。碎身如芥子。若有得佛舍利随力供养者。是人天上人中受乐。乃至苦尽福犹不尽。又无上依经云。假使娑婆世界碎为微尘。皆是四果辟支佛等。有人尽形供养乃至起塔。其福虽多不如。男子女人取佛舍利如芥子造塔。如阿摩勒大。戴刹如针大。露盘如枣叶大。造像如麦大。此之功德胜前无量不可思议。若不回向无上道者。以此功德聚尽娑婆世界微尘数。作六欲天王转轮圣王不可说尽。又涅槃云。若于佛法僧供养一香灯。乃至献一华则生不动国。善守佛僧物涂扫佛僧地。像塔如母指。常生欢喜心亦生不动国。此即净土常严不为三灾所动。十明修习正观者。至理真极不越人法二空。唯佛道有余道则无。由人法二空则二执斯断。一切烦恼无因得生。故金刚般若云。一切圣人皆以无为得名。此谓三乘圣贤深浅有异。至于入证唯在二空。行者修学当依地持。论云。修行法者托虚寂静身不游行。口默少言。少睡多觉。常一坐食不杂种食。思量如来所说诸法。知非有无。以其所知遍通诸法令得善解。以此文证行者须知。观察自心从本已来自性清净。非空非有非染非净。离诸分别但为妄想。致有是非得失罪福因之增长。今达本性可谓还源。常作此观不见人法即是达空。空本无形如何起妄。如是一切作业动身运想不得失念。如上已明。此是实观。余名虚解。华严经云。观察诸法及众生国土世间悉寂灭。心无所依无妄想。是名正念佛菩提。又云。若欲得佛智当离诸妄想。有无俱通达疾作天人师。行者修行此观一时一念。功德无边。故迦叶经云。大千众生所有福德如弥尼王不如。有人修远离法。净心相应解诸法空无来无去。如是少忍功德非譬喻所能及之。又普贤观经云。若有昼夜六时礼十方佛。诵大乘经思第一义甚深空法。一弹指顷除百万亿那由他恒河沙劫生死之罪。行此法者真是佛子。从诸佛生。十方诸佛及诸菩萨为其和尚。是名具足菩萨戒者。不须羯磨自然成就。应受一切人天供养。

　　程器陈迹篇第十(谓表心因观形沐道。内省自疾托事兴词)

　　余年侵蒲柳。旦夕待尽。非业庄严何假傍及。又述撰行相其徒寔繁。随时救急总撮亦备。今有观方志道相从问津。季代常徒礼敬为切。领余撰银拟用箴铭。不堪苦及。遂复陈叙。凡此十篇止存三业。上弘佛道下摄自他。词甚丁宁。义存遣著。庶其览者知其意焉。如或有亏请俟箴诲。

　　释门归敬仪(下卷)

　　归敬仪者统真俗之宗。归究事理之极致。文简义丰。是以广劝五众开印板。远期三会贻利益而已时也。日本永仁三年乙未闰二月　日。
　　　　寓东山泉涌小比丘观昭谨题

