大正藏 No. 0576 佛说转有经
                        　　元魏 佛陀扇多译


        　　1卷


　　佛说转有经

　　　　元魏天竺三藏佛陀扇多译
　　如是我闻。一时婆伽婆。住王舍城迦兰陀竹林。大比丘众之所围绕。一千二百五十人俱。菩萨摩诃萨无量无边。尔时摩伽陀王频婆娑罗。出王舍城。往至迦兰陀竹林住处。到佛所已。头面礼足。绕佛三匝。却坐一面。尔时如来。知频婆娑罗王坐一面已。告言。大王。譬如有人于睡梦中。共彼女宝行于欲事。彼人觉已忆彼女宝。大王于意云何。梦中女宝为是有不。王即答言不也世尊。
　　复问王言。大王于意云何。彼人若执梦中女者。是黠慧不。王即答言。不也世尊。何以故。彼梦中女毕竟无故。云何而有境界欲事。彼人徒劳。佛言。大王。如是一切愚痴凡夫。以不曾闻佛正法故。眼见诸色。悦豫于心。即执为实。以执著故则有系缚。以系缚故则有染著。以染著故。则生贪欲嗔痴等业。若身若口若意等业。然彼身业所作即灭。灭已不依东方而住。如是不依南西北方上下而住。随命终时。转彼有识而现后心。大王。彼识不坏。随业尽处彼业能现。亦如睡梦觉时女宝。如是大王。最后灭识而生后识。或在地狱。或在饿鬼。或在畜生。或阿修罗。或人或天。彼最后识取最后生。识顺彼生。如是心识随业所受。然无有法。从此世间至彼世间。而受生也。大王。灭后识心是名为灭。是初心识如托生者。是彼后生。大王。转后识时。彼法实不从彼处来而至于此。初识生已亦无所至。何以故。法性相故。大王。最初识心是后识空。业是业空。生是生空。最初心识是初识空。所生之处是生处空。而于彼处不失业果。大王。最后生识于彼即灭。后不断心。识心顺行随在何处。所受业报即往受故。尔时世尊。而说偈言。
　　善逝后说时　　所有诸言语
　　皆是假名说　　假名想住故
　　离于言语法　　而无有可说
　　随所有言说　　而说彼诸法
　　彼不在于彼　　法眼见无色
　　所言见色者　　世间执著故
　　说世法为实　　无而和合见
　　是如来所说　　是名方便地
　　若为真实说　　眼则不见色
　　意不知诸法　　此是最秘密
　　世间我慢说　　名本空无名
　　一切法无名　　而以假名说

　　说此法门时。频婆娑罗王。及诸大众。人天龙神。乾闼婆等。闻佛所说。皆大欢喜。信受奉行。

　　佛说转有经


