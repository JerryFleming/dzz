大正藏 No. 0542 佛说耶只经
                        　　刘宋 沮渠京声译


        　　1卷


　　佛说耶只经

　　　　宋居士沮渠京声译
　　闻如是。一时佛在迦奈国。国中有婆罗门大富姓名耶只。本事九十六种外道。以求福祐。闻人事佛。得富贵长寿安隐。度脱生死受福。不入三恶道中。不更勤苦。耶只自念。我不如舍置外道。当奉事佛。因诣佛所。以头面著地。为佛作礼。长跪白佛言。我本愚痴。无所识知。窃闻佛道恢弘大慈普济。佛天上天下人中之尊。无不安隐者。我今欲舍置所事外道归命于佛。愿佛哀我。当受教诫。佛言。若今所言大善。熟自思之。而止恶为善者。何忧不得安隐。耶只白佛言。今以我所事非真故。归命于佛。当哀愍我曹去浊秽之行。受佛清净决言。若审尔者大善。耶只便前受五戒。一不杀生。二者不盗。三者不淫。四者不两舌恶口妄言绮语。五不饮酒。三自归已。起绕佛三匝。持斋七日而去。自是之后。行到他国。见人杀生射猎。盗人财物。耶只便欲随之。见好色女人。心意贪之。见人是不是。便论道之。见人饮酒醉乱。便欲追之。心不安定。更欲悔之自念。我不能事是佛法。终当还佛五戒。即诣佛所。叩头白佛言。我前从佛受五戒。多所禁害。不得从我本意。今自思惟欲罢。不能事佛。佛法尊重。非我所能奉事。当可得还五戒不。于佛意当可尔不。佛默然不应。言未绝口中。便有自然鬼神。持铁椎。击耶只头破之。复有鬼神。解脱其衣。复有鬼神。以铁钩就口中。移取其舌。有淫女鬼神。以刀深割其阴。有鬼神。洋铜沃其口中。前后左右。皆诸鬼神。竞来分裂其肉。如是耶只。眼目臭咤。面如土色。自然之火烧其身。求生不得。求死不得。鬼神持之甚急。佛见之如是哀愍念之。因问耶只。汝今者当云何。耶只口噤不能复语。但举手自搏。从佛求哀。佛便放威神。鬼神皆怖而走。耶只便得稣息。更起叩头。前白佛言。我心中有是五贼。牵我入恶罪中。出是恶言。今受其罪。自我所为违负佛言。愿佛哀我。佛言。自汝心口所为。当咎阿谁。耶只白佛言。从今日以往。当自改更奉持五戒。岁三斋月六斋。烧香然灯。供事三尊。身口意不敢复犯。佛言如是大善。自若眼目所见。身体所更。自作自得。作善得善。心念不善得不善。佛者法中之师。教人去恶为善。后长得度脱。诸天及人民。愚痴者。皆使智慧。不更勤苦。从今已往。改更修善。莫得听心意所为误人之本。佛说经已。耶只心意开解。即得须陀洹道。欢喜而去。耶只归家。即敕舍中。大小皆诣佛所受五戒。岁三斋月六斋。耶只便舍家。剃头须被袈裟。从佛作沙门。遂得阿罗汉道。

　　佛说耶只经


