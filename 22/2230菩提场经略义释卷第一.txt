第0段 No. 2230 菩提场经略义释卷第一



第0段     言菩提场所说一字顶轮王经者。总举经题序品第一者。别表品名。两文不同。且初经题总显所依所说。初菩提场即教主所依之处。斯三世佛因圆果满之场。所以华严云。在摩揭提国阿兰若法菩提场中始成正觉。菩萨戒经云。尔时释迦牟尼佛初坐菩提树下成无上觉。初结菩萨波罗蜜提木叉。维摩经云。始坐佛树力降魔。得甘露灭觉道成。法华经云。佛坐道场所得妙法。又云。我始坐道场观树亦经行。大日经云。我昔坐道场降伏于四魔。以大勤勇声除众生怖畏。又云。菩萨大名称。初坐菩提场。降伏魔军众。诸因不可得。凡说法利物必有其处所。故先举之。菩提是梵语。场即唐言也。翻梵为唐应言觉。翻唐为梵应言曼荼罗。具梵合云菩提曼荼罗。备唐须云觉场。然诸经中多言道场者。菩提亦翻道。凡于翻译有敌对与会意。今言觉者是敌对翻。翻为道者即会意也。是道理之道。非道路之意。若道路之义。梵语末佉矣。今此经唐梵共题。故言菩提场。具如西域记。所说已下八字。正举所说真教。言所说者。能仁大师金口之所宣说也。一字顶轮王经者。正是法教之名也。所言一字者。即轮王佛顶真言。字无二三只以一字为其心要冠统一部。故言一字。佛顶凡有五种七八九等。且言五种者。轮王佛顶。白伞盖佛顶。光聚佛顶。高佛顶胜佛顶。于此五中轮王为主。今正举主余四自兼。故言一字顶轮王。旧译具举五种。故名五佛顶也。经者常也法也。是则贯义。摄机作终古之常准矣。
第0段     序品第一者。序彰说之由次。品以义类相从。第是不乱之嘉名。一是创题之上首也。兹经有十三品。此品建初故云菩提场所说一字顶轮王经序品第一。
    言时进者朝廷文阶。此准二品。试者遥授也。鸿胪卿者。唐有六省九寺等官。今鸿胪寺则掌蕃客官也。有法度处名之为寺。卿者即鸿胪寺之卿也。朝廷尊重不空三藏。寄俗高阶及以官职光扬其德酬答法恩。三藏为玄宗肃宗代宗三朝国师。德无伦匹。如六卷表等。
    如是已下迄于火供品都一十三品。准显大乘例为三段。初序品为教起因缘分。次从示现真言大威德品下迄火品末偈证成两足尊一十二品。为圣教所说分。偈后二行五字为依教奉行分。序分有二。从初迄于互不相逼恼名证信序。于是已下迄品为发起序。准例诸经证信有五。或六七句。且言五者。一如是。即所闻法体。二我闻。即闻持主。三一时。即说教时。四薄伽梵住菩提树下。即是所从及所处。五与大菩萨众已下。即闻持伴也。事如大日住心释及智论等诸文。凡真言秘教据佛制诫。不同余经对众讲说排科消文。所以兴唐记大日释不似疏体。凡疏体者。初总述大意。次立门解释。后入文消释。今者准兴唐直尔述要文。令持念者会悟教宗早证佛果。不烦文义。
    初如是者。此两字为一句。以其义理总一部始中终事故为大句。不限三四五六七等言。约经大旨一字为句。况两字何非句乎。如者阿字本不生理。不隔心佛及以众生。约位似异。约性元同。所以应言如者似也同也。是者理上无量妙慧。对境用观皆会本体。无有少非故言是也。顶轮瑜伽云。知本不生故。是名奢摩他。谛观于字体。是毗婆舍那。字字具定慧。一切处遍观。言一字者。唯一佛乘阿字妙理为一切教王及以父母等。预指经中如是总体故。置初首点示一部始终。故言如是。如为奢摩他是为毗婆奢那。总此二法为一字体（云云）问曰。经中所说一字真言不必阿字。而云何言唯一佛乘阿字妙理为一字耶。答曰。文中所说一字真言。虽不必阿字。而至论理体。不出阿字本不生际。更不生疑（经中一字真言之义至下当释）凡释题目。必须准部初中后意。若不然者。如戴金刚作力士舞。据文释题依题解文。方合佛意。
    我者海阿难之我也。佛智海水总入阿难一心智海。天台大师指法华能闻为海阿难。义有分满。须准彼意商量我义。况天台得总持。无文字乐说法。不异十地及等妙觉。故梁补阙云。智者大师等觉欤妙觉欤。颜鲁公赞云。得宿命通辩无碍旋陀罗尼华三昧（乃至）万行千宗最后说。千变万化难致诘（云云）言出显门。意不殊秘。有心贤哲莫遏师长。击自取会也。佛心经云。尔时大日告阿难言（云云）今此秘教海多闻持秘密主为对扬。虽有声闻。意在引入秘密之藏。故不可以真言经我闻偏为金刚萨埵之我。
    一时者。始自说经迄信受行。其间机应相冥能所道合之时。又说一佛乘听一佛乘时。应之与机不前不后（云云）。
    薄伽梵者。即闻持所从。是我大师大牟尼尊。准大日释。薄伽梵者。论师所解具有六义。今此宗中薄伽梵者。是能破义。如人执持利器多所摧伏。其本未有此名。世议观其事迹。故号为能破者。世尊亦尔。以大智明破一切识心无明烦恼。此等本自无生亦无相貌。然慧日出时暗惑自除。是故义名为能破也。智度论云。婆伽名破婆名能。能破淫怒痴故名婆伽婆。二乘虽破三毒。亦不了了尽。如盛香器余气故在。又如草木薪火以力薄故灰炭不尽。如来如劫烧火一切都尽无烟无炭。故名婆伽婆。复次婆伽言德。婆者言有。是名有德。婆伽名名声婆者言有。是名有名声。一切世间无有德名声如佛者。复次帝释声论谓女人为薄伽。是欲求因缘能息烦恼义。又是所从生义。金刚顶宗即翻此义云。女人者即是般若佛母。无碍智见人皆悉从是生。其有志求因缘得与相应。烦恼戏论皆悉永息。非如世间欲热虽小止息而实更增也。以此密教不可直宣故。多有如是隐语。学者当触类思之。又薄伽梵者即带有声。如人多有资财名持资财者。以有金故名持金者。如来亦尔。有殊胜德故名持众德者（云云）准理趣释。婆伽梵者能破义也。所破者四魔也（破魔义如下释）又有六义。如声论所释。炽盛自在与端严等也（云云）言六义者。一自在义。二炽盛义。三端严义。四名称义。五吉祥义。六尊贵义。龙树阿阇梨依四义十七德释婆伽婆。言四义者。一有德义。二巧分别义。三有名声义。四能破义。言十七德者。颂云。如来杀贼正遍知。明行好去知世间。无上调御天人师。智者无等无等等。世尊度岸及大德。厚德成利合十七（具释云云）
    住菩提树下者。指正说经处。菩提如上。要录上云。菩萨尔时即起。往诣摩揭提国菩提树下。旧名毕钵罗。过去诸佛皆于此树成无上道。我今亦可于此成佛。昔佛在日。此树青翠。高百余尺。今由见在摩揭提城。帝释化身执细软草。菩萨问曰。此名何草。答曰。吉祥。菩萨报曰。愿破不吉以成吉祥。受已。不证菩提誓当不起。尔时大地及诸天宫皆悉振动。犹如风吹。魔王惊悸劝动所由。遂见菩萨坐菩提树成等正觉当度众生。魔至佛所劝受转轮王位。菩萨不从。遂兴军众恐动。菩萨即入胜意慈定而降伏之。菩提树神喜佛成道。往父王所说偈白王。汝子已成佛。魔众已退散。光明如日月。普照十方刹。（云云）西域记云。东渡大河至钵罗笈菩提山（唐言前正觉山。如来将证正觉先登此山。故云前正觉）如来勤求六岁未成正觉。后舍苦行示受乳糜。行自东北游自此山。有怀幽寂欲证正觉。自东北冈登以至顶。地既震动。山又倾摇。山神惶惧告菩萨曰。此山者非成正觉之福地也。若于止此入金刚定。地当震陷山亦倾覆。菩萨下自西南止半岸中。背岩面涧有大石室。菩萨即之跏趺坐焉。地又震动。山复倾摇。时净居天空中唱曰。此非如来成正觉处。自此西南十四五里。去若行处不远。有毕钵罗树。下有金刚座。去来诸佛咸于此坐而成正觉。愿当就彼。菩萨方起室中。龙曰。斯室清胜。可以证圣。唯愿慈悲勿有遗弃。菩萨既知非取证所。为遂龙意留影而去（影在昔日贤愚咸视。洎于今时。或有得见之也）诸天前导往菩提树。逮乎无忧王之兴也。菩萨登山上下之迹。皆树旌表建窣堵波。度量虽殊灵应莫异。或华雨空中。或光照幽谷。每岁罢安居日。异方法俗登彼供养。信宿乃还。前正觉山西南行十四五里至菩提树。周垣叠砖崇峻险固。东西长南北狭。周五百余步。奇树名华连阴接影。细沙异草弥漫缘被。正门东辟对尼连禅诃。南门接大华池。西阨险固。北门通。大伽蓝壖垣内地圣迹相邻。或窣堵波。或复精舍。并赡部洲诸国君王大臣豪族钦承遗教建以记焉。菩提树垣正中有金刚座。昔贤劫初成。与大地俱起。据三千大千世界之中。下极金轮上侵地际。金刚所成。周百余步。贤劫千佛坐之而入金刚定。故曰金刚座焉。证圣道所亦曰道场。大地震动独无倾摇。是故如来将证正觉也。历此四隅地皆倾动。后至此处安静不倾。自入末劫正示浸微。沙土弥覆。无复得见。佛涅槃后。诸国君王传闻佛说金刚座量。遂以两躯观自在菩萨像南北标界。东面而坐。闻诸耆旧曰。此菩萨像身没不见佛法当尽。今南隅菩萨没过胸臆矣。金刚座上菩提树者即毕钵罗之树也。昔佛在世高数百尺。屡经残伐犹高四五丈。佛坐其下成等正觉。因而谓之菩提树焉。茎干黄白枝叶青翠。冬夏不凋。光鲜无变。每至如来涅槃之日。叶皆凋落。顷之复故。是日也诸国君王异方法俗数千万众不召而集。香水香乳以溉以洗。于是奏音乐列香华。灯炬继日竞修供养。如来寂灭之后。无忧王之初嗣位也。信受邪道毁佛遗迹。兴发兵徒躬临剪伐。根茎枝叶分寸斩截。次西数十步而积聚焉。令事火婆罗门烧以祠天。烟焰未静忽生两树。猛火之中茂叶含翠。因而谓之灰菩提树。无忧王睹异悔过。以香乳溉余根。泊乎将旦树生如本。王见灵怪重深欣庆。躬修供养。乐以忘归。王妃素信外道。密遣使人夜分之后重伐其树。无忧王旦将礼敬。唯见乐株深增悲慨。至诚祈请。香乳溉灌。不日还生。王深敬异。叠石周垣。其高十余尺。今犹见在。近设偿迦王信受外道毁嫉佛法。坏僧伽蓝伐菩提树。掘至泉水不尽根抵。乃纵火焚烧。以甘庶汁沃之。欲其焦烂绝灭遗萌。数月后。摩揭陀国补刺拏伐摩王（唐言满胄）影坚王之末孙也。闻而叹曰。慧日已隐。唯余佛树。今复摧残。生灵何睹。举身投地哀感动物。以数千牛构乳而溉。经夜树生。其高丈余。恐后剪伐周峙石垣。高二丈四尺。故今菩提树隐于石壁。上出二丈余。菩提树东有精舍。高百六七十尺。下基面广二丈余步。叠以青砖涂以石灰。层龛皆有金像。四壁镂作奇制。或连珠形。或天仙像。上置金铜阿摩落迦果。（亦谓宝瓶。又称宝台）东面构为重阁。檐宇特起三层。榱柱栋梁户扉窗牖。金银雕镂以饰。珠玉厕错以填之。奥室邃宇洞户三重。外门左右各有龛室。左则观自在菩萨像。右则慈氏菩萨像。白银铸成。高十余尺。精舍故地。无忧王先建小精舍。后有婆罗门。更广建焉。初有婆罗门。不信佛法事大自在天。传闻天神在雪山中。遂与其弟往求愿焉。天曰。凡诸愿求有福方果。非汝所祈。非我能遂。婆罗门曰。修何福可以遂心。天曰。欲植善种求胜福田。菩提树者证佛果处也。宜时速返往菩提树建大精舍穿大水池兴诸供养。所愿当遂。婆罗门受天命发大信心。相率而返。兄建精舍。弟凿水池。于是广修供养动求心愿。后皆果遂。为王大臣。凡得禄赏皆入檀舍。精舍既成。招募工人欲图如来初成佛像。旷以岁月无人应召。久之有婆罗门。来告众曰。我善图写如来妙相。众曰。今将造像。夫何所须曰。香泥耳。宜置精舍之中。并一灯照。我入已坚闭其户。六月后乃可开门。时诸僧众皆如其命。尚余四日未满六月。众咸骇异。开以观之。见精舍内。佛像俨然结跏趺坐。右足居上。左手敛右手垂。东面而坐。肃然如在。座高四尺二寸。广丈二尺五寸。像高丈一尺五寸。两膝相去八尺八寸。两肩六尺二寸。相好具足。慈颜若真。惟右乳上涂莹未周。即不见人。方验神鉴。众咸悲叹。殷勤请知。有一沙门宿心淳质。乃感梦见往婆罗门。而告曰。我是慈氏菩萨。恐工人之思不测圣容。故我躬来图写佛像。垂右手者。昔如来之将证佛果。天魔来娆。地神告至。其一先出助佛降魔。如来告曰。汝勿忧怖。吾以忍力降彼必矣。魔王曰。谁为明证。如来乃垂手指地言此有证。是时第二地神踊出作证。故今像手仿昔下垂。众知灵鉴莫不悲感。于是乳上未周填厕众宝。珠璎宝冠奇珍交饰。设偿迦王伐菩提树已。欲毁此像。既睹慈颜。心不安忍。回驾将反。命宰臣曰。宜除此佛像置大自在天形。宰臣受旨。惧而叹曰。毁佛像则历劫招殃。违王命乃丧身灭族。进退若此。何所宜行。乃召信心以为役使。遂于像前横叠砖壁。心渐冥闇。又置明灯砖臂之前。画自在天。功成报命。王闻心惧。举身生疱肌肤攫裂。居未久之便丧没矣。宰臣驰返毁除障壁。时经多日灯犹不灭。像今尚在。神工不亏。既处奥室灯炬相继。欲睹慈颜莫由审察。必于晨朝持大明镜引光内照。乃睹灵相。夫有见者自增悲感。如来以印度吠舍佉月后半八日成等正觉。当此三月八日也。上座部则吠舍佉月后半十五日成等正觉。当此三月十五日也。是时如来年三十矣。或曰。年三十五矣。华严经及旧译本云在菩提场始成正觉。意在此矣。孔雀经云。毗钵尸如来。无忧树下坐。尸弃佛世尊。依止奔陀利。毗舍浮如来。住在娑罗林。拘留孙如来。尸利沙树下。羯诺迦大师。乌昙跋罗树。迦摄彼善逝。尼俱陀树下。释迦牟尼佛。圣种乔答摩。坐于菩提树。证无上正觉。心地观经第六。是阿兰若毗婆尸佛。于尼俱陀树下成道。是阿兰若尸弃如来。于尸利沙树下成道。是阿兰若毗舍如来。阿尸婆多树下成道。是阿兰若俱留孙佛。无忧树下成等正觉。是阿兰若俱那含牟尼如来。优昙树下成等正觉。是阿兰若迦叶如来。婆陀树下成等正觉。是阿兰若释迦如来。于毕钵罗树下成道（已上）菩提树约号。毕钵罗约名。两经虽小异。释尊菩提树。彼此无有别华严第一云。其菩提树高显殊特。金刚为身。琉璃为干。众杂妙宝以为枝条。宝叶扶疏垂荫如云。宝华杂色分枝布影。复以摩尼而为其果。含晖发焰与华间列。其树周圆盛放光明。于光明中雨摩尼宝。摩尼宝内有诸菩萨。其众如云俱时出现。又以如来威神力故。菩提树恒出妙音。说种种法无有尽极。如来所处宫殿楼阁。广博严丽充满十方。众色摩尼之所集成。种种宝华以为庄挍。诸庄严具流光如云。从宫殿间华影成幢。无边菩萨道场众会咸集其所。以能出现诸佛光明不思议音魔尼宝王而为其纲。如来自在神通之力所有境界。皆从中出。一切众生居处屋宅。皆于此中现其影像。又以诸佛神力所加。一念之间悉包法界。其师子座高广妙好。摩尼为台。莲华为网。清净妙宝以为其轮。众色杂华而作璎珞。堂榭楼阁阶砌户牖。凡诸物像备体庄严。宝树枝果周回间列。摩尼光云互相照耀。一方诸佛化现珠玉。一切菩萨髻中妙宝。悉放光明而来莹烛。复以诸佛威神所持。演说如来广大境界。妙音遐畅无处不及（云云）旧译五佛顶经云。其菩提树高显殊特。琉璃为干。妙宝枝条。宝叶垂布犹若重云。杂色宝华互相间错。大宝摩尼以为其果。其光遍照一切佛刹。种种现化施作佛事。普现大乘一字佛顶转轮王咒菩萨道故教。佛神力故演出种种梵音妙声。赞扬如来无量功德（云云）别译一字佛顶经文。大抵似上。四乘教中各有其相。如天台云。若观十二因缘生灭究竟。即三藏佛坐道场木树草座。若观十二因缘即空究竟。通教佛坐道场七宝树下天衣座。若观十二因缘假名究竟。别教舍那佛坐道场七宝座。若观十二因缘即中究竟。是圆教毗卢遮那佛坐道场虚空为座（云云）故涅槃云。下智观故不见佛性得声闻菩提。中智观故不见佛性得缘觉菩提。上智观故见不了了得菩萨菩提。上上智观故见佛性了了得佛菩提（云云）又四经行例此可知。当经树相。多依菩萨佛乘。佛乘为正极归。唯一佛乘本不生际。经旨如是。行者留意莫等闲也。若论藏摄。准大乘理六波罗蜜多经第一。过去诸佛所说正法。我今所说八万四千诸妙法蕴。调伏纯熟有缘众生。而令阿难陀等诸大弟子一闻于耳皆悉忆持。摄为五分。一素呾缆。二毗奈耶。三阿毗达磨。四般若波罗蜜多。五陀罗尼门。此五种藏教化有情。随所应度而为说之。若彼有情乐处山林常居闲寂修静虑者。而为彼说素呾缆藏。若彼有情乐习威仪护持正法一味和合令得久住。而为彼说毗奈耶藏。若彼有情乐说正法分别性相循环研核究竟甚深。而为彼说阿毗达磨藏。若彼有情乐习大乘真实智慧离于我法执着分别。而为彼说般若波罗蜜多藏若彼有情不能受持契经调伏对法般若。或复有情造诸恶业。四重八重五无间罪谤方等经一阐提等种种重罪。使得销灭速疾解脱顿悟涅槃。而为彼说诸陀罗尼藏。此五法藏譬如乳酪生苏熟苏及妙醍醐。契经如乳。调伏如酪。对法教者如彼生苏。大乘般若犹如熟苏。总持门者譬如醍醐。醍醐之味。乳酷苏中微妙第一。能除诸病。令诸有情身心安乐。总持门者。契经等中最为第一。能除重罪。令诸众生解脱生死速证涅槃安乐法身。复次慈氏我灭度后令阿难陀受持所说素呾缆藏。其邬波离受持所说毗奈耶藏。迦多衍那受持所说阿毗达磨藏。曼殊室利菩萨受持所说大乘般若波罗蜜多。其金刚手菩萨受持秘说甚深微妙诸总持门。彼经既说五种法藏譬乳等味。第五总持微妙法藏金刚手持。今此顶王甚深秘藏。始终皆是金刚萨埵击场发问信受奉行。第五藏摄。更莫生疑。（涅槃五味譬五时教。云云）
    与大以下第五同闻。都有多类。分文为三。初菩萨众。次声闻众。后杂类众。且初菩萨众者。佛与若干菩萨众俱。故言与大菩萨众也。然诸经中先叹德后列名。于此经中直举类即列名。论其德行具在他经。今但略释其通别名即具德业。说经之初列同闻众。为证阿难所传非谬。所以标徽号于前文。播芳名于后嗣。
    所谓以下列名有二十六大菩萨。今略释其名。初金刚幢菩萨摩诃萨者。若具梵音应云□日啰计都菩提萨埵摩诃萨埵。今先释通名者。智度论云。何等名菩提。何等名萨埵。菩提名诸佛道。萨埵或名众生或是大心。是人诸佛道功德尽欲得。其心不可断不可破。如金刚山。是名大心复称赞好法故名萨。好法体相名为埵。菩萨心自利利他故。度一切众生故。知一切法实性故行阿耨多罗三藐三菩提道故。为一切贤圣之所称赞。是故。名菩提萨埵。又云。何名摩诃萨埵摩诃秦言大。萨埵名众生。或名勇心。此人心能为大事。不退不转大勇心。故名为摩诃萨埵。复有二义。一自利大智为首。二利他大悲为先。有智故上求菩提。有悲故下化众生。又菩提是所求之果。萨埵是能求之人。求大果人名为菩萨。又菩提名觉。觉通三乘。今所大运故名摩诃。威以肃人。德以立己。并非小利故置大名也。兴唐引阿阇梨说云。具据正义。当言菩提索哆。此索哆者。是忍乐修行坚持不舍义也。然声明有如是法。若论文字。其义虽正。音韵或不当者。便得取便安之。故世论师谓为萨埵。传习者随顺其辞。就瑜伽宗。萨埵略有三种。一者愚童萨埵。谓六道凡夫。不知实谛因果。心行邪道修习苦因。恋着三界竖执不舍。故以为名。二者有识萨埵。即二乘也。才觉知生死过患。自求出离得至涅槃。着保化城兴灭度想。于如来功德未生愿乐之心。故以为名。三者菩提萨埵。无上菩提出过一切臆度戏论种种过失。是一向纯善白净微妙不可譬类之义。即是众生本性不思议心也。能忍如是成道事。愿乐修行坚固不动。故名菩提索哆。于如是人中。功业最大堪能转授一切众生故。名为摩诃萨埵。此等无央数大菩萨众。与大牟尼俱在会座。然旧译本唯列菩萨众。无二乘等众。但云与一切大众会于妙菩提树下。以佛神力周围五百踰膳那会座而坐等。别译一字佛顶经。先列苾刍众。次列菩萨。后有杂众。今文菩萨在前。次列苾刍。后有杂类。是翻译异。更不烦言。
    次释别名。此诸大士名字施设。利乐有情其迹难测。况本地乎。但依大日义释并诸经略解释之。
    金刚幢者。梵语如上。新华严经兜率宫中偈赞品云。尔时佛神力故。十方各有一大菩萨。一一各与万佛刹尘数诸菩萨俱。从万佛刹微尘数国土外诸世界中来诣佛所。其名曰金刚幢菩萨（乃至）法幢菩萨。所从来国谓妙宝世界（乃至）妙香世界。各于佛所净修梵行。所谓无尽幢佛（乃至）观察幢佛（云云）既言十方各有一大菩萨。然其第一者此菩萨。则应知是东方妙宝世界无尽幢佛所从菩萨。若依金刚顶经。是南方福德门四菩萨中第三菩萨。故彼经云。尔时婆伽梵复入宝幢大菩萨三昧耶（乃至）则彼金刚幢授彼宝幢菩萨摩诃萨双手。则一切如来以金刚名号金刚幢。金刚幢灌顶时。彼金刚幢菩萨摩诃萨。以金刚幢安立一切如来于檀波罗蜜说此嗢陀南。此是一切佛能满诸意欲。名思惟宝幢。是檀度理趣。总持释云。此宝幢三昧耶。是一切如来大满愿义。如来入此三昧耶者。为此菩萨授满愿幢故。如如意珠在宝幢上。雨一切宝满人所求。此三昧耶亦复如是。在菩提幢上满众生愿。故以为名（名上）若准彼经。此菩萨是十波罗蜜中初檀度门摄。能满一切众生心中愿故。虽菩萨行恒沙尘数。而不出于六度四摄等。如是法门。施为第一。故此经中列诸大士。以此菩萨最为初首。其义可见。
    次观自在者。梵音□路枳帝湿缚啰野。唐翻观自在。菩提流支云。□此云观。路枳帝云世。湿□啰云自在。法华等云观世音。是翻译异。悲华经云。若有众生受苦。称我名者念我者。为我天耳天眼所见闻不得免苦。不取正觉。宝藏佛云。汝观一切众生生大悲心。今当字汝为观世音。普门品云。有如是自在神力游于娑婆世界。又云。闻是观世音菩萨品自在之业等。故法华文虽云观世音。亦有自在之言。理趣释云。观自在菩萨者。在毗卢遮那后月轮。表一切如来大悲随缘六趣。拔济一切有情生死杂染苦恼。速证清净三摩地。不着生死不证涅槃。皆由观自在菩萨金刚法现证。金刚顶中。西方智慧门四菩萨中第一菩萨。于五部中即法部摄。亦名莲华部。故彼经云。尔时婆伽梵复入观自在大菩萨三昧耶（乃至）则彼金刚莲华授与观自在菩萨摩诃萨正法转轮王。授与一切如来法身灌顶灌于双手。则一切如来以金刚名号金刚眼。金刚眼灌顶时。金刚眼菩萨摩诃萨。则彼金刚莲华如开敷莲华势观察贪染清净无染着自性。观已说此嗢陀南。此是一切佛。觉悟欲真实。授与我手掌。法安立于法释云。观自在菩萨者是法智印主。内证金刚法清净无染智。外观一切众生三业。净除五欲无碍自在。故云观自在大菩萨。乃至金刚眼者。若不了达烦恼本际。如盲瞽闇。今此菩萨觉悟惑障本性清净。喻如有目日光明仰赡大虚。故云金刚眼（释莲华义。其文稍广。须引法华论及法华玄等释。不能烦述）此金刚眼即智慧眼。以此眼观一切众生暝无见者。破无明暗得智慧明。无障无碍获大自在。故以为名（十自在义如下广说）依大日释。观者同彼十方三世诸佛所观。亦名平等观。是观自在亦名悲者。以大悲为体故名为悲者。如铸真金为人。以其自体纯是金故名为金人。今此菩萨非体亦尔。故经亦名悲生眼也。金刚顶经名金刚眼意亦同矣。故胎藏会即八叶中西北之位。于三部中莲华部主。手持开敷妙莲华故亦名为莲华手。例如执金刚杵故名金刚手。在释迦院左边侍者。法华普门示现之言可以明矣。前解福德门大士毕。今释智慧门大萨埵。可谓福德智慧二种庄严庄严法身。如鸟二翼似车双轮。故法华云。定慧力庄严。以此度众生。盖是福慧一双耳。
    第三得大势至者。思益云。我投足处。振动三千大千世界及魔宫殿。故名大势至。悲华云。愿我世界如观世音等无有异。宝藏佛言。由汝愿取大千世界故。今当字汝为大势至。依大日经。是莲华部眷属。莲华三昧同于涅槃。第一坚固不可动转。此即如来大势之位。今此菩萨持未开敷莲令不退失。要当同得如是大位。故名得大势也。
    第四金刚手秘密主。准义释。梵音伐折罗播尼。即是金刚手掌。旧云执金刚。亦言持金刚。梵云伐折罗陀罗。此伐折罗即是金刚杵。陀罗是执持义。掌持金刚与手执义同。西方谓夜叉为秘密。以其身口意速疾隐秘难可了知故。旧翻或云密迹。若浅略明义。秘密主即是夜叉王也。执金刚杵常侍卫佛。故曰金刚手。然是中深义言夜叉者。即是如来身语意密唯佛与佛乃能知之。乃至弥勒菩萨等犹于如是秘密神通力所不及。秘中最秘。所谓心密之主。故曰秘密主。能持此印故云执金刚也。然此菩萨于三部中金刚部主。苏悉地经为说教主。于大日及此经即为对场。始终发问。世尊应请对告说法利益众生。如扣洪钟出大音声。亦如槌砧互为成器。
    第五寂静慧者。大日经名安住慧。寂静安住中只是一意。谓安住不动如须弥山不为四方风之所动。是奢魔他即名为止。是寂静义。慧者譬如静室以然明灯所见了了。是毗婆舍那即名为观。此则慧义。今此菩萨定慧兼具以表其名。故法华云。又见佛子定慧具足为众说法。即此义也。又寂静慧者即是中道实相之慧。此菩萨能得中道实慧不为空有二边所动。令诸众生同入此道。故以为名。
    第六金刚慧者。别本云金刚胜意。依总持释。言金刚者。是坚固利用二义。即喻名也。利用以喻如来智用摧破惑障显证极理。即此极理具摧破用故云利用义。智用自体无有灭坏为坚固义。又世间金刚有三种义。一不可坏。二宝中之宝。三战具中胜。即显极理具三种义（云云）此与释论三种金刚三昧中喻意大同。亦须以大般若能断金刚分义而广说之。以此如金刚智慧能破自他烦恼所知等障。故以为名。
    第七坚固慧者。别译名坚固意。大日亦名坚固意。即是地藏菩萨金刚不可坏行境界三昧中法门眷属。以净菩提心印其性常坚固故。正是彼三昧之体。意之与慧译人不同。与前金刚慧菩萨其义大同。
    第八虚空无垢者。与大日同。即是虚空藏菩萨清净境界三昧中法门眷属也。净菩提心以不可得故如虚空远离诸相清净无垢遍一切处。自在旋转如风行空中无所挂碍。故以为名。
    第九无垢慧者。别译名离垢意。大日名虚空慧。于菩提心一切诸垢本不生故。名为自然清净慧光。犹如秋天万像证霁纤尘不动时。满月照空无所不遍。故以为名。
    第十普贤者。诸经亦同。大论观经同名遍吉。今称普贤。皆是汉语。梵音邲轮□陀。亦云三曼多跋陀罗。此云普贤。悲华云。我誓于秽恶世界行菩萨道使得严净。我行要当胜诸菩萨。宝藏佛言。以是因缘今改汝字名为普贤（云云）大日释云。普是遍一切处义。贤是最妙善义。谓菩提心所起愿行及身口意。悉皆平等遍行一切处。纯一妙善备具众德。故以为名。金刚顶中。即是东方菩提心门四大菩萨第一萨埵。即金刚部主。具如彼经及以疏说。
    第十一无尽慧者。别译名无尽意。与法华同。疏云。无尽意者。大品明空则无尽。大集明八十无尽门。净名云。夫无尽者。非尽非无尽故名无尽。总三经用三观三智释无尽也。意者智也。无尽者境也（云云）既言意者智也。智即慧也。例知所释。坚固意等其义无异。
    第十二虚空库者。别本云虚空胜藏。理趣释云。虚空库菩萨者在西北隅。表一切如来广大供养仪。由修真言行菩萨修得虚空库菩萨瑜伽三摩地。于一念顷身生尽虚空遍法界一一佛前。于大众会以种种云海供养奉献如来。便从一切佛闻说妙法。速满福德智慧资粮。以虚空。为库藏。随缘诸趣拯济利乐诸有情。渐引致无上菩提以为巧便。
    第十三超三界者。法华云越三界。超之与越其义不异。盖是已发净菩提心超于分段变易二种三界。而具悲智利益有情。故法华云。不如三界见于三界等。但彼释究竟佛智。此则解分证菩萨。满分异其旨稍同。
    第十四持无能胜者。别本云无胜持。准大日释。是则释迦眷属之中忿怒明王。无能胜者是不可破坏义。谓于一切世界种种随类法门中。遍摧诸障调伏众生。能持如来难胜智印。是故名为持无能胜。广大威猛无能制伏。以此势力利益众生。然诸菩萨为众生故现种种身。或慈悲形。或忿怒形。故法华云。以种种形游诸国土度脱众生。即下文中有是明王。至彼当说。
    第十五持世间。净名云持世。别本云治世间。持之与治是同音字。言持世者。领忆不忘名之为持。世以隔别为义。实相真心领忆诸法无有遗忘。故名持世。持义多途。略有五种。一遮持。二部持。三闻持。四住持。五任持。大小二乘显秘两门皆有五义。今约大乘明此五义。一遮持者。此菩萨得实相真明。能遮法界烦恼生死苦报。二总持者。一切万行自利利他功德如完器盛水无有漏失。三闻持者。十方诸佛说法乃至十界所有言辞。一闻便忆。如云持雨不令忘失。四住持者。住持十方诸佛法门兴隆不绝。五任持者。无缘大慈荷负一切保任不舍。今此菩萨从初发心乃至等觉。偏圆权实悉皆领持。以别不己而利有情。若深秘者。菩提心体本性清净。譬如莲华在卑湿泥不染尘垢。此菩萨亦如是。能于三种世间作利益事。而不着世间欲染。自他共住秘密藏中。故法华云。一切世间治生产业。皆与实相不相违背。涅槃云。愿一切众生安秘密藏中。我亦不久自住其中。华严云。愿一切众生得三种世间最殊胜座广大善根之所严饰（云云）盖是此菩萨利生之愿。又持与治非但音同。意义亦近。此之菩萨执持如来真实智印摄治世间。能令一切得至阿字本不生际。故以为名。
    第十六天冠者。天是第一义天。天然不动之妙理。究竟法身之体性。即冠戴之义。一切如来授法王职位之时。以如来五智宝冠冠法王子之顶。以自性清净法水灌其顶上。然后以佛国宝悉皆付之。是菩萨戴此冠故。理趣云。已得一切如来灌顶宝冠等。金刚顶经亦有此文。但彼等经叹婆伽梵德。菩萨位中亦有灌顶之位。所谓十住第十灌顶住。须引华严广说。
    第十七文殊师利童真言。别本云曼殊室利童子。余经亦言曼殊室利。又云满殊尸利·曼苏室利·曼苏瞿衫等。并皆梵语。唐言妙吉祥。即南天竺梵德婆罗门之爱子。生时有十种吉祥事。一光明满室。二甘露垂轩。三地诵七珍。四神开伏藏。五鸡生凤子。六猪胤龙肫。七马产麒麟。八牛生白宅。九仓变金粟。十象具六牙。具此十般殊胜事。是故为妙吉祥。大日释云。妙谓佛无上慧犹如醍醐纯净第一。吉即是具众德义。或云妙德及濡首并溥首。亦云妙音。如下末法成就品也。言以大慈悲力故。演妙法音令一切闻。故涅槃云。了了见佛性犹如妙德等。思益云。虽说诸法。而不起法相。不起非法相。故名妙德。悲华云。愿我行菩萨道。所化众生皆于十方先成正觉。令我天眼悉皆见之。我之国土皆一生菩萨。悉令从我劝发道心。我行菩萨道无有齐限。宝藏佛言。汝作功德甚深。愿取妙土。今故号汝名文殊师利。在北方欢喜。世界作佛。号欢喜藏摩尼宝积佛。今犹现在。闻名灭四重罪。为菩萨像影。向释迦耳。童真言。别本及华严并云童子。其义不异。故义释又云。此菩萨通达如来甚深般若。唯是佛佛自证。不可授与人。若离加持方便。则一切有心量者所不能及。是故以婴儿行反示童子之身。演说人法无我蠲除戏论之法。此是有迹之处。非是究竟不行处。然此秘密加持故令修道者藉此言诠得悟文表之旨。若不开如是方便。则众生处处生着。不知佛慧之深也。复次如上所说诸三昧。一一皆通一切法界门。今此菩萨所住佛加持三昧亦复如是。虽则无尽庄严遍满法界。犹是如来返示童真之迹。俯逮群生欲令寄此舟航存乎舍筏。不可执行处为证处。持瓦砾为明珠也。于十住中有童真住。迹岂非在彼童真之位。华严广说。（云云）
    第十八月光童真言。法华亦有月光菩萨。月者是瑜伽净月义。一切世间以月能息除热恼施清凉乐故谓之甘露。又于诸星中光最胜。此菩萨亦尔。一切声闻缘觉偏教菩萨。智光下劣如莹星光。圆教菩萨慧光遍照能除一切众生三毒热恼。犹如满月能照暗夜令人清凉。故法华云。如众星之中月天子最为第一等。又大品百八三昧中有妙月三昧。智论释曰。如月满清净无诸翳障能除夜暗。此三昧亦如是。今此菩萨入是三昧。能除诸法邪见无明闇弊等障。故以为名。童真之义如上所说。
    第十九不思议慧者。准大日释。此菩萨住极无生三昧。以知诸法毕竟等。故能以种种烦恼恶业为如来事。于无间狱中受三禅乐。故名不思议解脱门。若入如是解脱门。则。能久处生死常无厌倦。是则不思议秘密妙慧之力也。
    第二十虚空藏者。准大日释。此菩萨住清净境界三昧。入此定时。即知诸佛境界毕竟清净犹如虚空。是故普门漫荼罗皆悉离一切相。唯是心佛自性不可示人。而以自在神力出纳取与。周给众生不可穷尽。又如虚空正以无所有故无所不有也。知心同虚空故。一切诸法皆悉等同虚空。以不住法具修万行。用无所得为方便故。亦复等同虚空。以虚空无垢菩提心而修万行。于大空中具生种种茎叶华果也。金刚顶中。即是南方福德聚门四菩萨中第一菩萨。于五部中即宝部摄。具如彼释。
    第二十一除一切盖障者。别本云除一切障。准大日释。障谓众生种种心垢。能翳如来净眼不能得开明。若以无分别法灭诸戏论。如云雾消除日轮显照。故曰除盖障。一切如来诸有所作。悉皆为此一事因缘。复次行人虽学般若波罗蜜。若无禅定。犹如盲者虽遇日光无所能为。故明此除盖障三昧。若依此义。此三昧名表此菩萨。
    第二十二大精进者。别本云大迅疾。法华名常精进。以此菩萨常勤精进不退转故。若约位者。即十信中第三心也。诸经名目虽异。同是圆教相似位耳。若六度中第四毗梨耶波罗蜜。于此精进有其三种。谓被甲精进。摄善法精进。利乐有情精进。具如此义故以为名也。
    第二十三慈氏者。别本及法华名弥勒。是唐梵异。弥勒者。此云慈氏。思益云。若众生见者即得慈心三昧。故名慈氏。贤愚云。国王见象师调象即慈心生。从是得名慈氏。悲华云。发愿于刀火劫中拥护众生。又云。慈乃姓也。名阿逸多。此翻无胜（云云）准大日释。慈氏菩萨者。谓佛四无量心。今以慈为称首。此慈从如来种性中生。能令一切世间不断佛家。故曰慈氏（云云）或云弥。勒。正梵云迷帝隶。或经云。昔作仙人号名一切智光。值慈佛说慈三昧发愿故名慈也。准大日释。此菩萨住发生普遍大慈三昧。遍一切如来境界而起大慈。随种种众生性欲施与正法之乐。虽云于一法门而得自在。而其实具足一切法界门。如其自所通达。演说心要利诸众生。能修此门者。即同慈氏菩萨也。
    第二十四宝髻者。净名云金髻。金者即是净菩提心实相慧宝。髻者即是权智也。以此二智之宝庄严法身之首。故曰宝髻。又诸宝中金是第一。故宝与金其义一也。以是智宝利乐有情。故法华云。有大功者。解髻明珠与之等。（云云）
    第二十五宝手者。别本及法华云宝掌。净名有宝手菩萨。手掌之义已如金刚手中说也。普超云。被上德铠。乃至佛无能沮败。令释大乘。若于梦中不志二乘。常以实心诸通慧心而为讲宣。于诸珍宝心无贪惜。故名宝掌。若秘释者。净菩提心为宝。权实二智为手。亦是定慧之用也。
    第二十六妙臂者。别本云善臂。净名不二品有此菩萨。疏云。妙臂者。或事理中妙故得名。或权实两智为二。此智巧妙从此得名。亦菩萨心二乘心为二。二乘怖畏生死自取解脱。菩萨不畏处在生死。二乘心不可为菩萨心。菩萨心不可为二乘心。二乘住调伏心。菩萨不住调伏。调伏不调伏心。是故为二。若能观此心性犹如虚空。空中不见有心。何况见有自善为他二种之别心性空故不着二边（云云）不二而二。定慧之用。二而不二。法身之体。如是体用名为妙臂也。此诸大士虽释嘉名已如上说。若更总解。初金刚幢与观自在福慧一对。乃至慈氏宝髻即体。宝手妙臂是用。则为一对。中间准知。金刚幢者。檀度理趣能满诸愿。是与乐义。大悲观音救济一切有情苦恼。即拔苦义。大势威猛动大千界及魔宫殿。法体坚固不可动转。怖魔之义。三业隐秘掌持慧杵。侍卫大圣及持念者。最心秘密主。总持之义。身静妙慧难动照而常寂。是静虑义。不坏利智断五障种寂而常照。即般若义。坚固净慧不为二边之所动坏。中道正义。净如虚空远离诸相。空三昧耶。无垢无染慧光遍照。无相三昧。遍一切处伏道圆满。最妙善义。即是普贤。智无尽故境亦无尽。函盖相称。斯无尽慧。福慧资粮满虚空库。以供养佛济诸有情。自行已超二种三界。慈悲利物现身三界。不超而起。能持如来难胜智印。制诸外道降伏魔怨。领持如来所说法药。能治世界烦恼之病。法体之首戴智慧冠。已得一切如来灌顶授职之义。清凉山中一万菩萨为圣胜友。金毛师子镇押毒龙示迹难量。本中胎藏西南叶上法王子位。是迹中本。过去已成龙种智尊具本迹义。月光除热与清凉药。能照愚暗令得慧明。以表两义。不思议慧烦恼之俦为如来种。于无择狱受三禅乐。所谓不思议解脱义。心同虚空以为库藏满福智财周给众生。空有双义。惑障翳眼不得明者除盖定破无明翳得净慧眼。对治之义。精进不退犹如疾风。于一切法无碍之义。大慈为体四无量心以慈为首。与乐胜义。五智宝髻以为首饰解髻与珠。赏究竟义。福慧之掌持实心宝本无吝惜惠施一切。巧妙方便以为两臂。屈伸自在利乐有情。又复此诸大萨埵等。救贫乏人犹如意珠。观诸怨家犹如赤子。具诸三昧譬如大海。穷深密底如九重渊。心常凝寂如水无波。智坚固犹如金刚。心净无垢犹如虚空。普贤法身为世间主无生无灭性相常住。倾无尽藏资给求者。开虚空库布施乞人。火宅烧香与乘引出。降诸外道无能胜者。能治世间世出惑病庄严法身。犹如华冠。妙德难量。入暗者日利益。

第0段 菩提场经略义释卷第一
（智证大师作一挍毕）
_
第0段 菩提场经略义释卷第二

　　　

    复与大苾刍众以下。第二声闻众。言苾刍者。旧云比丘。肇师云。秦言净命乞食·破烦恼·能持戒·怖魔等。天竺一名含此四义。秦无以翻故存本称（云云）或云。由具五义所以不翻。谓怖魔·乞士·持戒·净命·破恶也。即肇四义中。初一开为二。故成其五。谓既出家已。乞食自济。故名乞士。既受戒所起三业无贪欲。不依贪邪活命。故名净名。或一云草名。此草有四德五义。以况佛弟子有四五义等是则不然。既此新旧译别。何用训解。若不然苾刍尼等之名字义何释邪。什师云。始出妻子家。应以乞食自资清净活命。终出三界家。必须破烦恼持戒自守。具此二义。天魔怖其出境也。释论云怖魔破恶乞士。魔乐生死。其既出家。复化余人俱离三界。乖于魔意。魔用力制翻被五系但愁惧而已。故名怖魔。出家人必破身口七支恶。故言破恶。夫在家三种如法。一田二商三仕。用养身命。出家人佛不许此。唯乞自济。身安道存福利檀越（云云）比丘义广不能具述。所谓以下列名有二十二尊者。言具寿者。此诸尊者具福慧二命故云具寿。旧云慧命。以慧兼福。（已下准之）
    初舍利子者。此唐梵俱举。若具梵语应言舍利弗罗。唐言身子。又翻舍利为珠。其母于女人中聪明。聪明相在眼珠。珠之所生故曰珠子。又翻身者。此女好形身。身之所生故言身子。时人以子显母为作号也。父为作名名优婆提舍。此翻论义。论义得妻。因论名子。标父德也。又舍标父利标母。双显父母故言舍利子。姓□栗陀。婆罗门种。或云。姓□栗陀。名优婆室沙。即王舍城辅相之子也。母谓舍利。即鸟名。弗者子也。母眼如鹅鹭目。其相圆净其音便便也。增一阿含云。我佛法中智慧无穷决了诸疑者舍利弗第一（云云）西域记第九云。频毗娑罗王迎佛。东南行二十余里。至迦罗臂拏迦邑。中有窣堵波。无忧王之所建也。是尊者舍利子本生故里。井今尚在。傍有窣堵波。尊者于此寂灭。其中则有遗身舍利。尊者大婆罗门种。其父高才博识深鉴精微。凡厥典籍莫不究习。其妻感梦。具告夫曰。吾咋宵寝。梦感异人。身被铠甲手执金刚。摧破诸山退立一山之下。夫曰。梦甚善。汝当生男。达学贯世摧诸论师破其宗致。唯不如一人为作弟子。果而有妊。母忽聪明。高论剧谈。言无屈滞。尊者年始八岁。名擅四方。其性淳质。其心慈悲。杇坏结缚成就智慧。与没特伽罗子少而相友。深压尘俗未有所归。于是与没特伽罗子于珊阇邪外道所而修习焉。乃相谓曰。斯非究竟之理。未能穷苦际也。各求明导先尝甘露必同其味。时大阿罗汉马胜执持应器入城乞食。舍利子见其威仪闲雅。即而问曰。汝师是谁。曰。释种太子厌世出家成等正觉。是我师也。舍利子曰。所说何法。可得闻乎。曰。我初受教未达深义。舍利子曰。愿说所闻。马胜乃随宜演说。舍利子闻了即证初果。遂与其徒二百五十人往诣佛所。世尊遥见指告众曰。我弟子中智慧第一。至已。顶礼愿从佛法。世尊告曰。善来比丘。闻是语时戒品具足。过半月后。闻佛为长爪梵志说法。闻余论而感悟。遂证罗汉之果。其后阿难承佛告寂灭期。展转相语。各怀悲感。舍利子深增恋仰。不忍见佛入般涅槃。遂请世尊先入寂灭。世尊告曰。宜知是时。告谢门人至本生里。侍者沙弥遍告城邑。未生怨王及其国人莫不风驰皆悉云会。舍利子广为说法。闻已而去。于后夜分正意系心入灭尽定。从定起已而寂灭焉。智论云。声闻众中右面弟子也。盖是表智慧也。（释文相广。不能烦述）释文既言智慧第一。与瑜伽中云谛观于字体是毗婆奢那。诸观皆如是。其义冥合矣。
    次迦叶波者。此翻龟氏。是三兄弟之迦叶耳。家在王舍城南七由旬。毗婆尸佛时共竖刹柱。缘是为兄弟。兄为瓶沙王师五百弟子。两弟各二百五十。行兄法。佛作十种变。谓龙毒不中。龙火不烧。恒水不溺。三方取果。北取粳粮。忉利甘露。知嫌隐去。知念现来。火灭不然。斧举不下。广出瑞应。虽睹众变邪执未改。故言瞿昙虽神不如我道真。佛即语云汝非罗汉亦不得道。霍然开悟。师徒皆伏。二弟见相亦随归佛。是即一千比丘（云云）西域记第八云。现神变侧有窣堵波。如来度优娄频螺迦叶波三兄弟及千门人处。如来方垂善导随应降伏。时优娄频螺迦叶波五百门人请受佛教。迦叶波曰。吾亦与尔俱反迷途。于是相从来至佛所。如来告曰。弃鹿皮衣舍祭火具。时诸梵志恭承圣教。以其服用投尼连河。捺提伽叶波见诸祭器随流漂泛。与其门人候兄动静。既见改辙亦随染衣。伽耶迦叶波与二百门人闻其兄之舍法也。亦至佛所愿修梵行（文广不载）此三尊者其本难测。盖是本住三德秘藏迹示兄弟连枝之义。亦是戒定慧三学。空假中三谛。乃至广说一切三法。皆是其义也。今文虽无优楼频螺一之别名。而其有四人之通称。更莫生疑。
    大迦叶波者。迦叶如前。其先代学道。灵龟负仙图而应。从德命族故言龟氏。真谛三藏翻光波。古仙人身光炎踊能映余光使不现。故言光波。说云饮光。迦叶身光亦能映物。名毕钵罗。父母祷树神求得此子。以树名之（文广）西域记第九云。竹林园西南行五六里。南山之阴大竹林中有大石室。是尊者摩诃迦叶波于此与九百九十九大阿罗汉以如来涅槃后结集三藏。前有故基。未生怨王为集法藏诸大罗汉建此堂宇。初大迦叶宴坐山林忽烛光明。又睹地震曰。是何祥变。若此之异。以天眼观见佛世尊。于双林间入般涅槃。寻命从属趣拘尸城。路逢梵志手执天华。迦叶问曰。汝从何来。知我大师今在何处。梵志对曰。我适从彼拘尸城来。见汝大师已入涅槃。天人大众咸兴供养。我所持华自彼得也。迦叶闻已。谓其徒曰。慧日沦照世界闇冥。善导遐弃众生颠坠。懈怠比丘更相贺曰。如来寂灭。我曹安乐。若有所犯谁能诃制。迦叶闻已。深更感伤。思集法藏据教治犯。遂至双树观化礼敬。既而法王去世。人天无导。诸大罗汉亦取灭度。时大迦叶作是思惟。承顺佛教宜集法藏。于是登苏迷卢山击大犍椎唱如是言。今王舍城将有法事。诸证果人宜时速集。犍椎声中传迦叶教。遍至三千大千世界。得神通者闻皆集会。是时迦叶告诸众曰。如来寂灭世界空虚。当集法藏。用报佛恩。今将集法务从简静。岂特群居不成胜业。其有具三明得六通闻持不谬辩才无碍如斯上人可应结集。自余果学各归其居。于是得九百九十九人。唯除阿难在学地。大迦叶召而谓曰。汝未尽漏。宜出圣众。曰。随侍如来多历年所。每有法议曾未弃遗。今将结集而见摈斥。法王寂灭失所依怙。迦叶告曰。勿怀忧恼。汝亲侍佛诚复多闻。然爱惑未尽习结未断。阿难辞屈而出。至空寂处欲取无学。勤求不证。既已疲怠便欲假寐。未及伏枕遂证罗汉。往结集处叩门白至。迦叶问曰。汝结尽耶。宜运神通非门而入。除难承命从钥隙入。礼僧已毕。退而复坐。是时安居初十五日也。于是迦叶扬言曰。念哉谛听。阿难闻持如来称赞。集素呾缆（旧曰修多罗讹也）藏。优婆厘持律明究众所知识。集毗奈耶（旧曰毗尼讹也）藏。我迦叶波集阿毗达磨藏。两三月尽集三藏讫（已上）集三藏文出智度论及诸章疏。不能烦述。结集小乘三藏之功通皆迦叶别在三人。故付法藏中最为上首也。事出小乘意在引入。览者悉之。
    目犍连者姓也。盖算数目连也。大目犍连者。文殊问经翻莱茯根。真谛云。勿伽罗翻胡豆。二物古仙所嗜因以命族。又云。没特伽罗子亦云目伽略兮度。释论云。吉占师子名拘律陀。拘律陀树名。祷树神得子因以为名。同名者多故举大也。释论亦云。舍利弗才明见贵。目连豪爽所重。艺智相比。德行互显。增一阿含云。我弟子中神通轻举飞到十方者大目连第一。又智论称左面弟子（此尊者神通之相。出处稍多。不得具述。寻之）西域记第九云。伽蓝西南行八九里。至拘理迦邑。中有窣堵婆。无忧王之所建也。是尊者没特伽罗子本生故里。傍有窣堵婆。尊者于此入无余涅槃。其中则有遗身舍利。尊者大波罗门种。与舍利子少为亲友。舍利子以才明见贵。尊者以精鉴延誉。才智相比。动止必俱。结要终始同契同去就。相与厌俗。共求舍家。遂师珊阇邪焉。舍利子遇马胜阿罗汉闻法悟圣。还为尊者重述。闻而悟法。遂证初果。与其徒二百五十人俱到佛所。世尊遥见。指告众曰。彼来者我弟子中神足第一。既至佛所请入法中。世尊告曰。善来比丘。净修梵行得离苦际。闻是语时。须发自落。俗裳变。戒品清净。威仪调顺。经七日结漏尽证罗汉果。得神通力（已上）中阿含云。身子是四众所生母。目连是所养母（云云）智度论既言身子右面弟子目莲左面弟子。阿含亦云身子智慧第一目连神通第一。明知是则定慧之用以表二圣也。
    满慈子者。法华云当楼那弥那罗尼子。唐梵可知。此尊者父。于满江祷梵天求子。正值江满。又梦七宝器盛满中宝入母怀。母怀子。父愿获满。从请遂愿。故言满愿。母名慈行。亦云智识。增一阿含云。我父名满我母名慈。诸梵行人呼我为满慈子。此从父母两缘得名。故云满慈子。是人善知内外经书靡所不知。故复名满。增一云。善能广说分别义理满愿子第一。盖于秘教发菩提心入法明门演说法教满众生愿。故无缘慈用以为名。
    难陀者。此翻善欢喜。亦云欣乐。净饭王逼十万释出家。即其一人。有人云。是律中跋难陀。（云云）
    乌波难陀者。乌波翻小。难陀如前。即是释尊之弟也。四月九日生。短佛四指。容仪挺特。与世殊异。若入众中有不识者谓言佛来。弥沙塞律云。摩竭有裸形外道大聪明。国人号为智者见者。共身子论议结舌善心生。欲于佛法出家。见难陀色貌姝伟叹云短小比丘智慧难概。况堂堂者乎。难陀即度出家（云云）。
    贤善者。别本云跋地利迦。新金光明云婆帝利迦。并是梵语。此云贤善。是白饭王第二子也。王有二子。一名难提迦。二名婆帝利也。若准起世经即斛饭王第二子跋提梨迦。经论不同。（云云）
    阿泥楼驮者。亦云阿□楼驮。亦云阿那律。亦阿泥卢逗。皆梵音奢切耳。此翻无贫。亦云如意。亦云无獦。是则斛饭二子。一摩诃男。二阿那律即是净饭王之侄儿。斛饭王之次子。世尊之堂弟。阿难之从兄。罗云之叔。非聊尔人也。或云。甘露饭王子。是天眼第一尊者也。
    迦旃延者。法华云摩迦旃延。此翻文饰。亦云肩乘。人云字误。应言扇绳。亦好肩。亦名柯罗。柯罗此翻思胜。皆从姓名为名。增一阿含云。善分别义敷演道教者迦旃延最第一。论义胜相（云云）若秘释者。久发净菩提心法身圆满。具足定慧二种庄严能问能答。穷微尽理除邪显正利益众生。得文饰名良有缘矣。
    俱郗罗者。法华云摩诃拘絺罗。此翻大膝。即是舍利子之舅。由来论胜姊。姊孕。论则不胜。知所怀者智寄辩尚尔。何况出胎（云云）即弃家往南天竺读十八大经。时人笑之。累世难通一生非冀。喟然叹曰。在家为姊所胜。出路为他所轻。誓读不休。无暇剪爪。时人呼为长爪梵志。亦名先尼。亦名萨遮迦。亦名摩犍提。是大论师也。增一云。得四辩才触难能答拘絺罗第一。
    骄梵波提者。此翻牛迹。无量寿称牛王。智论云牛足。昔五百世曾为牛王。牛若食后恒事虚哨。余报未夷唼唼常嚼。时人以为名矣。增一云。乐在天上不乐人闻者。牛迹比丘第一。佛灭度后。迦叶集千大阿罗汉。遣下座僧便召憍梵。憍梵问佛及和上。答言皆灭。即言。佛出我出。佛住我住。佛灭我灭。今不能下阎浮提。即现神变。心中出火而自烧身。身中出水四道流下至迦叶所。水中有声而说偈言。憍梵波提头面礼妙众第一大德僧。闻佛灭度我随去。如大象去象子随。具如智论并仁王记。
    大骄梵波提者。骄梵波提如前。例目连章同名者多。故举大也。
    孙陀罗者。此翻好爱。亦云端正。此之尊者形身端正故以为名。别本云孙那罗。可知。
    大孙陀罗者。端正之中严德第一故加以大。
    须菩提者。此翻空生。生时家中仓库筐箧器皿一切皆空。问占者。占者言吉。因空而生字曰空生也。从依报器皿瑞空以名正报。依正俱吉故言空生也。常修空行故言善业。常乐游止间林石窟寂静之处。所修行业以空为本。常入空定住无诤三昧。喜说空法。有所宣辩。皆分别空。故智论云。须菩提空行第一。常乐说空。若有所说。常以空门利益众生（云云）或云。此人本迹难知。真谛云是东方世界青龙陀佛。又经云。是舍卫国长者之子。位登遗颜法身菩萨。过阿鞞之位也。昔有白衣。见沙门空钵而返善心施食。后得十劫常生天中。故其福无比。翻为善业。亦云善觉。其生之时举家皆空。相师审征之。故云善吉。内秘菩萨行外现示声闻。高位可崇也。记云。舍卫有长者名阿拘留。无子。祈请天神得之。后长大随佛向祗园作比丘。或云苏补底（云云）别本及大般若云善现。其义可知。若秘释者。空者即净菩提心。第一义空之妙理。觉阿字不生妙体。则一切业烦恼戏论咸皆寂绝。常恒安住大空行三昧也。
    耆宿憍陈如者。别本无耆宿字。法华云阿若憍陈如。憍陈如即是姓也。此翻火器婆罗门种。其先事火从此命族。火有二义。照也烧也。照则闇不生。烧即物不生。故以不生为姓。阿若者名也。此翻已知。或言无知无量寿文殊问正法华等称为了本际知本际。若依二谛即是知真。若依四谛即是知灭（云云）若秘释者火即智火。以智慧火烧烦恼薪。如劫烧火。一切因业同于虚空。不生不灭。名大涅槃。是则烧烦恼薪炊涅槃饭之义。大日经中智火最为初之意也。
    制底象者。别本云制底君惹罗。奇特经云塔象。依义释者。制底是生身舍利所依。是故诸天世人祈福祐者皆悉供养。复次梵音制底与质多体同。此中秘密谓心为佛塔（云云）象即大力之兽也。盖是尊者心为佛塔。即身力大故以为名。
    罗□罗者。此言覆障。往昔塞鼠穴。又不看婆罗门六日。由是缘故。故言覆障。太子求出家父王不许。殷勤不已。王言。若汝有子听汝出家。菩萨指指妃腹。却后六年汝当生男。在胎六年。故言覆障。真谛三藏云。罗□本名修罗。能手障日月。此翻应言障月。佛言。我法如月。此儿障我。不即出家。世世障我。我世世能舍。故言覆障（云云）若深秘释者。心体本净。离障非障。解心即佛即障非障。障与非障是二边义。本体不二即中道义。然别译本次列庆喜。今文则无。若论有无别有列者例余经耳。今文无者可有深意。问曰。有何深意。答曰。初既有我闻之言。即海阿难闻持之主。自称我闻。故不列名于义无害。如是已下总约如文。
    复与无量诸天以下。第三杂众。且为二别。谓近众远众。先近众者。谓天苏罗等八部·持明成就者·三部族·使·一切神等。于中初列天众故言复与无量诸天及诸天子。所谓以下列名。
    帝释者。别本云帝释天王。法华云释提桓因。此翻能作。作忉利天主。忉利此翻三十三。四面各八城。加喜见城合三十三。共居须弥山顶。此是欲天地居之主故前列之。杂阿含四十云。一比丘问佛。何故名释提桓因。答。本为人时。行于顿施堪能作主。故名释提桓因。何故名富兰陀罗。本为人时。数数行施故。何故名摩伽婆。本为人时名故。何故名婆娑罗。本为人时此衣布施故。何故名憍尸迦。本为人时姓故。何故名舍脂钵底。舍脂是妇。钵底是夫。何故名千眼。本为人时聪明。于一时坐思千种义观察称量。故名千眼。何故名因提利。为三十三天主。璎珞第三云。天帝名拘翼（云云）若依义释者。因名释提桓因。释迦是百福德义。以于因中作百无遮大施大会故得成此果。故以为名。复次秘释者。从本性心地起诸作事及种种净妙六尘。即是净佛国土庄严法身之义。从一字中即具百字功德故名百福。乘此百福转宝乘。名为帝释乘。
    梵王者。别本有大梵天王。无梵王字。准大日释。所谓一切众生主也。如劫初时梵宫寂莫无人。梵天适生念时。有命尽天来降。又皆不见梵王终始。故便作是念。我等从梵天生。以能生一切有情故名一切生主。而实众生前际无始。非是梵王所生。如来亦复如是。以世间一毫之善乃至诸智子等皆从佛心生故。又不见如来终始。故名为世间之父。而实众生佛性前际无始。非是如来所生也。私谓。梵王者应是举总名也。例如梵网云十八梵等。则知梵王之言皆通四禅。得意消之。
    大梵王者。王举其主。所谓索诃世界之主也。
    夜摩天者。别本云焰摩法王。盖是南方焰魔天也。
    水天者。是西方天也。
    俱尾罗天者。别本次水天有风天多闻天。应是毗沙门天也。故义释云。俱吠离也。作在毗沙门方顶骨印（有图）下文画像品云。各依方而画护世四王。东方画持国天王。南方夜摩天。西方水天。北方俱尾罗天。如是四隅东北方伊舍那。东南方火天。西南方罗刹主。西北方风天。更莫生疑。
    善界天子者。别本次多闻天有苏夜摩天王他化大自在天王等。今言善界天子者。梵语须夜摩。亦苏夜摩。此言妙善。亦云善界。即第三天也。
    他化自在天者。是第六天也。
    乃至光音者。第二禅有三天。一小光天。二无量光天。三极光净天。今言光音者。是极光净天之异名也。越却欲界中第四五。及色界中二禅初二。并第三禅四禅初四至于光音净居。故云乃至。
    净居天众者。第四禅中有九天。谓无云天。福生天。广果天。无想天。无烦天。无热天。善现天。善见天。色究竟天。此等天中。初三天有凡夫兼圣人。第四即是外道所计天也。从第五天至色究竟此五无凡夫。唯圣人所居。故名净居。谓离欲诸圣以无漏水灌烦恼垢。名为净身。净人所居故名净居。如上诸天身量寿命具如别释。如是等以下结如文。
    复有无量阿苏罗以下至罗刹众等者。于近众中列阿苏罗等众。此中二别。从初迄于疟鬼众围绕者是别列也。
    阿苏罗者。旧云阿须轮。亦云阿修罗等。皆是梵语。此云无酒。亦云非天。四天下采华于大海。龙鱼业力其味不变。嗔妒誓断。故云无酒神。亦云不端。弥天云质谅。质谅直信也。此神谄曲。不与名相称。此有二种。鬼道摄者居大海边。畜生道摄者居大海底。或云。男丑女好（云云）大日释云。修罗名天。以带阿声故名为非天。故名阿修罗。略说。天有四种。所谓生天·世天·净天·第一义天。入阿字门皆悉不可得故。又成就最大身故。是毗卢遮那阿修罗义也。
    檗路茶者。旧云迦楼罗。此云金翅。翅翮金色。居四天下大树上。二翅相去三百三十六万里（云云）大日经中有此鸟王真言。诸经要集中。多分别说此鸟王相有胎卵湿化等之别也。要者寻耳。
    紧那罗者。是帝释天主法乐神也。头上有一角等。
    罗刹婆者。法华云罗刹。疏云。是食人鬼。人尸若臭。能咒养之令鲜。复有啖精气鬼。人心中有七渧甜水和养精神。鬼啖一渧令头诵。三渧闷绝。七渧尽即死（云云）若秘释者。啖食二重业垢入净法界腹中之义。若乘如是乘者迅速无比。名为罗刹乘也。
    比舍遮者。准大日释。毗舍遮是极苦楚义。以是饿鬼趣故。常为饥渴热恼之所逼切。因以为名。若就字门。毗舍揭底是第一义谛。趣不可得故。以大悲不舍苦恼众生。即于其入住不思议解脱。是毗舍遮之义也。
    母天众者。依大日释。是焰魔部主。诸鬼魅之类凡有七姊妹也。一名左闷拏。二名娇吠哩。三名吠瑟拏微。四名娇^8□哩。五名印捺哩。六名唠捺哩。七名末啰呬弭。此七名皆是真言言莽怛哩毗药则七母通用也。母类众多故言母天众。但呼鬼母为母天者皆盖为尊重此等母众耳。
    部多众者。是伊舍那天之眷属也。大日释云。亦是药叉之类。以字义释具如彼说（云云）杂名云鬼步多也。
    那罗延天者。大日释云。即是世间所奉那罗延天。有众多别名也。又经中校量。六十象力不如一香象力。乃至末后那罗延力最胜等。即是大力天也。
    伊舍那天者。是则东北方天王也。智论云。伊舍那天子。帝释左面天王也（云云）又云噜捺啰大日释云。即是世间所奉摩醯首罗天。亦有众多异名也。即是一种自在天乘。乃至于一切法得大自在。法尔如是天然成就。故名摩醯首罗天。即是净法界乘。以一切世间无非净法界故。当知如是宝车其数无量。故能随意取与遍施众生也。智度论云。摩醯首罗天秦言大自在。八臂三眼。骑白牛（云云）。
    与无量部多众围绕者是伊舍那天眷属也。
    难提自在为上首者。难提者。此云善欢喜。合是大圣欢喜天也。大自在天为上首者。此是第六天大自在也。若准义释。欲界第六名小自在。色究竟主名大自在。今六欲中此天上胜故与大名也。
    与无量疟鬼众围绕者。此则大自在天眷属也。言疟鬼众者。此鬼多类。故其病相药亦非一也。
    拏枳你者。大日释云。此是药叉趣摄。世间所传云。属摩诃伽罗。人有受其咒术者。为彼所加持故。亦好食人心故。法华云。吉遮若人吉遮是也。凡人身或有黄药。如牛黄之类。若彼遇而食之。便得最上成就。能于一日中周行四域。随意所为。然彼法亦不得无故杀人。要知彼命期欲尽。于六月内方得取之。以幻术潜盗其心。更用余物代之。彼虽失其常性。犹固未死。要至命期尽时乃散坏耳。毗卢遮那以降三世法门化作大黑神。具大威力。以灰涂身。于旷野中作法。悉召拏枳你辈而呵责之。以汝常杀人故。今当食汝。以方便示为彼众而吞之。彼等怖畏。咸归命佛。然后舍之。制令不杀。彼白佛言。我若不食肉者。如何自济。佛言。听汝食死人心。彼白佛言。人欲死时。诸大药叉等竞来争取。云何可得。佛言。听于六月内以咒法加持之。至命尽时听汝取食。为调彼众令入佛慧故引入此会也。
    毗纽天者。或云韦纽。大日释云。如此天乘迦楼罗鸟而行空中自在无碍。释迦那罗延亦复如是。乘大势威猛金翅鸟王飞行毕竟空中。截生死流转取所应度者。故以为名。智论云。韦纽天秦言遍闻。四臂捉贝持轮骑金翅鸟。（云云）
    亦与无量疟鬼众围绕者。即明毗纽天眷属。（已上别列已竟）
    于彼众会以下至罗刹众等者。是总列也。所言天者。如前所说诸天众也。龙者如下文所列难陀跋难陀等诸龙王也。乾闼婆者。是帝释俗乐神也。大日释云。出清净音。亦是东方持国天王之眷属也。摩□罗伽者。是伏行神也。药叉（如下）罗刹（如上）并是北方多闻天王之眷属也。此等八部其类众多故云等也。复有持明成就者以下至各与百千眷属俱者。列持明成就众。所言明者。大日释云。除一切无明烦恼之闇故。名之为明。然明及真言。义有差别。若心口出者名真言。从一切身分任运生者。名之为明等（云云）今谓明者。是举通明名。不可限于心口等也。所谓以下列名。有二十持明成就者。
    初轮成就者者。如下文云。补沙铁作轮。令端严匠造。缘利无瑕秽。六辐短磔量。置于五净中三波多护摩。神通月白分。善伴戒行者。应修如剑法。乃至出光焰。吉祥持明者即成诸严具。大身游自在。威德具神通（文广）苏悉地经云。若欲成就轮仙法者。镔铁作轮。量圆两指。一磔轮安六辐。纲椽锋利。如是作法。速得悉地（云云）光显等法具如彼说。（又可寻彼经说）
    剑成就者者。下文云。又以如来磔量造窣堵婆十万。取一剑无瑕翳者。随取一像前。于神通月白分。于八日或十四。作三波多护摩加持剑。于像前广大供养。坐于茅荐。其剑以右手而持念诵。乃至空中出声作是言成就矣。悉地经云。若欲成就刀法者。取好镔刀。量长两肘。以小指齐阔四指。无诸瑕病。其色绀青如1施鸟2（云云）。金刚杵成就者者。悉地经云。若欲成就拔折罗法者。以好镔铁作拔折罗。长十六指。两头各作三股。或紫檀木作。或三宝作。所谓金银熟铜。（云云）
    莲华成就者者。悉地经云。若欲成就莲华法者。以金作八叶莲华。如两指一磔手量。或用银作。或熟铜作。或白栴檀木作。（云云）
    钺斧成就者者。悉地经云。若欲成就弓箭枪槊独股叉棓及诸器仗。随世用者随意而作（云云）故知法验成已。随意而作加持光显而用无妨。
    如来部明成就者。莲华部明成就者。金刚部明成就者者。苏悉地经。三部各有三等。真言各各持诵。成就上中下等九品悉地（具如彼说。要者可寻）
    卢陀罗天成就者者。大日云噜捺罗（二合。略如前说）义释云。即是一种自在天乘。以最初噜字为真言体。以本无尘垢三昧故。其心于一切法得大自在。法尔如是天然成就。故名摩醯首罗天。捺罗授与义。若以字门相释。即是净法界乘。以一切世界无非净法界等如前。即持彼天真言而得成就故。（云云）
    毗纽天成就者者。大日释云。今正音云见尾瑟拏吠。此是毗纽。以最初尾字为真言体。□字加以伊声。所谓金刚大力三昧。又以离言说故名毕竟空。瑟拏是进义生义等。（具如前引）亦是持彼天明以得成故。
    母天众成就者者。即前所列七姊妹等。以莽怛哩毗药通为真言。莽是母义。句中兼有等声。是众多非一之义。以母类众多又为众鬼之母。故以为名。亦以^8□字为真言体。是无我义。大空义。犹如虚空以无相故不碍众生。大空亦尔。不碍一切烦恼故。能出生种种病行以利众生。故名鬼母乘也。或可用诃利底母真言（云云）亦持彼明得成就故。（云云）
    摩□罗伽成就者者。大日释云。摩□罗伽真言。亦随彼趣言音不释句义。字门可解也。
    檗路荼成就者者。释名如前。即是金翅鸟王真言。在大日瑜伽。持彼真言而得成也。
    龙成就者者。大日释云。□噜拏龙王真言。此是大海中龙也。诸龙王亦可通用之。阿半是水义。跛多者是主义。曳是助声。以于一切智水法门而得自在。是故名为水主。以初阿字为真言体。以此水本来不生常不动故。又如半字无有此岸彼岸。无所不遍无所不有同于大空。故名为如来大智慧海。心主自在龙王常住其中。出生神变加持普门法雨。润及一切等（云云）以持此明得成就故名龙成就也。
    拏枳你成就者者。释名如前。是药叉趣摄也。彼真言者。诃唎诃。大日释云。贺是因义。以一切法皆因心有故。今以啰字门食之。名为啖食人心。更加傍点故永尽心垢住大涅槃（云云）持此真言得成就也。
    乐叉成就者者。是正举药叉趣。即捷疾鬼也。大日瑜伽有此真言。持此真言得成就也。
    摩尼跋捺罗成就者者。此云宝贤。新金光明有此大将。持彼真言得成者也。
    俱尾罗尾罗成就者（恐剩尾罗二字）别本次之宝贤列多闻天王。如前所释。即是北天。此天真言其数众多。散在处处。持彼真言得成就者也。
    水天成就者者。应是西方丑目天王。此天统摄诸龙王众故名水天。亦有真言。持此成者也。
    梵王成就者者。释名如前。大日经有梵天真言。释云。以最初钵罗字为真言体。跛是最胜义。啰是净法界。非为尘垢所染。即是莲华胎藏。一切佛子皆如是最胜胎藏生。是故名胜子。末句加曳字故名为梵王乘也。已上诸持明成就者等。皆持彼彼本真言等而得成就者矣。如是以下总结如文。
    复有日月以下至以为眷属俱者。列日月天子及宿曜等。大日经有日月天子真言。初日天者。是除暗遍明义。如大日释。梵音阿你底野野即是彼名。是故世间谓日为常利众生者。即是宝佛日。本初不生之行。亦名日出三昧。亦名破音三昧。如是慧日誓当转授一切普利群生。乘此如实相去毗卢遮那大日之位。名为日天乘也。次月天者。准释者。月天是瑜伽净月之义。梵音战捺啰野亦云苏摩。即是月名。一切世间以月能息除热恼施清凉乐故谓之甘露。造历者传云。此甘露有十六分。乃至以十五分遍施众生。以所余一分还生等（云云）应引法华药王品十喻中日月之喻也。与无量百千宿曜围绕者。宿谓二十八宿等。即月天子之眷属也。曜谓七曜二十宫等。是日天子之眷属也。
    复有无量如来族以下至如是上首者。列三部族。诸明王等诸使者众。及一切神等。并如画像仪轨品及胎藏曼荼图位。亦如别本大坛品说。言金刚者。即是夜叉王也。毗那夜迦者。其类众多。不欲行者修诸善法获得悉地。若不知者为此所蔽。故苏摩呼童子经云。复次世间有诸障难毗那夜迦为觅过故。逐念诵人。于中分别。总有四部。何等为四。一者摧坏。二者野干。三者一牙。四者龙象。从此四部流出无量毗那夜迦。摧坏部主名为无忧大将。其部中有七阿僧祗以为眷属。护世四王所说真言有持诵者彼作障难。野干部主名曰象头。于其部中复有十八俱胝眷属。摩醯首罗所说真言有持诵者彼作障难。一牙部主名曰严髻。其部亦有一百四十俱胝眷属。大梵天王及憍尸迦日月天子那罗延神诸风神等所说真言有持诵者彼作障难。龙象部主名曰顶行。其部中有一俱胝那臾多一千波头摩以为眷属。释教所说诸妙真言有持诵者彼作障难（文长云云）尽无余等者。总列一切权实冥官神众。如文。乌婆跋罗迦神。（云云）
    乃至于此三千以下至各与大威德眷属俱者。是列远众。如文。三千大千世界者。俱舍颂云。四大洲日月。苏迷卢欲天。梵世各一千。名一小千界。此小千千棓。说名一中千。此千棓大千。皆同一成坏（云云）释文可见。其中所有天龙八部皆悉云集。故名众集序。然集众中或来不来。皆由往昔持戒与乘各有缓急。大小显密上中下等总有四句。谓戒乘俱急。戒缓乘急。戒急乘缓。戒乘俱缓。依戒缓急以有天龙鬼神等升降。因乘缓急于此会座有来不来。今此会中所列大众。皆于秘密真言大乘而急者矣。故涅槃云。于戒缓者不名为缓。于乘缓者乃名为缓。委释此义如法华疏。要者寻之。
    皆于菩提以下至互不相逼恼者。明众集威仪。于五百由旬内等者。亦瑜缮那。俱舍颂曰。二十四指肘。四肘为方量。五百拘卢舍。此八踰缮那。释文可见。（上来通序已竟）
    于是世尊以下至于品末。是别序也。有数段文。谓总告发问·对告·观诰·现瑞。并是发起序也。于是世尊以下至默然而住者总告示也。言世尊者。十号之中第十号也。世出世人所尊重故曰世尊。亦为王种世间之所尊重。故言世尊也。住于如来庄严吉祥摩尼宝藏大宝楼阁者。是举如来所住之处。即前所释菩提曼荼罗也。其场种种庄严之相。具如华严及别译经等。告慈氏等上首菩萨者。即是如前所列二十六大萨埵等善男子此菩提扬庄严树我所坐处者。更帖举佛所住处也。善男子者。下文具云善男子善女人。智论广释善男女相。今撮要文。为一切众生得乐故自舍己乐。令一切众生得离苦故以身代之。如是等无量。名为善人相。是相多在男子女人。故说善男子善女人（云云）论文多在拔苦与乐。菩萨愿行恒沙尘数。以要言之只在此二。故用此义释男女相。正指菩萨傍被余众也。我于此座已摧四魔证成无上佛智者。叹此座处之功能。言已摧四魔者。谓五阴魔·烦恼魔·死魔·天魔。降魔之区多载经论。不能具述。瑞应经云。天魔与佛相应诘。佛云。丈夫会当斗战死。终不身在为他降。魔云。比丘何求坐树下。乐于林薮毒兽间云起可畏杳冥冥。天魔围绕不以惊。佛云。古有真言道佛所行。恬惔为最除不明。斯诚最胜法满藏。吾于斯坐快魔王。魔云。汝当作王轮金轮。七宝自至典四方。取受五欲快无比。斯处无道。起入宫。佛言。吾睹毒盛天火同。弃国如唾无所贪。得王亦有老死忧。去此无利。勿妄谈。魔云。何安坐林而快语。委国财利守空闲。而不见我兴四部兵。象马步兵亿百千。已现猕猴师子面。皆持刀剑获戈矛。超跃哮吼满空中（云云）大论云。时净居天住三面立。看佛与魔难诘斗战。天魔退走乃至铁围犹尚不已。大集观佛三昧等云。魔王初欲来战于佛。先令民属。次令太子。次遣三女。皆不能坏。乃大嗔忿怒便自领军。才至佛所。主将俱堕。大论中。佛以偈呵魔女云。是身为秽薮。不净物腐积。是实为行厕。何足以乐意。女因自耻。又语魔言。我三僧祗修集苦行乃得菩提。汝但设一无遮之会报为天主。何得与我兴斯战诤。魔云。以何为证。佛以手指地云。是知我。当时地神告。空神传乃处梵世。天魔降已。得不动三昧成无上道。又智论云。尔时菩萨舍苦行处至菩提树下坐金刚处。魔王将十八万亿众来坏菩萨。菩萨智慧功德力降伏众魔已。即得阿耨多罗三藐三菩提（云云）大日释云。释迦矣尼佛初坐道场时。谓魔王言。汝由先世作一无尽施故。今得自在天主之身。然我从无量劫来修如是大施不可胜数。乃至身肉手足亦无所吝。云何与我校其优劣耶。魔言。我所作福。汝已为证。汝之福业。谁当证明。若无证者即堕负处也。菩萨尔时申右手指地说真实言。我本于此地上行菩萨道。种种难行苦行。地神证知。当知此指即是身密印也。尔时无量地神从地涌出。现其半身而作证明。魔王军众由是退散（云云）又云。如世尊昔在菩提漫荼罗降伏天魔军众时。汝于大会中现作证明。由是世尊号为释迦师子。能独步无畏救护世间（已上浅略门明义也）又云。如实相世尊。昔在菩提漫荼罗降伏无明住地魔王及与尘沙大众时。以般若波罗蜜手屡舒五轮案一切众生心地时。汝三昧现作证明。是故无量应度众生。四种魔军。由此退散。是故号为寂业师子。能以自在神通救世间者（已上以深秘门释之）又云。我初坐道场。以此一切如来一体速疾力三昧降伏天魔军众。然是中更有难降伏处。所谓烦恼等魔。无有形相方所。亦无足迹。难可觉知。于一念中亦皆殄灭。故云降伏四魔（已上）然前引要录文云入胜意慈定降伏魔军。今于此云入一切如来一体速疾力三昧降伏天魔军众。虽三昧名异。而降魔义同。又依大日经。以十二句真言王降伏四魔。故秘密漫荼罗品云。何以故。毗卢遮那世尊应正等觉。坐菩提座观十二句法界降伏四魔。此法界生三处流出。破坏天魔军众（云云）释云。谓大日如来坐道场时。平等观于法界。而说此十二句真言王。即以此力能降四魔除其罪垢也。然四种魔中。三魔无色。是佛于阿迦尼吒天时。已降伏之。唯天魔有相。为欲令生世界中如自在力故。复于此土而现伏天魔也。三处者。谓如上所说。佛身上分出一切诸如来。中分从心至脐出一切菩萨。下分从脐至足出一切八部天神等。皆从如来平等三业普门示现大漫荼罗胎藏庄严之位。即是本尊真言及印也。当知佛从于内证之德现如是事时。即于尔时普伏四魔无有遗余。今阿阇梨欲造漫荼罗时。亦须想于自身一同毗卢遮那。即得自在力之。亦同彼佛能伏四魔也。陀罗尼集第一卷有佛顶破魔结界降伏印咒（具在彼经）故彼经云。释迦牟尼佛初成道时。坐菩提树下。先用此印诵陀罗尼。护身结界降伏诸魔成等正觉。是陀罗尼印能解一切种种毒虫。种种恶鬼。种种精魅。种种诸魔。鬼神咒术皆悉除遣。一切厌蛊咒诅口舌皆悉消灭不能为害（云云）行者定慧具足。结跏趺座。结印诵咒。观心除障之义。具在彼经。要者寻之。下文密印品及无能胜加持品有其印真言。亦是降魔之法（至下应知）大日义释释降三世真言云。如来以加持神力故。于首陀会天初成正觉。以真言威力来下四禅中。尔时色像光明所知见法及诸眷属。悉皆类彼诸天。而复出彼百千万倍不可为喻。诸四禅天喜惧交至怪未曾有。而作是念。今此处为世界中尊。又有过我境界。不识其所从来。是何谓也。即共集会而问佛言。大天修何法威德如是。尔时世尊随彼所宜闻法。以三轮教化而开导之。既降伏已。然后次第来下遍于三界。为欲调伏阎浮提众生故。以补处身从兜率天下而转法轮。乃至于舍卫城现大神变。制诸外道及旷野鬼神诃利帝母等种种难化众生。如金刚顶中广说。故曰降三世也（已上）与梵网中于十住处说法教化。其义大同。今于菩提场亦成无上觉。故云证成无上佛智也。始说华严并梵网经及此经等。皆为显示普门漫荼引导众生入阿字门本不生际。等同大日如来之位故。次文结劝云汝等咸应坐于是处一切智佛智皆得生出也。世尊说是以下如文。
    尔时金刚手以下至启白是已者。是发问序也。于中二别。谓发问之仪及正发言问。从尔时下至于作礼者。是发问之仪也。以佛威神等者。世尊应说慈悲之力。对扬本愿为缘之力。槌砧至为成法器故发此问也。既于佛所欲问甚深秘密之法故。从座起整身威仪向佛致礼。又一礼佛得五种果。一客仪端正。二善人称叹。三长寿多财。四正法家生。五人中尊贵。白佛言以下正发言问。于此问中有其二别。谓总问别问也。初我问世尊等者总问。如文。次修佛顶真言异方便以下至息灾增益调伏法者。是别问也。有十余句应别配于示现真言大威德品以下诸品。但旧别两本句数稍多。大士发问其旨难测。翻译之家开合文句意趣难解。不专别配。然第二品以下迄于经终。皆是如来酬十余问之意广分别说。于其中间或重生疑问以尽支派。或有余菩萨更发问言。如是等事。至其文处当示意趣。且如示现真言大威德品。是答一切如来所说真言明教及一字转轮王佛顶入于大三摩地印之句。言三摩地者。旧云三昧。唐言等持亦调直定。有人云。禅定诸名不同。略有九种。一名三摩呬多。唐言等引。唯定非散。通有心无心有漏无漏。二者三摩地。唐言等持。三摩是等义。地是持义。等谓平等。由离不平等烦恼心故而得此平等心。故名为等持。三者三摩钵底。此云等至。旧云三摩跋提。唯定非散。通有心无心根本近分。四者驮演那。此云静虑。旧云禅也。五者质多翳迦阿羯罗多。此云心一境性也。六者奢摩他。唯定唯有心也。七者现法乐住。唯定非散根本。八名心。九名定也。广如别释。画像仪轨以下诸品。各至文初略显其旨。不必须于发问次第。后哲玄览以得意耳。如是一切如来以下。结叹所问真实最胜成真言行也。凌字与陵同音。陵犯侮侵也。突字陀骨反。触欺也。由此一切有情以下。广述发问所由。如文。理趣法句以下。结要请说。言理趣者。一字真言阿字妙理。法句法要者。则定慧之用。即本仪轨云。瑜伽理趣门。即观菩提心。思惟阿字门。定慧应双运（云云）一部宗要在此句也。法句之义如下广说。唯愿之字从心为正。今作唯字。若惟音者训独也。又以水反。敬诺辞也。唯之与惟平声是同。借无妨矣。言惟愿者独乐欲也。
    尔时世尊诰金刚手以下。是答问序。于中有三。从初至未来当说者。先叹问者而许答所问。及以引证也。金刚手问其旨甚深。故先叹言善哉善哉。初善哉者。叹为利乐一切众生之意。后善哉者。叹为住持佛顶真言之行也。一切如来所说真言者引证。现在一切如来同说也。汝能问等者。是叹也。是故等者。即许我今为汝说也。先佛已说等者。引证去来诸佛已说当说。
    尔时释迦牟尼如来以下至由如来加持故。是观诰也。释迦云能。牟尼云寂。言一切烦恼障及智障等能令寂灭。证得究竟大般涅槃。故曰能寂。言如来者。梵云多陀阿伽陀。亦多陀阿伽度。亦怛他檗多。亦怛他哦睹。成实论云。乘如实道来成正觉故名如来。智度论云。如法相解。如法相说。如诸佛安稳道来。佛如是来更不去后有中。是故名多陀阿伽陀（云云）大日经云。自证之智慧故说名如来（云云）又以如如智照如如境故名如来。今以本不生智照本不生境名如来也。以佛眼观者。举能观智。于五眼中佛眼最上。佛具五眼。故金刚般若云。如来有肉眼。乃至如来有佛眼（云云）又非但佛具五眼。众生亦有五眼。未除五种垢不得起五用。若除五种垢即得五眼净。谓除破戒垢得肉眼净。除乱心垢得天眼净。除取相垢得慧眼净。除尘沙垢得法眼净。除无明垢得佛眼净。故涅槃云。行大乘者虽有肉眼名为佛眼。但众生五眼。垢而未明。菩萨五眼。照而未寂。如来五眼。寂而常照。故言如来有等。虽有五眼唯佛用胜故云佛眼也。一切世界者。明所观境也。观已为未来等者。明观之所以及与加持。亦是三力一切世界者。谓法界力。本愿福力者。谓功德力。加持即是佛加持力。故结云观已也。诰一切菩萨大众者。举所被众。谓发起当机·影向·结缘四众也。善男子汝等忆念以下至奇特神变者。是劝忆念一体三法。言轮王一字者阿字理体入一切法等者定。作不思议等者慧也。于一切世界以下。重叹定慧二法力用最胜。以令作意也。时一切菩萨等者。依劝忆念三法句也。唯除以下至加持故者。所以除是二菩萨者。至下可见。
    时世尊坐大菩提树下以下至没入本处者。是现瑞序。将说大法故。先现瑞惊觉一切。令诸大众生希奇想预知正说甚深微妙故现此瑞也。坐大菩提树下者。重明佛所坐处。菩提树相妙前已说。大福生地者。略叹地德。如西域记。如来入以下正现瑞。于中二别。谓入定·放光。就入定中。言佛游戏三摩地者。亦名师子游戏三昧。故智论云。尔时世尊故在师子座入师子游戏三昧。以神通力感动三千大千国土。六变震动。问曰。此三昧何以名师子游戏。答曰。譬如师子搏鹿自在戏乐。佛亦如是。入此三昧。能种种回转此地令六变震动。复次师子游戏。譬如师子戏日诸兽安稳。佛亦如是。入此三昧时。震动三千大千国土。能令三恶众生一时得息皆得安稳。复次佛名人师子。师子游戏三昧。是佛游戏三昧也。入此三昧时。令此大地六种震动。一切地狱恶道众生。皆蒙解脱得生天上。是名为戏（云云）今文虽无震动之言。佛游戏义与智论同。为表正说一字佛顶及四佛顶佛眼明妃。与佛游戏三摩地不相离义故现入定放光二瑞定慧双运。其趣可见。一部旨归只在此焉。从如来入至难行苦行者。明入定瑞。此有二别。初正入定。一佛一切佛同入定。如文。从世尊彼时下。明入定所念。谓忆念摄受一切众生无量恒沙俱胝劫中所集施戒忍等善根。恒河沙者。此河在阿耨达池口四十里。深广亦然其沙甚细似面。与水浑流。故经处处举以为喻。然此河从阿耨达池东方金象口中流出。名殑伽河。此云恒沙。亦云福水。广如别释。俱胝劫者。华严阿僧祗品云。一百洛叉为一俱胝（云云）劫者梵语略。具应言劫婆罗。此云时。谓长时。如劫章等（云云）积集施戒等者。略举六度等行。如文（六度义如下说）从大丈夫相以下。是放光瑞也。此亦二别。初正放光。后明所作利益之事。于放光中二别。初总出光。所谓以下。明放光身分及以处所也。总列三十三处。谓顶·白毫相·眉·眼·鼻·耳·唇·头·袈裟·膊·手·脐轮·二乳·二乳间·顶·二髀·二膝·二胫·二踝·坐处·二足·如来法轮处·真多摩尼宝处·如来铄·锡杖印处·一切如来心印处·无能胜忿怒转轮王入三摩地无能胜印处·一切如来大慈处·大悲处·一切如来三摩地处·无畏处·记别处·一切如来明真言处也。此三十三处略表下文所说印真言耳。问。入定时一佛一切佛俱入于放光中。云何不见一切如来放光之文。答。文云一切如来心印处乃至一切如来明真言处放光等。更莫生疑于一一光明以下。明上诸光各有无量眷属光明也。从佛顶出以下更明佛顶出无量光照诸佛刹及三千界拔苦与乐作诸义利。即是德标正说佛顶王教之先兆也。于刹那顷等者。结作义利成就已毕。于恒河沙等者。明遍一切处令萎悴映蔽魔宫魔光明。及以照曜惊觉二十五有有情。如文复来以下明收光。收光之义。诸经不同。各有因缘。今文可见。上来序文已竟。

第0段 菩提场经略义释卷第二

元永二年九月六日。东塔南谷于圣行房。已时许书写之了
智证大师作一挍毕
_
第0段 菩提场经略义释卷第三

　　

第0段 示现真言大威德品第二

    言示现真言等者。显示一字佛顶转轮王真言炽盛之威德。并佛眼明妃最胜之功能。及四大佛顶真言大威势力。故曰示现真言大威德品。旧曰入三摩地加持显德品。然旧译本以入定放光等文入于正说之始也。又别本经于序品中皆载五佛顶等真言。次有画像品。缺此品名。虽有是等少异。而多分文体同矣。至于放光等文。诸经不同。如法华经。入定放光等瑞皆在序品。金光明经。现瑞序文入正说品。故知进退随宜不为妨难。然据多分。今经入定放光等文在序品中。出定已后为正说段。与法华同。于义便宜。甚为好也。从此以下一十二品。并为圣教所说分也。但此秘教不用细科。直随文释。例如兴唐大日义释及以兴善理趣释等。事如前述。
    尔时释迦牟尼如来从彼三摩地起已下至如师子奋迅而顾视者。即是经家提起如来出定之仪也。三摩地者。谓前所入佛游戏三摩地也。以佛眼观者。明能观佛智眼也。一切佛刹等者。明所观之境界也。一切佛刹是器世间。彼大集会众生世间。如文。如师子奋迅等者举譬也。如大日释曰。奋迅是流出义是流溢义。如师子王在深窟中安住不动。有时出穴嚬呻奋动。乃至佛亦如是。安住如来甚深密藏之中。若非如来加持神力。则微妙寂灭不可得示。今乃示现无尽身口意种种形声遍满法界（云云）今亦如是。欲说五佛顶等真言及其威德以对金刚手前所问之旨故。从定起奋迅顾视。令时会众肃有所待也。
    诰金刚手以下至法轮等大明王者。是正对告也。汝今谛听者。即是诫许。三慧之中初闻慧也。一字佛顶等者。列五佛顶及毫相等也。作大利益等者。略明此等明王真言所有利益成就者也。明妃等者。且列六大明王也。此等明王其数甚多。故云等也。
    所有一切众生界以下至不被一切难者。举能修行人。于中二别。初举能修佛顶真言行人。次明所获利益也。所有一切等者。总标能修行人也。于一切等者。明所被机。凡修大乘菩萨行者。可先他后己。故云于一切有情也。勤修佛顶等者。别标修佛顶真言行者也。及一切等者。明受菩萨乘者也。苾刍等者。是四部众。旧曰比丘比丘尼等。如前分别。并皆是修佛顶真言行之人也。从不被一切下。明所获利有十二句。初句总标不坏之益。谓于地前依持佛顶真言故。断粗妄执。不为一切天人修罗之所坏败也。获得不退以下十句。别明断细妄执获利免难。略以十波罗蜜义。配释十地。得不退转者。于初地中破悭贪蔽。行三种檀傍修五度。三密行观获三不退故云也。一切皆获安乐者。明与乐义。谓第二地除破戒蔽。持三聚戒。通行余度。自他皆得身心安乐也。一切处一切苦恼悉皆除灭者。明拔苦义。谓第三地破嗔恚蔽。行三种忍。具足诸度。遍一切处悉灭苦恼故云也。一切皆悉起大慈行者。修真言者。行三种进。起大慈阴。遍覆一切。又慈三种。一众生缘。即凡夫学人未漏尽者所行慈也。二法缘慈。漏尽罗汉支佛诸佛共行慈也。三无缘慈。但是诸佛所行慈也（广如智论）今言大慈即是诸佛并持真言最上乘者所行无缘大慈明矣。同一味相者。三密相应一味平等。身心不动离诸散乱。是静卢义。又同是佛顶真言最上大乘之相故云同一味相。亦非三乘六道无常碱酢差别之味。唯是淳净醍醐菩提之味故云一味。亦无生死涅槃之相。纯此阿字实相妙理故云一相。
    不被火烧者。火有二义。谓烧及照。烧烦恼薪得智慧照。是般若义。又有内外。内火有三。一果报火。地狱已上初禅已还。二业报火。地狱已上非想已还。三烦恼火。十地已还。外火有七。一鬼火。二龙火。三天火。四神火。五人火。六树木火。七贼火。虽有内外。无非烦恼因缘所起。今文意者。既得本不生慧火不被烦恼等火所烧故云也。不被水漂者。水有二义。一润泽义。二洗净义。即是方便善巧义也。今不漂者。内有贪心感外水灾。前以慧火焚烧烦恼。今用沤和慧水洗除尘劳。是故不为一切内外水难所漂故云也。第六般若即实慧。第七方便是权慧。亦是空有二慧。可悉不被刀伤者。内有嗔恚感外刀兵。遭王难临当被害执刀刑戮。今持明者具慧方便。执大慧刀。以悲愿故裂烦恼网。所以不被世间刀刃之所伤害故云也。不被毒中者。世间毒药通情非情。有情蛇虫毒虫等。无情毒者生金银等并草木毒。又贪嗔无明覆蔽心故恼害身命。是毒义也。持真言者以正智力能了一切众生心行善恶差别。不被毒害故云也。不被蛇啮者。毒蛇之类其数甚多。或唼气蛇。或啮害蛇。并由嗔恚所招之报。故天台云。蛇不触害譬非理嗔。蛇触为害譬执理嗔。金光明以地水火风为四大蛇。心地观经以贪嗔痴名为心病。风热痰□名为身病。内外六病恼害身心。如一器中有六黑蛇（云云）持真言者证得阿字大空妙智。于一切境无有障碍。遍一切处皆得自在。不为内外蛇之所啮。金光明说。十地菩萨一一地中各持真言。解脱诸怖畏恶兽鬼神人非人等怨贼灾横一切毒害。除灭五障。不忘念地。天台大师云。圆顿人有一生超登十地之义。持佛顶者。父母生身顿证十地犹是肉身有蛇等怖。由真言力不被啮也。金光明云。微细秘密未悟无明障于十地。于十地中断细妄执义弥明矣。不被一切难者。有事理难。事八难者。三恶北洲乃至佛前佛后等。理八难者。两教二乘等（具如净名疏记）又仁王经说水火等七难。普门品明称观音者脱八难义。今持佛顶真言力故。不被事理一切诸难。断极细执顿证无上菩提妙果。故下文云。若复智修行最胜真言王。则成为菩提获地位不疑等。金光明云微细所知极细烦恼无明障于佛地与今谓断极细妄执证得佛果。又天台云十地后心断无明尽得无上果。义冥符矣。又金光明及大日经。第十一地名为佛地。
    一切如来所说大真言明王以下至离恶趣怖者。明受持佛顶真言之方轨。于中二别。初正明方法。后复明得益。于方法中。初明受持人法。次应以牛黄已下明受持轨则。一切如来所说大真言明王者。即所持法也。受持菩萨及余净信大乘等者。是能持人也。从此一切如来三摩地出生大真言等者。是表定慧以为能所重举一字佛顶明王及四大佛顶等并受持者也。应以牛黄等者。正明持之轨则也。牛黄者。苏悉地经成诸物相品云。若欲成就牛黄法者。当取黄牛牛黄为上（云云）即以为墨写此真言也。于桦皮上者。桦字胡化反。木名。皮可写字也。安头髻中者。明在家人持之方轨。若是苾刍等者。明出家人持之法则。若坞波塞迦等者。明五戒士女受持之法。若国等者。明王者受持之法。并可见也。不被以下明得益相。不被他敌者。是邻国怨敌侵境之类不能得便也。画夜等者。是寤寐俱安也。觉字音教。睡觉也。大威等者。明大德贤圣诸天常护也。如是等者。总明余类修真言行于一切处得益也。一切人见者。明得诸人喜离苦得乐人天供养等也。一切天龙等者。明八部等类及可畏鬼神不能逼恼也。离恶趣怖者。总结免难也。秘密主此大明王以下至天龙药叉者。明持佛顶真言修菩萨行者。以此一字明王及明妃句而作三种护摩法也。言息灾吉祥事者。且标息灾增益二种护摩法也。恶星陵逼皆得息灭者。结息灾事也。作一切众生义利者。结增益事也。钩召一切等者。明钩召法。故护摩仪云。息灾初夜起。聪明及长寿。并除障难法。五星所陵逼。种种诸灾难。口舌及斗诤。王宫所逼迫。内外不和顺。七曜乖常度。风雨不以时。疫病及荒俭。鬼魅诸不祥。如是灾起时。面北交髀居。竖膝右髀先。衣服当洁白。食饮香华地灯烛亦复然。月轮布真言。文字亦宜白。住三解脱门。入三三昧耶（已上息灾）若求增长者。名布瑟置迦。喜悦心相应。月九至十五。五通及宝藏。敛轮杵财物。药丸眼药俱。迁荣增寿命。福慧及名闻。职任仕王官。吉祥胜安乐。面东结跏趺。衣服皆黄色（已上增益）若求欢爱法。名博施迦啰。喜怒心相应。十六二十三。召人及天龙。鬼神非人类。一切所敬爱。家国及眷属。怨敌诸朋友。和顺而欢喜。及求妙辩才。天龙八部众。诸佛及菩萨。声闻因缘觉。一切处护念。所求满愿者。面西半跏坐。上求增长同。持明欢喜心。护尊寂忿相。金刚钩摄召。钩云供法界（已上钩召）于此略明息灾增益钩召之法。但阙调伏。下护摩品具说其相。更不烦述。
    秘密主我略以下至令作一切事业者。总结前诸护摩法也。
    世尊说是已以下至皆殊胜三摩地者。叹五佛顶真言王及佛游戏三摩地。其力齐等悉皆殊妙也。此一切如来等者。是举总名也。大佛顶等者。列五佛顶别名。可见如是大佛顶真言王等者。王明五佛顶王真言与三摩地其力均当其用殊胜。谓定慧均等双运无碍自他俱益。如车二轮必有所至。故法华云。自住大乘。定慧庄严。以度众生（云云）成就一字顶轮王以下至并明妃等说者。明此三昧具足成就一切顶轮王佛眼乃至明妃等也。
    从大悲以下至师子吼流出者。明从如来大悲奋迅大人相而决定说也。言大悲者。悲有三种。谓众生缘·法缘·无缘。此三差别如慈中说。今此中说无缘大悲。于佛地中法云乃至实相亦空。故名无缘大悲。具如智论（云云）师子吼者。是决定说。亦无畏义。自在义也。智度论云。师子吼者。如师子王清净种中生。深山大谷中住。方颊大骨。身肉肥满。头大眼长。光泽明净。眉高而广。牙利白净。口鼻方大。厚实坚满。齿密齐利。吐赤白舌。双耳高上。髦发光润。上身广大。肤肉竖着。修背细腰。其腹不现。长尾利爪。其定安立。巨身大力。从住处出。偃背嚬呻。以口扣地。现大威势。食不过时。显晨朝相。表师子王力。以威獐鹿熊罴虎豹野猪之属。觉诸久睡。降伏高强。有力势者自开行路而大哮吼。如是吼时。其有闻者或喜或怖。穴处者隐缩。水居者深入。山藏者潜伏。厩象振锁狂逸而去。鸟飞空中高翔远游。佛师子亦如是。从六波罗蜜古四圣种大姓中生。寂灭大山深浚禅定谷中住。得一切种智头。集诸善根颊。无漏正见修目光泽。定慧等行高广眉。四无所畏牙白利。无碍解脱具足口四正勤坚满愿。三十七品齿密齐利。修不净观吐赤白舌。念慧耳高上。十八不共法髦发光润鲜白。三解脱门上身肉坚着。三示现修脊。明行具足腹不现忍辱腰纤细。远离行尾长。四如意足安立。无觉五根爪利。十种力势无量。无漏法众具足身。诸佛三昧王等住处出。四无碍智嚬呻。诸法地中着无碍解脱口。依是十力广大力度众生时不过示一切世间天及人晨朝相。显诸法王德。威诸外道论议师党邪见之属。觉诸众生四谛中睡。降伏吾我着五众者憍慢之力。开异学论议诸邪见道。行邪者怖畏。信正者欢喜。钝者令利。安慰弟子。破坏外道。长寿诸天久受天乐则知无常。如是众生闻四谛师子吼皆生厌心。厌心故得离。得离故入涅槃。是名众中如师子吼（文长不载）师子吼义如论所说。令生厌离生死之心能与生天涅槃之乐。今入诸佛游戏三昧。从大悲奋迅师子吼。吐出一字真言王。为作广大利益事。故其利益相如文。（云云）
    一切菩萨以下至令生慈心者。正明一字顶轮王明乃至明妃等最胜威德功能所作利益之事。一切菩萨不能摧坏者。明此佛顶真言威德因人不坏。如下文云。十地菩萨尚不能堪忍。何况余天王等小类有情等也。
    一切佛加持共随喜者。明此真言果人加护。如言一切如来神变加持。同共摄受同共随喜等也。大慧照耀等者。明此真言功能。谓大空妙慧光。照耀一切忧悲之暗。而令作于喜乐之明也。以甚深智等者。诸佛妙智名为深智。如言诸佛智慧甚深无量等。意道真言妙智唯佛所知。是自行之功故。次云作无尘垢令作吉祥等。即化他之能。所以重言谓吉之又吉也。一切世间中最胜等者。正明佛顶义。谓如轮王髻中秘宝非凡下之所有故云也。最胜无尘等者。重褒美秘宝之德。言非唯重宝。亦是清净无畏也。言四无畏者。一切智无所畏。二漏尽无所畏。三说障道无所畏。四说尽苦道无所畏。一切智故诸圣中最。诸漏尽故无能胜者。余二准知。令作端严慧者。谓实慧无缺减故云端严也。令作广大无量殊胜智者。是权智用。权智随缘差别不同。故云广大无量等也。令作坚固勇猛金刚钩销身者。明法身自体。可知令作十力者。一是处非处力。二业知力。三定力。四根力。五欲力。六性力。七至处道力。八宿命力。九天眼力。十漏尽力。具说十力四无畏相。如智度论及法界次第等（已上诸句多明自行之义。已下诸句多明化他之义）令作大威德者。已具十力大威势。德无有过上故云也。令拂除愚暗者。此真言力使断微细无明暗惑也。令作一切智者。解空之智名一切智。即是阿字大空之智。非次第三智中之空智也。令作大护者。遍一切处使作大护。如无堪忍并无能胜大护等也。一切功德藏者。谓初发心乃至十地所有功德皆悉含藏。即是法界俱舍义也。能令一切智智者。谓佛名一切智者。即指佛智名一切智智也。能令寂静句者。表定德也。令作无碍等者。显妙定具足遍一切处无碍之德也。令作最胜慧者。表慧德也。难调众生等者。显妙慧圆满能化难调大自在等暴恶众生令生慈悲忍辱之心（已上诸句无非具足法身定慧之德。以化众生也）
    能作以下至而说真言曰者。正说真言也。一切如来炽盛三摩地者即定也。大真言明王者是慧也。一字佛顶轮王者其体也。并举体用而说真言。是则法身体寂定慧俱运之义也。
    曩莫三满多没驮喃步噜唵（三合。噜字弹舌）大日释云。初句普归命诸佛。如毗卢遮那三身遍一切处。十方三世一切如来亦复如是。今皆以普遍心一切归命已。然后说此真言。欲令此诸世尊不越本誓故同共加持而作证明。下一切真言例尔（云云）释文云毗卢遮那三身遍一切处。则知释迦牟尼三身亦遍一切处。故普贤观云。释迦牟尼佛名毗卢遮那。遍一切处。其佛住处名常寂光等。（云云）步噜唵（三合。噜字弹舌）步即婆字门。一切诸法一切有不可得故。大日释云。梵云婆□。此翻为有。有谓三有乃至二十五有等。若见婆字即知一切诸法皆悉有因缘。众缘合故说名为有。无决定性。所以者何。若法定有有相则终无无相。是即为常。如说三世者。未来中有法相。是法来至现在转入过去。不舍本相则堕常见。若说定有无。是无必先有今无。是则为断灭见。因是二见故远离佛法。如中论破有无中广明。今观诸有从缘。即是本不生义。以本不生故无作无行乃至无缚无脱。是故婆字门以从缘有故具足一切字门。若具一切字门即是三昧王。三昧能破二十五有释迦牟尼。由此义故名为破有法王也。亦是智论达一切有底散三昧义。言以本不生无漏智慧令离地狱乃至非想入无余涅槃。散坏三界五界众生灭。又令菩萨得是不生不灭智慧。一切诸有通达散坏皆无所有义也。又依智论。若闻婆即知一切法不可破相。下引瑜伽即依此义。噜即啰字门。一切诸法离一切尘染故。大日释云。梵云啰逝。是尘染义。尘是妄情所行处。故说眼等六情行色尘等六尘。若净衣啰字门则知一切可见闻触知法皆是尘相。犹如有为尘垢所染。亦如游尘纷动使大虚昏浊日月不明。是为字相。中论以种种门谛求。若见法无有见者。若无见者谁能用见法分别外色。见可见见法无故。识触受爱四法皆无。以无爱故十二因缘分亦无。是故眼见色时。即是涅槃相。余尘例尔。复次以阿字门展转观察诸尘。以其本不生故。无造作故。乃至无所乘法及乘者故。当知所可见闻触知法悉是净法界。岂以净法界染污如来六根耶。鸯掘摩罗经。以佛常眼具足无减明见常色。乃至意法亦如是。是罗字门真实义也。（云云）
    唵即阿字门。此阿字有内声外声。所言阿者即是外声。今言邬者即内声也。阿字门一切诸法本不生。故译云。阿字是一切法教之本。凡最初开口之音皆有阿声。若离阿声则无一切言说。故为众声之母。凡三界语言皆依于名。而名依于字。故悉昙阿字亦为众字之母。当知阿字门真实义亦复如是。遍于一切法义之中也。所以者何。以一切法无不从众缘生。从缘生者悉皆有始有本。今观此能生之缘亦复从众因缘生。展转从缘。谁为其本。如是观察时。则知本不生际是万法之本。犹如闻一切语言时即是闻阿声。如是见一切法生时。即是见本不生际。若见本不生际者。即是始如实知自心。如实知自心即是一切智智。故毗卢遮那唯以此一字为真言也。而世间凡夫不观诸法本源故。妄谓有生。所以随生死流不能自出。如彼无智画师自运众彩作可畏夜叉之形。成已还自观之心生怖畏顿擗于地。众生亦复如是。自运法于本源画作三界。而还自没其中身心炽然备受诸苦。如来有智画师既了知已。即能自在成立大悲曼荼罗。由是而言。所谓甚深秘藏者。众生自秘之耳。非佛有隐也（已上）以于唐国无同声字。而用三字合成一字。字体非三。大日瑜伽。释迦真言以婆字门而为种子字。门之义如上所说。若释种子义者。释迦世尊以法王三昧普现二十五有随类之身。净除诸有尘垢所染识触爱十二因缘。以阿字门展转观察此诸尘垢谁为其本。如是观时则知本不生际是万法之本。是故大日世尊以此阿字为真言也。以大空点庄严故。即遍一切处作大利益事。是则释迦牟尼名毗卢遮那遍一切处四波罗蜜所摄成义。若以三身配此三字。阿即法身。罗是报身。染是应化身。表三身一体故。三字合为一字。天台所说。一身即三身。三身即一身。不三而三。三而不三。三道三识乃至三德。一切三法含此真言。一体三身意在于此。行者若证是三身即得不坏常住法。我乐净等亦复然。本瑜伽中。法本无坏无尘染等。其义可见。如下具引。故此真言能为一切真言之王。是则一字佛顶真言第一尊胜之义也。即是如来十八不共法异名也。亦是佛游戏三摩地中最难至处。譬如轮王髻中秘宝非凡下人之所得见。皆带三昧声故。改转云步噜唵带三昧义者。显此佛顶转轮王与佛游戏三摩地不相离之旨故。又字义者。顶轮瑜伽云。复结智拳印。入前三摩地。观念于一字。思惟其字义。诸法本无坏。无尘亦无染。清净如虚空。清净如空故。一切法无坏。诸法不坏故。一切法本净。诸法本净故。一切法无染。诸法非染故。空净不可得。观字义相应（已上）诸法无坏无尘无染。此三种义即步噜唵三字之义。约用似三。体本自一。具如上说。真言者是慧。三摩地即定。定慧具足其义明矣。故旧译本题云。五佛顶三昧陀罗尼经。五佛顶者法身体也。三昧者定应身也。陀罗尼者慧报身也。表三法一体以为经名矣。以下真言不烦释之。
    释迦牟尼佛世尊才说是真言以下至悉皆获得安乐者。正明说此真言时所现之威德也。才字昨哉·藏代二反。仅也。于中二别。譬如赡部洲以下至悉皆振动者。明近处所现之威势也。赡部洲者。旧云阎浮提也。大风者。举三灾中风灾力强表是真言威力最胜也。如是等者。明三千世界近处所现之威力也。山王大动大海腾沸。皆是一字真言力也。沸字方味反。汤也。又水诵波也。及恒河沙等者。明十方世界远处所现之威德也。非但此界现是威神。恒沙世界亦皆现之。一切魔宫等者。明怖魔众诸天不安归依世尊也。于一切世界中等者。明遍一切处恶趣有情悉得得安乐也。
    尔时世尊作如是神力加持以下至亦不能不瞬目而瞻视者。即是世尊为显轮王佛顶故自作轮王形光照有情等。于中二别。初正明作轮王形德相具足威德庄严等。次明光照有情等也。作如是等者。结前所现神力也。为令等者正明世尊作轮王形功德庄严等也。言七宝者。此有真似。真七宝者。一轮宝。二象宝。三马宝。四珠宝。五主藏臣宝。六兵臣宝。七玉女宝也。又有相似七宝。一者敛宝。二者皮宝。三者床宝。四者林宝。五者殿宝。六者三宝。七者履宝。广说如余。正法念等诸经论中异说（云云）一切光明等者。明是晃曜以法严饰大轮王座也。炽盛照曜等者。明能照聚光也。无有等者。明所照有情及大菩萨等瞬目瞻视也。
    尔时观自在以下至真言色形者。明二大士闷绝躄地诸天八部皆悚归佛也。初文可见。刹那谟呼律者。俱舍颂曰。百二十刹那。为怛刹那量。腊缚此六十。此三十须臾。此三十昼夜。三十昼夜月。十二月为年等。释曰。刹那百二十为一怛刹那。六十怛刹那为一腊缚。三十腊缚为一牟呼栗多。三十牟呼栗多为一昼夜等。则彼大威德等者。如前品中所列诸天八部等也。一切器仗等者。明以佛威力彼天众所执器仗皆堕落于地。精气威神皆悉被夺也。由转轮大真言等者。明转轮明王力故令诸菩萨念佛游戏三昧也。一切天龙等者。明八部等战掉归佛不能堪观轮王色形也。
    尔时世尊以下至说真言曰者。明欲说佛眼大明妃之所以及正说明妃也。隐大轮王色形等者。谓隐所作轮王形也。刹那顷说此等者。明说明妃之间也。能息等者。叹此明妃能息能成之德也。一切如来等者。叹为一切佛部真言母一切菩萨母之德也。观自在等者。明为令二大士等从地起故说此明妃等也。能成就等者。明成诸义利速成轮王佛顶故也。说真言曰如文。
    说是佛眼陀罗尼已以下至游戏神通者。明说佛眼明妃命二大士从地而起。及一切众会复得本通。还执本器仗之事也。观自在金刚手从地而起。如文乃至所有等者。明天龙八部还得本通执本器仗归佛心喜等。如文各作是赞等者。明各发言赞奇哉也。观自在等者。明二大士发言问佛是何希奇也。佛言等者。世尊略答。如文。
   善男子以下至住而显示者。佛重引例答也。如于大曼荼罗者。是正明引例。谓如胎藏大曼荼罗会。此观世音金刚手等大菩萨众及天龙八部。皆现变化身住不思议解脱。显示威德。各说真言。具如普通真言藏品并瑜伽也。如是如是等者。是正答也。
    善男子以下至无能违越者。明此顶轮王真言身住佛游戏三昧则一切菩萨及诸真言明王等不敢违越也。善男子以下至应成就之者。明诵持此轮王佛顶真言之处不成与成之事也。五由旬内者。明处限量也。一切明等者。举余一切世出世明真言不流通乃至不现威德。如文。若才等者。明念此佛顶真言则被一切世间出世真言皆悉成就如文。五由旬以下至不与悉地者。重明诵持佛顶明处八部等众不堪忍住等也。于八部中恐剩迦楼罗三字。前后文中并无此例。檗路荼与迦楼罗是新旧别。如序品释。或可有迦楼罗·揭路荼之别。具如广聚经。何以故以下至小类有情者。释不堪住等之所由也。除佛眼真言三昧耶等者。明用此真言则堪忍住并身寂静也。三昧耶者。此云等持。谓遍一切处等持自智（云云）若不然者等者。重明不堪也。其修真言等者。明所应作之方法也。十地菩萨等者。况举可见。言十地者。四乘俱有十地差别。如同性经（云云）今文既云十地菩萨。谓即住第十地大菩萨。尚不堪忍轮王威德。况余二乘八部等乎。例如上云观自在秘密主等闷绝躄地。（云云）
    尔时世尊以下至无碍勇猛者。明白伞盖佛顶。于中三别。初标将说所以。次正说真言。后明功能。显佛顶威德故等三句。是标将说伞盖佛顶威德加持之所以也。是时等者。明佛住白伞盖佛顶而现光地也。观自在等者。二大菩萨问佛伞盖色形不见边际等也。佛言等者。佛答盖名及引证说也。一切如来等者明盖庄严也。是诸佛世尊等者。叹伞盖德也。时世尊等者。正说真言。观佛顶王以下三句。双表定慧及以法身。而说真言等者。正说真言。如文。当彼之时等者。明说真言世界摇震也。尔时世尊等者。佛重结叹真言名并及功能。如文。
    尔时世尊以下至成辨一切事者。明光聚佛顶。于中三别。初显扬佛顶威德利益等事及说真言。次明真言威力。后结叹功能也。显场佛顶者。总标所以也。能息等者。明此真言能息能断之功用也。以此等者。明以此真言作加持也。无量等者。引证因人称赞果人所说也。此佛顶等者。明显佛顶名并现大威德也。是轮王以下显体用而说真言。如文。说此真言以下至大威光藏故者。略明光聚佛顶威德光明也。
    三千等者。正明光聚庄严威德加持也。令一切等者。明利益也。从佛顶出下。明此真言咸断破夺诸余一切世间出世真言不令成就也。何以故下。释所以也。从尔时世尊下。重广明光聚佛顶威德功能也。此一切如来等者。重标名也。由此等者。明此光聚遍三千界作照威德也。金刚手此佛顶王等者。明此真言能断能令破坏也。唯除以下。明所除真言。如文。除此以下。重明断坏余真言而令打伏缚摄也。修行者以下。明若称此真言名及持诵者。随意调伏鬼魅而令坏打走挫也。金刚手此光聚佛顶等者。明不应于非处诵也。应于等者。明应诵持处也。何以故下。释所以也。若不尔等者。违制被损。可见。当知下。重广明所应处并持方法也。或异此下。重明被损也。此光聚下。试持诵者也。何以故下。释试之所以也。当知于下。列应持处也。其修行下。明持者得益。并引例如文。秘密主此明下。明生威德也。秘密主此是下。结示如来威光加持并一切佛之光明威德体性及与威德生威光性。如文金刚手能以下。重示能断能调乃至能成一切事也。
    尔时世尊复观以下至是为高顶王者。是明高佛顶王。于中三别。初标所以及说正说。次明真言威力。后明持之方法及持者得益也。复观无尽法界等者。总标所以。三句可见。真言如文。尔时一切世界等者。明此世界振动一切天龙八部迷乱等皆是佛顶王之威力也。毗那夜迦出呵呵声（云云）尔时世尊以下。结佛顶名。并明诸佛三摩地力大精进力也。若有以下。略明修佛顶者得益也。或余有下。明王者画之方法。牛黄桦皮如前（云云）或素上者可见。系旗纛上等者。明持之轨则及利益也。旗字渠之反。旌旗也。纛字徒到反。音导。以牦牛尾为之。大如斗。系于左騑马轭上也。何以故下。释也。或余下。明在家带持得益也。秘密主我略下。重结得益。诸魔无坏诸天不遍。如文。修此等者。明成就者益也。何以故下。释所以及结名。如文。
    尔时世尊以下至世尊所说者。是明胜佛顶王。于中二别。初标所以及说真言。后明威德生功能也。现神通威德等者。标所以也。此佛顶等者。引证并说真言。如文。
    才说是真言等者。略明此真言威德也。此佛世界及诸佛刹六种振动。一切有情免饥渴苦。如文以一切佛等者。广明威德利益等也。金刚手有此等者。明佛顶王所流布处之利益也。何况者。举况也。若有善男子以下至功德者。明常念持诵胜佛顶真言者所获利益及诸功德。如文。若有成就以下至等同诸佛者。更举三类行人以明彼等所得利益。如文一切神通等者。结得益相。谓获五神通三密平等不空真实四无所畏。于一切时等同诸佛。并如文。
    金刚手若修等者。重明修胜佛顶者成就神通。即难调者诸魔天众见持明者共通避走不敢逼近也。若有修习等者。校量成就功德正等。如文。于地狱中等者。明持诵者于那落迦乃至一切有情作利益事也。我略等者。举略显广以明福利等。如文。上来略释一字佛顶及佛眼明妃并四大佛顶已竟。
    尔时世尊告一切菩萨众以下。双结叹五佛顶王及一切如来三摩地不思议功德。如文。若有善男子以下。挍量功德。谓以四事供百佛者。所得功德不及诵持轮王真言所获福聚。如文。金光明云。供养功德有数有量。持经功德无量无数（云云）即说伽陀曰者。伽陀此云讽诵。即是不重颂。十二部中则第四名。具如法华玄义说也。若复智修行最胜真言王则成为菩提获地位不疑者。明成菩提义。所言智者。觉本不生理之智慧也。言修行者。理智具足所起妙行也。真言王者。如前所说。一字真言阿字妙理。言以此三法而为所乘见法明门。证入初地乃至究竟成大菩提智德圆满也。获地位等者。谓入信解所经十地等妙之位。若至佛慧初心。则离无慧疑故云不疑。如天台云境妙究竟显名毗卢遮那。智妙究竟满名为卢舍那。行妙究竟满名释迦牟尼。虽有三名而无三体（云云）为不生灭持此佛顶者无有等威德不思议色力者。明大般涅槃义。所言不生不灭者。即是涅槃。亦是大安乐义。若成大菩提教化众生讫。入不动三昧常自受法乐。即断德圆满。名为大涅槃。若持佛顶者。得如是菩提及以大涅槃。无与等威德。获得不思议色力寿乐等也。涅槃即定义。菩提是慧义。即是寂而常照。照而常寂之义。故华严云。如无生性佛出兴。如无灭性佛涅槃。佛有三昧名不动。化众生讫入此定（云云）亦与本瑜伽。思惟阿字门。诸法本不生。每作观念时。定慧应俱运之文冥符矣。三世无与等众生界异生成就佛顶人无有等同者者。结叹成佛顶人证得菩提涅槃所有威德。言若有持诵佛顶得成就者。过现未来众生界中无等同者。况有胜人。故胜鬘云。如来妙色身。世间无与等。无比不思议。是故今敬礼等。言异生者。除佛之外一切有情皆曰异生。谓异时而熟。异类而生。故名异生也。若帝释自身或余威德天一切世界中欲界大力者见修顶轮人若不起承迎头破作七分犹如兰香籍者。明不敬礼持明者失也。帝释诸天如序品释。欲界大力者。是魔王也。别本云头破七分如阿梨树枝（云云）草木似别。本是一物。言七分者表七逆也。籍字或经作梢。所交反。木枝也。自在及帝释水天俱尾罗药叉大威德夺彼光萎悴者。释名如前。谓若干诸天所有威光。皆为修顶轮王者光之所映夺也。千光而炽盛照曜于诸天者。结叹持真言者威光殊胜照曜于彼等诸天。如文。
    若有大丈夫以下至不为诸魔之所侵扰者。明成就佛顶真言五种法师所为方法。五种者。谓受持·读·诵·解说·画写（如法华经）今文略解说故曰乃至。下文有之。桦皮带持如上。供养者通三业。事供可知。合掌为华。运心为香。口诵真言。故通三密。涂坛等者如文。散华等者。谓五供养等也。此法要以下。明持此法者为他说时。观机胜劣而为宣说也。勤修菩萨等者。明为胜机说必得胜益也。净信究竟大乘等者。明为最上乘应授如来教。言大乘者。大日释云。略有七义。一者以法大故。谓诸佛广大甚深秘密之藏。毗卢遮那遍一切处大人所乘。二者发心大故。一向志求平等大慧起无尽悲愿。誓当普授法界众生。三者信解大故。谓初见心明道时。具足无量功德。能遍至恒沙佛刹。以大事因缘成就众生。四者以性大故。谓自性清净心金刚宝藏无有缺减。一切众生等共有之。五者依止大故。谓如是妙乘即法界众生大依止处。犹如百川趣海卉木依地而生。六者以时大故。谓寿量长远出过三昧。师子奋迅秘密神通之用未曾休息。七者以智大故。谓诸法无边故。等虚空心自然妙慧亦复无边。穷实相源底。譬如函盖相称。以如是七因缘。于诸大乘法门。犹如醍醐淳味第一（云云）俱彼称说大乘法。今文举大乘人。虽人法异其旨是同。故云究竟大乘等也。为如是大乘机可必演说。故次文云如来言教可为演说。不应悭吝常得宿命智以下。明法师所获果报。谓证无上觉名为果。安乐舍寿名为报。例如天台释佛界十如中。云无上菩提如是果。大般涅槃如是报（云云）旧本云若命尽时如入静虑。如天台安神而化。故颜鲁公赞云加趺不动眼寂灭等。诸魔之义如上已说也。
    若有善男子等者。明授此法人相也。大有情者。谓大乘器大菩萨种。故曰坚固入大乘。如悉地云深信大乘也。由满愿故等者。谓从初心时发五大愿。为满愿故乐修如是如来真言。如悉地云具大慈悲怜愍众生也。是人具等者。谓具足大福大威德。如悉地云福德庄严也。贤圣所摄受者。谓被诸尊之所加持。如悉地云为先赞叹德者等。不归依余类唯归趣佛菩萨者。同于悉地恒依法住不行非法也。
    超越一切魔道意趣者。是怖魔义。言魔乐生死。今此人发菩提心。自他共出三界生死。故云超魔意趣也。诸根不缺者者。与悉地云支体圆满同也。身色光润黄白者。与悉地云色不太黑亦不白同也。生于胜族清净处者。与悉地云贵族生长同也。谓四姓中刹利婆罗门也。若秘释者。净菩提心为贵族也。言非但生于胜族。亦不生于边地邪见人家及旃陀罗恶人秽处也。生于吉宿者。大日经云若于吉祥执宿时生。如宿曜经。大勤勇者。如悉地云精进不退。可知。身相圆满者。与悉地云诸根支相皆悉圆满同也。不太肥不瘦者。与悉地同亦不干悴者。与悉地云亦不瘦小义亦同也。爪如赤铜者。世云爪申坚健者是强力相。智论第四释三十二相中云。指爪如净赤铜（云云）又释八十种好中云。九者爪如赤铜色薄而润泽（云云）踝骨平满者。三十二相中云。足跟直踝不现毛右旋。三相共一修。恒以善法饶益众生也。身形长大者。悉地云不过太长太短。是长短相称也。饥肤洁白者。三十二相中皮肤不受尘垢相。一修。如问而答也。不太团栾者。谓人相具足不太团圆也。齿不疏黑者。谓齿白齐密也。疏字可作疏。稀疏也。眼目不颣者。谓无翳瘼也。颣字卢对反。粗丝也。亦不黄录者。谓不青黄也。录字可作绿。绿色也。七品六品服绿饰也。不疥癞者。谓总无疾病也。与悉地同。不贪染者。谓无贪欲。总无三毒病也。不被毗那夜迦所持者。谓不为诸恶神之所摄持也。身相应者。谓举身上下齐整也。头圆平满者。大日经云。广首长颈。额广平正。其鼻修直。面2圆满（云云）谓是端严相称也。筋脉平正者。若筋脉露现是瘦陋相。今言平正者。此端正相也。我今略说等者。明总相也。言若总说其相者。生于大族福大威德人说此法要也。
    是善男子等者。明具如是相人得佛顶真言成就当为彼说也。而当等者。诫当体必与人。若得等者。明彼得成就也。若有人下。正明法师得法器必成轮王佛顶真言也。此甚深法要等者。明此法要余方难闻也。此由等者。明由如来力余界得闻也。若有人下。明一经耳者是轮王三摩地力也。若有人下。重明得法要入手者亦是佛加持也。何以故以下至之所建立者。双释如来难思定慧之所立也。此一切等者。劝知定慧不思议法要也。是故等者。结劝当求佛真言成就也。若此法要以下至彼人无增上嗔恚之心者。总明此经所在之处作供养者所获利益也。若此法等者。正举法所在处也。无量人等者。明作供养也。获得等者。明所获法利。谓真言成就与定炽盛句。是本瑜伽中定慧双运之意也。彼人以下。明断惑之尽。如文。尚无增上贪嗔痴心。况有平常三毒惑乎。然旧本云断割结贼嗔心恚心怀心害心。则为诸天恭敬供养而恃怙故（云云）别本云。永断爱护流无明结贼嗔痴害损顽嚣之心。则为诸天恭敬供养而持护故。（云云）为示二本不同。至此画之中间少异。更不烦述。览者详之（上来第一卷毕）

第0段 画像仪轨品第三

    言画像等者。前品已说一字佛顶及佛眼明妃四大佛顶真言威德功能。以答金刚手一切如来所说真言明教及一字转轮王佛顶等之问已竟。此品广说一字佛顶曼荼罗及四大佛顶曼荼罗画像之仪式法则。以答图画像法之问。故云画像仪轨品。
    尔时释迦牟尼佛以下至佛顶轮王画像法者。总许说画像法。以佛眼等者。将说此法先观一切。如文。告金刚手以下。正说仪轨也。一切等者。引证说也。一切世间等者。略叹此像最上无比。故云上上也。佛顶等者。略示功能也。以殊胜等者。明定慧力佛身变现也。我今等者。正说佛顶画像法也。
    修行者以下至置帧应画者。明画像先行事。于中二别。初明先行。次明画像行者。于先行中。先应入等者。欲画像者必先入坛从师受得仪轨等事。如常说也。曾入等者列三坛。如文。见三三等者。明受灌顶之仪式也。得阿阇梨以下明受得传法灌顶已作先行。言无上涅槃道者。于三四种涅槃之中。无住涅槃名为无上。三身具足所证得故。故金光明云依此三身一切诸佛说无住处涅槃。菩提涅槃其名虽异。寂照体一。互举一边。故云涅槃。此轮王法是最胜道。故言无上涅槃道也。于行事中先行已下。结前生后。令婆罗门等者。明令净行大族姓生童女縒缕织彩也。或依等者。明若此法中所不说者可依余教所说亦得也。长六肘等者。正明画像纵广等也。其毡等者。明得彩已净洗去毛等也。其画像应用佛神通下。明画像时节也。佛神通者。西域记第八云。菩提树北门外摩诃菩提僧伽蓝。其先僧伽罗国王之所建也。庭宇六院。观阁三层。周堵恒墙。高三四丈。极工人之妙穷丹青之饰。至于佛像铸以金银。凡厥庄严厕以珍宝。诸窣堵波高广妙饰。中有如来舍利。其骨舍利大如手指节。光润鲜白皎彻中外。其肉舍利如大真珠。色带红缥。每岁至如来大神变月满之日出示众人（即印度十二月三十日当此正月十五日也）此时也或放光或雨华（云云）舍利神变虽在灭后。放光雨华是佛神通。故法华云。是佛光明神通之相（云云）以举正月余二例知。三长斋者。梵网制三长斋月破斋犯戒。今此文云其月画像。以知此月断恶修善以为好也。言三长斋月者。谓正月五月九月也。故法台云。正月是众生现生之初。五月是兴盛之中。九月是敛藏之始。又世传云。天帝分月判四天下。正月南天。二月西天。三月北天。四月东天。五月南天。乃至九月还至南天。虽未见正教深有其理（云云）白分等者。凡真言法作一切事。皆取白分。以为最上故。若事不获已及阿毗遮噜迦法等。于黑月作也。取具等者。明择画匠着净衣受戒令画也。应择等者。谓与吉祥宿曜相应。（须寻宿曜经并时分品及疏。）或于等者。明择画像处所。如文。
    先于中画佛世尊已下至瞻仰轮王者。明画像之法也。中画佛世尊等者。正是释迦牟尼。即说教主故。曰作说法相。犹如垂拱之君。故于中画为漫荼罗主。次五佛顶王等。如宗枝内弼故以画之。普贤慈氏观音金刚手等。如朝延百僚故次图之。护方天王等。如万国君长故。于外院而围绕也。如此皆是轮王漫荼罗画像仪也。今更略释。先于以下至倚菩提树者。明画说教主也。其菩提树以下至倚着其树者。明于佛背后画菩提树也。佛右边以下至白莲华上者。明于佛左右画五佛顶王并持诵者也。佛右边应画普贤以下至以绢谷为裙衣者。明次第画诸大菩萨。如文。次慈氏菩萨不远以下至应如是画者。明次菩萨众而画佛眼等大明妃并军茶利等诸大明王也。于彼尊下画地天以下至曲躬合掌者。明画地天等并诸龙王等也。大慧菩萨右边以下至身仪寂静者。明画莲华部母金刚部及金刚族莲华族等。于像二角等者。明于佛上画净居天散华供佛等。各依方以下至依本形画者。明于曼荼罗八方画护方神也。从近忿怒下。明画持诵者形。如文。菩提树相诸尊身形座位等相悉皆如文。更不烦述。
    金刚手以下至决定得成者。结成功能也。此轮王等者。正结示名也。才见等者。叹此尊像灭罪之功也。若见此等者。示此妙像令得二世利益也。由见此等者。总叹此最胜偈一切悉地皆令成就。并如文。
    尔时世尊以下至先佛所说者。是说白伞盖佛顶画像之法。汝今复听等者。诫听说伞盖佛顶画像及所成事业利益等也。恒河沙数等者。引证同说也。先当等者。明可依前轮王仪则也。不得用皮胶者。法华疏云。优婆塞戒经不许用胶。得失意罪等。古时师云。外国用树胶耳。光宅云。或有处必须于像听许用牛皮胶。若有他物即不得用也。有言。大豆汗可代胶清。然牛胶终是不净物。后得不净果报（云云）今文所制与优婆塞戒经同。画匠同前。于□中央以下至画种种华者。正明画像之仪。如文。金刚手此白下结示。如文。
    尔时世尊复告以下至最胜画像法者。是说光聚佛顶画像之法。谛听谛听等者诫许。吾当等者许说也于一切等者。叹此光聚顶王像并此真言教法最上也。依轮王仪等者。如文。释中不用皮胶。画匠受戒等悉如上说也。应画佛坐以下至画彼本形者。正明画像。如文。秘密主此下结示。如文。
    尔时释迦牟尼佛以下至矜愍一切有情故说者。是说高佛顶王画像法。我今等许说。依轮王仪轨等者。谓可依一字佛顶曼荼罗仪也。织彩去毛受戒画匠等如文。秘密主此下结示所以。（云云）
    尔时释迦牟尼佛以下至一切如来宣说者。是说胜佛顶王画像仪轨也。种种行事悉皆如文。
    金刚手如来世尊及大威德菩萨以下至亦无过失者。总说一切随意画像。或彩或素或板墙壁上画无过失。自画使人。随意形状。或画菩萨。或圣天等。于经夹上。乃至或磔量等。皆悉如文也。
    尔时世尊以下至获最上成就者。总结画像仪轨并结劝行者也。随意乐而画慧者起悲心利益诸有情我成就思惟亦不为愆过摄受有情故是故当殷勤常懹悲愍心者。初句结随意画像之仪也。慧者起悲心者。如大日经云真言具慧者等。悲心者四无量心之一也。菩萨利他拔苦为先故标悲心。余三自兼悲智具足。是则菩萨自行化他万行初门。故次句云利益有情我成就思不为愆过摄受有情。初后二句是利他义。中间二句即自行义。如文可见。是故等二句结前二义。但举悲心而必具慧也。恒行于舍施及护持净戒忍辱及精进禅定与般若者。为速成就五佛顶王真言之法。兼修布施净戒安忍等六度行。若准千手瑜伽。于此六度各有密印真言。即得三种施福乃三种慧六度圆满。三种施者。谓资生施·无畏施·法施三种戒者。谓摄律仪戒·摄善法戒·饶益有情戒。三种忍者。谓害怨耐忍·安受苦忍·谛察法忍。三种精进。谓被甲精进·摄善法精进·利乐有情精进。三种静虑。谓安住静虑引发静虑·辨事静虑。三种慧者。谓人空无分别慧·法空无分别慧·俱空无分别慧。则般若波罗蜜圆满。获得聪明智慧悟解世间出世间法。博达五明甚深义理。广说十波罗蜜印相真言及功能等。要者可勘。若如是者成就即易。故次句云常应而修习彼悉地不能也。若无有画像以下至获最上成就者。即是结劝也。谓无如上诸画像者。常住无上大菩提心。是则最妙胜无上曼荼罗义也。故大日经云。云何菩提。谓如实知自心（云云）又云。此法界生三处流出。释云。三处者。谓如上所说。佛身上分出一切诸如来。中分从心至脐出一切菩萨。下分从脐至足出一切八部天神等。皆从如来平等三业普门示现摽大曼荼罗胎藏庄严之位。即是本尊真言及印也。乃至今阿阇梨欲造曼荼罗时。亦须想于自身一同毗卢遮那。即得自在之力等（云云）然大日经于佛身上观三重秘密曼荼罗。义释文云。须想于自身一同毗卢遮那。即得自在之力（云云）即是住菩提心及持大印。于自心中观三重曼荼罗得上悉地。故结句云获最上成就也。言大印者如本瑜伽。（更问。上来画像仪轨品已竟）

第0段 行行品第四

    言行行者。前品广说一字佛顶及四大佛顶等画像之法则。以答金刚手画像法问已讫。此品说修行佛顶真言行故云行行品。即叙因中加行修习之句也。若声别者。上字平声。修行等也。胡庚反。下字去声。景迹也事也。胡孟反。若梵音者。淅唎耶（二合行也）娜（修行也）也。若准梵语。上行去声。下行平声。今随文意其义可见。
    尔时金刚手以下至令得成就者。是金刚手重发言问也为勤修求等者。大菩萨行自他兼利虽然先他故。云为求成就者乃至炽盛方便于众生也。世尊求等者。重请说速疾成就之由也。
    佛言以下至成就故者。是许答。秘密主所问其旨微妙故。故先叹善哉善哉。言能问者。能知时问。亦是对于如来能答故曰能问也。汝今谛听我为汝说一切佛所说行说行方便法句伽陀极微妙者。引证正说。二行去声。梵音折利耶也。法句伽他者。正举行体。所言句者。大日释云。句者梵云钵昙。正翻为足。声论是进行义住处义。如人进步。举足下足其迹所住处。谓之钵昙。言辞句逗义亦如是。故同一名耳。今就此宗。谓修如是道迹。次第进修得住三平等处。故名为句（云云）今此经义亦复如是。修行五佛顶王道迹。一切如来所说之行故名法句也。此法眼等者。是举行用也。言此行非但自进修行有所至处。亦具眼智引导有情。故云利益成就故。又法句者是定义。法眼者是慧义。所谓定慧兼具。目足更资以至清凉池之意也。故云无量佛为利有情而修习之。
    尔时释迦牟尼佛观一切大众以下至广度无量诸群品者。是广说行法句法眼伽他也。言理趣者。谓目足不二至极微妙阿字理体。如序品中略已说也。无量菩提行自在多种百苦逼恼者见诸有情多逼恼释师子尊而演说者。初句举行体。谓此法理趣自然道迹也。无量等者。如上文云无量佛已修习等也。次三句标行用。谓有众苦所逼恼者。佛见此诸苦恼有情而说佛顶真言之行。如医必处忧患之乡良药有用疾病之差。此行亦尔。五浊八苦弥满三界。六道众生流转苦海。百八重病逼恼有情。所以释尊出现于世施斯法药。故智论云。十方世界有老病死淫怒痴等诸苦恼。以是故佛应出其国。如经中说。无老病死烦恼者。诸佛则不出。多病人处有多药师（云云）爱乐此法修行人成佛当受人天供由此一法成大觉成真言王众所赞彼人不久佛菩提广度无量诸群品者。显行功能。谓若爱乐修行此五佛顶王真言行法者。即身成佛应受一切人天供养。即是受法药除烦恼病也。成佛者举果。受供者标德。所谓应供德也。由此一法等者。谓由此一字佛顶真言行而得成佛也。成真言王者。谓是佛顶真言为一切真言之王也。若成就此顶王真言。为一切众之所赞叹。如是之人不久得佛度无量众。如文。
    空闲大制底流泉及河侧回树或岩窟众华及山间者。是举此修佛顶真言行之处所。制底（如前）余并如文。独居坚固心菩提心相应胜解于大乘清净勤修行者。谓明修五佛王真言行之时用心。即法华云独处闲静智深志固之意也。菩提心者。如别义章。如下略说。相应者。谓行者从初发心乃至成佛。不离菩提心修一切万行也。胜解者心所法名也。如百法论。或谓最胜信解大乘。清净澡浴勤修此法也。及与身口意食饮四仪中行者常谨诵真言者胜趣者。是正明修真言行时三业四威仪中行事。谓身密印·口真言·意妙观也。于食饮中有时非时及七日等及至终身。具如南山羯磨四分钞等。行住坐卧中常结密印诵明观尊。即是修真言者最胜理趣也。解三摩地明出生获悉地成真言或明随意而修行者。若入定时诵三摩地明。密印相应而观。出生诸物及获悉地也。成真言或明者。真言与明差别如前分别。成真言者。谓五佛顶等真言。明谓佛眼明妃等。言成就如是真言明等。随意修行也。常着二种衣者。谓净秽等。若诣尊前及念诵时。必须净衣。若食经行及便利时。必脱净衣着余衣服也。若秘释者。惭愧忍辱及信乐心是二种衣也。善伴坚禁者彼悉地不难彼人定获得者。修真言者必须善伴。其同伴相如悉地说。坚禁者谓坚持净戒。如大日说四种戒等。如是勤修悉地易得（云云）先应礼诸佛智者应坚固者。谓修真言行时先礼佛等九方便（如大日供养法）如是时中应住坚固菩提心也。真言者无伴勤求利有情彼成就不难现不思议色现世得成就者。若修行时无善伴者勤利有情。利生之功成就必易。若悉地将成时先现好相。得好相者现世得成也。勤求悉地者常应作制底勤护摩念诵即于此现生速疾得成就者。谓若欲速疾成就者。加修印佛印塔护摩等事。是人速得成就也。谨慎而巧妙勇健勤坚固大益真实心此人堪称赞者。谓谨慎无放逸出言语。巧妙勇健不懈怠。坚固不倾动。广大心利益。真实心无诳。是人速悉地。应赞如是人也。诸根皆圆满智慧常质直能忍于饥渴是人可称赞者。谓诸根圆满者。如示现真言品说也。有智慧人质直无伪。断食一日乃至七日堪忍修法。是人速得无上悉地。若赞此人功德无量也。勤求成就者若得是法要彼当不久时获最胜悉地者。是结要勤修。如文。上来为净信修行具慧者广说佛顶真言修行法要已竟。
    金刚手我灭度后末法之时以下至专注一心故速疾成本尊者。从是以下说不信愚夫生谤获罪。并结劝行人加修六度等也。愚痴坞波塞迦等者。明在定二众愚痴不信也。披袈裟者愚丈夫等者。明出家二众及愚俗众。作无益语贪着昧人。懈怠不信不知佛法等者也。如是等人名为小人也。于广大大乘理趣坏乱勇猛精进者得。明如上小机懈怠者不信大乘。于勇猛精进者返生坏乱也。于菩萨善巧律仪行等者。谓于真言教菩萨律行不得灌顶。亦不净信佛菩萨者不得成就大三摩地。则生谤毁言非佛说是魔所说等也。若住大乘善男子女人求真言者调弄损害作不饶益事者。如文。由此等者。明如上人得罪也。是故金刚手等者。正明修真言者行事以劝修也。以广大愿等者。明五种法师。如文。依宝云大经修行我称赞由此加行故本尊速现前者。谓非但此经说修真言行法。余部所说亦依加行。如是行时。本尊速现也。以何成真言殷憼成自身以施戒忍辱勤定智慧得专注一心故速疾成本尊者。是释疑结劝也。若如上修行者更疑以何成真言并成自身者。谓兼修布施净戒安忍精进静虑般若以成真言。专一心故疾成本尊也。或可。由此加行故本尊速现前二句结前。谓结当品已说五佛顶王之行。以何成真言以下生后。谓生次品所说仪轨次第。如说勤修速成本尊（云云）上来行行品竟。

第0段 菩提场经略义释卷第三

智证大师作 一校毕
第0段 菩提场经略义释卷第四

　　　

第0段 仪轨品第五

    言仪轨者。前品说修习五佛顶王真言行。以答金刚手加行修习之间已竟。今此品说修佛顶真言行者住清净威仪轨则故言仪轨品。于叙问中即是曼荼罗印契安布之句也。然有别瑜伽行事稍细。今略释大纲不烦网目也。
    尔时金刚手复白佛言以下至悉地者。发问也。唯愿世尊说以一支等者。支者支分。谓结智拳印。或结胜身三昧耶印。随结一印成一切印。成就佛顶等悉地故。故本仪云。以才结智拳能摄诸如来入住爱随顺。胜身三昧耶适结此印时一切印已成。乃至由如是义故不待诸印助成一切印等（广如本仪）密印品云。愿说一切如来支分出生大印真言等。（云云）
    佛言是故已下。正说轨则。谛听等者。许为利生故说也。小众生等。举二类人而差别说也。一切真言等者。明非但此佛顶真言教法。三时住清净轨则等。余诸真言教中亦皆如是也。不放逸者。诫当如法修行。如大日释云。此大乘密教当如法相承。若传受失宜。即是专擅自恣而越法则。故云住不放逸（云云）今亦如是。必应从师咨禀轨则如法修行。若不尔者越三昧耶返招罪愆。故云不放逸也。常住观佛三^8□地者。谓修摄其心安住不动。心眼观佛常住在前也。故本瑜伽云。每初入道场。想佛常住世。复谛观诸佛。遍满虚空界侧塞如胡麻等也。不应以等者。明不可以掉举贪欲而散乱心。总观不以五盖而复其心也。应一等者。结劝观佛。如文。
    常以慈三摩地等者。谓行者常以四无量心遍缘十方法界一切有情。四无量心者。慈·悲·喜·舍也。慈无量心者是与乐义。悲无量心则拔苦义。喜无量心既拔苦与乐心得欢喜。舍无量心舍前三心不生憎爱故智论云。慈名爱念众生。常求安稳乐事以饶益之。悲名愍念众生。受五道中种种身苦心苦。喜名欲令众生。从乐得欢喜。舍名舍三种心。但念众生不憎不爱。修慈心为除众生中嗔觉故。修悲心为除众生中恼觉故。修喜心为除众生不悦乐故。修舍心为除众生中爱憎故（云云）本瑜伽云。求学瑜伽教。恒被大精进大慈誓愿铠。欣三解脱门。乐心四无量。哀愍诸有情（云云）然四等心中慈心居首。以初彰诸。可见。准大悲瑜伽。初入慈无量心定。以殷净心遍缘六道四生一切有情。皆具如来藏备三种身口意金刚。以我修三密功德力故。愿一切有情等同普贤菩萨。如是观已。次应入悲无量心三^8□地智。以悲愍心遍缘六道四生一切有情。沉溺生死苦海。不悟自心妄生分别。起种种烦恼随烦恼。是故不达真如平等如虚空超恒沙功德。以我修三密加持力故。愿一切有情等同虚空藏菩萨。如是观已。次应入喜无量心三^8□地智。以清净心遍缘六道四生一切有情。本来清净犹如莲华。不染客尘自性清净。以我修三密功德力故。愿一切有情等同观自在菩萨。如是观已。次应入舍无量心三^8□地智。遍缘六道四生一切有情。皆离我我所离蕴处界及离能取所取。于法平等心本不生性相空。故以我修三密功德力故。愿一切有情等同虚空藏菩萨。如是观已（云云）三时澡浴等者。澡浴多种。用净水灰汁等。是世俗澡浴。咒印加持净三业道。作法界自性如莲无染观。是胜义澡浴（云云）勇健智慧者不应放逸损害生命者。如文。换内衣者。若欲念诵时。必换故着新。若无新者。洗故亦得。若秘释者。除百六十戏论之垢。是为换故。以净信心慈悲济物。是名著新也。以此真言护身等者。明护身真言。如文。
    若用土得。谓行者澡浴之时。必须净土以洗其身也。不应用等者。双择土好恶。并明五种法所用之土色及随色所用法则也。如是智者等者。结示依教用土也。以此真言等者。明加持土用土真言。如文。
    以此土等者。结示通用也。以此何等者。明既得好土于清净河水净洗身体也。加持河水真言如文。
    此明等者。明此真言一切通用也。分土等者。明用土分数并择置土澡浴处所也。于处有二。谓应不应。置于清净等者。明应浴处也。女人丛聚等者。明不应处。如文。隘窄及险等者。明水即秽及应不应等。如文。复以等者明加持净土真言。如文。
    即应自擐甲以下至甲胄真言如文。擐字古还反。贯也。又音患擐甲也。今正用去声。
    以心甲胄明以下二句结上也。悉皆于遍身以下起后。披身甲真言如文。
    此名以下二句结上也。即应入于水以下至不能为损害者。明加持水以澡浴。真言如文。
    此辨事真言等二句。结上咒名也。由忆念此故等一行。明加持功能。如文此以护其土以下。明分土之法并用洗浴身上中下分。如文。以辨等者。明加持水也。三诵洒于顶以下。明澡净以后慎不与人语也。复以等者。明自持护身也。以无能胜已下。明普加护等也。以佛等者。明佛部用也。纯正等者。正明此佛顶法用也。成就曼荼罗以下。明结方界并护佛等用真言也。无虫水等者。明以清净水而自澡浴及洒净方隅及护助伴要须此真言。洒净真言如文此澡以下二句结上也。即往念诵室以下。明澡浴已后于净室中悲慧相应也。当往等者。明诣念诵室时仪式也。奴俱罗刍^8□等者。明念诵须着净衣。若深秘门释衣义者如前（云云）旧别两本并云新净□布衣也。野麻衣者。即麻布衣也。智者应念诵以下。明依仪轨诵净真言也。次用等者。明用辨事明加持茅座敷置像前应诵本尊真言也。次应等者。明迎诸圣众等也。数观等者。明迎请之时屡观本尊及献华座也。诸佛持吉祥等者。明献座时观及差别等。大日经云。一切如来座。及诸佛智子。悦意妙莲华。世间称吉祥。乃至二乘天众等座各别。广说如彼（云云）又大日瑜伽云。吉祥愿莲华。则知佛所坐莲华称为吉祥座。（云云）佛足标帜生者。谓想所献华座承如来足如法华云宝华承足（云云）诸菩萨莲座者。如大日云。菩萨莲座。二乘青莲。天等赤莲（云云）广如彼释（更详）是座皆称赞者。谓如叹云此华清净生处复净等。如悉地等。真言修行等者。明行者应坐小卑座不应坐高床等也。次应持念珠等者。明穿珠真言。如文。
    菩提子念珠等者。明菩提子念珠上中下通用也。金银等者。明增益等用彼念珠也。清净等者。明水精念珠一切义成就也。童子等者。别本云。所穿珠索童女合（云云）下文亦云。以童女縒缕（云云）诸经皆云令童女合（云云）准大日释云。男智慧相。女三昧相（云云）皆依具仪轨者。谓穿贯念珠皆依轨则（每一一珠皆加持七遍穿等也）当用自密语以下。明加持珠真言。如文。
    当以等者。结明加持及所加持相。如文。坐于茅等者。明坐茅荐上成一切事也。吉祥密□树等者。明余类念珠。旧本云密罗木。别本云榓□木。并同。梵语唐翻更详。白檀及天木（云云）如是等者。明增益用念珠也。念诵等者。结增益用也。佉陀罗木等者。明调伏用念珠类也。亦用等者。明作座之法也。若木不能等者。明木难得时之通法也。烧瞿摩夷等者。明用净水并用漉水囊等也。瞿摩夷者。净牛粪也。滤字音虑。洗也。若不等者。明依法修行不成就时行法也。若如是等者。重明不成时行法也。我今等者。明求成佛顶真言者和诵佛眼明速成就之事也。设作五无间者。如教修时设犯重人必得成就也。若无有等者。明无画像时运心观行等法也。即结等者。明观礼佛结契诵明礼佛真言如文。
    则结大印以下至作如是观行者。明道场。如文。言大印者。如密印品。又旧别两本文广。寻之。
    以无垢等者。明大海真言。如文。
    以山等者。明须弥王真言。如文。
    以莲华等者。明莲华王真言。如文。
    一切宝楼阁等者。明楼阁真言。如文。
    次应请佛以下至待我作供养者。明请佛真言并想佛来降道场即擎遏伽而颂伽陀。如文。
    然后以下明结金刚网也。即想等者。明献遏伽时观想也。或依自教等者。明依部随法献五供养也。若无等者。明事供养难辨时运心法供养也。如是供养仪轨已以下。明应修五悔也。即安等者。明摄心念诵也。所念等者。明献遍数于部母也。复献等者。明念诵之后重献五供等也。而观以下明奉送也。则礼已下明事毕总礼也。如是等者总结示也。为无等者。谓设无如上所说画像。而但依此轨则作心念诵供养。非谓于画像前必应作如是法则也。行者须如法禀受于明师依仪轨修。慎勿专辄也。（上来仪轨品竟）

第0段 分别秘密相品第六

    言分别秘密相者。前品广说修佛顶王真言行者住清净仪则已竟。今此品说曼荼罗成就处等相。以答金刚手漫荼罗成就处轨则等问。故云分别秘密相品别本有上中下成就法处坐法卧法等问。皆于此品广说其相而答尽之。
    尔时释迦牟尼佛复告以下至成就次第者。诫听说此佛顶王真言成就修行秘密之相也。以不坏伽陀句等者。叹此等句偈即是一切如来所尊重常住不坏之法。故智论云。常住不坏净烦恼。稽首佛所尊重法（云云）涅槃经云。常法无智。是故说常等（云云）金刚手以下说正伽陀。如文。
    屏处集圣众等者。标示成就之处也。成就等者。明念诵时运心法则也。不清净令净者。谓若知有不净触等。必速澡浴令清净也。不净净遍净者。谓先浴身令清净已。若贪染等不净心起。即须不净观等令心垢除身心俱净。故言遍净。于净净成就者。准上二句知净净义。二俱净故必得悉地。故言成就。故旧别两本并云一切善净修行是法（云云）以二成二种者。若以净不净业而得善不善果故。是名等者。结成修悉地也。于食应节量等者。所谓不饱不饥食饮等量。是为调身节量食也。甘甜等者。举食嗜也。应舍等者。劝舍贪心也。贪俱等。者明由于贪味念诵护摩不得专心也。初夜等者。明从日没至于人定所作行法也。中夜等者。明人定以后至五更初事也。故律中制终日寝卧竟夜不眠。然此明三时义。若金刚顶中云。四时合不断（云云）更加中夜。于本瑜伽中广说四时三二一时随暇等也。于净茅等者。明坐法及作护皆依仪轨等也。寝卧以下至与降伏相应者。明眠卧法。骁字古尧反。马健也。头向东南右胁而卧。寝时护身等。悉如文。
    若上以下至应知此二梦者。明梦善不善相也。善相有五类。恶相有二类。如文可见。知已求成就者。此之一句结前生后。上二字结。下三字生也。
    应作以下至应为不放逸者。明护摩事也。得脱等者。明由法力得脱魔障。即见本尊惊觉告示等也。则现等者。明实现事也。言实事者。即是调和毗那夜伽法中事也。去食尽是实者。谓弃所献食。惭愧好去等旧本云。则得梦见毗那耶迦所有真法。我已吃食。所有真道汝当成辨（云云）别本云。则得梦见此教调伏毗那夜迦所有真法。我已受献吃汝食去。所有真道与当成辨（云云）两本既有成辨之言。则知尽字胡麦反与获同音。获者得也（勘圣天法）于道亦为实者。谓本所尊真实道也。若疑等者。明愿尊示身也。而现等者。明愿现男身不现女身也。若准大日释。梦见男子即智慧相。女人即是三昧相也。今文（更详）应为等者。法诫不放逸也。欲眠等者。结劝眠时护身也。
    念诵以下。劝诫思惟三世财宝勿令念诵仪则不成也。若心等者。劝心散动观真言义住定念诵也。观真言义如大日经普通真言藏品·世间成就世出世持诵品·并其释等（云云）心若缘贪染以下。明三毒病起以三法对治。如智论云。对治悉檀者。有法对治则有。实性则无。譬若重热腻酢碱药草饮食等。于风病中名为药。于余病非药。若轻冷甘苦涩药草饮食等。于热病名为药。于余病非药。若轻辛苦涩热药草饮食等。于冷病中名为药。于余病非药。佛法中治心病亦如是。不净观思惟于贪欲病中名为善对治法。于嗔恚病中不名为善。非对治法。所以者何。观身过罪名不净观。若嗔恚人观过罪者。则增益嗔恚火故故。思惟慈心于嗔恚病中名为善对治法。于贪欲病中不名为善。非对治法。所以者何。慈心于众生中求好事观功德。若贪欲人求好事观功德者。增益贪欲故。因缘观法于愚痴病中名为善对治法。于贪欲嗔恚病中不名为善。非对治法。所以者何。先邪观故生邪见。即是愚痴问曰。佛法中说。十二因缘甚深。如说佛告阿难。是因缘法甚深。难见难解难觉难观。细心巧慧人乃能解。愚痴人于浅近法犹尚难解。何况甚深因缘。今云何言愚痴人应观因缘法。答曰。愚痴人者非谓如牛羊等。欲求实道邪心观故生种种邪见。如是愚痴人当观因缘。是名为善对治。若行嗔恚淫欲人欲求乐欲恼他。于此人中非善非对治法。不净慈心思惟。是二人中是善是对治法。何以故。是二观能拔嗔恚贪欲毒刺故（文广）数数以下。明心若颠倒一心观本尊。如论偈云。无常见有常。是名为颠倒。空中无无常。何处见有常。（若无我等应例广说）
    若未以下至本尊不受得者。明未入灌顶坛及不从师禀受等过失。如文。谗字士咸反。赞侧谶反。毁也。此真言以下至先应作护身者。明当用佛顶真言加持护身也。言主宰者。即顶轮王真言也。言此真言为一切真言之主也。诸魔顶行等者。明诸魔眷属不为障碍成就佛顶轮王法也。言顶行者。如前引苏摩呼童子经云龙象部主名曰顶行（云云）又大日释云。若行者修此世间成就前方便时。虽未能顿入法性。亦当以无所得为方便随分修行。若无般若波罗蜜气分。则是三障中人顶行眷属。云何能获初悉地果（云云）画像品中有此顶行圣者。瞿醯曼荼罗品亦列此尊。则知虽是魔属而亦是大权菩萨也。所谓魔界即佛界意也。是故等者。结劝作护也。一切成就处以下。明诵难胜明以作加护也。菩萨种等者。明菩萨众轮王眷属亦用彼明而作加护也。成就等者。重劝作护也。若离等者。明不护身之失也。游空等者。明失之相。言不护身时。彼等鬼类破坏行者令心疑惑也。尾腊□等者。明不用华也。一切佛顶以下至一切时供养者。明供养华也。修行者等者。明一度不成二三乃至七度作成就也。
    当于入海河而作印塔法以下至应诵十八遍者。明于河边印塔等助作成就法也。所言塔及窣堵波者。并是梵语。故西域记云。窣堵波即旧所谓浮图也。又曰□婆。又曰塔婆。又曰私谕簸。又曰薮斗波。皆讹也（已上）见宝塔品疏（云云）又云制底。如前说。真言若不等者。明不成就之由及助作福业决定也。由念等者。举况可见。当于等者。明献十万莲华疾得成就。并举况也。迟速以下至成就得牢固者。明得成就迟速由行者福无福并作福成就等也。真言在经书等者。双明明得失。言法虽在经书。而不勤修时不能除众毒。何况得成就。若知如是道理。勤切修行获胜利也。常为等者。明念诵时一分功德常以回向四恩及与受苦众生也。为灭等者。明由作礼佛而念诵速得悉地也。说礼等者。举礼佛报以劝常修也。不然者。明不礼失也。是故我等者。明威德人。末世解脱也。是故离等等者。明离疑心精进之人不久得成也。增胜等者。双明福无福人速迟成就也。若悲等者。悲智具足获胜悉地也。不以等者。明不应用世间假宝等也。是佛等者。结佛顶真言力用难思也。
    乞得以下至减少分应施者。明乞得食时取用舍等作法。如文。面南以下至成寂东为异者。明随降伏等三种之法定方面食应不应也。应作以下至皆怀悲愍意者。明悲愍心常应思惟济在家出家及以一切有情苦也。念诵等者。明念诵者无同伴游行常礼佛塔也。难成等者。明难成就真言一切时常持也。常修等者。明常修定者得自在也。种种等者。明修种种调伏人现种种色也。是故等者。结动也。
    涂拭以下至应作成就因者。略示作法次第所持真言。所用物等种种行事如文。瞿摩等者。明作坛供养仪也。先为以下至及一切世天者。明供养诸尊次第法式。如文。愚痴以下至则堕于毁谤者。明愚人自犯口业。不说仪轨则堕毁谤也。
    油麻以下至是名相憎法者。广明护摩事。于中油麻白芥子而作于护摩者。明敬爱事也。烧油麻粳米者。明增益事也。毒药等者明调伏事也。罗檗唎（云云未详）尾腊□树木以下。明增益护摩柴也。尼瞿陀优昙以下。明息灾护摩柴也。佉陀罗木□以下。明调伏相憎护摩柴也。面应向南坐以下。明随法向方增加字句及坐法也。除害故护摩以下。明随所作事立名差别也。
    清净等者。明出家持诵者法则也。在家等者。明在家净行人轨则也。护摩等者。结示所妨也。贪事疏洗功等者。明徒过时分也。疏字与梳同音。梳者栉也。故旧本云梳洗多功念诵数少（云云）供养等者。明出家在家二众生罪所由也。不观等者。总明不应观事也。是故等者。结示相应也。于饥等者。明不应求悉地之土境也。圣众等者。明不应求成就之地处也。不调倡女处等者。明不获悉地之处所也。是处等者。明如上处若吉祥者应念诵护摩等也。如人等者。结示护摩胜业也。
    若王相等者。明随人相而修法也。念诵等者。明所作事劣果报亦劣也。若乞等者。明以损生器物不应施人也。唯除等者。开应施之缘也。除如是等者。结不应也。清净修行者等者。明误有触犯则应澡浴及诵真言结印得净也。诸秽等者。举诸秽处也。智者等者。谓行者若入如上诸处必定观心澡浴而作念诵也。不应破结跏等者。明不可破结跏趺坐。智论云。问曰。多有坐法。佛何以故唯用结跏趺坐。答曰。诸坐法中。结跏趺坐最安隐不疲极。此是坐禅人坐法。摄持手足心亦不散。又于一切四种身仪中最安隐。此是禅坐。取道法坐。魔王见之其心忧怖。如此坐者出家人法。在林树下结跏趺坐。众人见之皆大欢喜。知此道人必当取道。如偈说。若结跏趺坐。身安入三昧。威德人敬仰。如日照天下。除睡懒覆心。身轻不疲极。觉悟亦轻便。安坐如龙蟠。见画跏趺坐。魔王亦愁怖。何况入道人。安坐不倾动。以是故结跏趺坐。复次佛教弟子应如是坐。有外道辈。或常翘足求道。或常立。或荷足。如是狂狷心没邪海。形不安稳。以是故佛教弟子结跏趺直身坐。何以故。直身心易正故。其身直坐则心不懒。端心正意。系念在前。若心驰散。摄之令还欲入三昧故（云云）言结跏趺坐相者。妙乐云。今佛法坐其相如结。二趺相加故云结跏（云云）今欲摄心念诵真言故云不应破跏等也。若破以下明今作法。言若破结跏坐。即须事理澡浴皆得成就也（上来）分别秘密相品竟。

第0段 末法成就品第七

    言末法成就者。前品广分别说修佛顶王真言行者成就。众生修行种种法则秘密行相竟。今此品说未来世劣慧众生成就事业。以答金刚手异成就事业问。故言末法成就品也。
    尔时世尊以下至说此小悉地者。听许为彼未来众生说此小成就事业也。若具于仪则以下至及说念诵相者。略标念诵仪相也。若具等者。明不缺轨则而修行必定成就也。不择时等者。谓若于世间诸小悉地。不必择宿曜及胜处。随行者心所至方所应请本尊而求悉地。即得成就也。及钩召于他等者。略明所作法。六分者头等六分也。当于念诵时等。行者念诵时若缺忘加护。则啖精气鬼并拏枳宁等盗取成就物。不缺加护则失物必得也。取不坏摄缚以下至即速现神验者。正明所作法也。摄缚者谓死人也。莽婆者肉也。和调等者如文。真言者依法等者。明施八方也。先定等者。明先施住尸林鬼神也。真言者于彼等者。明即于其处应作护摩也。四衢及树下等者。明于如是等处行者高声唱告。尸林贸肉鬼众即喜所求皆与也。成就隐形法者。梵音云安怛那（广如下文）严具等者。列所成就物。言严具者身诸严具。谓天冠耳珰臂钏手环服饰等也。眼药者。广聚佛顶经眼药方一切光明品云。莲华子莲华。莲华鬘。莲华丝。龙恼香。牛黄龙华（如师子口音）莲华郁金香。莲华乳。以上药等分细捣作末。取赤牛乳。取好日好时和作丸。如梧桐子。以阴干之。即洗浴。清净着新净衣。取药至道场中。以佛顶咒咒之一千八遍。咒已即取好日研药。取牛乳汁和研此药点咒师额上。亦点药已。照曜光明如日初出。乃至一切地狱黑闇之处皆得光明（广说云云）又眼药品云。苏味罗。安舍那。海水沫。雄黄两种。黄姜。牛黄。青莲华。郁金华。豆蔻子。石密。右上件药等分细捣为末。罗罗之和石密为散。于赤铜器中盛。咒师着新净衣。即将此至佛前。诵咒满八千遍。即得成就（如彼广说）雄黄者。苏悉地经成诸物相品云。若欲成就雄黄法者。当取雄黄色如融金块成分析。复上有光。如是雄黄能成上事（云云）所言等者等取诸种种药物（广如苏悉地并广聚佛顶经等）悉与等者。明如是等物悉与成就佛顶者也。
    尔时释迦牟尼佛以下至名拳起尸法者。重说速疾成就法也。即取彼摄缚如前不坏者成就迷怛罗者。摄缚如前。迷怛啰者。谓死尸也。别本云迷亸罗（云云）苏悉地云。或谓吠跢罗尸（云云）总持释云。或成吠跢罗尸者。成谓成就也。族姓众生。盛年无病卒死。体无瘢迹。犹未胀坏。诸根具足。取如是尸而成就。是为成吠多罗尸。若于尸得成就时。心中所乐无不成辨。故云成吠跢罗也（已上）回树等者。略明求成处也。清净而洗涂香华以严饰者。明涂饰摄缚也。及余真言明或以顶轮等者。明以如上真言作加护求成也。若不等者。明不如法招损也。即应以下正明行法也。无间等者。明勤修得验也。名拳起等者结名。可见。
    当入于水中以下。明修安怛但那法也。应取人莽娑以下。重明作护摩以修怛罗法也。贪着于女人以下。明贪染无戒人归依三宝六念成器随力修行也。修行者应当等者。明发菩提心修习之人任运得成就也。设离彼修习者。此之一句应明离菩提心不得成就。故旧别两本并云。发菩提心即得成就。离菩提心毕无成辨（云云）然今文窄而不载之。行者而不应以下至洗已而食用者。明食法坐法等也。不应食等者。明不应食物色也。于食生厌离者。明应于食不净观等也。不坐等者。略明坐法也（如前已说）不应鼓颊食以下。正明食时律仪。具如四分戒本并钞等也。寂默而念诵以下。重明坐法。言寂默念诵护摩迎请等悉地速成。若返之者即不成就也。当诵真言明以下。重明食法。如文。
    水中作念诵等者。重明水中念诵仪则也。不应与他人以下至由此生于过者。明寝卧处法也。前品已明寝卧息念也。今制与他人杂居。以生过也。吉日斋戒处以下至尤加而供养者。明善恶悉地成就等时节。如文。
    以童女縒缕以下至一切皆成就者。更明画像法也。由此画像故。别本名成像法品（云云）画像仪则如画像仪轨品广说。然于此文有其三别。从以童女下至智者应画像者。明欲画像时先行之事并故用物也。当于像中央以下。正明画像。如文。得此普通像等二句结成。如文。
    乃于过去时是妙音童真以下至则成为菩萨者。略明妙音菩萨往昔因缘。言妙音者即曼殊也。释名如前。无比威德者者。略叹德也。身中出光明等者。明是菩萨过去放光利益众生也。是时以下。明是菩萨证地得通等。如文。作有情利益者。略叹佛顶不思议德也。自身如来等者。广叹轮王佛顶。三摩地形相。于三有中作利益事。如文。
    尔时世尊以下至令其觉悟者。对告妙音叹其化身说法利生之德。如文。
    时曼殊室利童真菩萨白佛言等者。妙音菩萨问佛顶真言三摩地行名号差别。如文。佛言以下佛答也。所谓以下列名。都有一百九十五差别名号。如文。以是即知。序分所列菩萨二乘若干杂众。无非皆是佛顶真言三摩地王名号之所摄也。名字既尔。体用弥然。智者详之。但于其中有一名重出。佛意难测。不得专擅。又曼殊师利童子于我以下。说佛顶真言三摩地别名竟。重更略说佛异名也。略有一十三名。如文。曼殊室利童子于以下。重明此世界所知佛异名略有三名也。人天以下略明一名。所谓离欲也。童真于此世界以下。总举如来众多别名。故言成就五阿僧祗百千也。为愚夫声闻示现等者。明设异名之所以也。调伏成就等者。重结诸经中说也。童真于恒河沙以下。略明有种种名号也。言非但于此娑诃世界有如是等众多别名。于恒河沙佛世界中亦有种种差别名号。广如华严名号品说也。童子随调伏以下。结示如来真言色身事相也。言名字差别前已明了。色身事相亦复无量也。
    尔时世尊复告曼殊以下至我今亦如是者。重为妙音说修行轨则也。白分善时日等者。时能修供养时日也。诸佛及缘觉以下。明所供养诸尊也。圣天悉欢喜等者。明由修供养诸尊随喜也。行者于世天等者。明供食时轨则也。一切诸真言等者。结示真言威力也。新产及死家以下至亦不应食啖者。明不应食物及其处所也。如是以下。结不往饮食及不止宿也。破坏等者。示不应所以也。修行者应当以下。是修行时次第仪则也。三时三归慈心作净六念受戒等并如文。然八戒中文上有九。旧别两本其数有八剩一。谓不歌舞作乐。若论摄者。应摄不饮酒放逸之句也。言歌舞作乐必为饮酒放逸缘故也。若准大论及余文者。今经不应非时食之一戒似剩。自余八戒经文合论。若准安国照公赞文云。若依法密部。有九事。则前八是戒（八戒文如今经）不得过中食是斋也。结云前八是戒后一是斋。然验今经文。可八戒之上加根本之斋。故大论云。劫初圣人教人持斋是时斋法不受八戒。直以一日不食为斋。后佛出世。教语之言。汝当一日一夜如诸佛持八戒过中不食。是功德将人至涅槃。今因循论及赞等。经明八戒有九事非无眉目（云云）如罗汉等者。结示类例。如文。
    尔时释迦牟尼世尊以下至为令愍念有情故说者。说轮王佛顶世间出世上上真言明教画像法则也。画像品中已说书诸尊像仪式。今于此中更明书一字顶轮王一像。有其二别。应三肘以下明画像先行事。佛像以下正明画像。如文。
    尔时世尊以下至人中最胜尊者。复说伽陀叹此像功能。并明修顶轮王者所获功德果报等也。若见此佛像以下至此像为最胜者。叹此像最胜无比。于中初文略叹此像灭罪功能也。一切诸功德等者。明此像力诸功德法悉皆究竟也。诸天等者。叹应供养也。现世等者。明此真言力及见像之功也。此则等者。明多佛称赞及获悉地也。功德等者。结示此像灭罪增福也。获四如意足以下。明此轮王真言令定慧具足成佛人天供也。言四如意足者。谓欲如意足·精进如意足·心如意足·思惟如意足（广如智论）由持此真言以下。明由持转轮真言威德与佛等不思议最胜也。天龙及药叉以下。明八部众见持明者悉皆消融也。帝释大威德以下。明忉利天王分座也。及余以下。明三界中无与成就者等者也。若见等者。明不恭敬者自有损也。设于以下。明顶王功德无尽也。若人以下。明修顶王真言得成就者终不死益也。无量俱知众以下。明变身如佛化诸有情也。变身金刚以下。明以余化身现于天上并三恶趣及以人间拔苦与乐也。我略说以下。结示持明者得益相。获得五神通者。明得通益。五神通者。谓天眼通·天耳通·他心通·宿命通身如意通。即是菩萨所得神通。智度论云。问云。如赞菩萨品中。言诸菩萨皆得五通。今何以言欲住六神通。答曰。五通是菩萨所得。今欲住六神通是佛所得。若菩萨得六神通可如来难。问曰。往生品中说菩萨往六神通至诸佛国。云何言菩萨皆得五通。答曰。第六漏尽神通有二种。一者漏习俱尽。二者漏尽而习不尽。习不尽故言皆得五通。漏尽故言住六神通。今正明菩萨益故云得五神通成大菩萨。如法华云深修禅定得五神通也。人中最胜尊者。明成佛益。如法华云有佛人中尊也。（上来末法成就品竟）

第0段 密印品第八

    前品广说别异成就种种事业。以答金刚手异成就事业问。并答妙德问顶轮王名号差别已竟。今此品说印契安布及其真言等。以广答金刚手印安布之间。故言密印其真言品。尔时释迦牟尼佛告一切菩萨众以下至我今说大印者。劝受一切如来大印。即自宣说之也。一切如来出生大三摩地无比力超胜一切如来住真言身一切如来族真实大印真言者。谓此密印即是诸佛出生之处。故有无比大力超胜二乘十地菩萨。亦是一切诸佛住处身。密印亦通一切如来种族故云大印。若有众生持此大印。现身即得等同诸佛。有如是力故。如来劝汝等应受。即叹体也。无比威光神通流出无边奇特现威神能生一切菩萨能摧一切俱胝魔摄伏一切菩萨令难调之人起于慈心者。即明此大印真言之力用。如文。又一切如来出生三摩地无比力也。超胜一切如来乃至大印真言者。表法身也。无比威光乃至现威神力者。表慧力也。能生以下总明功能。可见。善男子以下结示成辨事业也。我今等者。标起将说大印也。
    尔时金刚手白佛言以下至方便成就者。秘密主重请世尊为众生利益故说易成就之方便也。佛言汝当谛听我为汝等者。是佛重诫许说大印。如文。二手内相叉等者。正说大印相。如文。若作印者。先应知十二合掌。故大日释云。今此中先说十二种合掌名相。凡诸印法此十二种极要。宜明说之。第一合掌令掌中心坚相着。十指头稍相离。少许开之。此名宁尾拏合掌（此名坚实心合掌也）第二次以十指爪相当。齐等以指头相合。掌中心少不相着。名三补吒合掌（此名虚心合掌）第三又以十指头相合。指亦齐等。然掌内空令稍穹际。名窟满罗合掌（此云如来开莲也）第四次以二地指二空指相着。余指稍令开张。名仆弩（奴古反）合掌（此名初开之莲也）第五次又以两掌仰而相并。令俱向上正相并铺之。名嗢哆那若合掌（此名显露也）第六次又先并仰两掌与前相似。而令诸指就稍屈合之。如人掬水之状（勿令太屈也）此名阿陀啰合掌（此云持水）第七次又令十指头叉。皆以右手指加于左手指上。如金刚合掌也（此名归命合掌）梵名钵罗拏^8□合掌。第八次又以右手加左。反掌以十指头相绞。亦以右手指加于左手指上。名微钵哩哆合掌（此云反叉合掌）第九次又以右手仰在左手上。以左手覆在右手下。稍似坐禅人手相加之形。此名毗钵哩曳萨哆合掌（此云反背互相着合掌）第十次俱仰二手掌合二手中指头相接而仰之。名帝哩曳合掌。（此名横柱指合掌）第十一次又俱覆二手掌亦以二手中指相接。名阿驮罗合掌（此云覆手向下合掌）第十二次又双覆两手。以二大指并而相接。十指头向外。亦同名也（亦名覆手合掌也。又梵名阿驮□）已上释文。若具说印相者。经文自云二手内相叉作拳竖二大指（云云）此是一切等结名也。经云。即此印屈左大指入掌。是为持莲华者印。又云。即前印屈右大指入掌。左大指直竖。是持金刚者印。今谓。是二印者莲华金刚二部之用。如文。
    真言曰曩莫萨□没驮冒地萨怛□南阿尾啰吽欠。初句归命一切诸佛菩萨等也。次大日释云。此五字即是降四魔真言句也。是行义。所谓本不生行也。傍加二点是净除义。以此义能降四魔除一切苦也。是□义。加上长画是无缚三昧。即不思议解脱也。是净六根义。由六根净故无尘也。义上已说之。普通真言释云。吽字威猛大势之声。一切圣贤所不能伏者悉伏。一切圣贤所不能断处悉断。故于诸真言主犹如轮王悉能益其势治其过失等（云云）又有三义。即如来三解脱也。修行除障而得三解脱。从三解脱而住大空。者大空也。佉字门一切诸法等虚空不可得故者。梵音佉字是虚空义。世间悉共许虚空是无生无作法。若一切法本不生离诸物。是毕竟如虚空相。今此空相亦复不可得也（文广云云）大空点庄严故。即是字遍一切处毕竟如空不可得义也。故此五字真言名降伏四魔解脱六趣满足一切智智金刚字句也。从此以下诸真言更不烦释。须寻大日义释等。
    此是一切如来心印真言者。并结示印真言名。如文。秘密主此名大勤勇心真言者。重结名也。大勤勇者。叹佛通号也。一切如来真实法者。示其不虚也。能解脱地狱乃至摄召一切菩萨者。明此真言功能也。金刚手我略说以下至何况余类者。重结叹功力。并况出所召众也。次如前二手作拳舒二指竖屈上节二头指互安于二大指甲上者。正明转轮根本不印相也。此名等者。正结大印名也。恒河沙数量以下至是处不敢住者。是重引证结叹此大轮王印功能也。
    秘密主此轮王根本印以下至未尝有忘失者。亦复广叹此根本印及真言威德功能利益之事于恒沙劫不可说尽。可见。
    金刚手此大印等者。重结示威德也。郑重称誉此印真言威德功能者。为显示此顶轮王功能威力无量甚深不可思议故。亦表殷勤之意也。次准前根本印二中指直竖合等者。明高顶王印也。以此等者。明此印用处也。次以二手虚心合掌二无名指入掌中以二大指面押二无名指甲上屈二头指相拄令圆满如伞盖形此名白伞盖顶王印者。明印相结名。可见。次准前印舒二头指则是光聚顶王印者。示相结名。可见。次准前印以二头指名安中指第三节是胜顶王印以下至如亲见如来者。结示别名及功能也。即此印以二头指苾二指背即名烦恼雹印亦名如来结跏印者。重明印相并结异名。如文。苾字蒲结反。芬香也。茶名也。不惬于此（更详。又毗必反）金刚手此等五大印已下至悉皆是轮王印者。总结五大印名。并示异名也。
    次以二手虚心合掌双屈二大指入掌中此印名如来心印等者。明如来心印相。及以结名示异名也。以此印真言以下至通一切成就者。明此印真言用及功能也。以此加持自身以下至真言末。明加持自身即成诸佛之所持身真言如文。此大真言等者。明所加持分兼用五字获五德也。
    次以二手虚心合掌十指互相交令虚其掌此名一切辨事佛顶印以下至真言末者。明相结名及说真言。如文。金刚手此一切以下至应护身者。明此印真言用途也。
    次以右手握大拇指作拳以左手执握袈裟角此名锡杖印以下至真言末者。明相示名及说真言。如文。此是锡杖明以下至印真言相应者。明功能并用处也。
    次先以左手仰掌安于脐下以右手覆左手上右手小指与左手大指互相加其掌令虚名如来钵印者。示相结名。可见。当于恐怖处以下至真言末者。明用真言时处并说真言。如文。钵真言大力以下至真言印相应者。明除饥渴护身等也。
    次以二手内相交仰掌二头指侧相拄二大指各捻头指下节倒安眉间名佛毫相印乃至真言末者。结示印名相及说真言。如文。此是毫相印以下至由结诵此明者。重示名及叹威德功能也。
    次用前印加持于颈则成颈印加持于鼻则成鼻印以下真言末者。明通用前印。并别说真言。如文。行者加自鼻等者。明功德也。
    次二手密合掌屈二头指各安中指背上大指屈入掌名为佛眼印者。明印相并结名也。一切佛顶中以下至能成一切事业者。明此印真言能灭众罪顿生大福成一切业威德功能也。即说已下至真言末。如文可知。
    尔时世尊以下至得此陀罗尼者。明受得此真言所从佛数也。金刚手由忆以下至修行者前者。明此真言力一切圣天来现在前也。于一切以下悉皆成就者。明由此明力一切教法及金刚族法悉皆成就也。是故以下至或二十一遍者。明修佛顶真言者常应知诵也。金刚手此佛眼等者。明说佛眼明妃之所以也。金刚手此陀罗尼以下至皆得寂静者。明此真言功能。谓暴恶众生难调鬼魅皆令欢喜。诸斗诤等皆使寂灭也。秘密主若修行顶真言以下至则损持明者者。明持佛顶真言不成就者。以此明妃和诵得验。及诫未经期限度数而不应和诵。如文。
    次则用前印以二头指各苾中指背是如来眉印等。明印相结名引证也。设有讫哩底迦及□萨苏天并持犁天。以下何况地居者。明此印契功能并举况也。旧别两本并云轮此印时。大自在天俱摩罗天俣呬野天等皆不娆恼。何况诸小魑魅鬼神而作恼耶。真言如文。
    次即以前眉印开竖二大指如口形相去中指两穬麦常结口印置于自口上者。明印相说真言。并如文。此是大威德以下至何况诸凡愚者。明此印真言威德功能。并举况也。
    次以右膝着地竖左膝左手引向后作答势以右手当心为拳竖头指作斯克势凌身向前名为无能胜大印者。明相示名也。能摧一切魔以下至摧坏暴恶魔持无量种形者。明此是印威力能摧魔军证无上智也。降魔之相如前广说。更寻瑞应经等。真言如文。复次秘密主以下至常得大加护者。重明以此真言加持己身得大加护也。
    次先瑞身结跏作勇健坐以左手仰掌安脐下结跏上舒右手竖掌向外以大指捻无名指甲上头指屈在中指背令不相著名如来铄讫底印者。如文。若结此印者以下至真言末者。双明此印真言威力利益。并说真言。三时若忆持等者。重明修持顶轮王功能无碍。
    次准如前印右手覆在左手上相去一□麦间名如来脐印者。如文。此诸佛大力以下至常护身无疾者。明此印功力诸病悉除也。即说以下正说真言。如文。是诸如来脐以下至种种无有尽者。结示真言印奇持神通无有穷尽。如文。（上来第三卷竟。从此以下第四卷同品）
    次以右手握大指作拳加持五处。名如来甲印者。示相结名也。一切佛顶中以下至速疾得悉地者。广明此印威德并诫离此行者有失也。如人而裸体等者举譬。总有九譬。譬显离甲胄之失也。踝字不允。从身为正。郎果反。赤体也。余譬如文。如是修行者等者。合譬以示阙甲之失也。谨慎等者。结劝被甲之得也。真言如文。修地者以下能成一切事者。举譬帖合结示此印特身骁勇之力也。
    次如前甲印舒中指则名如来顶髻大印以下至真言末者。示相结名。及说真言。如文。
    次准前顶髻印中指却合直竖头指置于左右耳是如来耳印者。示相结名也。若常加持耳以下至言音得最胜者。明此印功能及说真言。示行者利益。如文。
    次以左手如前甲印竖臂向身是如来牙大印安于自口傍牙处以下至真言末者。示相结名。乃至明修行成就等也。真言如文。
    次准前甲胄印虚空中指屈臂垂拳向下名为授记印者。示相结名也。虚字成辨一切事以下至结此授记印者。明此印功德。以劝常结此印得大威力也。真言如文。大威德成就以下至坚禁具尸罗者。明此真言具种种德也。
    次准前甲胄印微缩头指在掌竖臂向上是如来膊印有大威力者。示相结名及说真言。如文。
    次即前印安于二乳间名奶印者。示相结名。及说真言。如文。
    次右手以大指押中无名小指甲上直竖头指引臂高竖是如来幢印者。示相结名。及说真言。如文。
    次即以前幢印垂臂向下是如来卧印者。示相结名。真言如文。
    次准前印以臂横于胸是如来行印者。示相结名。真言如文。
    次以此印安于头中是如来头钩印者。示相结名。真言如文。
    次以右手大指捻无名小指甲上直竖中指头指是如来胁印者。示相结名。真言如文。
    次以右手大指押头指小指甲上中指无名指直竖是如来眼印者。示相结名。真言如文。次即前眼印微屈中指无名指是如来光网印者。示相结名。真言如文。
    次以右手大指押头指甲余三指竖微细屈是如来光焰印者。示相结名。真言如文。
    次准前光焰印申中指令微屈小指无名准前是如来唇印者。示相结名。真言如文。
    次以右手大拇指屈入掌中余四指并展仰掌向前名为如来舌相印者。示相结名。真言如文。
    次以左右二手仰掌以右手押左手上安脐下是如来三摩地印者。示相结名。真言如文。次准前定印安于当心是一切如来过去未来现在金刚焰心印者。示相结名。真言如文。
    金刚手此名以下至威德者。重结真言名。及明功能。举上况下也。
    次以左手展覆于脐下展右手仰掌押左手背名如来马阴藏密印者。示相结名。真言如文。
    次以右手作拳令甲不现唯出中指甲令现名如来坐处印者。示相结名。真言如文。
    次准此前印露出头指甲藏中指甲是名如来髀印者。示相结名。真言如文。
    次准此前印藏头指甲露出无名指甲是名佛慈三摩地印者。示相结名也。能生大慈心以下至应诵佛慈明者。明此真言功德也。真言如文。此是佛慈印以下至游此明威力者。重示功能以劝诵也。游犹由也。四无量中说慈悲明。余三自兼。（云云）
    次即用前印隐头中无名三指甲露出小指甲是如来无垢印者。示相结名。真言如文。行者吃食时以下至以佛无垢印者。明用此加食及食得益也。
    次准此前印隐其小指甲露出大指甲名为如来甘露印者。示相结名也。由结此印故能获明解脱者。明由结此印能得三明八解也。真言如文。
    次以二手各以大拇指入掌竖握作拳二拳相合名如来师子吼印者。示相结名。真言如文。种种奇特事以下至能成辨一切者。明其功能也真言如文。
    次以二手虚心合掌十指右押左互相交名为吉祥印者。示结可知。名娑□娑底迦者。更举梵名如来吉祥印能成大人相等者。略明功德。及说真言。如文。
    次即以此前印悉开于十指小指大指合余指皆微屈是印如莲华名为莲华印者示结。如文。如来吉庆印以下至真言末者。重标印名明其获福。及说真言。福利多种。谓获佛菩萨乃至地居有情等福。真言如文。成就等者。重示获福不虚也。
    次准前印如来敷莲华应结于当心名般若波罗蜜印者。示相结名。此明大威德以下至是印大威力者。明此印威德大力也。真言如文。
    金刚手此般若以下至证得大菩提。重明此印真言大功德也。
    次准此前印双屈大指入掌是名如来大悲印者。示相结名。真言如文。
    次即以前印各屈大指入掌各令□着小指根下是名如来膝印者。示相结名。真言如文。
    次准前膝印以二大指各□无名指根是名如来踝印者。示相结名。真言如文。
    次准前踝印以二大指跓中指根下名如来足印者。示相结名。真言如文。
    尔时世尊告金刚手以下至不能尽知其福利者。略明此等大印及百千俱知眷属印等福利无尽也。
    说伽陀曰以下至证得如来身者。重说伽陀广叹此等大印威德大力也。若成此明王等者。劝为利益故必应受持及广流布也。是印名大印等者。明此印有大威力令末世有情修持善品也。若善男女等以下至能疗诸疾病者。广明此等印真言令持诵者灭罪生福得通根具无病长寿拔苦与乐自他福利皆悉具足也。我今而略说等者。更示大印功力以劝常当受持也。远离诸障难等者。明常受持者离障证果也。
    金刚手此一切等者。总结如上诸印利益持诵佛顶真言诸有情故而宣说之。（上来印真言品竟）

第0段 菩提场经略义释卷第四

智证大师记一校毕
_
第0段 菩提场经略义释卷第五

　　

第0段 诸成就法品第九

    前品广说印契安布及真言等了。今此品中说世出世种种成就方便事业。故言诸成就法品。犹是答其成就事业之问也。
    尔时释迦牟尼佛观察大众者。将为当来诸众生故。略说佛顶轮王种种成就之法。故更观察诸大众会以告金刚手也。秘密主当来后世懒惰懈怠以下至转轮王功能者。许为不精进无暇有情略说顶轮王功能也。于中略举二类有情。一懈怠不精进者。二或婆罗门等者。是有净信者也。言婆罗门胜族刹利族姓者。于四姓中举其二种类。胜族可见。有净信及发菩提心者。大日经云。菩提心为因。悲为根。方便为究竟（云云）义释云。菩提心即是白净信心义也。释论云。佛法大海信为能入。如梵天王请转法轮时。佛说偈言。我今开甘露味门。若有信者得欢喜。此偈中不言施戒多闻忍信禅慧人能得欢喜。独说信人。佛意如是。我第一甚深法。微妙无量无数不可思议。不动不倚不着无所得法。非一切智人则不能解。故以信力为初。非由慧等而能初入佛法。万行功德从此增长（云云）菩提心义其文稍广。不能烦述。若依彼释。菩提心与自净信心只是一法。然今文似二。更引他经释。大乘十法经云。佛言。善男子。菩萨摩诃萨成就十法。是住大乘。何等为十。一者信成就。二者行成就。三者性成就。四者乐菩提心。五者乐法。六者观正法行。七者行法性法。八者舍慢大慢。九者善解如来秘密之教。十者心不悕求声闻缘觉乘。时净无垢宝月王光菩萨摩诃萨白佛言。世尊。云何菩萨摩诃萨信成就。佛言。善男子。菩萨摩诃萨行不净行得柔软行。彼菩萨信诸如来正真正觉无上菩提。信诸如来于一念中说三世事。信如来藏不老不死无量无边不生不灭不常不断。信诸佛实际法界一切智一切智人所知力无所畏不共佛法。信诸如来无见顶相。信诸如来三十二相八十种好庄严其身身有圆光。信声闻所说缘觉所说菩萨所说。及信所有善言说者。信此世过世。信正行者住正行者若有沙门若婆罗门。信善业果甚可爱乐微妙最胜。所说若天天主若人人主。信不善果不可爱乐。苦恼无量。或在地狱或在饿鬼或在畜生。彼菩萨如是信已。得离三法一疑二惑三不决定。善男子。菩萨摩诃萨成就如是信。名为信成就（略二三文）善男子。云何菩萨摩诃萨乐菩提心。善男子。菩萨摩诃萨以有菩提相故发菩提心。未发菩提心时。或诸如来或诸声闻劝发菩提心。善男子。此是菩萨初发菩提心相。善男子。彼菩萨闻有菩提。闻菩提心有大功德。闻发阿耨多罗三藐三菩提心。此是菩萨第二发菩提心相。善男子。彼菩萨见诸众生无主无亲无救无护无能度之令至彼岸。菩萨即为彼诸众生起慈悲心而作是言。我当于彼无主无亲无救无护诸众生等而作救护。而为彼因缘故发阿耨菩提心。此是菩萨第三发菩提心相。善男子。彼菩萨以见如来相具足身。生欢喜心生勇悦心。心生欢喜。以是因缘故发阿耨菩提心。此是菩萨第四发菩提心相。善男子。彼菩萨为众生令得利益安隐乐故。修行布施持戒忍辱。修行精进禅定般若（广说六度相不能具载）善男子。菩萨摩诃萨如是发菩提心。名为菩萨乐菩提心（云云）彼经广说十法之中。信及菩提心。一一相别说。今文净信及菩提心。一二之义随宜解释。菩提心义具如彼经及华严经菩提心论菩提心义章说。为如是等爱乐修行真言者。略说佛顶轮王真言威德功能也。
    能摧一切天龙以下至伽陀末者。略标佛顶轮王威德神力也。于中初总显示摧伏八部有情之功也。亦能令死等者。别示其能。如文。示现天中等者。结示现形无比功德。无尽也。我今少分等者。诫许深密法要非聊尔说。所以如来四诫郑重告金刚手有三听者。谓诫闻略中广说法而善作意也。我说异方便等者。更以偈略明我及一切佛利生故说之。如文。
    若有人才诵以下。广说种种成就之法及功能也。言离一切怖畏者。华严经云。初地菩萨离五怖畏。所谓不活畏·恶名畏·死畏·恶道畏大众威德畏（云云）广说如法华玄义也。此文云才诵真言离一切畏。则知诵持此真言力即身登地可以明矣。若能常持诵等者。明常持诵者远离诸魔消灭罪恶也。言诸魔者。谓阴魔·烦恼魔·死魔·天魔也。然魔多种。或有八魔十魔。具如璎珞华严等也。降魔义者如上已说。言仅诵之功。尚登地位离一切畏。况常持诵者乎。如上所说画像以下。明种种作法次第也。三时澡浴三时换衣等。具如仪轨品也。诵二十五落叉遍者。论云。落叉此翻亿。大日释云。落叉梵音。是相义亦是见义也。我于种种经教中凡有持诵相应处。多言诵一落叉或三落叉等。或言为除罪障故诵一落叉。极重障者不过三落叉便得罪业清净。然此义有余。今当决之。所谓落叉者是相也。若得三相当是罪得除也。先明身相。谓身体先时粗重。今即轻安。乃至或行百千里。迅疾而往不觉劳倦。速疾异常。先时静坐系缘多为小虫蚊虻等所恼。今悉不生。无复腻垢可恶之相。广如大品中所说。此是身相也。口相者。随有所诵暂发声时本尊即至。又如大品所说。口发声言非人不娆于他之类。皆是语业净相也。意亦有殊异相。谓发生无量慧解。如经一月四月分别不尽等。先时贪嗜如是如是食味。或不得者身即不安。今时寂然不复思念。乃至多日不食。恬然得喜悦之味。无余食想。身亦不困。或先多种种烦恼。今皆静息。皆是意净相也。由具此三净相故名三落叉。若不尔者。徒自劳形。虚数遍数。难得成就。无所益也。既得此三相。当更增修胜行也。或时诸天龙飞行空中。不敢履践其影。或来敬礼问讯。天诸童子以为给使问其所须。如此是谁得知耶。但诵持者自知而已。此亦罪除净相也。然上来明离一切相。今说三相。与此云何相应耶。今答。此三相以阿字故。此三即一相。亦非一非异。如天台所解与此略同。谓一相一切相。非一非一切。即相即无相。即非相非无相。皆是此意也。如是三相平等住于实相。是三落叉。身实相是一落叉。除一切身垢。语实相是二落叉。除一切语垢。意实相是三洛叉。除一切心垢。三垢除已三功德生。即是分证如来功德也。又落叉是垛义标义。如文殊经中明。学射初虽远垛后渐近之。乃至任运中的。首楞严三昧亦尔。以是因缘名落叉。复次身印契·口真言·意本尊。即是三行差别不同即是三相。即此三相入阿字门故。离于三相一相平等。如是照见是三落叉义。落叉者见也。故云勿异。勿异者不得他观也。复次前云三句义。谓菩提心为种子即因也。大悲为根。方便为究竟。从首至终皆明此三事。或自显此三德。或为成他三行。言三落叉者即与此相应也。又云。三落叉是数。数是世间也。出世落叉是见三相。谓字印本尊随取其一。一合相是也。字印尊等身语心等名见也。又云。持满一落叉者。谓以金刚语持之令满十万遍。然一是众数之母。自余一切诸数皆在其中若满一落叉未有证验。又当更作一落叉要令成就。一月二月等义皆如此也。若深秘释者。落叉是一见义。谓境界现前以心目观之。一缘不乱故名一见（云云）然释文约字印本尊及身语意密明三落叉义。约善住一见说一落叉义。今言二十五落叉者。谓约二十五有以明此义。即前释一字真言。云步即婆字门一切诸法有不可得义。所言有者二十五有也。释迦尊以法王三昧普现二十五有随类之身净除诸有垢秽等（云云）故知诵二十五落叉遍以为先行者。表净除二十五有烦恼惑业之垢显示二十五三昧自在之用也。破有之义。具如涅槃经及法华玄义行妙中说（云云）遍数终后从白月一日以下。明先行终后正入修行也。言白月者。一月三十日为白黑两分。月盈至满谓之白分。月亏至晦谓之黑分。此举白月表智慧也。一日乃至十五日者。表十五智断也。三十心为三。十地为十。等妙为二。妙觉究竟智断圆满。故以满月而为表也。例言黑月表定。然月轮体白黑常并表寂而常照照而常寂义。具如涅槃月喻品及法华玄义位妙中说（云云）取苏摩那华结以为帐者。华以表因。四十位等行相广多故以帐为表也。以檀香涂三肘曼荼罗者。香清凉义。表五分也。涂三肘曼荼罗者具德义。表三身三德等也。以种种涂香华烧香饮食用苏以为灯等者。明五供养。大日释云。献涂香时即得无障碍戒宝。献华时即得大慈生宝。献烧香时即得遍至法界宝。献灯明时即得转无明宝等（云云）义准献食时即得禅悦法喜宝也。当毗舍佉白分等者。毗舍佉又云1舍佉。是二月也。结金刚跏者。谓结跏趺坐也。乃至现四种相如文。见如是相则得成就。如文。若诵俱知遍以下至成大悉地者。明诵四俱胝遍。于中初二俱知成先行法。三四俱知成辨诸事。八部皆伏成就悉地。如文。于恒河侧等者。明作窣堵波之处也。于一一等者。明即于塔前香华供养诵七俱知遍即塔放光等也。即于刹那顷等者。明于一切世界得无与等者也。
    帝释尚速来以下至悉皆得清凉者。明诵七俱知遍以后诸天来供恶趣苦除之益也。尔时修行者刹那顷等者。明塔放光后。持明者身成大威德得大神通。光明如融金颜貌如童子。诸佛所摄获智身通。迅疾如风光映天众也。若有见彼成就者以下至悉皆成辨者。明见持明者人并成就者。皆共腾空作持明仙游历世界等之华报也。所至帝释处以下至出现于世者。明帝释分座乃至获得菩萨巧住寿大劫见无量佛等之果报也。于中佛是言以下至获得人中尊者。重以偈明持真言者自行化他断惑成佛获无上报。如文。
    秘密主此修行方便有如来以下至求大菩提者者。引证明诸佛菩萨在因位时皆修此佛眼大明而得成就也。秘密主以下至愍念世间故者。明金刚手亦于因时修佛眼明难行苦行获得成就也。金刚幢如来以下。重引一佛以证修此真言王得成就也。
    我今又说以下至住寿一大劫者。重说异成就事业也。于荷叶上等者。明加持所成就物也。乃至三种相现获三悉地。并如文。
    神通月白分以下至住寿一大劫者。三时澡三洗三时换衣三时五悔等。并如仪轨品说也。时别一千八遍等者。明所修行事也。别取苾刍毗奈耶等者。谓造钵袈裟等一依因分律并随机羯磨所说也。随取一事等者。明于如上说像前修广大供养。及三波多护摩以护钵等。念诵真言。三相现持时作变化等也。
    又以如来碍量以下至住寿大劫者。明剑持明法也。于神通月白分于八日或十四日作三波多护摩等者。明加持剑时节作法也。其剑以右手而持等者。明空中有声而云成就也。然后其像等者。明其像放光照行者身也。然后鼓明等者。旧本云。无量天乐不鼓自鸣（云云）故知明字与鸣同音也。即阿苏罗女等者。明修罗女围绕行者而为眷属腾空自在等益如文。
    又于高山顶上安佛像以下至为佛优波塞迦者。明持轮成就等法也。高山顶上者。明先行处也。山即中道山。谓表净菩提心安住不动义也。顶上表此菩提心究竟至于一切智地更无过上义也。安佛像者。表所缘妙境也。所谓初缘实相造境即中之义也。根茎果者。表五根力等助道也。正助合行有所至处。诵二十一万遍者。明初诵三落叉遍以为轮等先行也。然后等者。正明作轮等法也。补沙铁者。旧别两本并云尸陀林铁。言轮者摧辗义也。谓摧烦恼敌也。或钵置娑（云云）未详。应使等者。明造轮匠也。造已以下。明既造轮已作护摩法以护持轮成就等之所处。即是入修罗宫之法而关键破坏也。又诵十万以下。明次诵一落叉护摩修罗宫火然。如文。第三诵十万以下。明复诵落叉苏罗女出所求慰问也。入此宫中等者。明劝入宫也。并诸助伴等者。诫入宫之时入与不入也。忽然辄入等者。明未入坛者入宫之损也。是故等者。略结未入坛者之失。如文。入于宫中等者。明持剑轮等人入宫之益也。彼得以下。广明彼成就者得益之相。如文。其成就等者。明才念轮王真言轮破复成。如文。于迦叶波佛等者。引证明持轮成就者今现作优婆塞迦。如文。尔时世尊以下至愍念有情故者。更以伽陀引佛往缘而许说余成就法。如文。
    又如前轨仪等者。明作成就处并作塔念诵量数也。次当作塔之时等者。重以偈明作轮法也。置于五净中等者。明护摩加持也。言五净者。如苏悉地供养品云。取黄牛乳酪苏粪尿各别真言经百八遍。和置一处（云云）广如彼说。神通月白分等者。明加持时节等也。乃至出光以下。明得验成就利益等。如文。
    又说大成就法以下。重广说成就法也。应作先行等者。明成迷怛啰法先行处并遍数作塔等也。复说伽他等者。重以偈广说诸成就法也。不择日等者。明不择日吉凶及不必斋戒也。取不坏等者。如前略说。即是起尸之法也。无怖依仪轨等者。明行者与善伴作意持诵也。应问善不善等者。明问彼摄□吉凶等事。皆悉指示也。念诵极功夫等者。明轮王大力明为奉教使能与悉地常侍左右等也。或于彼口中等者。明剑持明法也。言于彼摄□口置细铁末而以加持。便吐其舌长如青莲。以刀割取成剑持明也。身色初日晖以下至以光悉照曜者。广明持明者威德大神力也。则往须弥峰等者。明往忉利天天众惊惧而作眷属也。帝释与半座等者。天主分座天众围绕也威力如大等者。明威动千须弥及动俱知山千赡部洲并百天宫等也。于诸地狱中者。明诸恶趣作利益事也。威德如天王等者。明严具备足天众侍卫身如青莲游诸世界也。当住一千劫等者。明寿千劫供佛利生也。又持诵之人以下至常卫护彼人者。明成宝持明法也。倍加而念诵作窣堵波等者。明先行事也。于摄缚口置细宝末等者。正明作法也。当即于舌上现真多摩尼者。正明得验也。燃盛大威德等者。明由得此宝剑持明等之所卫护也。又于口中置等者。明成长寿仙药法也。谓于摄缚口置乳糜和苏。欲起吐出。受取而食则成威德成持明仙也。或手安于口等者。明出香篆也。篆字持兖反。书也。行者应作拳等者。明拳持明法。如文。次说大成就以下至决定勿生疑者。明成福持明法也。往莲华池者。明先行法也。佛像槙壁等者。正明行法也。是像眼手动等者。正明得验。作邑主等悉皆如文。我今而略说以下引证结示。如文。佛顶胜真言以下。重示成就顶王真言者无与等者也。先说成就法等者。明依如上说成就轨则。并余部中所有印契而作成就以得大力希有奇特也。所有十自在等者。明能说者德也。言十自在者。华严五十三离世间品云。佛子。菩萨摩诃萨有十种自在。何等为十。所谓教化调伏一切众生自在。普照一切法自在。修一切善根行自在。广大智自在。无所依戒自在。一切善根回向菩提自在。精进不退转自在。智慧摧破一切众魔自在。随所乐欲令发菩提心自在。随所应化现成正觉自在。是为十。若诸菩萨安住此法则得如来无上大智自在（云云）十力如前。若与此相应以下。明作法成就人尚坏天王况余有情。如文。为彼难调伏等者。明如上作种种法者如来必令得成就也。况字与贶同音。贶者赐也。以此教王仪等者。谓若依此教所说轨则而修行者。尚能令成诸不成者。况所求事宁不成乎。以此教王中以下。结示此法中摄入一切法故佛法眼中说为最胜也。
    尔时世尊以下至七言颂末。重明修习顶王求成就之轨则也。先佛诸仙宝髻说于是契经尽惊觉者。宝髻佛亦名宝胜。因缘如金光明中说。娜啰（人也）弥拏（天也）摄□啰（自在也）冻哦摩蹬伽之明者。谓如人间大自在天等所说真言也。此明所作之教也。少分尽彼境界教者。且许尽彼等境也。此非正教三昧耶者。此结非正教也。例如大日释云。若梵天所说真言有阿字者。是约出离五欲觉观不生明义。若帝释护世真言有阿字者。是约十不善道及灾横不生明义。余皆以类可知（云云）我为染衣而宣说以下至是故相应三昧耶者。总明为出家人宣说此教也。于中二别。初于彼愚昧及多闻等者。通明为彼愚痴贪嗔邪见世间出世人也。次多分于此世间者等者。别明为于世间聪哲乏财之人末世求有障之者。是故等者结示。如文。加行修习等者。结诫求成就者梦中无染也。先知真言三昧耶以下至身口意因而相应者。明预知三昧耶坛法等别而应于仪则三密相应也。设说必密真言教以下三句。明设有真言教法而秘假观行相应以修佛顶真言也。真言教法成就中以下三句。明此佛顶真言诸真言□地中之财也。□字古猛反。金璞也。亦作矿字。如智论云黄石中有金性等也。所有诸地之方所诸余所有占算论王法理论及书画医方工巧如是等一切皆是世尊说者。明如上世间诸法皆是佛说也。如金光明（云云）故次行云调伏有情而示现诸佛此中作是说也。悉地三种而分别本来清净真言法获得律仪与印契谁于一切起憎嫉者。谓于一佛乘阿字妙理中分上中下等九品悉地别。如折金杖不失金用（云云）诸有行者皆依律仪轨则而修得益。云何可起怨憎嫉妒也。真言句义悉皆无憎嫉感招诸障难着于文字心犹豫彼作真言多分别者。此文明无相义。谓一切诸法皆悉空寂。于此空法起憎嫉者必招罪障。故修真言者著文字句义而生疑虑心。于无分别法而作分别想。不得见实相。若离分别戏论则见心实相。故金刚云。若见诸相非相则见如来（云云）着于真言缘枝叶以下。结示如上着相者不应与授也。于旃陀罗不说应以下至法则不成坏己身者。明不为恶人说此真言。彼人不成还致损失也。是故等者。结慎莫说也。缠染贪欲必不成以下至云何成就救有情者。明多贪染者及忽遽散乱之人。自既无审虑义理成就难期。何救有情也。住阿兰若及山薮等者。谓虽处闲静而五尘交杂不得成就。所谓假名阿练若也。当住净念者。劝当安住清净正念也。心流散以下。明散心流动者必不成就也。是故等者。结示制心也。故天台云制心一处无事不成法界即一处等也。三种谤毁如来说以下至一切悉皆何不成就。举三种人作三谤毁也。初一句标。次二句列。后一句结示。三种人者。谓求法他世人·住法人·理相应人也。世间悉无作是说等者。次明三种谤毁也。世间悉无者。举上无相义也。作是说者。明下三种计也。所言自性（因中有果论也）及而去。并不去（上二去来实有论也）自性若成等者。谓计自性人若行真言行者。余二何不成也。如是等类谤佛所说故言心作三种谤也（十六异论中义于此可说也）是故世间有二论以下至世间有无作是思者。重明有无二计。初句表二论。次二句劝进。后一句结也。精进共同由福因等者。劝彼二论共同精进作福因不应生诽谤也（三种谤者盖外道计。谓数胜论等二十五论谛六。句自性实等在初等也。有无二论是佛弟子。谓小乘数人论人。并大乘清辨护法等。佛世在前有其性分故预示之。云云）圣天种种设轨则以下至我说获得下悉地者。谓依如上所说有情意乐所计不同。大圣慈悲说种种法令获悉地。如根有下中上之异。悉地亦然。故云得下悉地也。一切诸天应供养以下至亦不应起于讥嫌者。谓凡持诵顶王真言人虽供养天等八部而不必致礼。设不礼拜而不应生于讥嫌也。无量劫中等者。结示真言最胜无比行历劫不可说尽也。我说三部仪次第以下真言教心轮王法者。谓已广说三部仪则次第。其中亦有九品悉地故云多种类也。应作次第等者结劝。如文。（上来诸成就法品竟）

第0段 世成就品第十

    末法成就品及诸成就法品。广说世间出世间种种成就了。今此品说世间最胜事业普通秘密之法。以答金刚手最胜事业秘密之问。故曰世成就品。
    尔时释迦牟尼如来入一切真言教照曜入不思议佛境界力游戏三摩地以下至亦入是三摩地者。明佛所入三摩地名。谓欲说普通成就护摩法先入此定恒沙佛土一切如来及诸菩萨亦入此定。所谓唯我知是相。十方佛亦然之意。亦是诸佛同事等之义也。
    尔时金刚手以下至观佛世尊者。明金刚手见佛入定绕佛不瞬也。尔时世尊以下至亦从定出者。明佛从定起出。如文。尔时释迦以下至世尊作是说者。许略说五佛顶王普通之法也。金刚手以下至真言末者。正说普通奉请真言。如文。此是等者结名。如文。于遏迦中等者。明迎请时辨备阏伽也。次香等真言曰如文。次迎请火天真言曰如文。若拨遣等者。明拨遣火天时增加句。如文。次辨事真言如文。此真言以下明用此真言法则。并结名也。
    次摧坏真言如文。此名以下。结名及明除毗那也迦作法也。次一切事业以下至真言末者。明摧毁佛顶真言。如文。以此真言以下。明此真言力用也。以如是等大真言以下至即成结曼荼罗界者。明如上所说诸真言用途也。于轮王曼荼罗等者。总明作一切事业也。修行者先应等者。明净室法也。即以此真言于净瓶中等者。重明洒净法也。以摧坏佛顶等者。明加持橛法。如文。即成等者可见。无能胜佛顶真言如文。以贤瓶等者。明香水灌顶离障也。此是无能等者。明此佛顶大真言息障灾除恶梦之功能也。
    我今说一切顶王等者。重许说顶王真言普通功能也。若才忆念以下至悉皆消灭者。明若暂念者即成护身等利益（云云）若住奢摩奢那者。旧别两本并云尸陀林（云云）又以苏护摩等者。明息灾护摩法。兼明取伏藏法离障护伴等法也。定知有伏藏等者。正明取用伏藏法也。又于阿苏罗窟门等者。明入穴法并得长年药等也。或结轮王等者。明结印掷苏罗前即彼倒地也。又吃穬麦等者。重明得长年药也。又月蚀等者。明成大长年药也。又于山顶等者。明得啰惹（王也）法也。又于山顶作缘生法身塔等者。明得摩诃满拏里主法（大舍人主也）或得大邑主及乡党主也。
    又法取莲华等者。明得无尽伏藏法也。又欲得敬等者。明得大小王等敬爱法也。又欲令等者。明得婆罗门敬爱乃至一切童女敬爱法也。取羯罗尾啰未敷华等者。明得一切人敬爱法也。又糠和尾娑（毒也）等者。明驱逐设咄噜（怨也）法也。又以芥子等者。明摧设咄噜法也。又以尸林等者。明令殒法也。又以芥子油等者。明得一切部多鬼敬爱法也。又以郁金等者。明一切必舍支敬爱法也。
    又结印诵真言加泮字者。明除鬼魅法也。又以睹罗斯药烧者。明鬼魅现语法也。又真言中加弱字者。明令中毒者迷闷却苏法也。又真言句中加匿字者。明毒不行法也。又真言句中加莫字者。明制毒蛇法也。又尸么舍那（尸林）炭画作圆坛者。明召毒蛇及鬼魅来能禁止法也。又真言句中加护摩者。明能禁口法也。又真言句中加息字者。明禁恶星法也。又真言句中加4字摧利牙者加速字令损支分。如文。加底瑟4底瑟4缚鬼魅乃至加论驮论驮禁喉。如文。又日蚀时月蚀时等者。明日月蚀时持孔雀尾作法以复。乃至能成辨诸事业也。又盐和油麻护摩者。明令设咄噜（怨也）鬼魅危患法也。又以瞿摩夷捏彼人形等者。如文。捏字奴结反。捺也。又烧一切种柴等者。明得种种财宝法也。又烧油麻等者。重明求财皆得法也。又烧屈屡草者。明增寿法也。又护摩粳米者。明得儿法也。又烧蜜者。明得诸人敬爱法也。又护摩苏者。明得威德法也。又护摩乳者。得息灾法也。又护摩苏者。明得增益法也。又七日三时等者。明获大悉地也。我说大成就法以下至求成就用者。重说普通大悉地法也。于山顶有舍利塔前者。明成就处也。诵三十万遍者。明先行之前遍数也。然后对像等者。正明修先行法也。此先行等者结示。如文。又入于大林不食等者。明在家隐形现行法也。又上于山顶等者。重明向日食乳等修隐形法也。
    又法以左手作拳以下。复明得安怛但那也。又当月蚀时取劫波罗等者。重明得隐形也。劫波罗者。谓髑髅也。摩努沙者。人也。又取摩努沙心等者。亦明作药。隐形之法以三金裹者。谓炼金银及熟铜器重盛药丸。例如陀罗尼集经第十云。又法取优钵罗华。若无此华。取初出青莲华·舍利波尼·鞞沙多波尼·摩陀那香·摩卢伽香·摩那吒罗。以上六种。等分捣作末。以雪水和作丸。丸如小枣大。于金银合子重盛药丸（云云）但生金银等不得用之。以有毒故。如梵网云生金银毒（云云）广聚佛顶经云金毒银毒等。亦有丸药盛金银熟铜等器（要者寻之）或黑月分以下。明加持药时分得验等也。又取牛黄等者。明得持明成就最上悉地也。又日月蚀时取牛黄苏等者。明三相现。谓沸烟。爓。得三悉地谓不忘·隐形·腾空也。如是雄黄等者。明余物成就也。言黄丹者三种相现如文。又苏路丹惹那等者。重明隐形法也。又剑轮像伏黑鹿皮等者。总明一切成就得为最胜也。又取不坏摄□（如前）等者。明起尸法。如前品说也。又取金末等者。明地持明仙也。若以铁粖等者。明吐出剑法也。若置白芥子等者。明吐出严具也。若置油麻等者。明吐出本真言教经夹得持明成就腾空也。又以手按彼迷怛罗口等者。重明迷怛罗法也。三相如常。动即语。意所求事皆说与长年药若起即成使者。其持明人欲所去处乘彼肩上随意而往得持明仙。如文。
    尔时世尊以下。重说伽他（云云）秘密主汝听以下至诸佛之所说者。许重略说普通修佛顶等成就。如文。此中作是言以下至及佛像动摇者。正说成就作法也。羯你迦啰华及取莲华蕊苏噜丹惹那等者。谓上三物以三金裹应作丸药。别本云。当以羯你迦啰华莲华须素噜丹惹三物等分和捣为末。水和为丸盛银合中等（如上广说）于日月蚀得三种成。三相次第得三悉地。如文。吉祥大持明等者。明如雷声幡华及像动应知成就相也。若见等者。明见不祥相不求悉地也。献涂香华等以下至然后作胜法者。明先作息灾法乃至七遍然后作胜法也。应作等者。明作塔求成也。蝎蜡及鸣乌等者。明见成不成相以求成就也。旧别两本并云讫哩迦啰縒虫迦迦鸟等（云云）蜴音亦蜥蜴也。蜡字（未详。或应蜥字先的反。蜥蜴也）念诵以为先等者。明归命作福等必得成就也。为少福愚夫等者。明为少福人作增加福也。成佛悲为本等者。明大悲利物故说真言教也。大日经云悲为根等之意也。天王帝释等等者。明才诵真言胜彼天等也。及居士宫等者。明在王宫得验成就者端严常作法也。清净修行者等者明持念者不应多事。若多事者即心杂乱也。如世间之人等者。明劣慧无方便人于诸合药阙缘不和有损无益也。三种微细者。谓不解阴阳不依教法不秘作法。由此倒者有坏不成也。若取于伏藏等者。明采伏藏人必有王等畏也。占相必生疑等者。明占相吉凶等生犹豫心也。医术果增长摄授长年药等者。谓世间医方伎术果报增长得长年药。皆由持真言而获彼等果也。如是诸伎术以下至犹此心住著者。结明诸伎术等由心住着而有过患无所获也。真言以为首等者。明真言为首彼获大福也。菩提最胜果等者。明由闻思修三慧行故得最胜果也。是处等者。谓此得果处一切贤圣常所游戏也。是故等者。结叹是处。言能与相应成就本尊皆依此法也。我已曾广说等三句。结示古今所说广略。如文。（上来世成就品竟）

第0段 无能胜加持品第十一

    前品已说世间最胜种种事业秘密仪则。以答金刚手最胜事业秘密之间。今此品说难胜奋怒明王真言能破一切魔王魔众。故言无能胜加持品（此明王释名。略如序品中说）于叙问中止魔句也。
    尔时世尊观金刚手秘密王复以伽他而语之曰当于未来世有情劣精进我慢嗔恚痴无渐矫恼吝不能依仪轨修习真言行者。佛重观对场说此偈者为如是等诸有情类将说。难胜加持真言也。不能依仪等者。谓彼具缚愚痴众生不依如来所说仪则不知修习真言妙行也。是持诵之人等者。谓若是持诵真言之人如前所说诸护摩法之所加持也。诸魔悉惑乱悉无是思惟以明获成就虚受诸动劳常作是思惟愚夫常是说者。明被愚夫为魔娆乱受诸劬劳邪执异说也。故旧本云。魔鬼娆心。唯说断见。空无所有。如斯有情意思业思。昼夜如是。虽多切苦。受持诸咒。永无证效（云云）别本文同。言处受者。处字昌与反。居。止。制。息留。定也。今用止训也。为息彼障故亦除诸魔罗今说此大明先佛之所说利益诸有情是无能胜明者。许为除彼等有情魔障故正说此明也。所言诸魔四种如前。但于其中烦恼魔及天子魔多分为障。如文可见。若人常忆念随时住等引彼诸魔障者悉皆得除灭者。略说持明者得益也。言等引者。梵音云三魔呬多。是摄心一境之义即一心义。具如上说。即说真言一句者如文。尔时金刚手秘密药叉主心生大欢喜顶礼于世尊大觉智庄严此大无能胜是明我愿听者。世尊欲说此明秘密主生大喜悦。顶礼大觉即言愿听也。言心生大欢喜者。谓世尊现在说法引道之时。众生得益是不难也。今为当来末世有情说此真言。故生欢喜。是欢喜者非寻常喜。故加以大言。大觉智庄严者。于三觉中（自觉觉他觉满。菩萨乘。佛义如常说）佛是觉满故云大觉也。所言智者。谓一切智道种智一切种智。此非次第三智。即一心三智也。故经云。三智一心中得（云云）庄严者。所谓定慧二严。以庄严法身也。
    尔时世尊即说大无能胜陀罗尼曰。如文。说是陀罗尼世间悉皆闻者。谓说此明时。三种世间悉皆得闻也。是大无能胜能坏一切魔能增勤勇力者。明此真言功能。如文。则住三昧形名为无能胜者。结示此真言亦名无能胜三摩地也。本瑜伽中定慧双运之意也。说彼大心明大力极勇猛不易于前明是心世尊说者。是明说彼明王心真言。如文。说此心真言应等正觉说七佛之世尊显扬诸功德者。谓说此真言非但我牟尼。七佛世尊亦显功德也。即说是大明利益修行者者。明大明是利益行者也。普遍诸世界六种而振劝一切魔宫殿悉皆大振动者。结示此明威德世界六动魔宫大震。如文。
    金刚手此真言句等者。明说此真言之所以也。秘密主或持诵以下至带颈臂者。明此真言加持及持之轨则也。彼人以下至其前者。明持此真言者易得成就本尊速现。如文。念诵时若能忆持者。结劝行者念诵之时必能忆持也。金刚手我不见以下至欲来障难者。明持此真言人不为一切诸恶之所障难。于中二别。初举此真言所加持者也。次若人若非人等者。明来障难者也。作是思惟于阿吒迦□底王宫不得入者。明彼杂类鬼等不得入于多闻天王宫也。阿吒迦□底者。多闻天王有三宫。一名毗舍罗婆。二名毗钵帝。三名阿荼槃哆。纵广六十由旬。七重栏楯。七宝所成。大宝积云阿吒筏底城。旧别两本并云毗沙门城。可见。若有违越以下至亲族朋友者。明有违此持明者时彼等鬼类有违族之失也。不容住于彼者。结不住于彼也。金刚手以下至印可者。结示此明加护印可。如文。（上来无能胜加持品竟）

第0段 证学法品第十二

    前品已说降魔怨法。答金刚手止魔之问。今此品说修习佛顶不思议印三摩地者所应学法。故言证学法品。于叙问中是则第一修佛顶真言异方便之句也。例如大日经云受方便学处品也。
    尔时世尊知无尽法界已除遣一切诸障者。结指前品中说降魔之法。故云已除诸障也。复诘金刚手等者。重正对诘也。若善男子以下至住坞波塞迦律仪者。举能学人也。四众各应住本律仪者。谓此四辈随顺佛教已受僧尼具足大戒及以清信士女等戒。故结文云各住自律仪等。若是彼善男子以下至我略说者。正说所学法则也。修真言行者彼先应入曼荼罗等者。谓若欲修真言行者。必应先从明师入坛灌顶。若灌顶时先受三归依及菩提心故也（其义如别）应成就十善业道者。谓一不夺生命戒乃至十不邪具戒。广明戒相同异差别。如大日经学处品及其义释。准智度论。法空中菩萨不见是三业是为无罪。若见是三业是为罪。声闻法中十不善道是为罪业。摩诃衍中见有身口意所作是为罪（云云）例应言不见者身口意所作是为无罪。乃至若菩萨不得身口意。是时则除三粗业。心住毕竟空中。一切法不可得而常行十善道。不起声闻辟支佛心。以不取相心一切诸善根皆回向阿耨多罗三藐三菩提。是名菩萨身口意业。粗罪（云云）论法空中辨大小乘明罪无罪及粗细等。今十善道明持念者先修学法。其观心相如次文云应观法界等也。如说修真言行极善作意者。如彼三归发菩提心戒十善戒等。于真言行一一皆有作心观念。故言极善作意也。亲近承事善友者。谓明知法师。故涅槃云。亲近善友。听闻正法。思惟其义。如说修行（云云）又善友多种类（如止观说）常修六念者。如普贤观云。或有说言。汝当念佛法僧戒施天（云云）应观法界如虚空自性者。如华严云。游心法界如虚空。则知诸佛之境界（云云）应善修习等者。如般若说。五蕴乃至诸佛无上正等菩提。一一皆空清净法界（云云）具如彼说。于此观行等者。是劝持也。言若受如上三归戒等观行作意者。当不欺佛心不放逸也。善应随三世佛菩萨行行者。即劝修也。上行去声。下字平声。住于阿兰若等者。明修行处并诫不顾身命也。三时善应等者。诫修真言者每日三时受持如前所授三归菩提心戒也。所闻甚深等者。劝随师所闻秘法不忘修行。总是三慧。谓所闻等是闻慧也。忆持思慧。修行修慧。可见。善修四摄者。谓布施·爱语·利行·同事。此四法善能摄取利益众生故名四摄。故大品云。菩萨摩诃萨以二施摄取众生。所谓财施·法施。是为菩萨希有难及事。云何为菩萨摩诃萨爱语摄取众生。菩萨摩诃萨以六波罗蜜为众生说法作是言。汝行六波罗蜜摄一切善法。云何为菩萨摩诃萨利行摄取众生。菩萨摩诃萨长夜教众生令行六波罗蜜。云何为菩萨摩诃萨同事摄取众生。菩萨摩诃萨以五神通力故种种变化入五道中。与众生同事。以此四事而摄取之（云云）于如来等者。谓持明者常于佛塔前涂坛念诵供养也。于真言仪轨等者。谓依前所说仪则常勤持念作塔也。身口专精等者。谓三业精进行不怒乃于不欺诳他之戒也。于诸有情等者。谓诸有情类悉皆本有佛性阿字妙理。故常恭敬。一切男女皆是父母故常爱乐。如常不轻品及菩萨戒经等（云云）善知如来等者。谓善知佛说真言秘教之意趣也。我略说者。结上所说所修学法也。修行者等结劝行者常勤精进安立有情于佛道也。如法华中不轻菩萨知者众生皆有佛性。礼拜赞言。汝等皆行菩萨道当得作佛等（云云）若修佛顶等者。总劝修佛顶真言者及修余真言行者。应如是修行成就也。如方广经等者。兼劝余部所说真言行亦应修习也。名住自等者结劝。如文。
    复诰金刚手以下至一切色身者。明如说修行佛顶轮王真言之行得成就者。身光如日种种严身皆悉具足。乃至圆光过于日轮映夺一切等。于中三别。如说修等者。明修因得果。真金等者。明严身之具。具诸以下。明相好圆备等。并是显持明者即身成佛。可见。言周停者。周备也。停定也。犹调停也。
    复次金刚手成就持明仙以下至最胜广大获得成就者。广叹成就佛顶轮王真言菩萨德行。于中二别。谓如意树药王德。即是拔苦与乐义也。初成就持明仙才见等者。略叹如意树王身德。即是显此佛顶真言于诸真言明中最胜无比能满一切众生所求。所以举如意树为喻。故智论云。如人种众果树。不如一人种一如意树能随人所愿如意皆得（云云）意谓。诸余真言虽千万种。不如一字佛顶明王。次下文中其趣可见。复次金刚手以下。重叹如意树王身与乐满愿之德。如文。彼得轮王成就之人以下。叹为法王之德也。金刚手此一字以下。叹为明王主之德。如文。或修行以下。次叹药树王身拔苦之德灭除一切业障之病亦灭一切三恶趣苦之义。得成此真言等者。叹神通自在之德也。才瞬目顷等者。叹举身轻利之德也。一切佛菩萨缘觉声闻称赞欢喜者。谓常为诸佛之所称叹恒被三乘之所欢喜。是叹上人所赞之德也。得一切菩萨行者。叹具足菩萨所行之道德也。于余世界自在游行者。此叹游戏神通净佛国土之德也。于一切有情等者。叹下人归仰之德也。乃至以下结叹。如文。尔时如来以下至伽他末者。以颂重叹成就轮王真言者德也。种种斗战空自在者。如上文云住十地菩萨不敢违越其教令也。言尚第十地大菩萨不敢违逆其教令。况复有种种相斗诤者乎。故知空自在者也。如我宝性而照曜者。如上如意树义。言如如意珠非但雨宝以满人愿亦能朗夜。故天台云。此珠放光而复雨宝等（云云）若青莲华在池开彼腾骁勇威光色者。明持真言者威光色也。如金光明叹佛偈云。其目修广清净无垢如青莲映水开敷（云云）彼人悉皆超世间毗钮真言不可及者。如上文云。圆光一寻超过日轮映夺一切等（云云）毗钮释名如序品说。言如此大力天所说真言力。比佛顶王明亿分不及一也。
    尔时世尊以下至应摄三种时者。重说伽陀略说普通修真言行地分及时也秘密地居人者。谓地天也。明者先行后指示相最胜者。谓持明者修先行后。地天示相最胜及中下也。地方说三种以下至成就处三种者。标列结地相。如文。恶王贼饥俭以下至于此教断制者。明有难处不应居住也。三时应念诵等者。结明时分。如文。（上来证学法品竟）

第0段 护摩品第十三

    前品已说普通修习佛顶真言行者所修学法。以答秘密主修佛顶真言异方便之问了。今此品说三种护摩法而答金刚手息灾增益调伏法之间。故言护摩品。言护摩品者是烧义也。
    复告金刚手远离于秘密成就不可得者。谓若修真言行者离秘密护摩之法不得成就。故重告敕也。于此经教中成就故说密护摩炉差别应秘密而作者。谓为令成就真言法故。于此经中秘密而说。当秘密而作护摩之法也。息灾等三种一处不应作者。谓扇底迦法·补瑟征迦法·阿毗遮噜迦法。此等三种护摩具支观行色法各各别异。不应一处而作其法。故次文云若一处护摩护摩炉必谬也。若于调伏炉不应作息灾如器中有毒盛乳必当坏者。谓调伏炉中置毒药等以护摩之。故不应作息灾护摩。譬意可知。审观三种事故说三种炉者。谓明知如前三种事业当如法作。故说三炉也。余教亦说三炉作是分别于此应用之是故不相违者。言非但此经说三种炉。诸余教中亦说三种。如是分别而护摩之不应相违。用屈屡草芽以下至获得种种利者。略明息灾护摩作法并所用支分等。如文。若被窃药物以下至护摩而称赞者。明被偷物却征之法。广如苏悉地说。于诸三种法而用苏护摩者。谓三种法中皆用牛苏必不应缺。别本广说三种护摩作坛及敷草等并所用物衣色面方一一委细。行者须寻。又护摩火名。邪正差别。并余护摩种种作法。如大日经及苏悉地瞿醯牟利曼荼罗并护摩仪轨等。应一一留心秘密而作法。不应显露趣尔自恣。返招罪愆也。
    尔时世尊以下至及与印契等者。重为有情利益更说修习佛顶真言成就义利及印契等（云云）我先已宣说等者。指前所说普通作法。如文。我今说印契等者。示今所说。如文。普通佛顶印以二手内相叉作拳竖二中指相合屈上节普通一切佛顶印能成就一切义利者。示印相结其名明成利也。从此以下明以一印通一切用。可见。由见此印契以下至悉融而惊怖者。明此印契功能也。此是大真言一切佛顶心以下至真言末者。示真言名及正说之。如文。
    复说伽陀曰以下至诸苦悉消灭者。明此印真言利益世间诸苦消灭之功也。由此一切佛顶根本印等者。重明此印作业护身。如文。以此根本印用中指端来往干。明以先印持明迎请也。一切普通先所说以各自真言用者。明以此印通用前说真言。故次文云结此根本印通一切处用也。涂华烧食灯等并用此印。如文。即用前印等者。明迎请火天之印真言（云云）若拨遣火天等者。明发遣之印。如文。又即此印准前以下。明摧坏顶印。如文。能作奇特事等者。明作奇特及一切事护身等之用也。又移左中指以下。明用摧毁顶印真言（云云）此名摧毁顶等者。结名并明用处也。准前普通印等者。明净处用及示用真言（云云）若求成就时等者。明前印护处之用及示用真言（云云）用以自灌顶等者。明灌顶之用也。若人得此印等者。明净室之用也。当于澡洗时等者。明澡浴时用也。本部三昧耶等者。明止魔用也。于此佛顶教以下结说。如文。即前印二中指于手背上相押如环者。示印相也。此无能胜顶等者。结名并明除恶梦等功能（云云）应用此大印等者。明寝卧时用。如文。我今以下。结略示广。如文。于此以下。明为修佛顶及佛眼明求悉地者一切皆已说。如文。修诸真言说解脱以下至悉除一切诸疑惑者。谓初句总说修真言行得解脱也。一切如来等者。明诸佛菩萨皆修此行得安乐义利也。增加精进等者。明为有情利益加行精进勤修习者悉除诸疑也。是故等者。告金刚手正为宣说也。我已等者。指如前说仪轨等也。此是等者。正示此护摩法也。三时以下。正明护摩也。以此以下。明真言王喜。及与成就真言主也。成就念诵及护摩以下。明三种护摩相资而一一中有三种念诵修行法则也。言于息灾等三种法中一一各有上中下成就也。身口及意以下。明身密印·口真言·意妙观。以此希望增益事也。复说三种以下。明三种悉地。谓天上悉地·虚空悉地·地上悉地（云云）此三悉地亦有上中下。故次文云为彼求成有三种乃至并与求法而念诵（云云）求欲财宝如文。随其悉地发勤勇以下。结明随其差别悉地皆应精勤。依法作佛塔正见大悲求成就也。彼人以下。明成就易得。现世安乐。后世得脱也。古昔等者。明往多人修顶王法得成就也。我曾等者。结归于我。如文。
    尔时世尊释迦牟尼如来以佛眼观无量无边世界复告金刚手者。谓今于此中欲说通修三部作法故。重观诰以说伽陀。诸教中已说以下。明诸余经中所说律仪作法皆于此法中应修行也。以彼圣甘露等者。谓以此尊真言通于三部余部广说。常当由彼修行悉除诸障也。如悉地经（云云）明王经所说以下。明彼他部所说仪轨皆此中用也。不应食下。总明不应食物也。求悉地行者以下。明净身故用五净时也。所余诸教说以下。明通用诸教中所说作法也。言若有人疑是余教说悉皆修行。乃至诸余教中。于此不说（云云）一切诸如来以下。明诸佛菩萨曾修会说乃至广作义利也。为被劣慧者尽说其威德者。结诸佛说也。我今少分说称赞其功德等者。结归我说。并示百劫不能说尽无尽无得也。若得此教王以下。明得此法者所获果报也。同如来者。是究究果。同菩萨者。即分证位。故次文云天苏罗敬得不退转（云云）如法华云定当作佛为人天敬转无上轮教化菩萨。常恒获如是以下。转释所因。言若得如是教法因先世所积菩提资粮。此之资粮由秘密主大威神力。如文。当知彼有情当得清净身者。结示如上所说修行有情生生之处莲华化生常获清净妙法身。又清净身者。谓常乐我净法身。即是自行圆满也。若得此教全悉皆得一切证成两足尊者。结叹得此教者证成佛查。所言全者。若彼小乘半教随他意说。似半珠也。今此大乘满教随自意说。犹如全宝。又若随分得此教者即得世间诸悉地。若具足得是经者秘获证成两足尊。此则自行化他满足。故云得此教全悉得一切等（云云）又清净身是法身体。得此教全定慧兼。具如上广说。上来大段第二圣教所说分已竟。
    佛说是经已下。大段第三依教奉行分。如文。上来有三。第一序分。第二正宗。第三流通总略释菩提场经一十三品已竟。

第0段 菩提场经略义释卷第五

元永二年（已亥）九月七日书之了
智证大师记也一校毕
