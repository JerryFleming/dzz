第0章 No. 2217 大日经疏指心钞卷第一

第0章 疏卷第一之一

    大毗卢遮那成佛经疏者。初八字是本经名。疏一字即今书题也。斯则大日经之疏依主立称也。且于今经释现行有三本。一大师请来二十卷疏。二慈觉请来十四卷义释。题曰毗卢遮那成佛神变加持经义释。三智证请来十卷义释。题曰毗卢遮那加持经义释。此中今本初二十卷疏也。故御请来录云。大毗卢遮那经疏一部二十卷一行禅师撰（云云）又安然目录出八本。遍明德请玄访等请来亦有之。智证大师义释目录云。高雄寺空海和尚本二十卷○以世多行更不入藏。今记数本题。为令后代会事无由及名是非。非者此疏也。是者义释也。凡疏体者。初以笔语谈于大宗。次撮略释题。后更开章分科解释。诸家章疏大纲如此。而今不尔。所以题疏与尾不合。披而须辨。其义释者直尔释文无有拆开章段等事。以为秘教不同常途对众讲演。只会文意通佛旨（文）今谓此破不可然。今疏一行草本。直记无畏说。义释再治别本。屡交他人语。依之安然云此义释本。三藏说一行记。智俨温古再治之。间本记外多加人言（文）济暹僧都云。今二十卷疏。是草案本也（文）当知疏称作者正名义释治定谬号。依之解义释。觉苑牒文云。疏云释撰号云疏主之讳。又龙猛论云。准毗卢遮那经疏（文）此文纵虽译者不空语无畏一行不空皆以疏名。恐虽破大师请来还成非付法祖师。故应云是者疏也非者义释也耳。抑又不似疏例云事如何。智证自云。秘教不同常途对众讲演只会文意潜通佛旨（文）既许别作义。若尔疏题例不似常途何失。又彼疏体者是常途三门分别义欤。嘉祥法华义疏中。破古德三段之释。大师梵网经开题云。古德三段释是浅略意。自家一一字字一一句句皆是诸尊法曼荼罗身。法然而有。无人造作。故不用彼义（文）。
    沙门一行阿阇梨记者。沙门释子之通名。一行疏主之别称也。抄第一云。言沙门者是略梵语。具足应云沙迦懑曩。翻就此方即云息恶。谓息尘垢之恶故。别讳者如前已明。述谓叙述。记谓记录。以我疏主叙述记录诸教及三藏所说文之与义成斯疏矣。非自作也。故云沙门一行述记（略抄）义释除阿阇梨加述字欤。智证大师记云。大日经疏者。一行禅师依无畏三藏口传撰集毗卢遮那经大本之要文。为今疏也（云云）准此释又非三藏之自义欤。疏第九卷皆同底里三昧耶经说也。可悉之。问。今疏之所造年记何比耶。答。或云。大日经疏自开元十二年以来同十五年之前造之欤（云云）一行者。抄第一云。一行者疏主之讳。夫圣人作名则必不徒然。唯一为行。故曰一行。今之疏主取阿一行是为禅行。且以阿字而显示之（文）阿阇梨者。慈觉释云。阿阇梨者（短声）。翻为正行。长声呼云阿阇梨耶。翻轨范师（文）或云。新云阿遮梨耶。唐云轨范（此有五种）剃发出家羯磨教授依止五中取教授云明解师（云云）或云。一行禅师元禅宗人欤。抄第一云。准禅门师资承袭图所示。第五祖弘仁大师门下有二弟子。一是惠能即南宗也。一是神秀即北宗也。北宗弟子名曰普寂。即疏主之师也（文）准此释者。今一行是北宗禅师也。以阿字无生为禅行矣。
    入真言门等者。今此品题非唱本经之名。即是末释之称也。今疏先不唱经文。直牒释故。品号在下。牒释故。具缘品等又先不唱而直牒释故。问。全同经。何为疏名耶。若举疏品号者。具缘品已下何不尔耶。答通号依依主。品号约有财。例如释论已说立义等依有财矣。具缘品已下无乱故今先释通名。故若不举品号难知何品故。
    大毗卢遮那等者。不思议疏上云。大者即无边义也。毗卢遮那者是日。所谓即惠日也。成佛者证正觉正智义也。神变加持者神力所持也。经者贯穿缝缀能诠在此矣（文）今此经名梵汉杂举。毗卢遮那佛五字梵语。余七字汉号也。抄第一云。且翻名者。梵云摩诃毗卢遮那悉提三菩提微吃哩□多地瑟□曩素怛览摩诃云大。毗卢遮那云遍照。悉提云成。三菩提云正觉。微吃哩□多云神变。地瑟□曩云加持。素怛览云经。总云大遍照成正觉神变加持经（文）大师开题云。大毗卢遮那成佛神变加持经。因陀罗王者。此则梵汉和杂翻也。大成神变加持经王者唐言。余是梵言。若悉翻汉语者曰大日除暗遍明成正觉者神变加持经帝释王。若具梵本名。（别本字文）秘藏记同之。又本云。摩诃毗卢遮那勃陀悉地因陀罗罗若（文）。私云。成佛梵语颇异。抄云悉地三菩提。一本开题云勃陀悉地。抄准汉名云悉地三菩提。一本开题梵语法故云佛成也。勃陀三菩提梵语广略欤。别本秘记等。尾三菩提者。尾字成梵名欤。问。大日即佛。何更云成佛耶。答。杂问答云。问。大日是即法身。何故更次云成佛。答。此有三意。一大日指今果。成佛指昔事。谓大日世尊显昔成佛之初事。故云大日正觉。二大日者此众生本觉也今了此本觉故云大成觉。三者大日世尊令众生成佛故云大日成佛（文）私云。且约行者显得边论今昔欤。意指本有云初事指修显云今果。第二释反之。本觉云大日显得云成佛。故上二约自利后一据利他耳。又此题有二意。竖约句义者句句含摄四身等。横就字义则字字各含人法喻矣。初竖义者。开题云。大毗卢遮那者自性法身即本有本觉理身。次成佛者受用身。此有二种。一自受用。二他受用。修得始觉智身。神变者他受用应身即变化法身。加持者等流身即是三界六道随类身。若接四为三者。神变加持合为一。即法应化三身。如次可知。又配三大释者。大毗卢遮那者体也。成佛者相也。神变加持用也（文）私云。此中第三身名他受用者变化身。又有含他受用义故。或此则报身中他受用也。他受用是用大故。但第二身中他受用是自证中化他与。故疏指成佛云自证三菩提。故五秘密经云。毗卢遮那自受用身及大普贤金刚萨埵他受用身智（云云）今云始觉智身可思之。又三身时神变加持为一者。三身时等流又应化摄故。故起信论三身章云。随于六道各见不同种种异类。非受乐相故说为应（文）抄第一云。且三大者。大一字是体大毗卢遮那四字即相大。成佛神变加持即用大。又大毗卢遮那俱属体大。成佛二字即相大。神变加持用大也。又或大之一字是总。毗卢遮那神变等是别。体相用三句皆大故。约三身者大毗卢遮那即法身。成佛即报身。神变加持应化身。又或大属法身。毗卢遮那成佛俱是报身。神变加持即应化身。或可大之一字即通三身。所谓大法身大报身大化身也（略抄）私云。以今释望前释三身或同或异。初释同前后二异彼。三大与彼异。彼如次配三身句。故今法身句开体相报应句合为用大。故且准起信论等中理法身为体智身自受为相他受变化为用者。抄初释。理智二身为法身他受为报身。第二释开理身别立自他二受合为报欤。大师释自他合为相大者。约受用义同且以用大他受属相大欤。或于智身约自证化他欤。后横义者。开题云。人法具举法譬圆备。所以者何。若言人则是人也。一一字人种子故。言法则悉法也。一一字皆法智印故。言譬则诸名即譬。以浅显深故（文）私云。此中以浅显深者。字相名浅世间所用故。字义名深出世所用故。是则以世间字相显出世字义。与以喻显法其义相同。故大师云。以世间浅名表法性深号（文）可思之。问。四种身无横义人法喻无竖义耶。答。有之。故抄第一云。私又云。毗卢遮那成佛通自性及受用神变加持俱变化等流也。又义大毗卢那神变加持者。通云自性身乃至又通等流身。凡四种法身通有自利利他二义。付之有二意趣。一者云自利四身皆自利也。云利他四身皆利他也（二教论意）二者自性受用自利。他受用变化等流利（声字义意）但于后义自性。受用中又有四身他受等中又有四身（安然意也云云）又毗卢遮那喻也。成佛人也。神变法也。余通三欤。密严院抄云。四种法身诸法有重重义。各各横则自利。竖则利他。自性身能加持自利之位。余三身是所加持利他之身也。又互相望有自利利他能加持所加持之义。又付法相承义也（文）私云。四身平等故各各有横义。四身浅深故各各有竖义。又四身互说法互受法乐故互有能所加持自他利义也。又大日金萨等付法相承又自性受用等次第欤。又以今题配三部三点等者。智证心目云。大是唐翻梵言摩诃则大一法界之总体三部最深之秘处。且含三义。谓大多胜也。正当三部。阿字不变为深大理。沙字离染为广多智。缚字离坏为殊胜用。皆在一心非多非少。阿字之故其体大也。沙字之故其相大也。缚字之故其用大也。○斯则三点之秘府五智之幽关矣。○毗卢遮那是阿字理点。一切诸法本不生故。成佛是沙字智点。一切诸法无染着故。神变加持者是缚字用点。一切诸法离言说故。不生而生故现法界宫。无染而染故具五大色。离言而言故说三三昧耶。所谓不生即是寂灭义。离染即莲华义。离言则金刚义。体不生故妙理不极。相离染故真智无穷。用离言故化道无尽。是以摩诃之体无处不遍。摩诃之相无法不圆。摩诃之用无行不满。居性寂之极地包法界之体用即土即身无异无相。故题大毗卢遮那成佛神变加持经（文）。
    梵音毗卢遮那等者。抄云。毗云遍卢遮那云。光明照。为顺此方云光明遍照（云云）金刚顶经义决云。梵音毗卢遮那此翻最高显广眼藏如来。○先有翻为遍照王如来也。又有翻为大日如来。此并略而名义阙也（文）开题云。毗卢遮那者或云日之别名。除暗遍照为义。或云光明遍照。或说高显广博。并是得其义（文）大经要义云。决意曰毗卢遮那梵语中含最高显广眼藏遍照王大日之义。开题意毗卢遮那之汉语并出大日除暗遍明。除暗遍明即遍照王也。且略最高显广眼藏耳。然疏意大日遍照王为今要也。故云是日之别名等（云云）。
    是日之别名等者。义释云。毗卢遮那者此翻是日之别（文）钞云。如此方呼日为灵曜或云朱明大明阳乌等。今亦如是。或云普光明大光明等皆日之别名也（文）意云。毗卢遮那是除暗遍明义。日有数名之中其一故云日之别名也（为言）日为总名遍明等为别名也。师云。日即别名。对月星等故。毗卢遮那又翻日故云日别名也。私云。于今题有总别二名。大为总通日乃至加持故。日等为别日成佛等其义别故。开题云。此大字普被下诸字（文）抄云。此摩诃应流至于下摩诃成佛神变加持等（文）但成佛等不言别名者以初彰后耳。又义日有多梵名。毗卢遮那阿你地也等也。毗卢遮那是其一故云别名欤。
    然世间日等者。抄云。疏然世间至而无所增等者总有三喻。○此之三喻前一是相大次一是用大后一是体大。又初是报身次是化身后是法身。思之（文）杂问答云。问。日有几义耶。答。略有三义一除暗遍明之义。二能成众务之义。三光无生灭之义。间。即以此三比佛德何。答。除暗之义比佛惠光遍一切处作大明照。二成务之义比佛日光开发众生种种善根。三常照之义比佛三昧圆明无际常遍法界（略抄）私云。准此两释。抄意以除暗遍明义为通三义之总句。然已下为别释故。问答意以彼句属别说。初义名除暗遍明义故。故知即除已下为别说以上为总标。二义中后义为胜。然世间已下文除暗遍明外更无别义故。所以遍一切处（遍明）作大照明（除暗）释分明者欤。或又初义非无理。第二义云如来日光遍照法界等。第三释云猛风吹云日光显照。俱是除暗遍明义也。然字非无起尽。但于初文无别义者以总为别。犹如藏识割字中立总相大识矣。以如下三义总结兼通妨难也。或不可为喻结初义故云则不如是。少分相似结后二义故云亦复如是也。问。疏第十四云。毗卢遮那者如日出于世能除暗冥能成就一切众生所有事业大地所生之类无不蒙益。此实相自然大惠之日亦复如是。若有众生了知自证如猛风吹云日月出现亦有如是功力。普于法界中而作大利如日光而照世间也（文）。又第十六云。毗卢遮那义上已释之。今更释所谓毗卢遮那者日也。如世间之日能除一切暗冥而生长一切万物成一切众生事业今法身如来亦复如是。故以为喻也。然世间之日则有方分则有照外则不能照内明在一边即不及一边唯能照于昼日而光不及夜。今如来日则不如是遍照内外无有方分昼夜之别圆明常住。一切众生若得此日出时能生长一切如来善根行如来事。世间之日不可为喻。但得少分故加以摩诃之名也（文）又仁王经陀罗尼释云。吠路者那野遍照义亦云大日义。如世间日照一边不照一边照昼不照夜照一世界不照余世界。但得名日不得名大日毗卢遮那（云云）依此等文释毗卢遮那或二义或一义。若尔何以三义配三大三身。况上释题以毗卢遮那句为体大法身。非前后相违乎。答。凡三身三大义非无起尽。初释云如来智惠日光。报身自受用智也。又起信论中相大功德云大智惠光明义。故次释但云如来日光。凡如来虽通三身今名化身欤。大师释云。去成正觉故云。如去。来化生故如来（云云）又随其性分各得增长义专当于化身利益欤。应身用大释论判文故。后释云。佛心之日。心是名理体日又光所依故法身义分明也。起信论中明体大无增减义。依此等意成此废立欤。问答释又不可违此旨矣。疏下卷释真应二身体用分别意欤。智身又第一义谛摄故。或复若有众生（乃至）日月出现文并圆明常住句显法身体大义欤。陀罗尼释但示法身义欤。次至违题释者配当随宜不可局定。或今三身是大日三身故无违。故大师释云。释迦三身大日三身各各不同（文）问。今次第有何故耶。答。或云大日故除暗遍明为先。相是显了义故相大居初。化用从报相起故次有。相用终归法身体故后举之。又或云。大日三身即胎藏三部曼荼也。佛部为中金部为左莲部为右。莲法身理也。金报身智也。佛理智冥合应身也。理智相应故云应。非随机应现义也。今曼荼向西故金佛莲如次南中北次第也。可思之。
    复次日行等者。钞云。日行者日之行度也。阎浮提者正云阎浮那提。即是林名。今就省略但云阎浮提也（文）。
    卉木丛林者。法华义疏第八云（嘉祥）贲是百草之通名。木是众树之总称。草丛为丛。木丛为林（文）。
    世间众务等者。世间工巧等众务又依日光作此事闇中难成故。
    遍照法界者。法界是六大法界体实智所照也。故疏第七云。法界即诸法之体（文）即身义云。故佛说六大为法界体性（文）或十法界境即权智所缘也。意云。照了十界众生令开发种种善根也。或事理不二法界。即不二所照也。疏第三云。界有三种。所谓法界心界众生界。离法界无别众生界。众生界即是法界。离心界无别法界。法界即是心界。当知此三无二无别（文）。
    乃至世间出世间等者。顺世违世事业云世间出世。简违理事故云殊胜也。上种种善根者即是欤。疏第十六云。若得此日出时则能生长一切如来善根行如来事（文）以一切如来善根释无量众生种种善根也。谓开发众生善是生长如来善之义也。又修世出世殊胜事业即行如来事也。疏第七云。谓佛菩萨缘觉声闻四种皆名出世三昧。诸天所说真言法教道皆属世间三昧（文）宝钥下云。已上三心皆世间心。第四唯蕴已后名出世心（取意）约五种十心分世出世可知。但十心中违理心是前譬说中世间众务故今不取之。故论云。谓凡夫执著名闻利养资生之具务以安身（文）是即世间众务之义也。
    又如重阴昏蔽等者。秘藏记云。云雾弊日月云雾披而见日月非日月今更生。是密教显本有之喻也。非显教所说六度为因成智身之喻也（文）疏第十四云。此实相自然大惠之日亦复如是。若有众生了知自证如猛风吹云日月出现。准此文今猛风类。自然大惠欤。然今所证理法身体也。
    无明烦恼戏论重云者。准摩诃衍论无明是智碍烦恼即烦恼碍也。故论疏云。根本无明名为智碍六染名为染烦恼碍（文）戏论通二。故彼论中九种心量云戏论妄识。故二碍即二障也新译论普观记远疏等分明（文）。
    究竟诸法实相三昧者。疏第十六释等至三昧云。佛入所以此三昧者佛住毕竟无相寂灭之法以大悲故令无量众生得见此大悲胎藏微妙之法。即是于无相中而现有相。虽复有相而从因缘生即不生义同于性净之（略抄）准此释今实相三昧是等至三昧欤。大日入此三昧了知自证法也。故大师释今文云。究竟实相正觉圆极（文）十四卷中云了知自证此意矣。智证大师释云阿阇梨云。实相为理三昧为定圆明为智。自云此私所推耳（文）大经要义第一云。疏云。佛心之日亦复如是。究竟诸法实相三昧圆明无际而无所增（等云云。十四卷本三昧字作证时也）当知题首大日是过刹尘四法身也。开题二说分明。故疏意亦然。佛心之言无简别故。圆明无际显四法身无边际故。故抄以日三喻配报化法三身也。何况声字义四法身皆名大日是即此经之意也（文）私云。此文独显法身体大无增减义。抄又配法身体大。大师释光无生灭义。何引抄释而成今文通四身义乎。
    加以大名等者。杂问答。云问。一端如何佛惠光明胜日天光等耶。答。世日光方分有限。但如来光遍一切处。又日天光增益世间。其如来光世出世事莫不成辨（乃至）是故加摩诃字名曰大日（略抄）私云。义中初二义加大字起尽显矣。推后义云。世间日约隐显。虽无生灭实是有为法故生灭体也。佛日不尔故也。依问答释名一字属下句可读欤。又疏第十六云。加以摩诃之名也（文）依此文可属上句矣。更一解云。以水精向日光取火决定矣。佛日应现众生信水无疑故云大日欤。
    成佛者具足等者。钞云。成谓成就。佛谓觉者。即是成就正觉之者也（文）开题云。即是大成就之成也。非小成就之成（文）或解此文云。法尔所成为大成就因缘所生为小成就。法尔三世常恒成就时长故云大。因缘生灭无常成就时短故云小成也。具足梵音等者。
    问。佛陀是觉者即人也。菩提是智即法也。人法既别。何为一语存略乎。故下云。约佛陀义有持金刚者。约菩提义有金刚印（文）如何。答。或云。约体文是一约转声即异。故上下各据一义欤。故大师释云。一字之转。名觉曰知○觉知义相涉故（文）或又觉知义异也。故释论本觉十义中觉知分为二义。故今又正觉正知但为三菩提义。正是三汉号故可悉之。或云。一一字皆具人法喻故为一语存略何失。
    谓以如实智等者。智度论第二云。佛陀秦云智者。知何等法。知过去未来现在众生数非众生数法有常无常等一切诸法菩提树下了了觉知名为佛陀（文）私云。今释依此文。地应虽异随义转用欤。例如以大品经文证即身成佛矣。或又今教释迦即为即身成佛之佛故。故菩提心论云。一切义成就菩萨（乃至）应于是成就本尊之身（文）如实智者应通权实二智。正觉正知称无简别故。又菩提摄四智。此四智通根本后得故。故慈恩释云。三智通真俗。成事智非真。此解依论理或有真（文）问。若如立名者唯可根本智。云实智故。若如所缘者可后得智。事法故。尔者如何。答。后得智又不妄倒故云如实也。深教正智又云缘俗故。故慈行释云。即根本智亦缘俗也（文）或云。知诸法究竟实际常不坏相欤。故下释一切智云。非但遍知一切法亦知是法究竟实际（取意）又第六执金刚释云。一切诸法入此如实智中究竟平等同一实际（文）准此释如实智知诸法究竟平等实际欤。若尔唯根本智欤秘释云。随顺菩提方便（文）可思之。神变加持等者。开题云。神变者不测曰神异常名变。即是心之业用（文）钞云。神是智之用变是智之所了。又神即神通变即变化。俱属智也（文）抄第一云。变之神从境得名。或神即变当体立名（文）私云。大师释神变俱心之用故同抄第二义欤。心与智同体异名故。或心广故兼悲及定欤。开题云。法佛如来从大悲大定能作难思之事业（文）又般若寺抄云。今神变者三种幻之中不思议幻也。如来金刚之幻即智之用自在之业也（文）私云。此又智用也。三种幻中等者。疏第三所明三种幻中不思议幻也（为言）故下疏中释不思义幻云。且如行者于瑜伽中以自心为感以佛心为应感应因缘即时毗卢遮那现所喜见身说所宜闻法（文）问。感应即加持义。何为神变证耶。答。抄第一云。神变上即有加持用故神变即加持。又神变即能发三种神变。加持即所发三种表业。是神变之加持（文）般若寺释依初持业意欤。又疏释似加持为能发神变为所发。所以依感应因缘而示现身语故。问。神变有几种耶。答。开题云。此神变无量。大分为四。一下转神变。二上转神变。三亦上亦下神变。四非上非下神变也（文）（具如开题委辨）大经要义云。此四种神变通四法身。各具四种神变也（取意）加持者。开题云。加持者往来涉入为加接而不散为持。即入我我入之义是也（文）（即身义云互相加入彼此摄持云云意同也）秘藏记云。加者诸佛护念持者我自行○诸佛以悲愿力放光加被众生。是谓诸佛护念（云云）又云。引入诸佛于我身中是曰入我。引入吾身于诸佛身中是曰我入（云云）钞云。言加持者加谓加被持谓任持。佛以神力加被任持现前大众（云云）记后文佛身行者身为加持物。又前文以悲愿力等为其物也。钞意能变能化神变通为其物耳。问。加者往来涉入。持者摄而不散。入我者彼来入我即来涉入也。我入者我往入彼即往涉入也。若尔可谓加即入我我入摄而不散之义入我我入之中无有。更非持即入我我入。何云加持即入我我入耶。答彼来入我我有摄而不散义。我往入彼彼亦具其功焉。语约义周故云加持者○即入我我入义是也（此要义中问答也）即身义云。加持者表如来大悲与众生信心。佛日之影现众生心水曰加。行者心水能感佛日名持（文）私云。此文意又同记能化所化感应道交谓之加持也。所谓诸佛是能加即所持。众生又所加即能持也。理观启白云。入我我入能加持故（云云）此则举能加能持义显所持所加义耳。
    旧译或云等者。要义云。当知疏言旧译或云神力所持者。此出神变加持之古语也。神变曰神力。加持曰所持。然此所持唯所非能唯持阙加。次言或云佛所护念者。此出加持之古语非谓神变也。故开题云。加持者古云佛所护念又云加被（云云）然此护念加被但加非持。故此文云加被众生是谓护念（云云）私云。神力所持唯有持义无加义。佛所护念偏有加义阙持义。故秘藏记云。加者诸佛护念（文）故知今加持为胜矣。
    然此自证三菩提等者。钞云。然者然前起后之词。私云然前者指上成佛起后者下神变加持也）言自证者但是佛之自证不从他得也。故下疏云。如是自证之境说者无言观者无见（文）经第一（具缘品）云。尔时执金刚秘密主白佛言。希有世尊。说此诸佛自证三菩提。不思议法界超越心地。以种种方便道为众生类如本性信解而演说法（云云）今疏二句文依此经文欤。以是故住于自在神力等可释以种种方便以下文。问。若尔说此诸佛自证等今经说会。以种种方便（乃至）而演说法者加持世界说法欤。答。凡自证三菩提位是菩提实义五言断无说十不行。何有说法义乎。故疏二十云。自证之法则不能度人。此处微妙寂绝出过心量（略抄）又云。本地之身非有心之境界（取意）又第六云。佛自证之法非思量分别之所能及（文）当卷下云。如来自证之智设以神力加持亦不可示人（文）又云（如抄引上出之）当知次下云以方便而说斯则今经说会也。但经文说此自证者由方便说自证也。非谓自证位说自证法也。故疏第三释此经文云。即金刚手承佛神力领解上文。（私云金刚手领解住心品文故矣）先叹世尊甚为奇特。由具大方便故乃能说此诸佛自证三菩提。所谓自心自觉（心自觉心心自证心如实知自心也。即菩提实义。谓觉自心从本以来不生义也）不可思议法界（十卢手亡故云不可思。五居足断故云不可义也）出过一切心地（出过三十二种心地也）的无所依也（依者心地也出过故云无）如世人举趾动足皆依于地菩萨亦如是依心进行故名此心为地（第二十卷者心境者是也）以心为地。以心尚有所依故未名正遍知。如来已度此微细戏论（佛地惑微细妄执也）进趣都息故名超越心地也。虽究竟寂灭不可言宣而能以种种方便道为众生类如本性信解而演说法。即是领解一切智心无尽庄严之迹也（文）此文既云由具方便故乃能说此诸佛自证等。定知住神力加持说此自证法云今经也。若自证位有说法何云若我但住如是境界不能以是蒙益乎。问。今经自受法乐说实行隔闻。故大师云。自性受用佛自受法乐故与自眷属各说三密门（文）然今经疏文为不知自证三菩提之实行菩萨而住方便说法（见）就中疏释种种方便等文云。即是领解一切智心无尽庄严之迹（文）准无尽庄严藏之文以方便说法非为瑞相加持乎。答。无尽庄严之迹虽依上文其意异矣。随义转用圣教常习欤。所以自性身有本地加持二义。以加持身自受法乐说而领解本地无相之自证也。况复经中邻此文云次说修真言行大悲胎藏生大漫荼罗王（文）诸说既今经具缘品也。领解岂非指住心品上。又疏次文云。不思议法界即喻莲华台种种方便道即喻莲华叶（文）疏第二十云。此是毗卢遮那本地之身花台之体超八叶绝方处。非有心之境界。唯佛与佛乃能知之。为念本誓开示大悲藏普引众生入佛惠故○若离方便如来本地尚不可说。何况以示人耶。不可为诸上首等菩萨说。何况流入生死中耶。以此方便同于大空而现众像。○即是金刚身也（文）准此文自证是本地华台体。本地身尚为金刚手等不说之。现八叶已外方便身作四重圆坛说今经也。但有心菩萨是举显人欤。或又自性所成眷属假示现此仪欤。例如瑜只经遍照如来与自性所成眷属俱说之然至瑜只成就品说一字心之明云会中有一障者。匆然而现诸菩萨各如醉人不知所从来处（异抄）此等皆现不知相欤。疏二十卷云为诸上首等诸菩萨说又尔也。到于实际从果向因人何非境界乎。又经文为众生类者未来众生也。故次下举具缘品所化云。为满足彼诸未来世无量众生（文）具如下辨。问。自性身非受用等加持身。更现加持身文证安在乎。答。疏第三。然以加持力从佛菩提自证之德现八叶中胎藏身（文）既云中胎尊特身非受用等也。具如下辨。
    现觉诸法本初不生等者。此有二点。一云现觉诸法本初不生。意云本有始觉显得本有本觉也。一云现觉之诸法本初不生也本觉之觉也。意云。凡夫见闻觉知诸法即本初不生而法佛法尔四曼非始可觉也（为言）疏第六释菩提实义云。我觉本不生者。谓觉自心从本以来不生即是成佛。而实无觉无成也（文）此文有二点。一云谓。自心觉本来不生即是成佛（始觉智身）而实无觉无成也（本觉理身）一云谓。觉者自心也。本来不生即成佛（本觉成佛义）而实无觉无成也（简始觉成觉也）疏第十二云。彼持真言行者如是见心性时即是见正觉两足尊。永离邪倒名之为正。以此正知见现觉诸法也（文）此释顺初文点耳。开题云。成者不坏不断不生不灭无始无终之义。此则法尔所成之成。非因缘所生之成。文云我觉本不生（乃至）知空等虚空即是大成就成。非小成之成（私云。法尔云大成因缘云小成也）次佛者又云三菩提。是正觉正知之义。非因缘所生之觉。是法然所得之觉。故文云法佛自然智已离一切暗（略抄）当知今文明法然成佛之义耳。若尔我等本来是佛。何流转生死乎。答。疏六释菩提实义文云。一切众生不解如是常寂灭相（私云。菩提实义也）分别妄云有生轮回六趣不能自出。今虽闻正法音还于种种有为事迹中（疏第四云。如来以世间因缘事相拟仪况喻不思议法界文。准于世间因缘择地造坛等事。迹之中不思无相菩提。为言不知性得果海法然之理于缘起因分有为事迹中也）推求挍计（遍计所执也）翼望成佛何有得理（法然理也）耶（文疏第七云。而但以佛知见示悟众生。若行者于此真言十喻中妄见有为生灭更增心垢则非如来之本意也云云。）当知于法无取舍知所执无耳。故疏第十一云。又复是因本性空寂。当知果相亦复如是（私云法尔成就常寂相也）若于如是缘起法中（于有为事迹之中也）而言有因有果（推求挍计也）即是遍计所执堕断常一异不入中道（不得法然理也）是故证知如是真言永离因业即是法界也（文）故知迷悟不同遍计有无耳。故住心论云。迷悟在已无执而到（云云遍计舍不舍。具如即身义抄）。
    是处言语尽竟心行亦寂者。疏第六云。出过语言道者即是。从此已下皆是转释阿字门觉本不生即是佛。佛自证之法非思量分别之所能及亦不可传授与人。智度谓之言语尽竟不行处也（文）经第六（说如来品）云。成佛十智力故号三菩提唯惠害无明自性离言说自证之智惠故说名如来（文）疏第十九云。此自证境界出过语言道以知自证非可宣说而授与人住如此智故得如来名也（文）。
    心行亦寂。上引第三文下引第六文。可知之。
    若离如来威神之力等者。疏第六云。本者即是如来自证之地住大涅槃。若舍加持神力则一切心量众生非其境界（文若舍已下同今文）疏第四云。若作深秘释者如来妙严之相法尔无减。非造作所成故（私云。自证三菩提法尔成佛故。开题云。法尔所成非因缘生。云云）不以外宝为饰。乃至十住诸菩萨（当今十地菩萨）犹因承佛神力（当于今威神之力文也）见加持身。其于常寂之体（心行亦寂处证位也）如在罗谷（尚非其境界意也）故以为况也（文以外节况事相喻妙严相也）依此文自宗未究竟修生菩萨欤。杂问答云。十地以还者是即从因向果之人。所以云不知彼内证境（文）疏第七云。如来无碍知见（私云。自证三菩提唯佛知见故云也）在一切众生相续中法尔成就（法尔成佛菩提实义也）无有缺减。以于真言体相不如实觉故名为生死中人（文）已上约自证菩提而示十地生死不知矣。瑜只经云。皆以微细法身秘密心地超过十地身语心金刚各于五智光明峰杵出现五亿俱胝微细金刚遍满虚空法界。诸地菩萨无有能见俱不觉知（文慈觉释云。诸地菩萨显菩萨云云。信证僧正云。此菩萨中有显教菩萨及真言未究竟菩萨云云）智论第九云。是法性身满十方虚空相好庄严无量音声。听法众亦满虚空。（此众亦是法性身非生死人所见。云云）已上依自受法乐说法而显十地生死不知也。又疏第二十云。若离方便如来本地尚不可说。何况以示人耶。不可为诸上首等菩萨说。何况流入生死中耶（文）准此文久已通达金刚手等假现此相云十地菩萨也。疏第三释支分生云。出无量十住诸菩萨。此中有二重大眷属内眷属也（取意）生死中者取生死中人耳。二教论上云。自性受用佛自受法乐故与自眷属各说三密门○所谓如来内证智境界也。等觉十地（私云或显等觉十地也或华严天台也）不能入室。何况二乘凡夫。（常二乘凡夫也或大小乘云二乘世间二三云凡夫也）谁得升堂。私云。等觉亦第十地满心摄故今十地菩萨也。二乘凡夫同今生死中人也。释论中以二乘接邪定故。
    尔时世尊往昔大悲愿故等者。经第一（具缘品）云。尔时毗卢遮那世尊本昔誓愿成就无尽法界度脱无余众生界故一切如来同共集会。渐次证入大悲藏发生三摩地（云云）疏第三云。以如来本行菩萨道时立如是誓愿我当成就一切诸佛法界悉皆度脱无余众生界。今所愿已满。而应度众生不尽。以众生界无尽即是法界无尽也○以众生界未得一切解脱即是法界未得遍满成就。故如来勤修事业无有休息也。即以此本愿因缘一切如来同共集会。○今将说满足一切智智法门亦是诸佛大事因缘。以同一本誓同一法界故皆悉集会共以神力加持也○（云云）私云。今文同此经疏说欤。同共集会者今经会座也。自性所成内大眷属皆是到于实际人故亦云一切如来也。满足一切智法门者今经骨目也。依事相更问大事因缘良有以也。当知翻往昔悲愿住加持三昧现尊特中台身说今经也。故云皆悉集会共以神力加持也。心王心数同住加持故云共也。依之当卷下文云。然以自在神力所加持故即从心王毗卢遮那现加持尊特身。尔时无量法门眷属一一皆现执金刚身显发如来大势威猛（文）第三上文云。然以如来加持故从佛菩提自证之德现八叶中胎藏身（乃至）从普门方便现第三重一切众生喜见随类之身（文）此等明文焕然非谓自证位说今经耳。问。今世尊约本觉门则无始无终之性身也。又依显得边则一生顿证之理佛也。俱以不可云往昔悲愿如何。答。若约本觉门依本有三身中应化用而义说欤。故瑜只经云。常于三世不坏化身利乐有情无时暂息（文）往昔者本有义。非约时分前后欤。若据修显边且约一生前后作此说欤。又云望显得今果指本有熏习云往昔欤。故问答云。谓大日世尊显昔成佛之初事故云大日成觉（文）私云。本觉成佛故云昔成佛。斯则本初事故云初事也。
    若我但住如是境界等者。杂问答云。如来往昔悲愿力故住神力加持三昧为诸众生说秘密藏（文）疏第二十云。若如来但住自证之法不能度人。何以故此处微妙寂绝出过心量。说何示人耶。故渐次流出渐入第一院次至第二院次至第三院。虽作如此流出亦不离普门之身（文）私云。准此文。今如是境界者指上自证三菩提也。如来与我名异义同。如是境界与自证之法文别意一故。以不能度人释则诸等二句。以三重流出文配示种种诸趣所喜见身。以此处微妙寂静却当于是处（乃至）亦寂。出过心量是出过一切心地既文言相对分明也。故知今此文示说今经四重圆坛之仪式也。又第六云。本者即是如来自证之地住大涅槃。（私云。同如是境界已上）若舍加持神力则一切心量众生非其境界（文同不能已下文也）又二十卷云从法身（中台身也）起应次流向外（如流出三重圣众也）以度众生（似度未来众生也）犹如漫荼罗自中台出至八部世天之位（文）或云以此文明瑞相加持世界事甚非也。所以者何示奇瑞是为说今经先瑞也。然既自证位说今经更住加持瑞瑞相为何乎。（取意）又自证位说今经未来利益可足。何云住自证则不能蒙益乎。又下文云。如是自证之境说者无言观者无见（文）若自证位说今经何云说者无言乎。又云。如来自证之智设以神力加持亦不可示人（文）彼位有说则何云不示人乎。当知从菩提自证德现八叶中胎藏加持身云住神力加持三昧。如此为未来众生示三重漫荼罗种种诸趣所喜见身为同闻。疏第六云。三重漫荼罗所示种种类形皆是如来一种法门身也（文）或举第三重喜见随类身显初二重欤。疏第三云第三重喜见随类身之故说今经云所宜闻法也。解脱门所现知识传此令未代众生开悟故云开观照门也。依之杂问答云。如来往昔悲愿力故住于神力加持三昧为诸众生说秘密藏发即心菩提净即心佛国见自心正觉证自心涅槃。是故云加持等。此其大意（文）问。下卷三重流出文中台为自证外三院为化他何同今经说会乎。又彼卷下文云。为念本誓开示大悲藏○复以神力普现身口意遍满生死中（文）此文同今疏文。依神力加持现三密遍满生死。岂非对实行加持世界仪乎。又今文云。普为一切众生举实行也。又既云种种性欲所宜闻法何自受法乐说乎。况复疏第十二云。遍照佛刹者以此惠光普照无量法界一切有缘应度者无不普现其前以所喜见之身称机说法咸令得入如是阿字之门也（文）准此文今所喜见身又加持世界教主耶。就中今云然此应化非能说主乎。答。凡三重流出是为说今经集会仪式也故金刚顶经云自受用佛从心流出无量菩萨对遍照如来受灌顶职位。彼等菩萨各说三密门（乃至）此即毗卢遮那圣众集会。皆住大悲愿广利有情（略抄）今又可准之。又经第五说自性身身土文云。法界慓帜大莲华王出现。如来法界性身安住其中随诸众生种种性欲令得欢喜（文）疏释云。此即中台八叶之华也。然生大莲华如来住彼法界第一随信解众生喜悦（文）准此文今又可今经会座也。又以随诸众生等文不可云受用等说。三身说文次下别说故具如声字义释矣。但至十二卷释者所喜见身其体虽一自利利他义异故所谓在自性土为同闻而自受法乐往加持世界随机说法。故随宜判释。况复彼释次下文云随佛刹即无余世界也（私谓此世界者即此净心之土常无毁坏金刚之国土也）此意无余世界者指法界宫欤。又云金刚国土金刚界义欤。又于遍满生死释者。具释云。此是毗卢遮那本地之身华台之体。超八叶绝方所非有心之境界。唯佛与佛乃能知之（私云已上白证三菩提言心绝灭位也）为念本誓（往昔非愿也）开示大悲藏普引众生入佛惠故（开发大悲胎藏。漫荼罗而引入未来众生令入法界今经说会也）复以加持神力普现身口意遍满生死中（如来以神力普现解脱门知识于加持世界化实行生死人也）当知此即是方便也（至结上今经会座及加持世界利益也）。若离方便如来本地尚不可说。（自证境毗卢遮那本地身尚不可说也。说者无言故）。何况以示人耶。（又不可示人也观者无见故）。不可为诸上首等菩萨说。（今经说会自性身中加持身说故于本地自证为金刚手等不可说云也此简今经说会也）何况流入生死中耶（云云。此又遮加持世界说也）当知今文神变加持之方便既二重故异今文欤。次普为一切众生者。神力加持元意远被未来机故云种种性欲等。故当卷下释往心品九句问云。时金刚手为令未来众生具足方便无余疑故以偈问佛（文）又经第一具缘品云。于当来世时劣惠诸众生○为度彼等故随顺说是法（文）疏第四释云。若我舍于方便直为众生说如是自证之法彼等云何悟解而能进修耶。故偈次明设教之意云为度彼等故随顺方便说也（文）此自证者前自证三菩提也。方便者今神力加持三昧也。既明设今教之意。指未来众生云为度彼等故。故知今设教本意专约未来众生也。大师杂问答释即此意矣。或又准圣位经彼等菩萨各说三密门者三重圆坛内大眷属所说欤。佛菩萨各入自证三昧说各各真言故（出普通真言藏品中）云说种种性欲等各受法乐故云随种种心行等也。然此应化者自性所成所喜见身也。非当经教主心王大日也。各说三密故应化。又非不能说而非说主耳。问。既所喜见身今经之听众也。教主说文何乎。又非从毗卢遮那等说全同下所举瑞相文。何云非加持世界仪式乎。答。上所举世尊住加持三昧是即经教主也。疏第十四云以清净法身离一切相（私云菩提实义也已下住神力加持三昧也）然佛以加持力故用此字轮开示如来秘密内证之德。由佛自在神力所加持。故因此有相方便能生无相之相也（文）又第十六云。佛住毕竟无相寂灭之法（私云自证位也）以大悲故（往昔大悲愿也）住于三昧（等至三昧也。拟今加持三昧也）令一切大会无量众生（指内大眷属及未来众生也）见此大悲胎藏万荼罗庄严大会微妙之法。即是于无相中而现有相（文无相自性位有相加持说也）第六云。如内证天甘露味假令种种方便为未尝者说之终不能解。（私云已上自证位也）然佛以方便力以无相法身作种种名相加持令诸众生以因果法证得非因非果法（云云住加持三昧说今经也）又经第一具缘品云。诸佛自证三菩提超越心地。（已上如文）以种种方便道如本性信解而演说法（文以种种下同住神力加持随种种性欲说所宜闻法义也）依此等文明今经神力加持所说非本地自证说也。加持三昧若加持世界事自证位言语无。今经说会何处乎。但今释文同瑞相文者瑞相土教主他受用已下三身也。彼即自性座席听众故其文同何失。又云即事而真无有终尽显自性所成眷属之旨也。瑜只经云。常于三世不坏化身利有情事（文）可思之。问。疏第三云。旦行者于瑜伽中以自心为感佛心为应感应因缘即时毗卢遮那现所喜见身说所宜闻法（文）又大疏抄云。今神变者三种幻中不思议幻也。准此文加持世界实行逮见义见如何。答。疏第六云。然诸行人若深入瑜伽境界三昧自当了了听闻如正说时无异（文）私云。行者感见令同今会座故云如正说等。以文言同勿乱自性加持二处矣。
    然此应化非从毗卢遮那等者。经下文云。非从毗卢遮那佛身或语或意生。一切处故起灭边际不可得。而毗卢遮那一切身业一切语业一切意业一切处一切时于有情界宣说真言道句法（文）今释依此文而释今经会座第三重变化身与无相法身无二无别之义也。释迦是第三重外部主故上云诸趣所喜见身（疏第三云。第三重一切众生喜见随类身文。第五云。释迦牟尼生身眷属为第三文。第六云。第三重一切世天眷属文）。大师又今经文注变化身说法得益。但以加持世界教主成今经同闻者依其体同故。又三重圣众皆虽同闻举第三重显初二重欤。例如下文中举第一重执金刚显第二三重耳。上文世尊住加持三昧示所喜见身等者。依经而毗卢遮那已下文。即是不生而生之谓也。今文非从等者生而不生之义也。智证大师释云。然此应化非大日身或语或意生者据真如体性门而说也（文）起灭者隐显义非实生灭欤。故下文云。显时无从来隐时亦无所去（文）如是隐显无异遍一切处无相法身故云边际俱不可得也。故下释云。所以无尽无边际者以不异如来遍一切处常住不灭之身也（文）教王经疏第二云。言无始无终者。是毗卢遮那于三际中无生灭故。故大日经叹毗卢遮那三业云于一切处起灭边际不可得（文）此意不可得者遮起灭欤。
    譬如幻师等者。此文上尔时世尊已下譬说也。幻师譬上世尊也。咒术力喻上大悲愿力也。加持药草类上住加持三昧也。能现种种未曾有事比。所喜见。身所宜闻法也。五情所对拟随种种心行。悦可从心同开观照门也。若舍加持等二句显然此应化已下文。
    五情所对悦可众心者。文意云。现种种未曾有事是五情所对而令悦可众心（为言）或现未曾有事之五情所对而令悦可众心义也。众心者众生心欤。或众多心欤。五识唯缘实境。或通假境西方诸师异义也。但护法亲光意唯缘实境。其故未转依五识必托第八所变故。所变必有实用故。疏主未必决断性相。学者随宜可取义也。今且依护法意得文意者。幻师依咒术力加持药草现种种未曾有事时五根五识虽缘本药草同时意识迷乱而见种种未曾有事想有见色闻声等作用。此五要上同时意识为执故云五情所对。非直五识也。悦可者悦喜义。喜是意识相应受也可思之。
    如来金刚之幻等者。合说也。缘谢即灭句以若舍已下合然此应化以下也。机兴即生文以众心已上合观照门以上之意也。即事以下二句合于一切以下也。或又但于一切已下合说而显余欤。缘灭机生起灭义也。即事而真等边际不可得义也。如来金刚之幻者大疏抄云。即如来金刚之幻即智之用自在之业也（文）密严院释云。金刚之幻即事而真。不二之一即如而多（云云）或云。约佛体云金刚。法然不变故望机情云应幻。兴谢随时故。先师义云。四身皆法然本有故神变不改自性趣利他门。虽用加持自性敢不变。然则不异本地。应幻故云金刚幻。又名不思议幻。金刚即幻也。勿同如常报应如水月等耳。问。法然本有何有兴谢异耶。答。木幡义云。兴谢本法然也。生灭即本有也。何同如常生灭义矣。故经云。生住等诸法常恒如是生（文）私云。生灭约机见隐显。非关应化矣。故相应经云。常于三世不坏化身（文）。
    缘谢即灭（乃至）无有终尽者。此明应化有法尔随缘二义也。上二句随缘下二句法尔也。或云。今宗意约法体说四种法身皆是本有。约隐显语四身俱有因缘生义（云云）法体者即身义云。故佛说六大为法界体性（文）问。若尔因缘生非法体乎。答。亦是法体故疏第七云。法界即诸法之体以是言之因亦法界缘亦是法界因缘所生法亦是法界（文）良以彼三乘舍烦恼事更得菩提真。显一乘虽不舍烦恼相犹妲菩提体云真也。今宗烦恼事相本是真体故性相历然云即事而真。求异如常摄相归性之义耳。故秘藏记云。显教之中相常住者据摄相归性可称常住。依性相差别何称常住耶。密教说性之处性相宛然而本有也（取意）。
    应具题云大广博经等者。今加因陀罗王四字故云具题也。大广博经者大毗卢遮那成佛经义欤。上具举故恐文繁今略举也。开题云。毗卢遮那者○或云光明遍照或说高显广博。并皆得其义（文）义决云。梵云毗卢遮那。此云翻最高显广眼藏如来○先有翻为遍照王如来也（文）私云。经字置中间违诸经例。如何答（云云）问。因院罗王者帝释也者梵汉不同欤。答。抄云。梵语。因陀罗此云尊。帝释者。帝之一字即是因陀罗梵语讹也。正云印涅哩（二合）略云帝。盖声势相近。今时帝王顺天立号犹得梵名耳。释者具足应云释迦罗主也（文）开题云。唐言帝释王梵本（略抄）要义云。抄意帝之一字为梵语者既违开题。其难依用耳。然开题意释为汉语。其意可思。法华玄赞云。梵云释迦提婆因达罗。释迦姓也。（音训云刹帝利姓也）此翻为能。提婆天也。因陀罗帝也（云云）疏第七云。因陀罗是天帝释异名（文）。
    一切如来秘要之藏等者。教王经开题云。复次一切如来者具显密二意。显义十方三世一切诸佛名一切如来。是则各各从生修如实道去成正觉来化众生名如来也。密义五智佛名一切如来。聚一切诸佛共成五佛身故。此五佛则诸佛之本体诸法之根源。故名一切如来（文）私云。依初释者大乘众教可通显密。约后释者应限密藏。两部相望有互为主伴义故。 疏十四云。如来何故处此三昧。然亦非无因缘。正谓开示如来甚深秘要之事也（文）。
    犹如千目为释天之主者。钞云。言犹如千日者谓天帝威德光明类于千日。如经云帝释所有光明犹如千日等为释天之主也（文）此释目字为日。帝释光明胜日天子义也。最胜王经第七云。乃至千眼帝释王（文）惠昭释云。犹如帝释名为千眼非有千眼。以能一时见于千法故名千眼（文）此意目者眼义也。教时义云。天帝有千名（文）此又目者名目义也。疏文意如帝释为忉利天之天也（为言）。
    入真言门住心品者。抄云。又真言门为所入入为能入。能入从所入以得名是真言门之入名入真言门。依主释也。住心者。住谓安住令菩提等愿不动故。心者灵明。是知见之真实相故。又住是三昧。于三昧中即见自心○住是能住心是所住。能所相望作依主释。又上入真言门是因。住心是果。因果相望亦依主（文）观义云。真言是能入方便。入修义也。住心即所入法也。意入真言门而住心之品也。（为言）或行者为能入真言为所入门也。意行者入三密门而住心也。（为言）范义云。真言者。梵云漫荼罗。是万德轮圆之坛也。即所入果也住心者十住心即能入心也。意入漫荼罗之住心也。为言例如入漫荼罗具缘品也。问。若住心为能入者。释此心云。所谓众生自心品。即是一切智智（文）非指所入一切智果耶。答。此心有二义。若约本有本觉是所入一切智果也。若约修生始觉亦能入续生心品也。大经要义第二云。谓住心者显能住于所住心。故住之一字通能所也。缘虑故名心（文）寻云。今此心者可限六大中识大三密中意密乎。答。且依一意通三密六大欤。问。疏释此心云。所谓众生自心品即是一切智智（文）既云心品。又云智智。岂非三六随一耶。如何。答。今宗意于显乘一心无相理谈六大本有义。是当宗超绝之谈也。显宗于色心随一之心论能求所求二菩提心。真宗六大本有体即能求菩提心又所求菩提心也。若菩提心句识大者。于显乘一心论六大而彼六大中唯识大者。显乘菩提心宽广真言菩提心狭少乎。故知菩提心通三密六大也。问。若尔通三六证安在乎。答。戒序释所求菩提心云。三密四曼四种法身也（云云）所求既通三密能求何局识大耶。能所一体故。故□下云。唯是心自证心心自觉心（文）大师指事云。心自证心心自觉心（文）又别本即身义出菩提心体云。本有阿字（云云）大日经云。有情及非情阿字第一命（文）非情命阿者五大。有情命阿者识大也。可思之。问。若尔者五大又可有缘卢义乎。答。云尔何失。三摩耶身既有情也。身语二密又有断惑证理功（别本即身义）又菩提心局识大者违经彼法少分都无可得之文。菩提心外无七微合成法故。问。三界唯心之义显乘盛谈也。虽然色法勿为能求体乎。答。彼缘起色法归一心本云三界唯心。今不尔。唯心本源性所色心法然本有也。岂同彼矣。
    窃谓入住之义等者。般若寺抄云。意修行即此心。离心无修行之义。故举心省行为一品目也（文）意云。显发心即到义云兼修行欤。修真言门非发心即到故。（为言）中川抄云。私案入义兼修入者入修真言门故。住义兼行能住其心真言行故（文）私云。今教五转成佛中修行唯局第二句。故即心具万行（文）入住义广通五转故从因至果以无所住而住其心（文）住既通五转入亦可尔也）故云入住义兼修行也。
    真语如语不妄不异者。金刚般若经云。如来是真语者实语者如语者不诳语者不异语者（文）今疏文同此经。但四五为异耳。上二句约表立名下二依遮受称也。或上标下释。谓真语是不妄义如语即不异谓也。故唯识论云。真谓真实显非虚妄。如谓如常表无变异（文）。
    龙树释论谓之秘密号者。智论三十八云。佛法中有二谛。一者世谛二者第一义谛。为世谛故说有众生。为第一义谛故说众生无所有。复有二种。有知名字相有不知名字相。譬如军立密号有知者有不知者（文）大师释此文云。所谓密号名字相等义真言教中分明说之（文）疏家又取文意云秘密号欤。
    旧译云咒等者。大师字母释云。云何咒陀罗尼。谓诸菩萨获得如是持自在。由此自在加被能除有情灾患。诸真言句令彼章句悉皆第一神验无所唐捐能除种种灾患。是名菩萨咒陀罗尼（文）。
    此品统论经之大意者。钞云。或以此品即为当经之序品。如华严。故疏云经之大意（取意）或云。此经住心品即说无相菩提心至极果体正宗之本也。不同常途序品。三段即三密也。又横竖无碍序正不二也。可思之。开题云。今此经且约三部而释。初如是等序分者当身密即佛部。示身无尽藏故。次尔时世尊至属累终是语密即莲华部。现语无尽藏故。信受等文是意密即金刚部。示意无尽藏故。序正虽异秘妙是一。身语不同平等无异（文）私云。如实知自心字本不生云秘妙是一。入我我入三三平等云平等不异矣。
    所谓众生自心品等者。疏第七云。如来无碍知见在一切众生相续中法尔成就无缺减以于此真言体相不如一实觉故名为生死中人。若能自知自见时即名一切知者一切见者。是故如是知见非佛自所造作亦非他所传授也（文）又一本即身义云。谓悟众生自心即是一切智智而如实觉知自心本有秘密庄严藏云究竟即身成佛也（取意）私云。或本有菩提心云自心品即第八识也。故摩诃衍论云。一切众生皆有本觉（文）或指真如云自心品即第九识。故起信论云。一切众生悉有真如（文）且依初义五转中初字菩提心义即东因也。即是一切智智者中台第五字具足方便智义也。即字显发心即到义也。如实了知兼行证入三字义欤。依后义者第九唵摩罗中因义也。此识即法界体性智故云即是一切智智也。圆镜力故实觉智文有二义。谓阿□大圆大日大圆也。可思之。又或人云。六道轮回众生泛尔起善恶无记等三性心也。烦恼妄心本轮圆具德故。又众生自心品者准密严院释。接略则八九十三识舒广则无量心识也。如实了知者。准大师释竖有十重浅深横示尘广多矣。
    自心发菩提等者。此中自心等四句如次因行证入四字义也。发起等二句第五方便具足字也。如次又东南西北中次第也。所谓自心发菩提者发字不生信智。（初字菩提心义也）发此不生智者一切所作心无著相。以此无住心所修慈悲行是不生智上德故云即心具万行（第二梵字菩提行义也）即心者指上自心。即字皆流下心。然见此不生际如实知自心即心成等正觉也（第三暗字证菩提义也）。心合不生性寂静安乐故即心证大涅槃。（第四恶字入涅槃义也）心具上不生四德故发起方便怜愍心彻骨体建立众生也。此不生性即智所依所住故即心严净佛国也。（第五恶字方便具足智义也）以此五字究竟觉为显得即身成佛矣。于此文又有大事。依法更问矣。疏十二云。此八叶四方四隅也。四方即如来四智。初阿字门即是菩提之心。次字即是成无上菩提。次字是菩提之行。次字即是大涅槃（文东因义也）大师三密观云。因·行·证·入·方便用此五位相当五佛时。台实为因外花佛为行·证·入·方使。以此义可言。内实为因外花为果。若违此意不得名大悲胎藏妙法莲华。一行禅师以天台义为诚证既违其义。宁可依凭乎。珍伽中台上佛为第九奄摩罗识。此宗因果义逆顺次第圆融相即重重无尽（文）大师心云。若不许华台为因花叶为果之义即不得胎藏莲华之名。谓彼华未敷时名胎藏莲华。然此胎藏位唯有花实是因。后开敷时成花叶是果也。意指令时开敷之叶云果先来本有之台实为因也（为言）。一行心亦就开敷莲见其台与叶胜劣也。问。若尔二师终相违欤。如何。答。三密观既云因果逆顺重重无尽存东因义欤。又疏中从内向外作三句时。中台为菩提心为因句。准知五转时何不中为因矣。故知顺逆重重因果二师互成耳。
　　从因至果等者。抄云。从因至果皆不离自心。因亦是自心果亦是自心。心即菩提故云皆以等。此因果义通本有修生因果欤。二义俱无住着而住。阿字不生心。故云皆以无所住而住其心也。或云。从因至果义不同显乘次第修行。而不行而行不到而到故云皆以无所住而住其心也因者初。果者第五。举初后显中间欤。或初二因后三果欤。抄第二云。又此中有六个心字。前二是因后四是果。又前一是菩提心第二是大悲后四是方便（文）大经要义第二云则此文中明能住人及所住心。谓能住人者此教菩萨。所住心者其人之心。下句其心者是上句因果人之心故其迷悟心为所住体。且约十住心者第一迷心第十悟心中间八通二矣（取意）。
    入真言门略有三事等者。问。三密同入修要门。何但云入真言门耶。答。入理方便教为本故。故十住心论云。且就语密显示法曼荼罗心（文）或口业兼余二余不尔故。故法华玄（嘉祥）云。口业具三业。动舌身业发声口业经意意业。身通身意。意唯意业（文）或三业中心为主故。故般若寺抄云。其三业中以心为主。随心分别身口作业。随心引导伴二业。故云入真言门住心品（文）问。一切真言行者必具足三密可成佛耶。答。然也。故杂问答云。若三中一阙即不能至平等处。如车一阙都无所到。是即三平等义也（文）问。菩提心论云。住法但观菩提心（文）非唯依意密耶。又密严院释云。显非智观不成佛。密唯诵咒亦成佛（文）如何。答。菩提心论文对若无势力广增益云但观菩提心。又云佛说此中具万行。何限意密耶。故菩提心论云。当须具修三密行（文）次先德释者彼会云。正成佛之时必定三密相应即身成佛。彼依二行一行等成佛者是非正成佛之时。亦由修余二行不思议加持力故匆出生余二密行等三密具足即身成佛也（文）。
    一者身密门等者。菩提心论云。所言三密者。一身密者如结契印召请圣众是也。二语密者如密诵真言令文句了了分明无谬误也。三意密者如住瑜伽相应白净月圆满观菩提心也（文）下当广说者指具缘品所说欤。
    行者以此三方便等者。疏十四云。当知真言行者但以方便自净其心。若三业清净当于是中自得明了而自觉悟也（文）又第七云。谓自持真言手印想于本尊。以专念故能见本尊。本尊者即是真实之理也。非但见本尊而已。又如实观我之即同本尊。故名真实也（文）今案行者手结印契口诵真言意观本尊（种子三形尊形住心）时。断净身口意烦恼不净故。云自净三业。又以此印言等惊觉诸佛故。圣众皆来加持护念行者故。云即为如来三密之所加持也。凡今教意若别行若大法最前用净三业印言此意。以三密方便净行者粗动之三业成本尊微细三密。是三平等义。故仪轨云。三业常转已成三密门（文）所谓所成三密凡圣别能造六大因果是同。六大无碍故凡夫粗动三业成诸佛微细三密也。依之桧尾口决云。先成就者三密微细。我三密粗矿。虽粗细别同五大所成。如来及我五大不离俱遍虚空。法性平等故我心佛心众生心无别也（取意）。
    能于此生满足地波罗蜜等者下地修十波罗蜜行故云地波罗蜜也。故秘藏记云。十波罗蜜者于十地中地地修地地圆满也（文）今教一生即身顿证十地功德故。云此生满足也。不同显教三僧祇间修十度行。故云不复经历劫数等矣。今文以十地尽诸位意欤。或十一地十二地四十二位等皆开合异耳。
    故大品云等者。大品般若第二（往生品）云。舍利弗。有菩萨摩诃萨。初发意时行六波罗密上菩萨位得阿毗跋致地。舍利弗。有菩萨摩诃萨。初发心时便得阿耨多罗三藐三菩提转法轮与无量阿僧祇众生作益厚已入无余涅槃。是佛般涅槃后余法若住一劫若减一劫。舍利弗有菩萨摩诃萨。初发意时与般若波罗蜜相应与无数百千亿菩萨从一佛国至一佛国为净佛国土故（文）私云。以此二菩萨文证上此生满足人有顿渐二类及成五转成佛有二机也。问。此中第一菩萨因位行既六度也。何成三密行义。第二菩萨果后入涅槃也。岂顺法身常住乎。答。谓于三密行有事理六度。六度印言六种微供等也。又真言菩萨修理六度。杂问答五种结护等其说分明者欤。又一生成佛者证四种法身。故其中变化身有缘谢即灭德。然即事而真故不同如常八相欤。此等皆随义转用之意矣。又智论中此三菩提类神通乘。非真宗则何有此理。但举二菩萨为成今宗一生二生义。故问答中以此二菩萨为一生二生证矣。第三菩萨今教无用故且不取之。当知今疏此生满足地波罗蜜亦含二义欤。于十度有渐次顿证故。故秘藏记云。真言菩萨或十六三昧一一次第等证或与得一三昧共十六同时证（文）又菩提心论云。若才见者即名见真胜义谛。（十地功德渐次证故云才见）若常见者则入菩萨初地（文十地功德同时证故云常见）可悉之。
    龙树以为如入远行等者。智论三十八云。（所牒经文如上引。但终句国土云世界）释曰。有三种菩萨。利根心坚。未发心前久来集诸无量福德智惠。是人遇佛闻是大乘法发阿耨多罗三藐三菩提心即时行六波罗蜜入菩萨位得阿鞞跋致地。所以者何。先集无量福德利根心坚。从佛闻法故。譬如远行。或有乘羊而去。或有乘马而去。或有神通去者。乘羊者久久乃到。乘马差速乘神通者发意顷便到。如是不得言发意间去何得到。神通相尔不应生疑菩萨亦如是。发阿耨多罗三藐三菩提时即入菩萨位。有菩萨初发意。初虽心坚后杂诸恶。时时生念我求佛道。以诸功德回向阿耨多罗三藐三菩提是人久久无量阿僧祇劫或至或不至。先世福德因缘薄而复钝根心不坚固。如乘羊者。有人前世少有福德利根发心渐渐行六波罗蜜。若三若十若百阿僧祇劫得阿耨多罗三藐三菩提。如乘马者必有所到。第三乘神通者如上说。是三种发心一者罪多福少。二者福多罪少。三但行清净。福德清净有二种。一者初发心时即得菩萨道。二者小住供养十方诸佛通达菩萨道故入菩萨位。即是阿毗跋致地○次复菩萨大厌世间。世间已来常好真实恶于欺诳。是菩萨亦利根坚心久集无量福德智惠初发心时便得阿耨多罗三藐三菩提即转法轮度无量众生入无余涅槃○次复菩萨亦利根心坚。久集福发心即与般若波罗蜜相应○等（文）论中先举经三菩萨中初菩萨作羊马神三喻。羊马法说经中虽无论中更举以初菩萨合神通也。云如上说是也。其下三种发心者。初二发心类羊马。论所说二菩萨。第三经所明第一菩萨也。此中亦分二种。如文可见。后再云次复菩萨者如次经中第二第三菩萨也。是犹神通中菩萨也。论中且约初举三喻而显通后二欤。问。初二菩萨虽云利根犹云久集无量福智。非是顿证人。又初菩萨云遇佛闻是大乘。可大品经。若尔何以此二菩萨为即身顿成证乎答。既云未发心前指宿善云久集福德智也。故疏第四云。若诸众生未曾于过去无量佛所久种善根于此秘密乘未曾修习则造次闻之不能信受（文）次闻是大乘者。大品本具显密。神通人闻秘密般若也。或又指秘密乘欤。犹如楞伽经云我乘大乘无上法矣。大师住心论云。牛羊等车徐进必经三大无数劫。神通宝辂凌虚空速飞一生之间必至所诣（文）。

大日经疏指心钞卷之一

文永十一年于高野山丈六堂蔽坊草之
金刚资赖瑜（生年四十九岁）
第0章 大日经疏指心钞卷第二

　

第0章 疏卷第一之二

    如是我闻等者。智证大师抄云。如是我闻者约已开门为阿难我。若尔阿难非大日侍者。何称我闻。阿阇梨云。约法界通开义无其妨难（文）又云。此经我闻或云金刚萨埵之我非阿难之我者此说未详。私谓。毗卢遮那对于声闻。何非阿难我耶。示明文佛心经下卷有毗卢遮那对告阿难之文。烦故不具引。既有对告文。何故非阿难之我耶（但世学者未见此文守株费见而已云云）开题有三释。初金刚萨埵之词次毗卢遮那亲指言也指者佛说云尔也）三法尔有无人增减（云云）私云。准诸经例且以金刚手云为结集者也。故六度经以总持藏为金刚手受持。秘藏记为结集者矣。故秘藏记云。结集修多罗藏（阿难）毗尼耶藏优婆离）阿毗达摩藏（迦栴延）般若藏（文殊）秘密藏（普贤）是守护经说。又显教中说云。佛灭度后普贤·文殊菩萨率阿难于铁围山间结集诸经。是即总。守护经所说别耳（云云）此释以阿难而似为显密五藏通结集者矣。若约结集伴通阿难欤。若依结集主者金刚手也。故安然释云。若约结集主者是金刚手。若约结集伴者亦通阿难也（云云）又智证口决云。约法界通开义者此意欤。又准开题说藏记文唯金刚手结集也。既云显教中依智论等说欤。彼论云。迦叶·阿难于王舍城结集三藏为声闻藏。文殊·阿难于铁围山集摩诃衍为菩萨藏（文）此论摩诃衍者但显大乘故。又六度经五藏传持文总持金刚手受持。全非阿难传持也。若尔何捡六度经明文捡佛心经一说遮金刚结集义。况对告人未必结集者。恐似守株费智耳。但秘藏记总释是于前四藏作总别也。又普贤金萨显密异。故理趣释云。是菩萨本是普贤。从大日如来受金刚杵之故名金刚手（文）奥州得一于真言宗举十一个未决中结集者疑云。大毗卢遮那经初云如是我闻。今疑此经释迦如来灭度后八百年时毗卢遮那自对普贤执金刚手等而说。尔时阿难迦叶等久已灭度。谁言我闻。若言龙树菩萨结集者复从毗卢遮那佛口传普贤。从普观传龙树。如何龙树称我闻。若言普贤我闻者不尔。普贤菩萨非二乘凡夫肉眼所能见。何交杂人间结集（云云）或决云。今经者法界宫之说无指年月。而疑者龙树菩萨出时以为说经之时出阿难·迦叶生疑。是大过也。又龙树结集不足起言。如是我闻是金刚手语也。开题云。之语也。我金刚萨埵从大日尊闻也（文）又云。通阿难。胎藏释迦院烈座故专可结集也。又二乘凡夫不见普贤者。普贤观经说四众八部得见普贤。可悉之（云云）私云。八百年龙树出时是阎浮流布之时代也。非正说之时。故义诀云。经箧广长如床厚四五尺有无量颂（云云）正说时岂有经箧乎。故知金刚萨埵结集文龙树诵出也。斯则当于楞伽所说如来悬记之时。非啻害密藏宗旨亦闇违显经明文矣。言交杂人间结集者智度论释显结集云。佛灭度后文殊·弥勒等诸大菩萨亦将阿难集此摩诃衍（取意）文殊弥勒等既与阿难俱而结集。局普贤何怀疑。若不许者又显经结集同疑。
    经初五义等者。抄云。如来说法有五成就言如是我闻者信成就也。一时者时成就也。薄伽梵者教主成就也。住如来加持法界宫乃至生大楼阁宝王等所成就也。其金刚名曰虚空无垢等众成就也（文）私云。此释以通序五成就为五义欤。疏既经初五义释下而成加通序之旨。若五义非五成者何作此释耶。故抄释五成就毕般若灯论亦有六义（文）既六成云六义。五义应是五成矣。或又直就经释五成义。非释疏五义文欤。故直牒经文不云疏云。可悉之又义云。以五字义为五义非五成也。次下文如智论中广明（文）然捡智论于如是我闻一时文作五语三句释。故智论第一云。如是我闻一时。问曰。佛经何以故初称如是语。答曰。佛法大海信为能入智为能度。如是者即是信也。我者佛弟子等。虽知无我随俗法说我非实我也。闻者非耳根。非耳根能闻声。亦非耳识亦非意识。是闻声事从多因缘生。一者。问曰。佛法中数等法实无。阴·界·入所不摄故。何以言一。答曰。随世俗故有一。时者。有人言。一切天地好丑皆以时为因。略说如是我闻一时五字别义竟（文）私云。虽有六字合如是为信一义。故云尔也。既智论说分明。定知五义非五成就也。所以一时已上让智论薄伽梵已下牒释故。私更加一解云。通序六句中前五句云五义欤。今所牒如是乃至法界宫文六句中五句有之故。故准智论文说六成就。开信与闻而为二故（文）良贲仁王经疏云。今依智论总说六义。一者信成。二者闻成。三者时成。四者主成。五者所成。六者众成（略抄宝师涅槃疏慈觉教王疏同之）故知五义者六义中前五义也。但众成就不让智度者。众成中又绮所成而文不一纯故且除之欤。重意云。五字为五义可为正说。智论略说如是我闻一时五字别义竟之文分明故（别本云如是我闻一时五种各各义略说竟文）但至觉苑良贲释者。慈觉教王疏云。今谓师虽依智论总说六义未明所据。今记论意令易可知。然案智论。如是我闻一时牒为一段开为五种结为三句。谓一如是二我三闻四一五时。是为五语。如是为一我闻为二一时为三。是为三句。闻即我闻一是时数故。故结为三句也。但论旨难寻。依顺先圣且明句数（文）。
    阿阇梨云者。或金刚智欤。疏主词故。或善无畏也。记者词故。暹僧都义云。善无畏（云云）或云。疏第五云。阿阇梨言。少时尝因重病因绝神识往诣冥司此无畏御事也。故所所阿阇梨者无畏也。经文牒释之外加因缘由来等别说之时置此言欤。大日经供养法卷云。右阿阇梨所集大毗卢那成佛神变加持经中供养仪式具足竟。传度者颇会意（文）不思议疏下云。右阿阇梨已下翻译家语也。此中阿阇梨者圣者文殊师利也（文）准此释可指金刚智欤。
第0章     大本有十万偈等者。开题云。此经总有三本。一法尔常恒本。诸佛曼荼罗是也。二分流广本。龙猛所诵传十万颂经是也。三略本。有三千颂。虽颂文三千经卷七轴也（文别本云。二分流本金刚手所诵传十万颂是也文）都部陀罗尼目云。依毗卢遮那成道经。大本十万偈可有三百卷经。唐国所译略本七卷（文）疏下云。然此经流布阎浮提略有十万偈。若十佛刹微尘大众各各广演身口意差别法门则无限量（文）私云。今文大本者。非分流大本中大本。分流中广本故云大本欤。下略有十万者。望常恒本故云略欤。海云记云。此经梵筴有三本。广本十万偈。若依梵本具译可有三百余卷已来。广本在西国不到此土。梵本经略本四千偈。更有略本二千五百偈。中天竺国大阿阇梨集令持。所传者四千偈经（文）今经序云。大本十万颂梵方秘而密藏。今所译者二千五百颂（云云）私云。开题三本欤记三本是殊。开题常恒本疏下文广演身口意差别法门则无限量（云云指此欤。然记中四千偈并二千五百本疏中全所不见也。又经序略本虽同记一本亦背疏文耳。
第0章     传法圣者等者。开元录第九云。大毗卢遮那神变加持经七卷（第七一卷是念诵法）沙门轮波迦罗。唐言善无畏。曩时沙门无行西游天竺。学毕言归回至北天无幸而卒。所持梵本有敕迎还北在西京华严寺。取掌无畏与沙门一行于彼简得数本梵经。还遂为沙门一行译大毗卢遮那经。其经具足梵文有十万颂。今所出者撮其要取最。沙门宝月译语沙门一行笔受（云云）十万偈中取要为三千颂。今七卷经是也。故开题云。颂文三千经卷七轴（文）理实三千颂应是前六卷。第七卷于六卷中撰出供养仪轨故。故开题云。此经一部七卷。就中前六卷有三十一品（文又海云记云。依梵本译成六卷。又总集一部教持念次第共成一卷成七卷共成一部（云云）但密抄中此经七卷三十一品者。七卷在三十一品之内故云尔。若前六卷外更存第七卷者。应云此经七卷三十六品。故知第七卷是六卷所摄也。问。传法圣者谁人耶。答。准录中今经梵本无畏从无行相承。传法圣者指无行欤。或龙智金刚智等欤。其故开题中十万颂。或云龙猛诵出或云金刚智诵传。既彼二圣诵传是分流广本。故知今三千颂龙智金刚智等取其要欤。又十万颂虽云龙猛诵传亦不妨金刚手。准知三千颂通龙猛欤。问。龙猛诵出未审。大日经序云。北天竺国勃噜罗国中有大石山。壁立干云。于其半腹有藏秘法窟。数千猿猴捧经出。暴风匆至吹一梵箧下来。樵夫取之献王。王欢喜与之善无畏。无畏得之所翻七卷。（取意）又海云大毗卢遮那大教相承记云。三藏善无畏云。此法从毗卢遮那佛付属金刚千菩萨经数百年传中印度那兰陀寺达磨掬多。达磨付属中印度国三藏释迦善无畏（文造玄记同之）又大日经广大仪轨下奥云。此法摩诃毗卢遮那付属金刚手。金刚手次传付属那兰陀寺达摩掬多阿阇梨。阿阇梨次属中天竺国主释迦善无畏（云云）此等说皆为无畏相承不云龙猛诵传耶。答。凡大师依圆照贞元录不空表制集等专以两部秘藏之经偏存铁塔流传之旨。又龙猛论中载今经。若不传则何引自造论乎。故表制集四云。昔毗卢遮那经。以瑜伽无上秘密最大乘教传于金刚萨埵。金刚萨埵数百岁方得龙猛菩萨而授焉。龙猛又数百岁乃传龙智阿阇梨。龙智又数百岁传金刚智阿阇梨。金刚智振锡东来传于和尚。自法身如来至于和上传此道者六人而已（云云）出生义付法传血脉同之）贞元录云。龙树菩萨弟子名龙智。年七百余岁。今犹见在南天竺国传授金刚顶瑜伽经及毗卢遮那总持陀罗尼法门（云云）龙猛入室龙智既以两部经为传授法门。龙猛若不诵传则龙智何为传授法门乎。依此等心大师住心论中举两部曼陀罗毕云。若尔谁传。答。初从大日如来至青龙阿阇梨有七叶大阿阇梨耶（云云）又金刚顶经略释云。此经及大日经龙猛菩萨从南天铁塔中诵出（文）既寻大师血脉专符表制集等文。造玄海云相承违不空血脉。邪正可悉之。况海云虽唐家人师是惠果二传之孙弟。展转设有误大师惠果面授之弟子。亲受何有疑乎。又惠果行状云。常语门人曰。金刚界大悲胎藏两部大教者诸佛秘藏即身成佛之路。诃陵辨弘新罗惠日并授胎藏师位。□南惟上河北义圆授金刚界大海。义明供奉亦授两部大法。今有日本沙门来求圣教。以两部秘奥坛仪印义契汉梵无差悉受于心犹如写瓶（云云）付法传云。孔宣三千德行四人。广智数万印可八个。就中七人得金刚界一部。青龙则兼得两部师位（文）当知不空以两部秘奥独授惠果。惠果以二界师位偏授大师。又请来表云。和尚告曰。我先和汝来相待久矣。今日相见大好大好。报命欲竭无人付法。必须速辨香华入灌顶坛（云云）惠果六个印可中独赏大师而云犹如写瓶。屡简余人而云无人付法。同门贤弟犹不比肩。况孙弟海云等成同日论哉。次付经序者。石窟梵箧无畏直相承翻之欤。然今文阿阇梨传者指无畏也。彼说云。传法圣者探要三千颂（云云）此意无畏前有相承人。龙猛龙智等也。若不尔者违疏文故不用之。依之安然又付二过不用之。一违胎藏相承过。二违不思仪疏过（云云）又实范上人更出二过。一违疏及开题失。（序二千五百颂违疏及开题三千颂欤）二违开元贞元录失。（二录意无畏所译梵本曩时沙门无行所持也。经序三藏乃持梵典故相违也）次仪轨奥记者彼法润弟子惟谨记录欤。彼即法全同门。非东寺相承。况彼义轨非大师请来也。何为难矣。抑南天北天之相承自门他门之诤论也。然真言秘教以东寺为正。故大原长宴僧部四十状云。池上广庆阿阇梨云。伺习诸家灌顶无过东寺灌顶（云云）又小野纂要云。两部大法阿阇梨毗卢遮那根本最极传法密印。广智三藏从南天归之后唯授惠果一人。惠果和尚又唯授弘法大师。不授余人。是故惠朗绍六为七不得师位。义明印可绍摄不谓入室。不空惠果既不授之。随谁传哉。而他家与本所争力。犹如游夏不闻张禹漫淡耳（云云）非啻自宗祖师独慢亦是他门先德共许者欤。问。不空金刚顶义诀。龙猛开铁塔虽云诵出金刚顶百千颂。未云诵持毗卢遮那经。又不思议疏中明今经第七卷由来云。无畏三藏于金粟王塔下依圣加被感得供养次第法（云云）全非铁塔梵本也。何龙猛菩萨忝预如来之悬记（云云）专为显密元祖。何物不入其手乎。况初地入证位修法明道德。何于两部有所残耶。彼义诀中。龙猛未入铁塔前大日如来现其身授念诵法要（云云）此法要者大日经略行也。然其法力加持故。以白芥子打开铁塔扉前。未得金刚顶经梵本犹诵传之。况既蒙指授。大日经广本吝何不授耶。又于今经第七卷者。凡虽有铁塔梵本修持行仪未明故求圣加被更感得供养次第法也。非六卷梵本外更有第七卷梵本。欤。依之第七卷初文云。我依大日经王说（文）又义释云。阿阇梨于乌仗曩国撰出毗卢遮那供养次第法（云云）抄云。阿阇梨者即指无畏三藏。乌仗曩国或云干阗国。言撰者集也。谓于大本中探取此品所有津要独成一卷分为五分。即此经第七卷也（文）或云。感见撰出虽异大本略行非有别梵本也。故海云记云。依梵本译成六卷。又总集一部教持念次第共成七卷共成一部（文）若尔何以此译难铁塔梵本无乎。又义此第七卷与要略念诵经同本异译。而彼经龙猛到铁塔下时。毗卢遮那于空中为龙猛说也。彼念诵法既大日说。此第七卷无畏私撰乎。故同题云。大毗卢遮那佛说要略念诵经（云云）但我依大日经王说者。念诵经云。我今依经要略说自利利他悉地法（文）大日指前佛说云尔欤。开题其旨见（矣）义译中撰出者以感得流通云撰出欤。依大日经序无畏得北天竺石窟梵箧译为七卷。彼已有第七卷梵本。何云私撰出乎。或云。义释文温古智严再治时加人言欤。二十卷草本疏中无彼说故。若尔何必为指南（矣）况复龙猛论中载供养法文。若无铁塔梵本者龙猛何引之。且自门他家相承作图示之。
    文义略周者。三千颂本文言简略义理周备（为言）。
    以非大经正本等者。指十万颂云大经正本（矣）智证疏抄云。言不题通序者。指三千颂之梵本。言今以例加之者例于十万偈正本（文）问。后人私加欤。又以大本文加欤。答既上云以非大经正本等例大本通序加之欤。中川序分义云。十卷本智证里书云。此三千颂不是大本故梵文上不题通序。今例十万大经之本故加通序（云云）故此通序取加大本之真文也（云云）。
    论师所解具有六义者。佛地论第一云。薄伽梵者谓薄伽声依六义转。如有颂言。自在炽盛与端严名称吉祥及尊贵。如是六种义差别。应知总名为薄伽。如是一切如来具有于一切种皆不相离。是故如来名薄伽梵。其义云何。谓诸如来永不系属诸烦恼故具自在义。炎猛智火所烧练故具炽盛义。妙三十二大士相等于庄严饰故具端严义。一切殊胜功德圆满无不知故具名称义。一切世间亲近供养咸称赞故具吉祥义。具一切功德常起方便利益安乐一切有情无懈废故具尊贵义。或能破坏四魔怨故名薄伽梵（文）私云。此论是亲光菩萨所造也。今论师者指彼菩萨欤。又准理趣释云又有六义如声论所释者。指声论师云论师欤。
    今此宗中薄伽梵是能破义者。问。今此能破义佛地六义随一欤。如何。答。未必然（矣）问。题云。论师所解具有六义。今举其一。薄伽梵是能破之义也（文）既云今举其一。非指其中乎。答。今能破义以智论举四义中能破义为证。况又佛地中六义外举破魔义。故依之。理趣释云。时薄伽梵者能义破义也。所破者破四魔也。又有六义如声论所释。炽盛自在与端严等也（文）故知非随一（矣）但至大师释者。佛地有破魔成德二义中。六义约论师所解破魔准疏释指彼云其一欤。所以指佛地云其一。非指六义中（矣）问。慈觉教王疏中。会佛地六义智度四义云四六之义。其旨岂殊。只是离合之异（文。佛地六义如上出。智度四义者。一有德义二巧分别义三有名声义四能破义也）既云离合异。定知六义所摄也。又疏十四云。薄伽梵义六义中说前亦已解（文）是又已解者。前解能破等义为六义中说也。尔何。答。彼释中四六配属时。有德配端严吉祥巧分别为名称义有名声属余三义。全无能破配当。故知四者言总也。应云三六开合异（矣）又疏释六义中说者指佛地。前亦已解者能破义也。置亦言此意（矣）问。今能破若取佛地能破魔义何简彼乎。若依智论能破者。彼又显论难云今宗何。答。或于佛地中引声论颂欤。故指声论师云论师六义。以佛地破魔义云今此宗欤。或佛地中六义但以句义释薄伽梵未及字义。然智论必以字义训释多名。故二论相望智度义胜故为今宗义也。故抄云。谓彼显宗之中。具足六义都名一薄伽梵。更无别义。今此宗中。以字义释之复有多名故云今此（文）又以智论为显密分别证。况复龙树秘宗元祖。亲光唯显师故。
    以大智明等者。以大日大圆智明破因海无明分位九种戏论妄识义也。无明者智碍。烦恼者烦恼碍（矣）烦恼即菩提故妄法元无生无相也。如实智自心惠日出时无始间隔暗惑自除也。是即非断烦恼体。除非菩提之间隔故云能破也。故摩诃衍论云。谓断烦恼。心断除不起故（文）或大智者阿□大圆智也。菩提心位诸惑顿断故。
    释论亦云等者。智论第二云。复次颇伽名破。婆名能。能是能破淫怒痴故称为颇伽婆。问曰。阿罗汉辟支佛亦破淫怒痴。与佛何异。答曰。阿罗汉辟支佛虽破三毒亦不了了尽。譬如香在器中香虽无余气故在。有如草木薪火烧之烟尽炭灰不尽火力薄故。佛三毒永尽无余。譬如劫尽火烧须弥山一切地都无烟无炭如舍利弗嗔恚气残难陀淫欲气残毕陵伽婆蹉慢气残。譬如被锁初脱时犹不便（文）私云。余气者习气。即不染无知是也。大乘为法执所知障（矣）问。缘觉断种故。经云。拔业烦恼株杌及无明种子（文）大师拔业因种心（文）何二乘俱云不尽耶。答。相望不定故。望声闻虽断种对菩萨云未尽欤。或二乘俱有利钝故。利二类断种钝二人不然。今举钝二乘。经文大师释约利缘觉欤。或种习别故。抄云。虽除种子未尽习气（文）或种约人执习据法执欤。淫怒痴者上二如次贪嗔二惑也。
    复次帝释等者。第二约女人释薄伽义有二义。一息烦恼义二所从生义。此中所从生者从所生子能生母立名。谓人子所从母生故也。疏十七云。如来即是一切善法所从生处（文）此文能生如来云所从生。此为良证耳。又义释第七云。次云三婆吠者。是从生义。如人胎分成就时出离胎藏。如来亦尔。净菩提心究竟圆满时出过一切诸观自然智生（文）今文无碍知见人皆悉从是生者此释同（矣）。
    金刚顶宗等者。非两部随一金刚顶宗。望显乘大日经宗亦金刚乘故云尔也。又准下若解金刚顶十六大生释可金刚顶部。因便明彼义也。即翻疵义者。暂息永息等异故云尔。非翻二义（矣）般若佛母者。诸佛从般若菩萨生故此菩萨各佛母也无碍知见人者佛也。故疏第七云。如来无碍知见在一切众生相续中法尔成就无有缺减。以于此真言体相不如实觉故名为生死中人。若能自知自见时。即名一切智者一切见者（文）。
    得与相应等者私云。与字可用此训。唯识论中有此例。此者般若佛母也。一切善心与此智相应而断烦恼故。俱舍云。若离择法定无余能灭诸惑胜方便（文）问。般若是惠男义。何云母乎。故秘藏记云。定则女惠则男。虽父母共产生诸子名父不为母（云云）尔何。答。若定若惠以能生义名母。犹如悉昙男声智惠字亦名字母也。又秘藏记上释云。据宗心有互出生之义。或显曰不得（异抄）彼亦显义也。或又文殊云三世觉母。可思之。又秘键云。约定惠树名（云云）此意般若通定欤。
    有如是隐语者。抄云。不可说直是般若佛母故言女人。此宗多有如此隐密之语。修学者应当触所类例而思之耳（文）教时义第四云。法相所立之佛密意说谓词深旨浅未实义。如大乘十法经说声闻成佛。是佛秘密之教。其实不可成佛而说成佛。是密意之说故。今真言教词浅旨深。是名诸佛密语。如说观音瑜伽中云男女二根和合能作佛事。是以定惠和合。生诸佛子。非实男女二根和合。是名言词隐密诸佛密语（略抄）又下文云。如来自证之智设以神力加持亦不可示人（文）准此释。自证智云般若佛母欤。辄不可示人故云不可直宣。此智生无碍知见人故云佛母。此智冥会自证境直不可说故以男女相应示之。云如是隐语触类思之也。得与相应者理智冥合义也。问。相应于心心所云之。何理智冥合云相应耶。答。彼权宗意也。秘教理智又云相应。故释论中理智云相应但有。字义云。理智相应故云报（文）疏第五释次往第二院文云。此中第二是隐密语耳○须口传相付也（文）此释未必如今文欤。
    又薄伽梵者等者。或云。薄伽梵有三重释。皆异佛地论六义。此三义大悲胎藏三部曼荼罗也。故初云今此宗中等（矣）第一正释能破义金刚部意密也。智有摧破功故。第三又释有名声语密即莲华部。增益故云持资财者。第二复次相应义即佛部。定惠相应理智具足人故是为身密（矣）此佛部从两部理智生故所从生也。此金佛莲次第如先三身次第也。
    释论亦云婆伽言德等者。智论第二云。何名颇伽婆。天竺语婆伽秦言德。婆言有。是名有德。复次颇伽名分别。婆名巧用。总相别相巧分别诸法。是故名颇伽婆。复次颇伽名名声。婆名有。是云有名声。无有得德名声如佛者。转轮圣王释梵护世者无有及佛。何况诸余凡粗（文。疏抄云。名谓名号。声谓音声。或名谓名称声谓声誉。名称普闻取意）私云。智论薄伽四义中今疏举三义为二义。有德名声为一义。巧分别不取故。或有德名声离为二。第二复次中又分二。并第一能破可配五部五智（矣）三部五部开合异故粗分有三细分五异可思之言及尊者等者。或义云。言及尊者人直不指其名也（为言）木幡义云。及言于尊者直不指其名也（为言）能呼语声至及尊者耳也。
    此经中例云薄伽梵等者。意云。今经中以大智舍利弗等之例言之。应云薄伽梵毗卢遮那也（为言）故理趣经云。时薄伽梵毗卢遮那如来（文）或今经例大智舍利弗等正云薄伽梵毗卢遮那也（为言）经下时薄伽梵大日如来（文）今顺此方等者。顺唐言之文势应云大日世尊也（为言）故经下大日世尊（文）。
    薄伽梵即毗卢遮那等者。智证大师疏抄云。薄伽梵即毗卢遮那法身者（自性身也）佛加持身即受用身者（自受用身也。云云）抄云。疏云。本地法身者即实相法身也○言次如来是佛加持身者。即应身他受用也。次疏释成其所住处名佛受用身。言如来心王等者如来是所住心王为能住。如一切诸佛说法仪式。皆住于应身即本地身为教主也○推功归本言法身说○依正尚无碍。岂佛身真应而局定乎（文）光明山述意云。法界宫中有凝然四种法身。然自性身具他受用等用者是神力加持门之谈也。今此他受用虽凝然本有德令他见闻故云他受用亦名应身（矣）然他受用身亲从自性加持身起同凝然故即与自性身色相庄严音声说法无二无别也。故知。自性身加被他受用身即令说自内证法也（文）中川义云。觉苑尚保法佛无形说不知本地身说法。故强令住他受用身说此经。然于伽梵本地身说依华严作二释。就三乘教云推功归本。此复驰胸臆而会文依一乘教云。真应无碍则复驱自宗取义也（文）私云。重誉心助抄义云。自性身加他受用身令说自证法也。实范抄二意俱非（矣）若尔实范意何身所说乎。答。序分义等中犹遮慈觉等自受用说。云若得自受用身之名必由自受法乐之义而作其教主。不必从说由。彼身非自受用而为自受说法。能说不受名自性身。能说亦受名受用身。是故能说唯自功所由为自受也（取意）此意自性身为教主也。安然教时义云。若菩萨大经藏在华藏界说。实是华严深密秘分。其本未来此。是舍那他受用说。其中亦有自证化他法门。若大日金刚顶经等在法界宫说。此是自受用说。其亦有自证化他（文）又信证僧正云。随自意四身有通别二义。此又有二重。通自性身通住余三身说法。诸身说法皆自性身所作故。别者四种身各说故。又通者四身圣众各住自证三昧故云通别者自性法身皆其主故。独说一切故。以为教主。所以云别。又二重各翻对通别可知之。随他四身通别义准上二门可知之。大师御意以随自意四种中自性身为教主兼伴通四身。慈觉安然等以自受用身为教主兼余三身说。觉超云他受用。觉苑云他受变化也（文）私云。此又取大师御意同中川义欤。故宝钥下云。真言密藏两部秘藏是法身大毗卢遮那如来与自眷属四种法身住金刚法界宫及真言宫殿等自受法乐故所演说（文）此中法身大日者六大法身。今疏本地法身也。故古德释云。薄伽梵者不二总体能加持无相法身位（云云）又云。大日经教主能加持不二总体无相法身也（文）眷属四种身者四佛已下自性受用等四身欤。即五种法身废立欤。故古德秘释中引圣位礼忏二文立五种法身义（矣）疏中以主成薄伽梵句释本地法身。自性身为教主不可异求（矣）况复以自受用身为所住所。是所成句何为教主。何况他受变化等乎。问。住心论十云。薄伽梵者总举尘数诸尊号具释如疏住业能所二住。言各各诸尊住自证三昧句。如来加持广大金刚法界宫者是则五佛之异名。大日宝幢开敷弥陀天鼓如次配。复次如来者大曼荼罗身。金刚则三昧耶身。法界则达磨曼荼罗身。加持者事业威仪身也。此通三种之身。广大者明各各身量同虚空法界。言宫者显所住处。今此心王如来无始无终各各安住自法界三昧（略抄）又金刚顶经释云。四种法身共陈此道（文）又古德释云。真言教主四种曼荼罗身（文。四曼义中以四曼配四身也）此等释广通四种身。若尔大师御意何唯自性身乎。答。序分义云。私案疏意薄伽梵即毗卢遮那本地法身即心王如来也。论意薄伽梵者总举能住尘数诸尊。住者显能所住。如来乃至宫者显所住也。所住中有二意。一如来乃至法界者五佛也。宫者定也。谓以五佛之所证定为所住处。二如来等者四种曼荼罗身也。宫如前。谓以四曼广大身之所证为所住处。准此所住故知。能住薄伽梵者五佛四曼尘数诸尊德号。若尔薄伽梵是唯大日耶。答。疏论意别。疏就最胜且云大日。论论尽能住故云尘数。若就胜者论意亦可云大日一尊欤（略抄）此意所住处举五佛四曼所证定。故以所住推能住可有五佛四曼身故薄伽梵句释尘数诸尊也。然疏中。大日者疏论影显也（为言）私云。大日是普门体故云尘数诸尊德号。犹如慈觉释中金刚顶经一切如来释大日。或以薄伽梵诸佛通名今名大日故云尔。非取诸尊也。故论云具释如疏。若与疏异者何让疏耶。但住处句配五佛者今经异显经住所又如来身故云尔。故大师秘经注释云。住所名则五佛秘号妙德也（文）又疏释楼阁云。还以如来种种功德宝王间饰楼阁宝王（文）阁既尔也。宫何不尔乎。宫又诸尊所证三昧总号妙德也（为言）次开题释者。自性土加持世界合论而云尔。故次下句云。十八瑜伽同示本趣（文）十八会中法界宫会外加持世界欤。若论加持世界者今经亦尔。瑞相土中以受用等三身为说主故。又古德释既云四曼身。何为难。自性身有四曼身故。四曼义释一往释欤。又义云。
    次云如来是佛加持身者。智证大师抄云。佛加持身即受用身者自受用身也（文）般若寺抄云。加持身者曼荼罗中台尊。此名佛加持身。当报身也。亦名字门道具足佛也。亦名具身加持也。其所住处者即通受用变化身故有四种法身也（文）信证僧正述意云。能加持自性身住所加持受用变化等流时一切法门眷属皆住彼法界宫受法乐内证。遍满生死中利益众生利他也。爰知自性身住加持之时有自他受法乐一切皆无非毗卢遮那秘密加持（文）济暹僧都云。住如来加持通能所。能加持唯中台大日如来即能住自性身也。所加持即八叶乃至第四重释迦世天等自他受用变化等流也。摄四重圆坛也（取意）此释意佛加持身为所加持住处也。文点云。次云如来者佛加持身也。其所住处也。名佛受用身（云云）私案。云佛加持身者指上薄伽梵句中也。彼句含本地加持故。本地无相位亡言语。加持身是今经教主故云曼荼罗中台尊也。疏第三云。然以如来加持故从佛菩提自证之德现八叶中台藏身（文）此意矣。此加持尊特理佛住自受用身等故云当报身也。字义云。理智相应故云报（云云）今所住又通他受变化等故抄云。即通受用变化身故（文）或又台藏中台加持身寄当金刚界中台报身毗卢遮那故谓教主义同故云尔也。本地自证位无言语故现加持身说今经。故云字门道具足也。故经具缘品云。此第一实际以加持力故为度诸世间而以文字说（文）疏释云。释通世谛明起教所由（文）加持身既起所由故本地位无说法也。又为显此加持身即自性身永异受用身以下加持身故云具身加持也。然古德未知自性身中有加持身。或云本地自证之境而害经疏自证无言之文。或云他受变化之说而同显教三乘一乘之佛。恐隐疏家之深旨失宗家之本意欤。当知以中台尊故不坏大师自性身说法之义。又以加持身故不违疏家神力加持三昧之说。疏中云本地法身者先举能现本地身为今教主所依。疏第三云菩提自证德第六云菩提实义是也。具如疏后文中辨矣。文点云。次云如来者佛加持身之其所住处也。名佛受用身也（云云）先师（莲花院）云。经薄伽梵句疏释本地法身。准诸经例是举教主文句也。住如来下示住所文言也。故知以本地身为教主。故大师以此文判自性身说法。然或云加持身或云符同须陀会天者神尔不改自性而有利他义。又虽住加持自性敢不变。如国王虽出外朝其体无替。故云如来金刚幻也。又法身色相无比况物故且寄色究竟处示有色相。非全随类应同义耳。木幡义云。薄伽梵者理故云本地法身也。如来者即智故云受用身（自受用）也。此理智冥合互相加入彼此摄持而成他受用人体云加持身也。意云。薄伽梵（理）住如来（智）之加持身（他受用应身）住广大金刚法界宫云今经教主也（为言）今受用者主伴各说互受法乐故云他受用。不同如常他受用。又理智相应故云应身。非随机应现义也（云云）。
    如来心王诸佛等者。抄云。如来是所住。心王为能住。如一切诸佛说法仪式皆住于应身。即本地身为教主也。推功归本言法身说（文）此意如来者可读也。教时义云。诸阿阇梨言本地法身如来心王理法身。即能加持身也。其所住处名佛受用身是智法身自受用即所加持身。令一切众生见开悟三密。是他受用身变化身也。亦是所加持身也（文）此意令众生开悟三密。今文为他受变化也。木幡义云。如来心王诸佛者毗卢遮那理也。其中者自受用智也。能住理住所住智故云住而住也。既遍一切加持力生者。依理智冥合加持力生他受用应身人也。理智同遍法界人法俱无分限故云遍一切所也。即与下释成生加持身之由也。而以下释他受用报身义也。此报身义不同如常。如先古德释云。大日经教主不二总体本地法身也（文）又私推先师意。云如来心王诸佛者本地身。今教主羯磨身也。其中者受用身即三摩耶身也。谓理佛羯磨人住智身三形宫中也。既遍一切等者从理佛法界加持力生三摩耶受用住所也。即与下明所住宫与能住法身平等无二也。斯则依正轮圆之法界能所瑜伽之佛体故。而以下而实依正无二为自受法乐且示依正之别。犹如唯识论云虽此身土体无差别而属佛法性相异故（云云）一切众生者一切持金刚者等也。所证三昧所说法门非一。故云根性不同也。即此等者。理佛云此。是能住故。智体云所住。即所居故问。前云无相法身。今何云具三密乎答。无相者约显教遮情妄假之相。三密即就真言表德真实之体故无违耳。或无相不具故云无相也。故疏二十云。此心即佛无非佛之相。故云无相（文）论第三云。若入阿字门悉离一切相。离相之相无相不具（文）依此等意云无相。故先德释云。无相法身位万德无阙。故自利利他断惑说法等如此义有（云云）可悉之。私云。如来二字属上句。经中如来是加持住所如来也（为言）心王诸佛住者中台加持身也。以此诸佛能住而住其加持住所（受用身）中也。又义如来属下句。文点可读如来者心王诸佛之住而住其中也。意经文如来者中台加持身之所住也。故加持身住其中也（为言）既从遍下。释所住如来名加持之由也。既遍等者。遍法界自证德以加持力生中台藏身也。即与等者。显此所生加持身与本地身无别义也。而以等者。如来住神变加持说三密法是远为益未来众生。故云令一切众生（乃至）种种不同也。即此者。今中台藏身也。此身所住名加持所也。（为言）故经第五云。大日世尊入于等至三昧观未来世诸众生（文）疏十六云。毗卢遮那义上已释之○佛所以入此三昧者。佛住毕竟无相寂灭之法。以大悲故住于三昧令一切大会及无量众生得见此大悲胎藏曼荼罗庄严大会严妙之法。即是于无相中而现有相。虽复有相而从因缘生即不生义同于性净之法。而令众生各随本缘见种种色闻种种声获种种法各随心器如法修行。有如是因缘故又为满足金刚手所问之法令明白无余故而入三昧也（文）又疏释似指当机众。云得见大悲胎藏严妙之法之故。然则经疏互显欤。问。自证无相位言心俱绝欤。答。言心俱离而心唯存。问。既云俱离何亦存心乎。答。虽离如义及一一心然犹不二心存（矣）故大师云非一一心之所缘。不二心之所证而已（文）又疏中住心品虽云自证三菩提言语尽竟心行亦寂而具缘品释自证三菩提自心自觉。又不思议疏秘秘中秘释云。本不生理自有理智。自觉不生故（文）故知无相极位犹有不二心。若不尔者同木石欤。问。若尔与显乘一心无相为至极。而成契证绝言之义何殊乎。答。彼四言九心分位未及如义一一心。况不二心乎问。若尔无相位唯识大无五大乎。答。法佛法尔六大自证位本有云六大法身。所以随缘六大是色心无碍唯心唯色。故依唯心之边虽云不二心于法尔六大全无增减异矣彼本不生理自有理智者。理五大智识大也。可思之。寻云。能造六大色形有无如何。答。木幡义云。随缘六大色心无碍故虽云识大亦有色形五大或无色形法位六大识大无色形五大有色形也。私云。若法尔若随缘六大论色形是所生四曼相也。能造六大若识若五大不可有色形坚湿燸动。无碍了知性故。实四大亦触境非显形二色故。但与显异。彼有为事法此无为理性故。
    次又释叹加持住处等者。前举住处体今叹住处德也。论云。如来加持广大金刚法界宫者是则五佛之异名（文）宗家以五句为五佛秘名。疏家为体二义各举一义互显欤。或又五佛缘起次第转释故论疏无违。例如下四种身文转释又五字文中转释也。又住处配五佛是三摩耶身五佛欤。宫阁即如来三摩耶形故先德释云。法界宫者法界塔婆也。三摩耶形（文）。
    适无所依者。或本适字用正训。顺前后文欤。
    此与释论三种金刚三昧者。智论四十七云。问曰。三种三昧何以皆言金刚。答曰。初言金刚中言金刚轮后言如金刚。如金刚三昧佛说能贯穿一切诸法。亦无不见是金刚三昧能通达诸三昧。金刚轮三昧者得是三昧即能持诸三昧轮。是皆佛自说义。论者摄持义。言如金刚三昧者。能破一切诸烦恼结使无有遗余。譬如释提醒因手执金刚破阿修罗军（云云）私云。论疏三种不符合。只例同金刚义欤。或三事三种其数同故云大同欤。或终一义大同。意云。三种中后一义大同也（为言）中字有由矣。
    法界者广大者。安然云。此法界宫有二种义。一自受用遍法界宫。义释云。大谓无边际故（乃至）心王所都故云宫也（云云）二他受用法界宫。义释云。此宫是古佛成菩提处（乃至）不独在三界之表也（文）智证大师记云。华藏世界别教他受用土。如何今为秘密教中遮那土耶答。别圆两教通有他受用。今此华藏世界圆他受用身土。于一世界分二义。更无咎（文）杂问答。云。浅深二义者。大自在天宫是为浅义宫。深秘义者金刚者实智之智。即能破之义。法界者广大之义。即实智之体。宫者无相法身妙住之境心王所都心神所宅。此宫是古佛成道之处也。故云宫。随如来所应之处无非是宫。所以名为金刚法界宫（文）私云。安然以此宫以下为他受用土。此义不可。此目近词也。尤可指上宫也。又智证大师遮那土总云他受用土。恐非理。两部经是理智法身境界故。当知大师御意此宫下释成深秘法界宫义。释论下引智度浅略宫简异密宗义。今此宗下还成密乘义也。或所谓以下文述浅略义。所谓是后次义后。
    古佛成菩提处者。疏第十六云。然此五事仍是古昔诸佛成最正觉先佛成三菩提也（文五事者印色尊位住三昧也。此中色者本尊形相也。住者本尊。依印言等所引来至加威而住也）又十二云。以罗字门等净此心故生其真实智惠光。（六识发光）故即见古佛所行之道（文）私云。准此等释望行者修显分别新古欤。又义云。古佛成菩提者菩提实义也。疏第六云。谓觉自心从本以来不生即是成佛（文）旧来成佛故云古佛成菩提也。今教教主成佛外迹加持身。故对彼云古佛耳。
    摩醯首罗天宫者。智论第二云。如摩醯首罗天秦言大自在（文）唯识疏七云。旧言摩醯首罗。今应言莫醯伊湿伐罗。即大自在也（文）十地论云。现报利益受佛位故。后报利益摩醯首罗智所生故（文）智周释云。行满今生即证佛果名为现报○菩萨后身地前业感故名后报（文）通法释云。因位穷时现报利益。功德成满异佛位故。果位彰时后报利益。寄色究竟所即于彼身示成菩提受佛位故（文）二师释大异。今疏顺后释矣。
    释论云第四禅等者。智论第九云。问曰。何以故名为净居天梵世天。答曰。第四禅有八种五种是阿那含住处。是名净居。三种凡夫圣人共住。过是八种有十住菩萨住所。亦名净居。号大自在天王（文）问。今此自在宫界内摄乎。答。唯识疏云。其净居上有实报土。第十地居。为三界所为不尔乎。佛地论说。此他受用所居净土为第十地诸菩萨等说法处故即色究竟天摄（文）了义灯云。然自在宫非净居报。瑜伽第四云。色界之中十八住处。无想天广果天报非别处所。既云十八住处。复言无想摄广果天。故自在宫非五净居。若净居摄处应十七非十八故（文）私云。疏意在净居上而色究竟摄也。灯意色界摄而非净居摄。然俱以为界内摄矣。今疏意非三界摄。故下文非今说云不独在三界之表也之故（表用外训也）故知疏主御意显知论非三界摄也。疏五云。次于东方最近北边布列五净居众○阿阇梨言此是五那含天子耳。过此以上有菩萨受佛识位处。亦名净居天。多是一生补处菩萨。是第二院所摄非此中所明也（文）此文又外院第二院分。准知又可界外耳。问。住心论三引起世经云。他化天上有魔波旬属他化天摄（取意）他化上魔天既他化摄。净居上自在岂非色天摄乎。依之净影释云。此他化上别有魔天处。近他化亦他化摄○依大智论。五净居上别更有一菩萨净居○是第十地菩萨住处。以此通前色界合有二十三天（文）此释契道理何。答。魔天是界内波旬故云可他化摄。十住菩萨界外圣人故非色天摄也。依之或经云。有妙净土出过三界。第十地菩萨当生其中（文）是以住心论中欲天中虽举波旬天色天中无示今天。斯则自显界外义欤。义章释文点可读以此通色界（云云）所以智论云五净居上。故举色天之便虽举此天非谓色界报欤。
    今此宗明义等者。开题云。若据浅略义摩醯首罗天王宫。释论云○（如疏引）若就深秘释者以自在加持○（如疏云云）杂问答云。浅深二义者大自在天王宫是为浅义宫。深秘义者宫者无相法身妙住之境。此宫是古佛成道之处也。故云宫（文）私案此二文意。前此宫古佛等文中所谓下一句浅义标句上一句深义结文也。然今文重释前深秘意也。今指成佛外迹云深秘。对如常浅略故。若不尔者何今云有应之处矣。但上文所谓者复次义。非释成上欤。犹如释论中本论所谓云复次矣。或又转释深秘即为浅略也。如疏下云转释佛庄严藏。当知智论义为浅今经义为深也。
    神心所宅者灵明性云神心。即灵知神知义也。神心是能住自性理佛也。所宅即所住受用智身也。
    谓随如来有应之处等者。自在宫处所不定意欤。佛地论第一云。如是净土为与三界同一处所为各别耶。有义各别。有处说在净居天上有处说在西方等故。有义同处。净土周圆无有边际通法界故。如实义者。实受用土周遍法界无处不有。不可说言离三界处亦不可说即三界处。若随菩萨所宜现者或在色界净居天上或天西方等欤。处所不定（文）私云。今宗义同佛地如实义者矣。智证大师在唐记云。第四禅者若于毗卢遮那之分为遍法界第四禅乎。答。然也。咨问。若遍法界皆是第四禅者。唯有遮那住处应无众生所居乎。答。遮那虽遍法界不妨众生所住。犹如寂光遍于三土（文）私云。此文成处所不定旨欤。疏第四云。大日如来身如阎浮檀金紫磨金色。首戴髻发被绢縠衣。此是首陀会天成最正觉之□帜也。彼界诸圣天众衣服轻妙本质严净不复假以外饰故世尊俯同其像也（略抄）。准此释。大日如来又于色界中五净居天成正觉欤。问。金刚顶经云。住阿迦尼吒天王宫中（文慈觉疏云。阿迦尼吒天此云色究竟文）。
    与今自在天宫同异何答。答。安然教时义第四云。第四禅色究竟天有五种名。一名色究竟二名有顶三名须陀会四名魔醯首罗五名阿那含天。第四禅主亦名魔醯首罗（文）私云。今宗意胎藏理身住金界智佛故（疏云其所住所名佛受用身）指彼智佛云自在宫。心王自在德故。金刚佛住胎界理身故呼彼理身云色究竟。色身究竟体故。故大师释云。身心互为能所住（云云）释论第三。真如为身般若为心（云云）又善无破地犹仪轨云。智法身佛住实相理。为自他受用现三十七尊令一切入不二之道。理法身佛住如如寂照法然常住。不动而动现八叶为自受用示三重曼荼罗令十界证大空。虽是理智之殊广略之异本来一法曾无殊异（文。私云。实相理者如如理也。如如寂照者疏云实相智云云。如如智也。故金光明经云。唯有如如及如如智名为法身文。金界云自他受用胎藏但云自受用者。自性受用佛与自眷属各说三密门互以法药故云自他受用。实行隔闻故但云自受用也。无违矣。大师释云。自性胎藏理身。受用佛金界智佛。自受法乐故与自眷属各说三密门文）文证既分明也。不可异求矣当知大日经是理智不二之理身说。金刚顶又智理不二之智佛谈也。故金界遮那以止观一羽而结智印胎藏毗卢以定惠两手而作定印。甚以有深意者欤。又金刚顶经。能住佛身举智之德。（教王经理趣经等）大日经中。所住宫殿示五智之名。（今经也）瑜只经中。能所住佛宫俱明五智德号。三经教主住处义良有以也。此中有味。深思当见矣。问。诸经中皆以器界为住处。何今以佛身心为住处耶。答。凡三乘教虽云唯识所变犹论心外之依正。一乘宗虽谈一心缘起屡滞因海之人法。斯则洗涤心外之□垢未开心中之秘宝故。然今教意性德本具匆陈恒沙已有速显。是故金刚尼吒天本有众生心上月轮。胎藏法界宫岂非我等胸中之莲台。所住是依正轮圆之法界。何遥举鹫峰之岫。能住亦理智瑜伽之佛体。谁远寻鹅王之迹。故经中或云三十七尊住心城或云大菩提心光明殿此意矣。依之序分六动名六根本烦恼之动摇。谁混东涌西没之奇瑞。流通众退说皆悉礼佛隐而不现。宁同同作礼而去之仪式。故大师释云。恒沙眷属镇住自心之宫无尽庄严优游本初之殿（云云）心王心数诸尊处心莲而彰四曼之性。理佛智佛大我住心月而说三密之法。大师释云。双圆性海谈四曼自性重如月殿说三密自乐（云云）可思之。又先德释云。声字实相各穷性海之深理。大三法羯同振本地之高德（云云。此释逆次述上大师释意声字实相是三密故）。此中深义依事相更问观。夫金萨灌顶之日拜诸佛臆中之曼荼妙云流传之时开众生心上之铁塔。五轮本我身。谁求西土之云。两部即吾心。何仰东流之风。故今疏中释此中秘密谓心为佛塔也。金刚顶经中说此即毗卢遮那圣众集会便为现证率都婆塔。可悉之。可悉之。又疏第五释内心曼荼罗云。此是如来秘传之法。不可形于翰墨。故寄在图像以示行人。若得深意者自当默而识之（文）自当默而识之甚深深察之问。今理佛住智身。何云有应乎。答。僧证僧正义云。应有二义。一是符应义二相应义。谓理智相应也。今取后义（文）私云理智相应义可然。又疏第四云。须陀会天俯同之姿（文）自性中加持身理佛又有府同义故云应何失然。非受用以下应也。
    一切持金刚者等者。今持金刚可通菩萨。众成就总句。皆悉众会是广故。故住心论第十释今金刚云。金刚者五部诸尊所持法界□帜（文）或又举内眷属显大眷属欤。故下指此文云其金刚名曰虚空无垢等故。但大师释于金刚部中亦有五部故秘藏记云。五部印五智。一智所互具五智。所以成二十五部（文）又先德秘释中于十九金刚分三部五智故二义中前义为胜。别说中金刚菩萨列举云及普贤菩萨等。今文外无菩萨总句故。又金刚菩萨名互通故。故疏第十二云。复次菩萨身即是金刚之体。而十方一切佛同以如来金刚智印授其手故名持金刚也（文此释金刚名通菩萨也）又第三云。自脐以上至咽出现无量十住诸菩萨。然此中自有二重。从心以下诸大眷属。从心已上诸内眷属。通名大心众（略抄此文内大同名十住菩萨故）准此等释。当知今文持金刚通二重眷属云持金刚也。住心论释此意矣。故宝钥云。五部诸佛擎智印森罗（文）既云诸佛。不局金刚部也。又总句金刚含二类故。指其中云其金刚也。或虽通二金刚名近内眷属故从胜云其欤。问。金刚顶经中与九十俱胝菩萨众俱之总句置大摩尼殿后。诸经亦尔。何今违显密诸经例众成总句安楼阁前乎。答。或云。处众各总别二节故绮文也。私云。处众交举而显依正不二人法一体义欤。
    兼得浅深二释者。钞云。浅谓执持。执持金刚杵也。深谓住持。住持金刚印也（文）此释意持含二义欤。执持住持故。意云。摽今谓持金刚结于义为胜文起尽无争执持相望持金刚得二义故为胜也。（为言）若不尔者不顺兼字及结文故。问。若尔不顺故字应云然随文便何答。今持金刚亦兼执义故。是故随便二名互用也。（为言）私义云。梵语陀罗具执持二义故。旧云执金刚新云持金刚。然今经兼得新旧深浅二释故随文便或云持金刚（一切持金刚文）或云执金刚（十九执金刚文）于义胜也（为言）。
    五百执金刚神者。或云表释迦五百大愿欤。或示五百尘点欤。
    心王所住之处等者。准上文云如来在此宫中为独处耶下文云心王毗卢遮那可局大日一尊。今经教主故。心数又第一重等内大眷属欤。下众成就文列金刚菩萨故今文举内眷属显大眷属欤。云智印及执金刚故。疏第四云。曼荼罗者名聚集。乃至十世界微尘数差别智印轮圆辐凑翼辅大日心王。是故说为曼荼罗也（云云）但不举四佛四菩萨者。彼具王数二义（五佛即心王余尊即心数又大日即心王余尊即心数又九尊心王余尊。心数也）今举偏显通欤。例如立义四句贯两重故不指属矣。又住心论释今经文云。心王如来大毗卢遮那五智四印及心数微尘数眷属（文）此释以五佛心王为薄伽梵句欤。故次下释云。薄伽梵者标诸尊德号（文）又上文云。五佛即心王余尊即心数（文）但此意举能说人。非五佛皆为教主欤。或又但心王如来大毗卢遮那释薄伽梵句。五智四曼释如来乃至法界文。次下配释分明故与疏释同。大日普门体故云诸尊德号。犹如金刚顶经一切如来释大日如来矣。或薄伽梵诸尊号今名大日也。（为言）故云具释如疏。可思之。问。依转识得智义四佛是八识为体。或九尊配九识（高尾口决）准显家说八识九识皆是心王体。何今属心数乎。答。今教意帝网瑜伽故心数心王重重也。故颂云。心数心王过刹尘各具五智无际智（文）以如常一途义勿令疑矣。又秘藏记中。一识心王八识心王。别本即身义中。以法界智为本为证四佛等八识为心数耶。实义是互相涉入彼此加持故主伴重重王数多多也。杂问答云。是以互为能所主伴。自受法乐（文）别本即身义云。约金刚界七十三尊大日为心王余七十二尊为心数。约胎藏界五百尊大日为心王余四百九十九尊为心数（取意）正本即身义云。心王者法界体性智等。心数者多一识（文）私云。正本即身义文等字等取四佛欤。住心论云五佛即心王之故或又通四菩萨欤。秘藏记云。不动九识其余十佛刹一切心王摄于一识名一切一心识（云云）此释意八叶中台云九识第一重以外云其余故。
    无不即入金刚界中者。准上文云金刚法界宫。指彼宫云金刚界中欤。又第二十卷云。一切大会曼荼罗皆是一身无别身也。即普门身。是法界身即是金刚界身也（文）准此文心王心数诸尊当体云金刚界欤。界是性义名身体也。金刚界仪轨云。应当知自身即为金刚界（文）准之又上文云。金刚喻实相智。○此智体如来实相智身（文）所住宫即受用身故云尔。故前后释是同欤。
    心王毗卢遮那成自然觉等者。此为成今经说会加持身须先明自证法门身主伴也。故云如来内证功德自证三菩提义也。下卷中或云菩提实义（第六卷）或云常寂之体（第四）或云菩提自证之德（第三）或云实相自然智惠（第五）等是也。此自证妙严之相常寂之体法尔无减非造作所成故云自然觉也。故第四云。如来妙严之相法尔无减。非造作所成故（文）又疏第六释菩提实义云。谓觉自心从本以来不生即是成佛。而实无觉无成也（文）第一云。如来无碍知见者一切众生相续中法尔成就无有缺减（文）又云唯佛与佛乃能知之。是显十地非境之旨也。故上文云。则虽十地菩萨尚非其境界。下卷中。十住菩萨犹因承佛神力得见加持身（文）此等义如先辨耳。问。唯佛与佛者何佛乎。答。当经理佛云唯佛金界智身云欤佛。例如止观唯佛与佛文弘决中释唯佛释迦与佛十方佛也。
    约菩提义等者。抄云。虽法与人能所有异然恐难解。谓于曼荼罗中若但置印名法曼荼罗。即约菩提义金刚印。若于彼中置一切贤圣各持其印依位而住。是约佛陀义持金刚者（取意）此释三昧耶印名法曼欤。故云难解欤。今谓不尔。结前自证法门故云菩提义。谓自证三菩提故。此自证法门法尔所成其性决定不改故云金刚印。非印契等也。又从此法门身（今法身三摩地等云法门身非种子等法门身也）现加持身。大日及内大等羯磨身故云约佛陀义即有无量无边持金刚者。是即生后也。问。第四云。以如是内证之德无量无边故。其所加持现作法门眷属无量无边（文）此释法门身又所现。如何。答。法门身有二重。法身三摩地等内证德也。种子法曼荼罗是所现加持身也。四曼身皆说法利生此皆加持身故。故即身义云。法身三摩地等亦名法智印（文）下经文云。即以陀罗尼形示现佛身（文）住心论释云。法身既尔。何况余身（文）问。自证法门五十一心数九识心王等不同。何皆云智印耶。答。智所印持故。或与智相应故。信进惭等又云智印欤。
    由此众德等者。此文有二义。一云既云众德却释前自证功德主伴集会义欤。二云案经文集会言专指今经会座故。所以约佛陀义成众会义也。又此者目近之辞故。杂问答云。此内证境平等界中有过尘数心王心数。是会集之义也。此一相平等四种法身遍众生趣说法利益。此说听处名为集会耳（文）以此文二节证前二义耳。问。经文一切持金刚者皆悉集会者多人相望而成集会义。何今约一人具德云一切集会耶。答。若少分未等一法未满等反释经一切文。故知具一切德。持金刚者一味到实际故云皆悉集会欤。或又经疏影略互显也。
    然以自在神力等者。疏第三云。然以如来加持故。从佛菩提自证之德现八叶中胎藏身。从金刚密印现第一重金刚手等诸内眷属。从大悲万行现第二重摩诃萨埵诸大眷属。从普门方便现第三重一切众生喜见随类之身。若以轮王灌顶方之则第三重如万国君长第二重如朝廷百揆第一重如宗枝内弼中胎如垂拱之君。故华台常智为大曼荼罗王也（文）准此文。今加持尊特身者中胎藏身今经教主也。既云然以如来加持故。即中胎大日非云加持身耶。疏第六云成佛外迹是也。依之疏第四云。大日如来身紫磨金色被绢縠衣。此是首陀会天最成正觉之□帜也。如来妙严之相法尔无减。非造作所成故。十住菩萨犹因承佛神力得见加持身。其于常寂之体如在罗縠（取意）此文又大日如来首陀会天（五净居天）符同姿云加持身。今加持尊特身者今经教主云事不可异求矣。又般若僧正抄云。加持身者曼荼罗中胎尊○亦名字门道具足佛也。亦名具身加持也（文）故知。即从心王毗卢遮那者指菩提自证德。法门眷属者金刚密印大悲普门等也。所现中举第一重显二三重眷属也。或又法门眷属者但智印也。总即别名故。问。疏第五云。内心妙白莲华者是实相自然智惠。莲华叶是大悲方便也。其余三重是从此自证功德流出诸善知识入法界门耳（文）如此文八叶云大悲方便三重俱云自证功德。能现法门相违如何。答。自证法门立名随宜通而言之。皆法门身。又自证功德也。第三卷中台八叶云自证约胜。第五三重云自证据通门也。故当卷下十九执金刚云内证之德四大菩萨云内证功德。即此意矣。又八叶云大悲者。配因根究竟时有此义故欤。疏第二十云。为以中台为菩提心次八叶为大悲外三院为方便也（文）。持大空战具者。抄云。今此诸执金刚各从一门内自证智遍一切所破诸无明障染义名战具。大空智即战具名大空战具。作持业释。或执金刚者各随一门法界□帜谓。是杵等是大空之战具。可作依主释（文）私云。一一智印皆彻字本不生际而一相一味故云大空。故云一相一味到于实际也。各有断惑功故云战具也。或又一一智印具众德而涉入犹如虚空。含众像无碍故云大欤。即身义云法身同虚空而无碍。含众像故曰大空（文）或又以虚空无垢智印所印持皆同虚空无垢之相无有余相故云大空。虚空游步等准知之。举初二三显余欤。
    无明之烦恼者。或本无相之烦恼（云云）疏第二云。由有无明生五根本烦恼（文）准此释五根本烦恼欤。今依主立名矣。又通百六十心。故下文云百六十随烦恼（文）或云。烦恼无相貌而缚心。如天帝五系缚缚修罗。故云无相耳（云云）又十卷义释云。无明坚执一切烦恼（云云）十四卷义释云。无相坚执一切烦恼（云云）既云一切烦恼。可五根本烦恼及百六十随烦恼欤。

第0章 大日经疏指心钞卷第二（终）

御本记云

建治四年二月七日于醍醐寺中正院加点毕
金刚佛子赖瑜
第0章 大日经疏指心钞卷第三



第0章 疏卷第一之三

    次明所住楼阁及师子座者。上法界宫是所依国城也。今楼阁即所住堂殿也。故教王经云。住阿迦尼吒天王宫中大摩尼殿（文）理趣经云。在于欲界他化自在天王宫中大摩尼殿（文）又今经第五云。即时诸佛国土地平如掌随福所感宫室殿堂意生之座（文）准而可知矣。
    信解者始从真正发心等者。智证大师抄云。真正发心指凡夫位初发心之处言尔也（文）义释里付云。义有三番。一博地凡夫初发心。二初住已上菩萨初发心。三究竟发心。若约实义真名约究竟而今且依博地。言真正者所发大心是真是正不伪不邪故名真正。发此大心位同大觉故名真正。望前为果望后为因（云云）此等释意指薄地发心也。疏第三摄受弟子中释有大信解文出已发菩提心未发菩提心二类。未发心信解岂非薄地乎。又义初发心住云真正发心欤。起信论释初住云。一者直心。正念真如法故（文）直心正念是真正义故。故疏第九云。最初发心乃至四十二地阶次不同（文）又义初地也。故疏第二云。从净菩提心已上十住地皆是信解中行。唯如来名究竟一切智地（文）三义中第三义为胜。十地云信解行地故。但第九释既云最初发心显非初地真正发心也。何况薄地发心乎。问。若尔信解不通果位乎。答。有二意或通果。今经云如来信解（云云）又第五密印品云。诸如来印从如来信解生（文）又同卷秘密位品云。如来信解愿力（等文）问。既云于是中间。何通如来乎。故经云。此四分之一度于信解（文）又疏第二文如上引。何。答。初真正发心既信解。终佛果何不然乎。但于是中间者中间亦信解故云尔也。文点云信解者初发心乃至成佛也。于中间通名信解也（为言）次经文者上上方便位度因信解故云尔。非果无信解也。疏弟九云。如来信解谓是何法。谓无贪等善根也（文）无贪善根岂因有果无。慈恩释云。果位诸识与二十一相应（文二十一中有无贪故）。或又四分之一者微细妄执。四分之一妄执果信解度之（为言）次第二释者显因位唯信而非究竟。非果位无信解也。又抄第九云。问。前云初地乃至十地名信解地度于信解方成如来。何故此从佛信解出耶。答。前据因称此言果德。以前经云如来信解游戏神变。岂因相耶（文）又云。局因也。信解行地经疏第二释分明故。但如来信解文今疏云。毗卢舍那本行菩萨道时（等文）又密印品文疏第十四释云。如来已证平等法界。以神力加持为令一切众生皆悉得信解同入一切智地。当知从佛信解生也（略抄）既云得信解入一切智地。非关因乎。疏第九释者彼释上文云。身见俱生之类即是垢也。今断是垢竟即休息耶。未休息更有胜法。谓除是垢已当生如来信解（此义如最初解。文）。我见等是初劫所断。然断此垢而生如来信解。岂是佛果耶。但如来信解者从当立名欤。或因信解又佛智用故云尔欤。又此义如最初解者指今文也。于是中间者为显果非信解。非简初地欤。
    梵云微吃哩抳多者。问。此梵名通信解乎。答。疏第三云。此信解。梵音阿毗目底。谓明见是理心无疑虑○下云深信者。此信梵音舍□驮。是依事依人之信（文）或云。此文信解有别梵名故今梵名不通彼也。私一义云。游戏神变同含此梵名。信解何不然。今文虽信解梵语梵语多含故显有余义余。下文又示信解有多梵名欤。例如日有毗卢遮那及阿你地也梵名耳。
    从初发心以来者。以来者向下以去向上。上上去去下下来来故。依之疏第三云。前七地以来无功用以去（文）无功用八地已上也。故知。今深种善根者地前生死所殖善根欤。经中信解举地上行体游戏神变示地前利益欤。若尔本行菩萨道者可通四十二地矣。约行者修显边云本行等。显得以后是无去来今故三世常恒自性法身也。又准下从初发心以来得精进大势等释者初地上云以来也。若尔神变游戏等又地上行也。
    一体速疾力三昧者。疏第六云。谓入此三昧时则证知一切如来皆同一法界智体于一念中能次第观察无量世界微尘等诸三昧门知如是如是若干众生于种种三昧门中应得入道○于一一门各得成就无量众生故名一体速疾力三昧也（文）以前后释思之。今三昧通因果位所入也。今云本行菩萨道。下经文云时佛入于一切如来一体速疾力三昧（文）故三昧之体虽同行观之相是殊。准下佛三昧义。今又证知无量知识皆同一法界体供养故云一体于一念中遍行自利利他诸度门故云速疾力欤。此因位二利行。彼果后观知之益也。当知普门一门三昧别。普门行者乘一体速疾力三昧至大日位也。故住心论云。大日所乘一体速疾神通宝辂（文）一门行者或入大慈三昧或住普观三昧等也。此中供养有事理。供养法疏云。理者会理入证。是云理供养也。事者尽心竭力营辨香花供养佛海。是言事供养也（文）具如下辨。诸度又通事理。谓用六度印明。是理六度也。备六种微供是事六度也。十波罗蜜万行等准知矣。具如丑重结护杂问答等耳。
    问。于一念中如何满二利行耶。答。桧尾口决云。此大悲弘誓。常途义约外众生为言。今意约内为言也。众生者内心烦恼。清净已随烦恼数诸佛显现。是名约内心众生誓愿度。约他众生其自心诸烦恼下所有本觉如来依我修三密力悉显现。如是依熏大悲种于诸众生彼外众生亦速曾缘成佛。若唯约外众生界无尽。如何应度竟。大悲冥益宽矣。无有一众生依我大悲观力不令本觉佛显现也（取意）实夫三祇功德促半念无边众生度一座三密妙行五部秘观甚深者欤。
    如来智宝等者。经第七云。净菩提心如意宝满世出世胜希愿除疑究竟获三昧自利利他因是生（文）此中智者经菩提心也。宝者经如意宝也。依一体速疾力三昧自利利他法具足故。云除疑究竟获三昧自利利他因是生也。
    于一切实报所生等者。大师吽字义云。此报者非因缘酬答之报果。相应相对故名曰报也。此则理智相应故曰报。心境相对故曰报也。法身智身相应无二故名报性相无碍涉入故曰报体用无二相应故曰报也（文）准此释者。今经意理为能住智为所住故是理智相应义也。又楼阁是性庄严即相故是性相无碍义也。又第一寂灭是体加持神力即用故体用无二义也。故上文释住处云。既从遍一切处加持力生即与无相法身无二无别（文）依如是等义云报也。问。经云信解所生。疏云本行菩萨道等。此岂非因缘酬答义乎。依之经第五明自性身土云。无量菩萨随福所感宫室殿堂意生之座（文）既云随福所感明修因感果云事。又理智相应义何必不共说。彼天台释云。境发智为报智冥境为受（文）尔何。答。信解所生者且约行者修显边云尔。非修因感果义。次随福所感者是又于修显法寄如常作此言。非宝因缘相感也。又天台释者虽理智相应因分缘起理智而未及性德本具心境故。又彼释迦三身之理智此大日三身之依报故。
    大楼阁宝王等者。密严院释云。大楼阁宝王高无中边。大楼阁者五大所成五轮率都婆也。率都婆名为高显。故高无中边云（文）问。今此楼阁可有法尔随缘二义乎。答。声字义云。大日经曰。尔时世尊○住于定中○即时诸佛国土地平如掌○无量菩萨随福所感宫室殿堂意生之座。如来信解愿力所生法界□帜大莲华王出现如来法界性身安住其中。此文现显何义。谓有二义。一明法佛法尔身土。谓法界性身法界□帜。二明随缘显现。谓菩萨随福所感及如来信解愿力所生故（文）准今此文云信解生大楼阁故。但是随缘义欤。或又信解游戏神变生同下信解愿力所生故。随缘义也。大楼阁宝王拟下法界□帜故云法界楼观（观者家屋义也）即是法尔义也。问。大师释自性身土为法尔三身身土为随缘也。故次下释云法身依正则法尔所成。结上毕若谓报佛亦名大日尊故曰信解愿力所生（文）若尔。何以此文成自性土楼阁随缘义乎。答。本经文四段四身说别。所以时彼如来已下三身文故今文自性说文。其中随缘何三身说文乎。故知。若谓报佛等者下文标句。非释上随缘义也。若谓应化若谓等流傍例分明故。但信解愿力所生者下报身文中信解所生文先预合之。非指上文欤。况复四种身皆具横竖二义。法尔随缘互有所限乎。或又上文信解愿力所生句含二身随缘欤。故又引合报身也下文无愿力二字故。又具引下文何先抽引之乎。或又文杂举故虽属自性段说受用文故合报身欤。自性法尔三身随缘影略互显各具二义欤。又义楼阁并庄严其体举寂灭性法尔也。犹如能严所严皆金刚。依加持力以诸德间饰成楼阁是随缘也。犹如能所严之相。斯则法尔而随缘。不生而生故。随缘而法尔。生而不生故。故疏十六云。于无相中而现有相。虽复有相而从因缘生即不生义（文）。
    楼观庄严之相者。疏第十六云。杂色者非但五方之色更有种种杂色也杂色幡其相长而在门标之上。○标上又悬白拂宝铎以为庄严。前是彩幡幡有宝铎及幡拂之类。并悬宝幡而间错之也○从第一无相之法而出生如是大悲藏生之相普现色身种种方便说无量法。是杂色义也（文）。
    然此第一寂灭之相等者。疏十六云。佛住毕竟无相寂灭之法。以大悲故住于三昧令一切大会无量众生得见此大悲胎藏漫荼罗庄严大会微妙之法○而令众生各随本缘见种种色闻种种声获种种法各随心器如法修行。有如此大因缘故（文）私云。第一寂灭并无相寂灭是自证位也。以如来加持等者以大悲住三昧义也。今经说会楼阁生起也。法门表像者漫荼罗庄严微妙之法。鉴未来众生心器故有如此相。若彼未来众生可见闻触知金刚手等流传令如法修行入法界故云有大因缘也。既云可见闻等可字起尽约未来机耳。见闻触知者。获种种法者触知欤。起信论云。见闻觉知（文）智论十四云。问曰。何故三识所知合为一三识所知别为三。眼名为见耳为闻意知名为识鼻舌身识名为觉。答曰。是三识助道法多故。是故别说。余三识不尔。是故合说（文）。
    如善财童子等者。抄云。华严云。尔时善财童子而白弥勒言。唯愿大圣开楼阁门令我得入。时弥勒前诣楼阁弹指出声其门即开令善财入。善财心喜入已还闭。见其楼阁广博无量同于虚空。乃至善财于一处中见一切处一切诸处悉如是。乃至尔时弥勒即摄神力入楼阁中弹指作声告善财言。善男子缘起法性如是。此是菩萨知诸法智因缘聚集所现之相。如是自性如幻如梦等。疏主今取此文意者。若真言行者见闻触知此境界时即同善财入弥勒阁中于一处中见一切处一切处中悉如是见。即观十缘生句与花严宗不相异也（文）疏下释云。今此宗直以净菩提心为门。若入此门即是初入一切如来境界。譬如弥勒开楼阁内善财童子是中具见无量不思仪事难以言宣但入者自知耳（文）抄意以彼经菩萨知法智及境自性如幻等义同今经十缘生句观。准下释者未必然。此楼阁栋梁椽柱及庄严相皆法门表仪故。即以此为门入一切法界门类善财入楼阁而一处中见一切处矣。
    上说金刚法界宫等者。上经文说住处云如来加持故云即是如来身。次明楼阁云如来信解故云亦是如来身也。又例上宫及阁云如来身而成师子座亦菩萨身义故云亦尔欤。问。宫阁是如来加持力信解力所生。何即云如来身耶。答。如来加持身即宫故。次文如来是从信解生阁也（为言）又义如来身者释家词也。意云。经说宫及阁即是如来三昧耶身也。今座亦三摩耶身也（为言）乃至第十一地者。义释十四卷本乃至如来地（云云）。
    释论云譬如等者。智论第七云。问曰。何以名师子坐。为佛化师子。为实师子来。为金银木石作师子。又师子非善兽故佛所不须。亦无因缘故不应来。答曰。是号名佛子非实师子也。佛为人中师子。佛所座处名师子座。一切座处若床若地皆名师子座。譬如今国王座处名师子坐○又如师子四足兽中独步无畏能伏一切佛亦如是。于九十六种外道中一切降伏无畏故名人师子（文）。
    九十六种外道者。抄云。谓西方外道九十五种。若兼佛法成九十六种。谓佛法中有人。虽披经典不达圣旨心行理外。亦名外道（文）私云。佛教中有人者。犊子部欤。彼宗立非即非离我故属外道矣。天台弘决云。故大论二十五云。九十六外道中实者是佛。今文但云九十五者论邪道故（文）。
    勇健菩提心者。疏第三云。住勇健菩提心者。勇健是雄猛无怯弱义。所以须此心者以真言行者未具谛以来当有违顺境界○尔时安心不动无有退屈。依于法教而净除之（文）又云。毗卢遮那金翅鸟王俯观法界大海如观明镜奋止观翅搏天人龙。乃是勇健菩提心也（文）。
    若作浅略释等者。杂问答云。此有深秘浅略二义。浅略意即以菩萨身为师子座。深秘以菩萨心为师子座。菩萨深敬法故以身荷戴佛师子座。所以菩萨身为座也真言门菩萨初发意来勇健精进无有怯弱。住此大势心获得佛菩提。所以云心为座。问。以心为座之义云何。答。菩萨次第初地为第二地基乃至第十地为第十一地基。此菩萨行为佛果本故菩萨心为如来座（取意）私云。此释意举菩提心譬师子之释成心为座义重引上十地行为座释成上义矣。故知菩提心为师子即为座也。师子即座故作持业释。当知今浅略释对上二节文也。今此宗明义下上虽释菩萨行为座未闻师子义。故重释成师子即座义也。问。智论释浅深中属何文乎。答。座义对上文师子义待下文。此释师子之座故为浅略。若尔何今更作浅略释乎。谓。智论虽作师子座依主释边浅略未明身为座浅略之故。又今宗下一节却虽成上座即师子义兼又对智度师子文成深秘也。故问答云。问。何故菩萨行及佛身喻师子耶。答。释论云。如师子王于众兽中独步无畏佛亦如是。一切降伏以无畏故名人中师子。又菩萨勇猛大势之行犹如师子故（取意）当知前后两节座义浅深中间二文师子浅深也。问。经中但身为座。何今释心为座义乎。答。举身显心欤。心依身而住故。或两部配身心时胎藏三密俱云身密欤。故大师释经身秘密文云法佛三密（文）或身字亦名心体欤。例如云实相智身又俱舍云六识身耳。大疏抄云。师子座者是菩萨身也。意以为。菩萨修万行满足地波罗密故。当知后地即以前地为基。故云如来以菩萨身为师子座（云云）亦如师子王人所座故云师子座也。智度论意也。又云。诸菩萨深心敬法乃至以身荷戴佛师子座故菩萨之身为师子座也。三义毕（文）此又为三义。菩提心为师子文属初释欤。与大师问答同欤。智证大师记云。然浅略释应云必有师子戴座。今所请来金刚界毗卢遮那座下所画者是也。深秘释示如来无畏法门（略抄）此释异疏欤。或无畏法门者菩提心有大势力故云尔欤。
    以身荷戴佛师子座者。若如古点。菩萨身荷戴八师子座欤。若尔菩萨身可云师子座之座欤。又文点云。以身荷戴佛师子之座之故（云云）师子者指佛也。
    问曰佛所说经等者。抄云。此问意云佛所说经即应直宣正宗何须先明住处及眷属耶（文）。
    答曰譬如国王等者。抄云。谓佛设教必不徒然。若不先明住处眷属何存。若不次辨眷属当根则阙故。五种成就阙一不可。是故次第须如是也（文）当根者当机众欤。此释意教主是他受。应化故。抄云。疏一云。譬如国王若有政令（乃至）倍复生信故（文）外朝者说法处也。教命者所说法也。大臣时史者同闻众也。闻者生信布教利益也。此中无外民无当机之意也。故慈觉教王经疏一云。问。诸佛说法必为利他。今与内证眷属说法。有何利益。答。是即自受法乐。如转轮圣王与自眷属受大快乐非是国内万民所知故（文）此意本地身说内证义也。故彼抄上文云。本有法身说内证时有随自随他之二说。随自意之边唯有自性所成眷属。随他意之边专有实行当机之人。于此二义各有文证。随自意说无当机说文。瑜只经云。诸地菩萨俱不觉知（文）此菩萨有显教菩萨真言未究竟菩萨。疏一云。譬如国王○（如上引）随他意说有当机之说云。疏一云。然此诸解脱门所现（乃至）实行诸菩萨故（文）此意今经本有法身随自意说也。私云。今譬说意国王毗卢舍那本地身言断心灭自证位也。若有政令者三密教令也。出居外朝者（异朝云外朝欤又于当朝出政断处云尔欤）住加持三昧加持身也（疏第三云从佛菩提自证之德现八叶中胎藏身云云。大疏抄云。加持身者曼荼罗中胎尊也）制断刑赏是说法断疑断惑证理也（刑刑罚断惑也。赏劝赏证理也）时史着记者经家云时史结集书记云着记。某时王以下五成就相也。时王处臣（众）如是教命（信）是也。境内信伏等者传法者举五句等流布阎浮令未来众生生信也。合说中法王亦尔者合譬如国王出居外朝也。将说大法合若有政令制断刑赏。必于大眷属（乃至）证明者拟譬中五成就也。令作证明是影向众意欤。闻者生信已下合境内信伏等。是则指未来流通得益之人。非今经同闻众也。问。云法王亦尔指国王。非合当经教主乎。故疏释教主本地法身。何。答。譬说出居外朝今经说会也。若尔可加持身。其证如上出（矣）又疏第十四（秘密漫荼罗品）云。如师子王在深窟中安住不动有时出穴频申奋动。即是其身本不动今则离其常处而动故也。佛亦如是。安住如是甚深密藏之中。若非如来加持神力则微妙寂绝不可得示现（文）今此释譬虽异意是同。师子在深窟如国王在帐内。有时出窟如出居外朝也。然佛亦如是合说通在窟出窟也。合加持神力及微妙寂绝义故今又可尔也。频申奋动是今将说大法意也。故当卷别序释云。如师子将欲震吼必先奋迅其身呈现材力然后发声。如来亦尔。将欲必定师子。吼宣说一切智门故先奋迅示现无尽庄严藏也（文）凡今经三十一品皆虽自受法乐说悉加持身所说也（非受用等加持身。四身俱本地加持故自性身化他也。被未来机故）疏十四云。凡有所说皆是如来加持神力则不可表示。故名神力加持字轮品也。余一切品皆如是释之（文）。
    故先列众也者。或本众下有及处二字。或本唯有处一字矣。问既问众及处。结文亦可有处欤。或今释众文故唯可限众也。
    虚空无垢等者先德秘释云（密严院）初六就字之五转差别。次五历因分住心施设。后八偏寄秘密庄严判义。初六中亦为二。初五别显五转不同。后一总归不二实际○虚空无垢执金刚者即是菩提心体。如最初字当开佛知见。执者二执谓人执法执也。愚童凡夫二执恒有。二乘之人虽断人执未断法执为于人执毕竟净。法执未断之位人空未净故也。菩萨之人分断非全。所以有位位阶级。诤者权佛究竟之诤也。戏论者真言自乘之障妄执也（文）私云。愚童凡夫者世间三心也。二乘者四五心也。菩萨六七心也。权佛八九心也。真言第十心也。问。今此菩提心本有修生中何心耶。答。准离一切执诤戏论等文可修生欤。故下文云。业寿种子皆悉梵灭得至虚空无垢大菩提心（文）又第二云。初地菩萨得至虚空无垢菩提心（文）第三云。于二种扼缚得苏息处。即是真言行者虚空无垢菩提心也（文）又当卷下云。观自心故即时人法戏论净若虚空（文）金界仪轨释修菩提心云。我见自心清净如满月离诸烦恼垢能执所执等（文）今文同之。又下释无垢执金刚云。即是离一切障菩提心也。则知初质尚与微垢共住。初质者金刚也。又仪轨释通达心云。观心如月轮若在轻雾中（文）又秘释云。初二是菩提为因也。中分本有修成（文）依此等释唯本有也。但离障文虽同仪轨本净新净别故又义通二义。五转中因句故犹如金萨通本有修生（矣）离一切障是明新净边无垢无染是说本净义故。问。此菩提心有东因中因二义乎。答。若东若中皆字为因故俱存欤。中约本有因东约修生因欤。东因亦行义此意欤。或又东中同通本修欤。第八识第九识菩提心可通本修故。故知今五转五义全二意矣。
    如净虚空等者。抄云。如净虚空体离一切障翳垢染无能取也及离一切分别无所取也。若于虚空体上见有障染名为执诤。若于虚空上分别是是垢即名戏论。虚空不尔故能远离也。净菩提心亦复如是。法合易知（文）私云。能取所取者可通依他能取所取遍计能取所取欤。染分依他是可断法故依他见相二分如次能所取也。于此依他见相执实能所取是遍计能所取也。是体用都无故又所离也。又准先德义以虚空喻菩提心以无障翳等类离执诤等也。障翳比执。二乘菩萨所断异故。垢染类诤。天台华严所离别故。分别譬戏论。妄执又名分别故。准此文者虚空无垢称约喻矣。
    复次虚空游步等者。秘释意云。是菩提行也。如第二字当示佛知见。此中以三义释游步也。不住着已得之法故云不住。能进趣未得之行故云胜进。起自利利他之大用故云神变也。都无所住进修万行起大神通之三句如次释成三义也。又不住者表莲华部。本来之理在缠出缠常离住着。如彼莲华在泥出泥离垢染矣。胜进者表金刚部。本有之智有断惑之能如彼金刚有摧破之德断惑必有胜进也。神变表佛部。如上理智凡位未显觉道圆满即名为佛。当此之时具足无尽神变故名佛部也。又三义如次因根究竟三句也。本有菩提心无住着故。菩提萨埵进修万行无离大悲故。三觉圆满到究竟地必以神通方便起化用故。今执金刚是五转中偏当行义。三句中唯根句也。而分别三句三部等。是本具一切互相交涉如因陀罗网。所以理理无边智智无数法界法门不可定执矣。问。第三以后标其数。何今云复次耶。答。或云。第二金刚具因行二义。谓望本有菩提心是发归本心故属行。于修生初发心故为种子。东行亦因。可思之。若约修生菩提心边有菩提心义故不云第二云复次合多义也。私云。秘释中准三义配三句。此中因行果合说故但云第二唯是行阙因义。故云复次兼因义矣。或云。准无住义虚空有不住能故知虚空即游步义也。小田原义云。菩提心起行喻虚空游步也（云云）私云。菩提心起胜进行如虚空即游步。若虚空为所游履者可云游步虚空矣。
    复次虚空无垢等者。抄云。阿字门种子虚空无垢。修无住行是游步金刚（取意）或云。此文重显上虚空无垢生起发行金刚。但初只云菩提心体性无垢未谈有行。今阿字门种修无住行（云云）此义意初二释显因行体今复次示二种生起矣。故知通二种复次也。故初标不置牒言矣。或云。初释体用义今释种芽义也私云。于此文可读乱达。虚空无垢正释复次也。第二游步云复次而不云第二示有乱达欤。所谓正释约本有菩提心。复次据修生菩提心。二种中正起行是修生故云发也。即取能发心而非取所发行也。或又修生菩提心望本有菩提心且属第二行欤。故为游步复次矣。或又正释约三句义故云即是菩提心体。复次据五转义故云即字门矣。
    第三虚空生执等者。秘释云。当第三字悟佛知见（文）私云。大空生是同字大空点义故又成菩提义。以四不生观之无所起无起处。大空生故也。悟佛知见者又此意矣。佛知见即佛菩提义。悟是证义。即菩提义也。萌芽已生者第二游步也。念念滋长者长芽今金刚也。以无所得方便等者以无所得方便合上四大虚空（虚空不碍又增上缘也或能作因也）是一切智门五义也。以万行合上念念滋长等。意云。以无所得方便为缘而生万行云真实生。又名大空生也（为言）故下云。随行者以无住心所修万行即由大悲地界所执持故（乃至）大悲虚空不障碍故尔时无量度门任运开发由如芽茎枝叶次第庄严（文）故知智门五义为缘所修万行为所生欤。或本方便上有为字。故知万行亦缘也。无得合虚空万行合四大欤。谓万行为缘生菩提芽云。大空生也。疏下云。平等种子生法性芽即是大空生也（取意）或万行展转为缘及生故云万行为缘欤。依密抄意者。已上三种金刚者如次因根究竟三句矣。又依秘释意。第三虚空生是大悲句摄也。故释云。就上来六种金刚或以三句次第配属。所谓初二是菩提为因也。中分本有修生二门。次二者大悲为根。此中亦异万行大悲。后二是方便究竟。于此随顺众生随顺菩提二种方便（文）若依秘释今本为胜。大空生即万行故。或秘释依或本欤。亦于今本可读文点无得方便万行为缘（云云）。问。以五转义案之。抄有三句不尽五转之过。秘释似证还为行。如何。答。秘释以五句配五转合六句为三句。义门是异。勿成行睛违难。抄又于今文不见五义。何付过乎。若五转三句相摄则初二转即初二句后三转是究竟句欤。住心论九云。此字有十二转除中七字菩提因行证入究竟。中间则大悲句摄（略抄）此意中间七字摄第二行云大悲句欤。问。五转时第二为行。三句时何属因乎。答。于游步有三义中。第一因义故云净菩提心都无所住。后二行义。故云进修万行等。仍今游步合因行义。故无违矣。问。复次释中修无住行（文）无住即非行乎。答。无住义通五转故。故上文结五转云。皆以无所住而住其心（文）若尔随宜欤。或又下文修生菩提心有亦因亦行义故云行。非所发根芽行欤。种殖方便是今无住行也。根中万行大悲者。第三云万行为缘第四云大悲曼荼故。究竟中二义俯应群机是随顺众生义入如实智即随顺菩提义也。私云。三虚空异者第一约无垢义第二依不住义（虚空即游步也）第三取无碍义也。三种俱从喻立名耳。
    第四被杂色衣等者。疏第十云。杂色衣即是种种万德庄严法门。若人能证此空三昧即能万德庄严其身如净虚空明睹显色也（文）秘释云。当第四字入佛知见也（文）私云。被杂色衣者。表寂灭智身之上万德挍饰。是大涅槃具德义也。萌芽增长是第三智印第四来由也。茎叶花实四表有余无余等四种涅槃及常乐等四德也。即第四智印也。四涅槃四德非一故云万德开敷又云具种种色也。问。开敷华王佛是南方佛五转中行。何配涅槃乎。答。彼华开敷故表行。此华实滋繁万德开敷故显果德。所以有异。又菩提心有东因中因二义。若中因义以开敷花为成菩提佛。故疏六云。黄色是娑罗树王色。以成正觉时万开敷皆到金刚际故第三（文）开敷既通行证。若尔何不为涅槃耶。或萌芽者第二智印。增长者第三智印。二三转齐第四故皆杂色所摄矣。
    复次种种等者。或云。正释解杂色义复次释衣义也。私云。初约所生万德胆杂色衣义。今就能生因缘显杂色衣义也。所以种种法界色者一切智门五义也。故疏第六云。复次如世间彩尽不过五色巧惠者善分布之出生万像。法界不思议色不过五字门如来以普门善巧图作悲生曼荼罗（略抄）又云。以法界不思议色染众生心同一净菩提心（文）或前约从因至果义今依从果向因义欤。故疏第十六云。从第一无相之法而出生如是大悲藏生之相普现色身种种方便说无量法。是杂色义也（文）。
    第五善行步执等者。秘释云。具足方便也。当第五字依端严种子（文）意云。第五字众点具足故云端严。又甚深秘密字故云种子也（为言）是约字释也。若约果德者横遍十方具众德故云端严。竖通三际无失坏故云种子。下已得果实当端严义还为种子是种子义也。又约自证云果实望化他云种子。又始觉穷满故已得果实也。本觉随缘故还为种子矣。言善行步等者。自下释步行义也。望游步言异者。前约上转今据下转也。又进趣自利道云游步趣向利他道云行步矣。诸佛威仪者果后方便三密威仪也。可度不可度者是机非机也。通塞者谓通达闭塞即得失。无滞云通有障云塞也。曲中规矩者抄有二释。初释云曲谓委曲中去（文）意委当规矩可读欤。后释云曲随他意言中谓顺自意语皆成佛事（文）意曲中于规矩可训欤。（杂问答释五钴云。法身正理舍方便故处中正直。曰佛身智带方便故曲而向中文。准之）谓曲随他义中随自意。是即以随自随他方便作佛事义也。斯则自利利他中于利他边分二义也。故云俯应群机矣。例如圣位经中云或自意趣说或他意趣说耳。规矩者方圆即所被机矣。
    第六住一切法等者。秘释云。住一切法平等执金刚者。住如实际照上来五句究竟不二名住一切法平等也。住者依止义。一切法者所观。平等者能观智也（文）私云。释中住一切佛平等性者佛是能觉即能观智也。标法者所觉也。标释互显欤。谓因果下举三对六重法释上一切法也。所谓五转中前四为因后一为果（一对二重）又前四为有为因故。后一为无为果故（一对二重是一往假说也）又五转皆为自利第五转中果后方便为化他（是一对二重也）亦可前二因后三果。有为无为准知。初一为自。初地菩提心位顿自证穷故。后四为化他。为令他知开说功德故。当知前义约渐证今义据顿证耳。入此下以实知平等观释上平等性也。
    然上来五句等者。异义多端。或云。为成第六平等义置然言简别上来五种差别也。故秘释云。住如实际照上来五句究竟不二（文）又般若抄云。五句者虚空无垢（乃至）善行步执金刚也（文）或云。释六种毕云上来五句。定知第六又五句随一也。但至云五句者第一第二约菩提心本有修生虽分之五转中同第一因之位也。故疏中不置第一第二言粗示此旨欤。私云。后义未详。第一二为一种者五转阙乎。第二行故且准圣灵三句义中因分本始。第一二约三句为一句三句五转总合云五句欤。或彼义意第一二合为一转加第六如次为五转欤。前义为胜。所谓五转有横竖二义。前五句竖义第六横意也。故佛德无浅深殊为令人易解作次第说（云云）此意也。但初二金刚不置一二言者复次虚空无垢等释为显有乱达也。
    第七哀愍无量等者。秘释云。自此下约住心分别之。于中有二。初五属因分住心。后八属秘密庄严（云云）又云。哀愍无量者当异生羝羊等三种世间心能化智印（文）私云。哀愍者能化之心。大悲为体。无量众生界者所化之类。众生言虽通二种生死今但限世间三心常没也。已出离者让后后所化故。又云当他缘大乘心法相宗也（文）私云。同体悲愍之心当无缘慈悲故。已住平等法性者上第六金刚根本实智也。发同体悲愍之心者今金刚即权智大悲也。起信论云。以同体智力故随应见闻而现作业（文）。
    第八那罗延力等者。秘释云。那罗延者当唯蕴拔业二心能化智印也（文）又云。当觉心不生三论宗也（取意）私云。二乘发菩提心切难超常没故。具大势力能救护也。又相宗虽无缘悲无限无无性预化。五性各别故。性宗悉成佛。具悉有佛性大力故。
    经中挍量六十象力等者。涅槃经中有此挍量。谓如十小牛力不如一大牛力。十大牛力不如一青牛力。如是凡象野象二牙象四牙象雪山白象香象青象黄象赤象白象山象优钵罗象拘物头象分陀利象人中力士钵建提此等后后力胜前前十倍。乃至十钵建提力不如一八臂那罗延力。十八臂那罗延力不如一十住菩萨一节之力（取意三十六卷本第十可见）或云。此经中从凡象至香象有六十象六十内虽有香象约言总云不如一香象力欤。私云。凡象乃至香象六种象各有十故云六十象欤。俱舍二十七云。身那罗延力者佛生身力等那罗延。此云人种神。有余师说。佛身支节一一皆具那罗延力。象等七十增者明那罗延力量也。象等七力十十倍增。一十凡象力当一香象力。二十香象力当一摩诃诺揵那力（此云大覆形神）三十摩诃诺揵那力当一钵罗塞健提力（此云胜云神）四十十钵罗塞建提力当一伐浪伽力（此云妙支神）五十伐浪伽力当一遮弩罗力（此云执持神）六十遮弩罗力当一那罗延力。故象等七十十倍增名那罗延力（略抄遁麟记云。言凡象者西国凡常受用之象。香象者西国别有一类好香象拟战时用故文）准此释今疏文可读点经中挍量六（云云）十象力（凡象也）不如一香象力者举初二显后四故云乃至也。又经云十住菩萨一节。论或云生身力。或云佛身支节。今云生身毛孔。论疏少异约佛身论之。经云菩萨。谓小乘极果不过大乘因位故。以菩萨支节同生身力或支节或毛孔欤。力势同故欤。那罗延者。宝师涅槃疏云天帝释之力士。章安翻云金刚。玄应译云约锁力士。真谛三藏翻为人生本。梵王是众生之祖父故人生本也（文）光俱舍记翻云人种神（云云）私云。既云梵王可色天矣。或云天帝释力士是可欲天也。或云人种神人趣摄欤。
    第九大那罗延力等者。秘释云。当一道无为心也。秘密神通者一乘不思议方便也（文）又云。当他缘觉心能化智印（文）私云。三乘教云定性无性不成佛故。以此智印教疗故云尔也。又天台谈阐提定性成佛故尔配矣。问。大师问答云。一阐提人必死之疾二乘定性已死之人余教非所救。唯此秘密神通力即能救疗。唯此中义密不共显之义也（略抄）相违如何。答。同释云。虽言救疗之义同不共之言一而密有兼显之义显不知密意。如直服丸药等与读药方等。迟速浅深岂同日而论（略抄）私云。准此释者。秘释约读方经云救疗。问答就服药云不共。故无过。问。性灵集第十云。若使千年读诵大素本草四大病何曾得除。百岁读诵八万法藏三毒之贼宁调伏乎（文）若尔何读方经有救疗义耶。答。但读方经者据胜为论门意欤。据实通论分可有服药义欤。故同释云。诸经长行偈颂为显。诸经陀罗尼为密。浅略趣者如大素本草等经论说病源分别药性。陀罗尼秘法者依方合药服食除病（文。大师于宫中就最胜王经可被修后七日法之由表也）。
    一阐提等者。钞第二云。言一阐提者是乐欲义。乐生死故而断善根无成佛之寿命故名必死。二乘已死者。谓二乘之人于空作证入于灰断故名已死。诸佛医王明见一切众生皆有如来知见性必定师子吼决定宣说一切众生皆有佛性也（略抄师子吼者涅槃经云决定说也）私云。一阐提此云烧种。枢要上云。谓一阐提此有二种。一者焚烧一切善根即谤菩萨藏。二者怜愍一切众生作尽一切众生界愿。是菩萨也（文）今当初一矣。或有三种。一断善阐提二无性阐提三大悲阐提也。第二无性者无佛性即今阐提也。师子吼约喻立称。大日如来先现瑞相善调机根后说本怀。犹如师子先奋迅吹呿惊怖群兽然后成事故云尔也。大师疏指事云。阐提定性成佛文（文）。
    诸菩萨尚不能尔者。今此菩萨者下所举四大菩萨欤。第一重第三重有浅深故。又下文赞金刚手问云。乃至浅行诸菩萨无能于世尊前发如是问者（文）指此菩萨欤。或显乘菩萨欤。或自宗修生菩萨欤。抄释瑜只经诸地菩萨俱不觉知云。此菩萨中有显教菩萨真言未究竟菩萨（云云）。
    第十妙执金刚等者。秘释云。当一道无为心能化智印也（文）又云。妙执金刚者一道无为极无自性二心。问。一道无为配属既毕。何重出乎。答。上是一乘用也。以秘密神通力大作佛事故今是一乘体也。所有所作皆归此故。问。若尔何亦为极无自性乎。答。一如本性之体空无自性毕竟无相无境界故极无自性之心生也。所以大师御意以空性离于根境等文证二种住心。但初一未极为其差别（文）私云。于醍醐有与夺二义。谓性宗依涅槃经以醍醐类妙经简隔历三谛之粗明圆融三谛故云镕融妙。又一事因缘义同法华一大事因缘故为一道心也又一乘义同故通极无也。融者六相融妙者十玄深妙也。又今宗依六度经以醍醐为秘密藏故为能化智印矣。醍醐者。涅槃经二十七云。雪山有草名为忍辱。牛若食者则出醍醐（文）辨正论第二云。牛乳出酷乃至醍醐。转拼转净唯香唯美。五种具足百味甘浓（文）。
    一切功德悉皆无比无上者。今德未必有别体。取诸德上无比无上义边为一德欤。例如六度中精进矣。一事因缘者。抄云。即一大事因缘也。清凉云。无二无三故名一。佛因佛果故称大。因果干能令物解脱并称为事。如来因此缘此故出现尔。大事即因缘也。
    第十一胜迅执等者。秘释云。当极无自性心能化智印也（文）又云。属极无自性心。问。何再出此心乎。答。上是偏显空性无境之理当自分义。今者依无自性故起进修行当胜进分义。证此遍一切处大空。其心以极无自性故。若遇惊觉因缘能起速疾神通也。良以无相理上蒙惊觉时趣秘密庄严即身可到法界体性。此如能起速疾神通。即是如经不舍于此身逮得神境通也。又如瑜伽教五相成身菩萨蒙惊觉匆进是也（文）私云。疏中胜谓等者。释胜义故。能等者释进义也。意云。前自分位偏着无相空理万行休息名法爱生。故上云不可复增。今离法爱心生极无自性心云大空。无性故蒙惊匆进云神通也（为言）住此乘者华严也。初发心时等者依圆教约法圆融也。非取终教见性齐义。华严经云。初发心时便成正觉者是也。不动生死等者。约真妄相摄义也。故贤首云。真该妄末相无不摄。妄彻真源体无不寂。真妄交彻二分双融无不全摄（文）即此义也。又约能化印义者。杂问答云。胜者大空遍一切处义。迅者速疾神通也。谓乘此神通乘者初发心时起速疾通不动生死即至涅槃。所以者何。余乘先历诸法而后成正觉故。今此宗初发心时直住心实际摄诸法故。致迟速之异耳（文）文意显矣。今生死者但分段身欤。论中云父母所生身即证大觉位之故。彼华严宗犹若依圆教不说变易。但分段身穷于因位（文）况自宗谈乎。但疏下释。以字智火烧意生身（云云）未必变易身欤。犹如意生作业等。或疏下文如意生身（文）以变易身譬分段身欤。非实变易身欤。问。已上五种执金刚约十住心能化智印义可然。所以此智印皆舍那三密法门故。而又约因分诸乘行者配属。有何故耶。答。今宗意。修行门之诸功德皆是舍那本有之智印也。为显能化所化皆是法然不思议三密境界又建立此义也。又义九种住心通显密。然为所化边是显直为住心边密故。
    第十二无垢执金刚等者。秘释云。三部中莲华部。净菩提心清净之理当本来不染之旨。若显无垢之义用何属无失。但云金刚印者。十九皆是执金刚故云持金刚印也。总而十九皆是金刚部也（略抄）私云。用何譬无失者莲华部用金譬会之也。
    初质尚与微垢共住者。有多意。或就修生菩提心约三劫始终论初后云初质有微垢也。抄意云。断三妄云离一切障也。此中断于粗妄净菩提心始显○云初质微垢共住。后二细妄未断故金刚心又微细犹在离前细妄故。故释云。是则三劫有初质之实二位遣微垢之妄。故曰初质尚与微垢共住（文）毕竟净者。佛地障未断智体净故犹如金刚纯净也。或等觉无垢义欤。或初质者直指本觉也。故抄云。初质者谓本觉体根本名初。微垢者即微细无明也。问。既在缠。应与粗惑共住乎。答。根本无明最相近故（略抄）或初质者第一虚空无垢也。即本有菩提心也。其体虽无垢尚在缠故云微垢共住也。今修生菩提心故云种种练冶矣。或云指前前住心云初质。微细妄执犹未断故云微垢共住也。
    十三刃迅等者。秘释云。表金刚部。本有理边必有智具。指此智体名金刚部（文）问。前离障与今断道何异耶。答。抄释无垢金刚云。今为发大心众金刚道功德之相以次刃迅之称。是究竟智也（文）又义。前毕竟净印又佛智。犹如佛地云究竟清净。但前约智体此据智用故二异矣。
    十四如来甲等者。秘释云。表佛部。理智具足觉道圆满名为佛部故（文）私云。擐大悲甲胄摄众生。是自他觉道圆满义也。不为一切等者显佛果无念义。无能降伏等者内无三妄之惑障故外无四魔之障难也。
    十五如来句生等者。秘释云。大圆镜智也（文）或云。如来句者字故为大圆镜智欤。诸佛自证功德者金刚密印也（三昧耶形欤）如来性者字也。（即种子也）加持身者今执金刚（尊形羯摩身也）是则依种大转成义正虽智印生约根本云如来句生也。结文云以不离字门此意矣。私义云。诸佛自证功德者字本不生际也。空有不生是字三义故。谓大空则诸佛自证功德也（为言）此释句字也。从如来性生者解大空生字。即指自证德云如来性也。性即当句。故如来性生是如来句生之义也。此加持身（执金刚也）下以所生执金刚归能生自证德也。故云以不离阿字等。今执金刚从加持力生与无相法身无别之义也。
    十六住无戏论等者。秘释云。平等性智也（文）私云。住八不正观智遣八迷别执故云住无戏论也。此八不正观智水不简情非情彼此同如常住不变故名曰平等性智也。谓住大空等者住独空毕竟理惠也。是则四中都名八不总义而已。抄云。住大空惠者即无分别之惠也（文）又云。八不是南宗法门平等性智。又南方智故相配欤。
    谓观缘起等者。智论第五云。不生不灭不断不常不一不异不去不来因缘生法灭诸戏论。言语道断深入佛法（文）又三十一云。有为法实相即是无为（文）。
    十七如来十力等者。秘释云。成所作智也（文）私云。佛十力是知众生是处非处等故即权方便智也。以此方便权智用故二利应作妙业遂成即所作智义也。十智力者。智论二十八云。诸佛虽有无量力度人因缘故说十力具足成辨其事。以是处非处智力分别寿量众生是可度不可度。以业报智力分别寿量是人业障是人报障是人无障（乃至）以漏尽智力分别筹量众生得涅槃。佛曰是十种力度脱众生审谛不错（文）。
    十八无垢眼等者。秘释云。妙观察智也（文）私云。秘藏记释妙观察智云。五眼高临邪正不谬。因以为名（文）故配此智也。以菩提心等者释无垢也。以一切等者释眼欤。一切种者能观智。或本一切种智（云云）一切法者所观法也。了了见闻等者释眼功德也。六根互用故眼有闻觉知用也。
    问。若尔五眼俱缘一切法耶。答。如来五眼可然欤。问。仁王经云。法眼见一切法。三眼色空见（文）又大乘义章第四云。肉眼天眼唯见事中一色之粗事余悉不见○菩萨天眼非直见彼色亦见彼色生灭之相。若从是义亦分见法少故不论。法眼见于阴界入等一切种事及见于法。惠眼见于彼破相空理。佛眼见实（文）又青龙仪轨上云。肉眼见一切色。天眼见一切众生心。惠眼见一切众生诸根境界。法眼见一切法如实相。佛眼见十方。出华严五十七也（文）又嘉祥仁王疏智论第九卷等释五眼。皆所知境有分齐。如何。答。既云观一切法了了见闻觉知无所挂碍。何有所限乎。况如来五眼若所了有分齐佛智可有浅深。彼六根净位犹见闻觉知无偏颇。果位五眼岂有分齐乎。依之嘉祥释云。如来以一眼即究竟诸道。何须此五。将境即智故有此五（文）此问答意。五眼各虽究诸道且以境即智云五异也（为言）处处释文论五眼所知异是约因位欤。问。所知境无分齐者如何分五眼异乎。彼六根互用已转依位。随境有乱故。但随根无乱。今五眼约何无乱乎。答。五眼体本各别故虽缘一切可无乱矣。犹如五智矣。
    以一切种观一切法等者。二本义释同云一切种智。智论第四十佛眼云一切种智。又释云。初得无生法忍菩萨未舍完身得菩萨神通无生法忍道种智具足。未成佛故无佛眼。如是等不名无法不见闻觉识。若以佛眼观诸法。是名无所不见无所不闻无所不觉无所不识（文）今疏同此文。当知一切种智是佛眼也。上如来五眼者言总欤。问。今本云一切种显具有五眼欤。若尔何云言总乎。答。设依今本佛眼摄诸德故云尔。故智论云。所谓一切种智十力四无所畏四无量智乃至大慈大悲等诸功德是名为佛眼（文）私一义云。示今宗能知无量故云一切种欤。故即身义云。不同显家以一智对一切（文）又今疏下简智论一切智释今宗一切智智云。非但一切种遍知一切法（文）可思之。
    十九金刚手等者。秘释云。法界体性智也（文）私云。秘密者三密即法界义也。主者者所依义即体也。故秘藏记云。三密差别数过刹尘名之法界。诸法所依故曰体也（文）故配法界体性智也。
    掌持金刚等者。此文会执金刚金刚手异也。故杂问答云。问。执金刚金刚手同义。云何。答。手掌持金刚杵故云执金刚。金刚杵在手掌故云金刚手（取意）此释意掌持释执金刚手执释金刚手也（为言）问。疏文似释执持义。何云手执义乎。答。疏次下云。执金刚杵故曰金刚手。能持此印故云执金刚也（云云）此文分明矣。问。若尔上文云。旧云执金刚今谓持金刚（文）前后相违。如何。答。持兼浅深二义故持云执。又执与手同故无违耳。或云。手持金刚故从所持云金刚手。手执金刚故从能持功云执金刚欤。此释违次下疏释矣。问。前十八别名下云执金今何变彼乎。答。或云。前十八显全别作总义。今一种示全总作别旨也。
    西方谓夜等者。以上释总名金刚手自下解别名秘密主也。于中有二。初总释次若浅略下别释也。别中亦二。谓浅略深秘也。问。两释结皆总名。何云别名乎。答。总别相对法故释别义结总名何失。依之大师问答。浅略结总名深秘结别名矣或又西方以下释总别二名。以上会手执相违也。问。别名时秘密主云金刚手。今何金刚手为浅略义乎。答。约同义二名互出也。犹如执持二名矣。谓夜叉为秘密者。杂问答云。夜叉翻秘密。身口意隐密难了知故云秘密。主者王也（文）。
    乃至弥勒菩萨等者。杂问答云。若论密义者。言夜叉者即是如来身语意密。唯佛与佛乃能知之。一生补处犹不能知如来秘密。是菩萨即能持佛秘密印故。亦心密主故曰秘密主（文）又疏第十四云。时金刚手毗卢舍那如来身语意地升法界平等观者。犹此菩萨能知如来身口意密故名秘密主也。如来意密之法唯佛与佛乃能究了。如意者当知是身口意。如是今此菩萨亦能知之。当知是位同大觉。为欲度众生故示为菩萨而相起发也（文）此文金刚手知如来三密故云秘密主（云云）今疏并大师释持此印故（云云）又心密之主故曰秘密主（云云）故知今弥勒是生身眷属非四大菩萨中慈氏欤。疏下举生身眷属云弥勒文殊一生补处。大师释今文云一生补处之故。况复疏第三释支分生曼荼时内大眷属俱云十住菩萨故。内眷属既知之。大眷属岂不知彼乎。加之大师四重圆坛圣众判从果向因人。疏十四云。为欲度众生故示为菩萨。其意悬会。或又约竖差别第二重不及第一重故指四菩萨中欤。故疏第三云。若行因至果则第二重之所引摄成就能通第一重（文）于二义中前义为胜。文证分明故。但第三释者。上文云。若自本垂迹则从第一重一一门各流出第二重（云云）从本垂人有不知义矣。心密主者。三密中心密胜故云尔欤。或胎三部配三密时金刚部心密。此菩萨金刚部主故云心密主欤。又或人云。十九中初六如先。第七至第十二如次他缘觉心一道极无秘密乘。十三至十九如次不动降三世普贤文殊观音弥勒秘密主也（云云）问。用十九数有何表示耶。答有多意也。或对显乘十九无知密教立十九智印也。故瑜伽论第九引经云。无知有十九种。谓前际无知后际无知前后际无知内无知（我见）外无知（我所见）内外无知（于他有情起怨亲中之执亲云内怨为外中随宜）业无知（见有作者也）异熟无知（见有受者也）业异熟无知（于因果起种种邪觉）佛无知法无知僧无知苦无知集无知灭无知道无知因无知（计无因）因所生诸行无知（迷诸行善恶等）六触处无知实通达无知（增上慢者于所修法颠倒思惟也）略说十九种无知（取意）或拟不动十九布字立十九种金刚也。不动立印轨说十九布字云。从顶至足一一身分普布之不过十九数。如是说毕自身成圣尊一切天素罗等不能动摇（取意）此即破魔怨成金刚身有十九功德也。以十九拟十九布字。是古来秘义也。不动是金刚部教令轮也。金刚手院二十一尊可摄此不动一尊也。仍配当尤相应也。或云十阴满九阳满。阴阳合论故有十九。是理智圆满义也（云云）或云。八叶约人法有十六。彼加三部为十九欤（云云）。
    如是上首十佛刹等者。或云。十佛刹皆上首也。故文点云。如是上首之十佛刹等（云云）故疏十五云。十佛刹土诸执金刚皆是上首也（文）或云。上首者十九种也。十佛刹是眷属也。文点云。如是上首者十佛刹等（云云）故下举菩萨众文云。以四圣者而为上首。如执金刚有十佛刹诸菩萨亦有十佛刹众（取意）此文所显今上首又可局十九也。私云。二义中初义违菩萨释例。又违此等上首执金刚文。后义背经文如四大菩萨下置等字金刚十佛刹下置等字。并又与俱文违诸经例。望教主云与俱。今对眷属上首云与俱故。今谓不尔。如是为上首。可训矣。意云。十九为上首十佛刹为眷属与教主俱也（为言）但至下释者彼具文云。若入字门十佛刹土等（云云）且归字门不论主伴异。故俱云上首也。
    若具存梵本等者。上既云然此经梵本阙无通序（文）何今云梵本耶。或云其金刚已下通序梵本有之（云云。暹义）私云。指具本欤。可曰具存之梵本欤。故结云大本当具存耳。
    于宗通之用等者。抄云。今此统其大领所要用者上首一十九数。枝末眷属皆悉随之。于此持胆宗中通途之用者不以为阙少耳。又解。宗通之用者然此经宗有通统法界之用。若人若法皆无尽故（文）疏第三云。此领解中文虽简略而提举宗通妙旨无所不周（文）义释第七云。然此经大本。一一善知识三密门中各有种种慢方便真言数如恒沙不可备载。今传法者为欲摄广为略故最其宗通要旨义兼用者举为一品。名曰普通真言藏品也（文）。
    如来十种智力者。十智力。释论文如上引之。又俱舍云。
    世界海世界性等者。摩诃衍论抄第十云。然彼十佛境界所依有二。一国土海圆融自在当不可说（上证果分下证因分）。二世界海有三。一莲华藏世界海当是十佛等境界。二于三千界外有十重世界。一世界性二世界海等。当是万子已上轮王境界。三无量杂类世界皆遍法界。如树形等世界。皆遍虚空法界互不相碍。此上三位并是毗卢舍那十摄化之处。仍此三位圆融无碍随一切界即约粗细。有此三故当知与三乘全别不同也（文）私云。三重世界中举第一第二云世界海世界性欤。或第二十重世界中一二欤。智论五十云。复次三千大千世界名一世界。一时起一时灭如是等十方如恒沙等世界是一佛刹世界。如是一佛世界数如恒沙等世界。是一佛世界海。如是佛世界海数如十方恒河沙世界。是佛世界种。如是世界种十方无量是名一佛世界。于一切世界中取如是分名一佛所度之分（文。又第五十五有释）。
    然此毗卢舍那内证之德等者。内证德者诸智印。能现本地身也。
    各现执金刚者。所现加持身。今经同闻众也。疏第三云。从金刚密印现第一重金刚手等诸内眷属（文）。
    形色性类皆有表像者。抄第二云。形谓熙怡忿怒。色谓青黄赤白。盖分性类差别故表息增降敬。余法门例尔（文）。
    各随本缘性欲等者。法界宫中虽无实行解脱门所现善知识引当机众入法界万荼故云引摄众生也。
    从此一门得入法界等者。抄云。从此一门（乃至）法界门。如从一门见王即是遍入千门万户。行人随从一门即须直入（文）问。当卷下文云。行者精勤不久成此仙身更转方便即成毗卢遮那身也（文）相违如何。答。疏第四云。如华严入法界诸善知识各各于一门中所通达法深广无际然亦互不相知（文）又下文云。然其学者随于一法明道而得悟入即是普入一切诸总持门。如从一门见王即是遍入千门万户（文）抄第五会前后相违云。前约渐修此约顿悟。又前是行布此文圆证（文）准此释者。第一卷前后释又于一机约顿悟惭修欤。疏第二云。王子初诞育时从相备具顿悟遍习众艺统御四洲（渐修取意）或又约顿渐二机欤。疏第六中举顿渐超三类之故。又第四文。上明知识互不知下文说行者悟入。何云一机顿悟渐修乎。又疏第三云。复次大悲胎藏发生三昧中有种种法界门种种善知识。如善财童子次第询求或于如是法门已善修行而于余门未能究习。若入普门世界时则能于一念中具足相应是名深行阿阇梨也（文）此又虽修一门不入普门不能穷尽也。又杂问答云。若有人入此三昧门而修行者即从一门直至如来所证（文）此同今疏文矣。重意云。得入法界者一门法界也。即上同于本尊也。即是普入等者普门法界也。从一门即入普门故云即。或一门即普门故云即也。意云。从此一门得入一门法界则即入普门法界也（为言）故知从此一门等重牒上意为入普门之由来也。又义云。得入法界者普门法界也。从此一门者指上同于本尊一门也。是从一门入普门义也。普入法界者又从普门法界为化他出各各一门故云普入一切法界矣。或得入法界又一门法界也。普入法界者释成一门义也。意云。得入法界者十九种金刚等一切一门法界也（为言）。

大日经疏指心钞卷三

弘长元年七月十三日于醍醐寺报恩院抄毕
赖瑜（生年三十六岁）
第0章 大日经疏指心钞卷第四

　　

第0章 疏卷第一之四

    前明诸执金刚一向是如来智印者。谓诸执金刚虽通慈悲等从多分云一向智印欤。又第一重心数尊中虽有定及慈悲等约智相应云智印欤。或云。诸执金刚^2□一向智印或一向慈印等而异菩萨各相兼故但智印者举一显余欤。今此菩萨等者。疏下释云。诸菩萨在悲智之间故上求下化故为第二（文）意云。悲者化他故云下化。即第三重释迦等也。智者自行故云上求。即第一重执金刚也。各举一显一矣。然第二重诸菩萨在于悲智中兼上求下化故云又兼慈悲等也。又四大菩萨中文殊是惠除障是定故云义兼定惠。弥勒即慈普贤是悲。抄普贤云行愿故行愿即大悲故。云又兼慈悲也。又四菩萨各各兼慈悲定惠故云义兼等也。所谓慈氏是兼悲之慈故云谓佛四无量心等也。文殊又兼定之惠故云即是具众德义也。余菩萨又尔也。故别受名结文随应可得。若依初义者指菩萨名云别名也。谓标诸执金刚今此菩萨成此结故。意云。前诸执金刚持智印故云执金刚。今菩萨兼定惠慈悲故受菩萨别名也（为言）问。通别一双。然金刚菩萨内大眷属通名。依何云别耶。答。于自虽通金刚菩萨相对犹得别称也。或又下卷金刚菩萨俱名大心众。望彼云别欤。又依次义者。普贤慈氏等云别名欤。意云。四菩萨云慈氏云妙惠等名异一向智印故得定惠等别名也（为言）从义未必为别名因故。又中义非理。执金刚有十九别名故。故初义为胜矣。
    亦是毗卢遮那内证功德者。且内证外用重重。或四重坛从内向外而分内外也。或四重各有内外本地四重云内加持四重云外。谓从法门身现羯磨身故。当知诸菩萨法门等者所现加持身羯磨形也。下云善知识身是也。法门者能现内证法门身。下云法界门。上云定惠慈悲是也。故指此定惠等云内证功德也。今文意云。谓如执金刚内证对十智力有十佛刹今菩萨内证法门对十智力有十佛刹也（为言）故上释云。如来智印无量且以十智力以表众会数（云云）又义。如执金刚法门羯磨相对有十佛刹今菩萨法门羯磨相对有十佛刹也（为言）又准执金刚加持身有十佛刹。当知菩萨法门身有十佛刹也（为言）本经十佛刹专约加持身故但疏云智印者经释互显欤。
    又般若释论等者。智论第三十三云。如释迦文佛。未出家时车匿给使优陀那戏笑瞿毗耶耶输陀等诸婇女为内眷属。出家六年苦行时五人给仕。得道时弥喜罗陀须那刹多罗阿难密迹力士等是名内眷属。大眷属者舍利弗目连摩诃迦叶须菩提迦旃延富楼那阿泥卢豆等诸圣人及弥勒文殊师利□陀婆罗诸阿毗跋致一生补处菩萨等是名大眷属（文）私云。今所引是此释取意略抄。彼论是大品般若释故云般若释论也。问。智论次下云。复次佛有二种身一者法性生身二者随世间身。世间身眷属如先说。法性生身者有无量无数阿僧祇一生补处菩萨侍从（文）准此文。释迦佛非生身。何云生身佛耶。答。生身有二。谓法性生身父母生身也。疏生身者父母生身也。即下文随世间身是也。故智论第九云。佛有二种身。一者法性身二者父母生身（文）故无违耳。问。阿难成道夜初生二十五岁时诣佛所。又舍利弗等又成道以后弟子。何彼等云内大眷属耶。答。总指佛在世云成道时。未必初成时欤。或又九世相入意欤。手草云。问。疏指普贤等菩萨云一一是毗卢遮那内证功德。何故云普贤等是大眷属答。约本地之时皆无非遮那内证之德。今约事迹故云尔（文）。
    及弥勒文殊等者。法华文句云。弥勒此云慈氏（文）上生经疏云。梅呾唎耶唐云慈也。古云弥帝隶。或弥勒。皆讹也（文）玄应音义云。正理论云阿氏多。此云无胜。旧云耆多。或作阿逸多。皆讹也（文）文殊释至下可知矣。问。一生补处者何义乎。答。大论第七云。满濡尸利慈氏菩萨是诸菩萨皆是补处绍尊位者（略抄）问。一生者何生耶。答。法华摄释第一云。问。一生补处约何等生名为一生耶。答。且如弥勒昔在人中名一生事一大生也。若据小生者而有四也。天中中有及本有二人中中有及本有二合为四生。如七生等依大生说。实理论生有二十八（云云）私云。此意都卒上生阎浮下生合云一生欤。遁麟记云。一生所系菩萨者。谓无始来为多生死之所系缚故。今唯一生所系未得成佛。故言一生所系菩萨（文）私云。此阎浮半生云一生欤。摄释云。菩萨有三。一者一生所系二者最后之身三者坐于道树。上生即一生所系。下生局得二身○今此三生唯约化佛。余未见文。以理而言亦通余有（云云）今疏第六云。今此经宗言一生者。未至第十一地唯少如来一位。未得证知。更有一转法性生即补佛所故名一生补处（略抄）私云。此指成佛位云一生也。自当摄释第三生。然自证化他法应异耳。又智论第三十八云。问曰。兜卒天上何以说一生补处不说二生三生。答曰○复次有人言但说大者不限于小（文）私案论意说大生故云一生。若限小说者可云二生三生欤。问。若依小生何不云四生耶。答。摄释云。若尔何故智度论说弥勒三生答。以在人中即得成佛故除人中本有一生但言三也（文）私云。阎浮下生时即成佛故除本有生也（为言）。
    今谓佛加持身等者。今加持身者即毗卢舍那也。故上文云。毗卢舍那加持尊特身（文）谓以法身成道例生身成道耳。或又内眷属云加持身。以法身眷属例生身眷属故。故次上文云。以加持故现为一善知褒身也（文）问。何故名内大耶。答。杂问答云。执金刚众持如来密印故为内。普贤等众定惠相应行如来事故为大（文）亦作浅深说者。若依今释并执金刚菩萨名又准生身内大则内浅大深欤。若约四重次第内深大浅也。然实无浅深上浅深故二义无相违欤。
    故大品等者。大品般若经第一（序品）云。复次舍利弗。菩萨摩诃萨欲在一切声闻辟支佛前欲给侍诸佛欲为诸佛内眷属欲得大眷属欲得菩萨眷属欲净报大施。当学般若波罗蜜（文）智论三十三释今经文。如先引。但疏释先引经后举可知矣。
    普贤菩萨者。文句十云。大论观经同名遍吉。此经名普贤。皆汉语。梵邲输□陀。此云普贤（文）义疏云。外国名三曼多跋陀罗。三曼此云普也。跋陀罗云贤。此土亦名遍吉（文）。
    谓菩提心所起行愿等者。大师释云。普贤圆因以圆融三法为宗。即是一切如来菩提心行愿身也（文）义释第五（十卷本）释普贤云。即是大日圆因。而佛圆因之果也（文）私云。普贤圆因者持业。普贤即圆因故。大日圆因者依主大日之圆因故。此圆因是通菩提心及行愿。俱大日之因故。菩提心行愿如次能所起。同是普贤体也。及身口意者当大师释身字。犹如身秘密即法佛三密。故准此文者。今三密即圆因之果也。若约因者普贤三密也。悉皆等二句悉上普义。纯一等两句释上贤义耳。故法藏释云。德周法界曰普净顺善称贤（文）又玄赞云。仁慈惠悟曰贤。德利周备名普。此由内证一真外成万德。所以德利周备仁慈惠悟故名普贤。般若理趣云。一切有情皆如来藏。普贤菩萨遍自体故由证普遍贤善之理能证之道名为普贤。○或内证此普遍贤理外彰三业无所不贤故名普贤（文）私云。疏约三业释普义赞就三业成贤义矣。
    慈氏菩萨者。慈恩玄赞第二云。尔勒姓慈（文）嘉祥义疏第一云。弥勒者此云慈也。过去值弥勒佛发愿名弥勒也。出一切智光仙人经。弥勒昔作一切智光仙人值慈氏佛说慈三昧经故目慈也。华严经云。初得慈三昧说名慈也（文）又心地观经云。弥勒菩萨法王子从初发心不食肉。以是因缘名慈氏（文）又贤愚经云。国王象师调象即慈心。生从是得名慈氏（文）此中贤愚经并玄赞释意同今疏释欤。佛心是大慈悲故以慈为种姓。今菩萨从彼种姓中生故云慈氏。基师弥勒姓慈者又此意欤。
    不断佛家者。二本义释俱家字作种矣。
    谓佛四无量心等者。秘藏记释四无量心云。慈悲喜舍。与乐为慈拔苦为悲不害为喜舍亘三事（文）义章第八（四无量义）云。四无量者化物心也。化心不同一门说四。谓慈悲喜舍。爱怜名慈恻怆曰悲庆悦中喜亡坏称舍。心无存着故曰亡坏。经中名之以为无量亦云四等。缘于无量诸众生起故名无量。等缘一切故复名等（文）问。此菩萨偏大慈与乐得名。何云四无量心耶。答。疏云。今以慈为称首（文）意云。此菩萨虽具四无量慈心胜故取为首之慈为称也（为言）或此菩萨正虽主慈兼具余三故云四无量。约正故云称首也。问。四中慈为首。法必然欤。又依人耶。答。一往可约人。若依观音悲为首故。理实法又可尔。互相依故。义章第八云。次论主伴。如龙树言慈为妙主余三随从。如民从王。慈心正是与乐之意。故说为主。无悲拔苦与乐不成故悲随慈。无喜除嫉与乐不胜故喜随慈。无舍除碍与乐不等故舍随慈。盖乃且据一门为论。理实四行皆得为主齐得为伴。互相随故（文）又云。言体用者。初一慈行是其德体后三德用。如维摩说慈是体故。○后三用故随人化益。○此等皆是对人用也。一相如是。理实四行齐得为体并得为用。互相依故（文）可思之。
    上云普贤等者。释来由也。自证之德者。义释中释普贤佛境界庄严三昧云。此佛境界者即是诸佛自证不思议平等心地。庄严谓大悲胎藏曼荼罗（文）欲化众生等者。释从自证德起慈之义也。
    妙吉祥菩萨等者。玄赞第二云。曼荼室利云妙吉祥。与众生乐。是北方常喜世界欢喜藏摩尼宝积佛也。闻名能灭四重等罪（文）探玄记第四云。文殊师利或云尸利或云漫殊室利或翻为敬首或云传首或又云濡首又云妙德又云妙吉祥。○又梵语唤头为室利。吉祥德等亦为室利。故致翻译不同也（文）或云。妙德等者汉名三种中前后二名释其义。今名何不释耶。文句二云。文殊师利此云妙德。大经云。了了见佛性犹如妙德等（文）思益经云。虽说诸法而不起法相不起非法相故名妙德（文）亦名妙音者。问。法华文殊妙音别体异名。何今为文殊名耶。答。妙乐五百问论云。妙音海来（文）此释文殊海来也。应知虽别有妙音文殊又名妙音也。
    言以大慈悲力等者。又来由也。演妙法音者释妙音义也。义释云。此菩萨通达如来甚深般若唯是佛佛自证不可与人。是故以婴儿行演说人法无我（略抄）婴儿行者弘决第八引释名云。人之初生曰婴儿者。胸前曰婴接之婴前而乳养之故曰婴也（文）今推以二空说对自证云婴儿行欤。
    若以无分别法等者。或云。文殊妙惠说法上有断惑显理德云除盖障也（云云）私云。今文法譬影略互显。谓法中举能断法而显所显理。喻中举所显日示披云风也问。今无分别法者定惠中何耶。答。既云灭诸戏论。可无分别智。依之摩诃衍论正体智断随相（云云）论即随相云诸戏论识故。或又定。今文句是明除盖障定故。法藏释理定云。尘相既止无所分别故云止也（文）今无分别可准知之。况智断惑专依定故。修惠唯断惑散惠不尔故。又义。定惠名从胜实通止观。故定亦断惑何失。故法藏释云。随相而论止名定观名惠。就实而言定通止观惠亦如是（文）又义释云。即法性之悲以自在力能除一切众生一切盖障（文）依此释大悲断惑欤。此悲即法性故云无分别法也。问。初义举前妙惠功不释今三昧欤。第二义与复次释何异乎。第三义似定惠杂乱矣。后义后得智犹不断。况所起大悲乎。答。智断惑皆依定故推穷胜能在于定。故云定何失。犹如摩诃衍称矣。次义。正释说法断疑之次弟。故云次妙言明之也。复次释。六度次第。故云。次妙惠明之。般若禅定六度次第故。次义。定惠与止观有同异二义何失。后义彼性宗后得智许断证。今宗又大悲断惑。何失。
    如来诸有所作等者。释来由也。诸有所作者文殊妙惠说法也。一事因缘者除盖障断惑证理也。
    复次行人等者。来由别释也。谓般若者文殊也。禅定者今菩萨也。断惑功专依定故。或又正释总为除盖障释。复次为来由欤。既云如来所作未必损文殊故。然故次妙音明之。释难遮故先义为吉矣。
    此四菩萨即是佛身四德等者。钞第二云。疏佛身四德者。一行愿弥沦二佛宗不断三大悲演法四深定除障。如是次第而配属之（文）或云。今四菩萨是既云佛身四德。八叶四隅菩萨欤。其故思第二重菩萨阿阇梨所传曼荼罗中文殊除盖障地藏虚空藏也。又现图中但有地藏虚空藏除盖障三菩萨。然今四菩萨中二菩萨才虽拟第二重三菩萨专同八叶四行。况复疏第十六云。又四菩萨普巽异文殊坤慈氏干观音艮是其位也。前缘起列众中或以除盖障替观音或以除一切恶趣替文殊也。义各异。课用一事亦得也。此中用观音为正也（文）既云缘起。是序品义。故大般若中以序品名缘起品也。云列众非指今文乎。但大眷属者。中台总体是心王边叶别相即心数故云眷属也。故大师释云。大毗卢遮那如来与自眷属四种法身住金刚法界宫（云云）又义。既云大眷属可第二重。故疏第三云。从大悲万行现第二重诸大眷属（云云）又云。从心已下是持大悲万行诸大眷属（云云）当卷上文释大眷属云。诸菩萨大悲方便普门摄受（文）文义是同。又第六云。次造第二重四菩萨等诸大眷属（云云）既云四菩萨。非今四菩萨乎。况复内大眷属专可依亲近次第。而八叶四隅菩萨亲近于如来犹近自第一重。何不云内眷属矣。但疏并现图坛第二重诸尊相违者不举诸尊尽欤。依之疏第二十云。观音文殊弥勒已在八叶中。渐出于外故次圆中复有文殊观音等（云云）此文意。于三重坛第一重为初第二重云次圆也。爰知今四菩萨在第二重也。第十六文者指具缘品欤。具缘品经云。普贤慈氏尊及欤除盖障除一切恶趣（文）以除恶趣替文殊者当于此文矣。今品中无除恶趣故说具缘支分故云缘起欤。又义。凡四行菩萨第二重四菩萨其体同故或约四行边云佛身四德或约眷属边云第二重也。十六卷文或以除障替观音者指今品也。或以除恶趣替文殊者指具缘品也。若俱指具缘品者不可置初或字。二或字是显指两品耳。或云。观音在八叶自性身。在第二重受用身。在第三重变化身。余尊又可尔耳。寻云。除盖观音同体异名欤。除恶文殊亦尔乎。答。大师弥陀次第九字配九尊云。阿观音罗除盖障（云云）小野小眼毒女举八菩萨云。观自在菩萨地藏菩萨除盖障菩萨（云云）依此等释别体菩萨欤。或云观音除盖障真言同。何非同体矣。然言虽同体是别例如四佛四波印虽同体是别。又如弥勒如意轮赞是一其体异矣。况复胎藏次第二菩萨言别也。又般若寺抄云。除盖障无能胜（文）文殊除恶趣同异准知之。问。佛身四德（文）何故四菩萨云四德耶。答。般若寺抄云。普贤是菩提。慈氏大慈大悲普门方便。文殊是大智决断用。除盖障是大空寂照方便（所谓常乐我净四德也云云）依此释者。四菩萨为常乐我净四德也。大师法华开题云。东南方普贤即大舍德。西南方文殊则大喜德。西北方观音即大悲智。东北方慈氏则大慈智（文）此说逆次慈悲喜舍。又千手轨中自东南顺次为慈悲喜舍。此等说顺逆虽异四德义同。又秘藏记中普贤虚空藏观音虚空库如次为慈悲喜舍也。金刚界次第等又同之。寻云。第一重第二重约十三大院方如何。答。第一重。上方遍智院（又云佛母院）下方五大院。左方金刚手院。右方观音院。第二重。上方文殊院下方虚空藏院左方除盖障院右方地藏院。第三重。上方释迦院（现图中释迦为第二重文殊为第三重也）下方苏悉地院。外金刚部院回四方为第三重也。寻云。今经中尽十三大院乎。答。菩提心义第三（安然）云。二所中说十三院。如具缘品圆尊中有十院云。初中台八叶二初重遍知印等佛部三观音等莲华部四金刚手金刚部五二明王加上遍知为佛部也六第三重释迦等七第二重文殊等八除盖障九地藏十虚空藏转字品中有十一院。一中台二遍知印三观世音四金刚手五二明王六四大护七释迦文八文殊九除盖障十地藏十一虚空藏。大仪轨中更加二院为十三院（文）释论云菩萨提者。智论第四云。问曰。何等名菩提。何等名萨埵。答曰。菩提名诸佛道。萨埵名或众生或大心。是人诸佛道功德尽欲得其心。不可断不可破如金刚山。是名大心。如偈说。一切诸佛法智惠及戒定能利益一切。是名为菩提。其心不可动能忍成道事不断亦不破。是心名萨埵（文）私云。是人诸佛道功德尽欲得者忍乐修行等也。其心不断等者坚持不舍义也。般若寺。抄云。有所云道心者乐求菩提有情故云菩提萨埵（文）。
    复次此人等者。智论第五云。问曰。何名摩诃萨埵。答。摩诃者大。萨埵名众生或名勇心。此人心能为大事不退不还大勇心故名摩诃萨埵。复次摩诃萨埵者。于多众生中最为上首。是故名为摩诃萨埵。复次多众生中起大慈大悲成立大乘能行大道得最大处故名摩诃萨埵。复次大人相成就故名摩诃萨埵。○复次必能说法破一切众生及已身大邪见大爱大我心等诸烦恼故名为摩诃萨埵（文）惠影疏第二云。大人者以其诸德斯修故得称（文）私云。此中复次多众生已下忍乐修行之义也。以上坚持不舍之意也。今文智论第四第五二文也。第四中释菩提故题次云释初品中菩萨第五（文）第五卷释摩诃萨埵故题次云释初品中摩诃萨埵第六（文）又于摩诃萨埵释有正释复次多释。然今疏中菩提为正释摩诃萨为复次释。恐似违论文乎。私案。论中文异故为非正复之别释。疏中二名虽异目于一体故为正释复次欤。故大师释云。又菩提萨埵亦为摩诃萨（文）或又疏中复次者非对正释。释别文故云复次。犹如起信论中云复次言意识等也。又第五文虽有多释同摩诃萨释。故疏为一种释欤。木幡义云。萨埵与摩诃萨埵为正释复次。但萨埵是自利义摩诃埵是利他义也（云云）又准智论正文云及与已身摩诃萨又兼自利欤。
    大邪见大爱等者。钞第二云。疏大邪见大爱等者。涅槃云。一切烦恼邪见摄尽谓破坏三宝焚烧善根。戒经十种谛三宝为最重故邪见称大。若据发润生死流转无明爱取为大。若据远随现行障无学道我爱慢为大余可名轻。若烦恼当体相望则十大烦恼为重随惑为轻等。今此智人必能说法破坏故名摩诃萨埵（文）。
    此索多者等者。疏第十七（持明禁戒品）云。犹行大愿求大法起大行成大菩提事。所谓普令众生入佛知见故名大士也。此有情者梵音索多是着义。犹如世间人深着身心不能暂离也。今菩提索多亦尔。此大菩提行及至无有一念休息放舍之心故名索多也。又名萨埵。是有情义。以于有情之中能修无上道荷一切诸余众生。即是众生之中无上故名大有情也。众生随所执着义。今能自出后令他出故名大有情也（文）私云。索多是着义者同今索多者忍乐修行坚持不舍之义也。萨埵是有情义者又同今萨埵名众生之释也。杂问答云。又萨埵者梵音正应言索多。○若以义言之是坚持不舍之义也（文）钞第二云。前云萨埵直呼于人。今云索多乃属人之功业。即是忍乐修行坚持不舍。言声明有如是法者即八转声法也。谓前云萨埵直目众生之体。即体声也。今云索多直属众生之业。即业声也（文）观钞云。萨埵翻众生。直依人体故云体声。索多忍乐修行等义。是约用故云业声也（云云）范抄云。体声体文故云。不呼入声索多读点故云业声也（云云）体业是八转声中其二也。或不流便者十四本同今文。十卷义释流字作当字矣。
    萨埵略有三种者。问。大师释云。又萨埵有四。愚识金智是也（文）其数相违。如何。答。于菩提萨埵且约显密人开金智也。故杂问答云。问。何言愚童等耶。答。六道凡夫名愚童。声闻缘觉名为有识。修佛道人名为菩提。问。彼金萨此三中是何。答。即第三人（文）故知金萨是第三开也。又五秘密仪轨云。有三种萨埵。所谓愚童萨埵智萨埵金刚萨埵（文）此文开金智以有识合愚童欤。释论中二乘摄邪定故。又高尾口决云。四种萨埵如次凡夫二乘菩萨佛（取意）此意金智合更开佛欤。佛又菩提萨埵摄故或金萨云佛欤密人皆果地人故。问。金萨者何菩萨耶。答。或云。四大菩萨云金萨。简显菩萨密菩萨皆云金刚欤。今云但金刚手也。问答中上释秘密主义毕云此菩萨名金刚萨埵指此。云彼金刚萨埵之故。又五秘密轨云。以金刚萨埵开其二种萨埵修行得此金刚乘人即名金刚萨埵（文）准此释通四行何过。凡三四萨埵显密分别随宜不定。今就诸大菩萨文出三种萨埵故。此中愚童有识是第三重生身眷属二乘世天等也。菩提萨埵四大菩萨等也。然第一重执金刚等疏中摄属未明故。彼第一重金萨等即第三人也云也。故知今此三种萨埵三重圣众也。但秘键释约显密判萨埵欤。或又彼探彼经深秘意成四行菩萨三摩地也。问。愚童不知因果六道凡夫。有识兴灭度想定性二乘。何云曼荼罗众乎。答。十界轮圆曼荼故六道二乘又海会圣众也。问。若尔胎藏界所列六道等众生皆可实类乎。若云实类者今此曼荼是从本垂迹之圆坛大悲利生之海会。是故中台自性之佛渐现三重曼荼之圣众八叶受用之尊专成四种法身之化用。当知胎藏诸尊皆以佛智所现云事。若实类凡夫见之可成罪仰之有何益哉。故大师释胎藏圣众云。有从果向因人无从因至果人（云云）若云非实类者疏下释云。我是凡夫外道恶趣众生。亦名五逆大邪见人。大悲曼荼罗正表此义也（云云）又先德释云。不改九界迷情悉目等流法身（云云）尔者左右不明如何答。凡真言宗义专此事显秘藏幽旨独此义极。所谓今教意四重曼荼之圣众皆是本有常住之佛体。六道四生之群类并又自性清净之法身也。是以重重帝网之庄严无一法而漏草木。智智无边之圣众无一类而舍含识。若除实类则圆坛称难成。若限权化则轮圆称易阙者欤。故知约佛智照见者凡夫本等流法身。又依密号名字者实类性曼荼圣众。若尔挫实类而云权化何失。故金界次第云。入我我入故本尊欤我一体无别。但为表本迹义有加持归依观（云云）此意指未断惑之行者非为本尊之垂迹乎。然则我等皆不动自性而成六道四生之形随顺无明而受三途八难之苦。寻源汲流皆是遮那之垂迹也。挫实类仰大悲本尊何失。推本见迹并又法身之应现也。指凡夫祈无边悉地岂空。若强舍实类寻权化争成众生即佛之观。偏恶凡夫爱圣者谁开凡圣不二之觉乎。大悲曼荼罗正表此义也。甚有深意者欤。伏惟我宗意现觉诸法之故贪嗔痴慢现显明王忿怒之姿。直约诸法之故欲触爱慢直成菩萨慈悲之质。五趣四生之鬼畜隔之永沈三途之苦海。八苦五衰之人天融之即到五智之觉岸。迷悟在已无执而到盖此谓欤。况复彼显乘犹性恶通融之故驰烦恼即烦恼之谈。此密乘岂性相历然之故无。生死即生死之义而已。
    一者愚童等者。钞第二云。愚谓愚痴。童谓婴童。取未会分别也下。经云。愚童凡夫类犹如羝羊（文）不知实谛因果等者不知四圣谛世出世因果之道理。故世间三心此中摄欤。十六行相观门是二乘所行故。况修行义第一心难得。二三有五戒十善修行故。心行邪道下四句初二句忍乐修行义后两句坚持不舍之义也。犹如下显不舍义欤。
    二者有识萨埵等者。钞第二云。疏二者有识者谓有所识知者也。对前愚童故称有识也（文）私云。有所识知者二乘初觉知生死过患故云有识也。又准下文。云识性二乘约求涅槃之边云有识欤。性者理性故。或二俱存故云有识。前后文互显故。才觉知等释忍乐修行义。着保化城等释坚持不舍义也。于如来功德者释二乘不名菩提萨埵之由也。问。二乘亦得菩提。何不名菩提萨埵乎。答。安然释云。三乘皆名菩提而二乘不名摩诃萨埵（文）准此释今菩提萨埵是摩诃萨埵故不通二乘欤。又智论第四云。复次三种道皆是菩提。一者佛道二者声闻道三者辟支佛道。辟支佛道声闻道虽得菩提而不称为菩提。佛功德中萨提称为菩提。是名菩提萨埵（文）依此文菩提萨埵名但约佛菩提故不通二乘。何以摩诃萨简彼乎。恐安公释违智论文欤。
    出过一切臆度戏论等者。钞第二云。一切之言摄尽内外。有诸外道计我自性即同欲界或同色无色界乃至谓非想处即是涅槃○又说一切有道人言。神人一切法门中求不可得。如龟毛兔角常无。而阴界入实有自性。以如是等戏论法故。盖由不识其心。今此菩提出过如是臆度戏论种种过失一向纯净即是众生本心。了知此者名之为菩提萨埵也（文）。
    于是人中等者。安然云。三乘皆名菩萨○唯菩萨名摩诃萨（文）慈恩释云。拣小菩萨若异二乘故云摩诃萨也（文）。
    明群机嘉会之时等者。五大明王义云。嘉会者是一时义。法王启运之日大众嘉会之时也（文）玄赞一云。此有二义。一法王启化机器咸集说听事讫总名一时。二说者听者共相会遇时分无别故言一时（文）文句引肇师释云。法王启运嘉会之时（云云）同记云。启初开也。运合宜也。嘉善也。佛法大运必称物机故云善。会称机品（云云）又疏第四云。良日晨者意在菩提心嘉会之晨也（文）有人云。自性所成眷属为未来流通示现群机之相也。又云。有三种坛。谓秘密坛（法身）嘉会坛（报身）大悲坛（应身）今于随他法界宫现他受用相故云群机嘉会也（云云）有人云。普贤金刚手等各引实行菩萨为当机众故云群机嘉会也（云云）私云。三义中初义为胜。自受法乐说故不可有实行。又自性身土故不可云他受用也。所以然者上举执金刚诸菩萨毕结此等大众为听法故而云次明群机嘉会。应知指上金刚菩萨云群机。理实虽三世常恒说为未来流通准如常示此相也。
第0章     若十佛刹等者。若不定义举伴显主也。经中大日并执金刚等各住自证三昧句说真言故。即真言藏品等说是也。若不尔者何在次明群机嘉会之时所同闻法之文下明此义矣。故知指正说时也。故疏第六云。若现世天身则说彼天三昧道。若现声闻身则说声闻三昧道○当知此中偈颂如是无量刹尘。非世间结集经卷所能具载（文）主伴俱虽说大日独为教主。故下文云如此时中佛说何法等耳。或云。今此文重释上大众各为听法以三密而供养大日也。若不尔者何不举大日。如此仪式皆今经说时分故云次明等也。今谓。时分义纵虽广通所同闻法但取正说也。上既云然此经流布等下文云尔时住于佛日而演说法。此乃望于流通结集而指正说时云各各广演则无限量等也。当知今说时永异如常八个年等说时。时分说法无边际限量故。结集者总云住于佛日等也。然字是结前义结成前时法也。
    尔时住于佛日等者或云。凡有三种日。一世间日（如世间至相推）二圆明日（以净眼至之异）三如来日（然以至日也）或云。文分为二。然以下释加持故句以上释越三时如来之日文也。私云。此日有二种。一实相之日。此中有能越所越此即释经越三时之文也。此日是本地身自证之日也。谓云圆明常住又云实相之日此意矣。二然以下如来之日。以佛神力逗众机延促自在。释经如来之日句也。此即住加持。说今经之时也。三平等句是所说法也。加持故三字若约能加持则大日如来也。若据所加持时法二种也。大疏抄云。意离三际始终常住不变大日如来加持故说此法门言也（文）或又通释经二句文也。以净眼下总明能越时也。延促自在又非世间日故。彼长短定故。此延促自在故。故知经中越字含二义也。能越中举自证为加持来由也。若无自证则加持何故起矣。例如上释集会举内证而为加持起因矣。问。如来日是于加持世界而逗实行应加持日。故或云令瑜伽行者或云咸适众机此意也。依之疏第六云。然诸行人若深入瑜伽境界三昧时自当了了听闻如正说时无异。是故名为佛加持日也（文）何。答。凡今经远被未来机故云行者云适机欤。或又自性所成眷属为未来流通假现此相故云尔矣。但第六卷释者。加持日有二种。谓今经说会自性加持身说时云正说时是也。行者听闻说时他受加持身行相。故异也。或又此云佛日云如来日彼云加持日故其意别耳。又宝净院僧正解第六文云。于此文可有二义。为自受法乐说为他受法乐说。若瑜伽行人入三昧时了了听闻者随他义。如正说时者随自说（云云）或述意云。行者显得边云随他法尔恒说为随自也（云云）问。今经一代间可云何时说耶。答。今经法身说非释迦说。何作此问耶。但智证大师指归云。总十方三世修多罗同显三句本无异辙。明知在一切经后（文）又小野纂要引出生义毕云。法华经后说真言（文）。先师云。以第六文案今佛日义一代之间大日经说时是初七日判定耳。故十地论云。以初七日定不说法。思惟行故○自受法乐故（文）意云。一切义成就菩萨依字观唱后夜成道（法身）先初七日说随自意大日经。故云自受法乐故。然显一乘机隔闻故云思惟行故。是故住化他加持身（他受用身）第二七日说随他意华严一乘也。例如彼第二七日华严说会小机隔闻云思惟故更赴鹿苑而说小乘法门。华严经云。我起道场诣婆罗奈（文）此意也。又此初七日实相之日故圆明常住也。然又佛神力故延促自在故云佛日也。例如彼华严第二七日念劫圆融故九世相入耳。重意云。后夜成道说今经者。后夜丑寅不二时也。即示生佛不二义。此时是昨今不二时故。成道又即身成佛故。今经又即事而真故。谓在不二时唱不二觉说不二教也。时人教相应矣。故御遗告云。吾示不二一心（云云）依此祈请于久米道场感得今经。可思之。又今经开题云。不二中不二本法（文）又密严院释云。大日经能说教主不二总体本地法身也（文）问。克定说时何云三世常恒说耶。答。虽克定其时又不遮恒说。延促无碍故。念劫圆融故。彼华严犹虽第二七日说许恒说华严。况秘宗说时乎。
    延促自在等者。维摩经云。或有众生乐久住世而可度者菩萨即演七日以为一劫令彼众生谓之一劫或有众生不乐久住而可度者菩萨即促一劫以为七日令彼众生谓之七日（云云）法华经云。五十小劫佛神力故令诸众生谓如半日（文）。
    日行四天下（乃至）三十时等者。钞第二云。智论云。日名。从旦至夕初分中分后分。夜亦三分。一日一夜有三十时。春秋分时十五时属昼十五时属夜。余时增减。五月昼十八时夜十二时。十一月翻此。言十五时属昼三分中各五时也（文）又智证大师钞云。疏云。日行四天下一周昼夜各有初中后分乃至三十时等。又第四云。西方历法昼夜各有三十时○（云云）今捡西域记云○三十腊缚为一牟呼栗多○又俱舍颂云。百二十刹那为恒刹那量。腊缚此六十。此三十须臾。此三十昼夜○今案俱舍须臾西域牟呼栗多彼此量同也。以此牟呼栗多五个经于日夜。合六时即成五六三十也。若日夜各有三十时者。日夜三时各各具二合十二时。此日之六时各加五牟呼栗多即五六三十也。夜亦如是。故言日夜各有三十时。又案之初中后三分各通于昼夜合成六时。此六时各各具十故历日夜即成六十。各计至于三十也。各字之势可通冠三十字。第四卷云。日夜各有三十时。故又初中后时各各可有二分合成六时。六时各五成五六三十也。即与前案不相异也（文）私云。前抄春秋分时者约昼夜停等时（春秋时正也）昼夜各有十五时合成三十时也。五月十一月者约极长极短故有十八十二时也。中间增减可知。具如俱舍颂疏十一也。故知日行此州虽昼夜时有等不等。随在何位昼夜合则有三十时也。初中后三分是日夜各以二时可为一分欤。此释违下文云昼夜各有三十时之文也。后抄意存二义。初意日夜各有初中后分合有六时。此一时各经五个牟呼栗多成五六三十也。此约昼夜停等时欤。后义昼夜各有三十时也。此中又有二意。初义日夜三时初中后各具二合二时。一时间经五个也。后义初中后三分各通昼夜合六时。此一时间经十个也。此意前二时合为一时故六时十二时虽异其意无违。后两解意以今文同第四释。然日夜各有三十时说违俱舍西域等诸师释。此甚难解。今文各字被初中后不及三十时欤。言日夜各有初中后分。计牟呼栗多合至三十时也（为言）若尔下文恐各字误欤。可合字欤。若又以下文为定量今文各字贯三十时读之。三十时者非牟呼栗多欤。又嘉祥法华统略云。时量短长有十二节。极短名刹那翻为一念。百二十念为一瞬。六十瞬为一息。三十息为一须臾。三十须臾为一日夜。十五日夜为半月。两半月为一月（文）私云。此又同俱舍等说。今瞬者彼恒刹那也。息者彼腊缚也。当知今作昼夜各有三十时准彼等说一时分经二个半牟呼栗多欤。
    言如来种种三业等者。杂问答云。身密印语真言尽妙观平等相应至大日尊遍一切处三平等究竟实际。若三中一阙即不能至平等之处。如车一轮阙都无所到。是即三平等义也（文）私云。疏约如来三业至一实理大师释据行者三业证大日一实理而互显也。一实理者阿字本不生理也。
    身等于语等者。又应云心等于语等。亦可云心等于身等。顺逆无碍横竖涉入故今举一隅显三端也。一心院僧都云。故上人（明惠房）云。华严一乘虽明三密平等义不及秘宗谈。所谓华严虽云身语归心而平等全无以意密归身语。以一心为本故。密宗不然意密亦归身语。六大为本故。故浅深大异矣。问三密平等宜然。今自他平等与华严三无差别有浅深耶。答。实范上人云。此三平等自法界故彼无差别由理融故是其浅深也（云云）同一碱味者。智论三十五云。譬如众川万流各各异色异味入于大海同为一味一名（文）。
    其迹所住处者。以其迹类下谓修如是道迹句。即进行义也。今行者践先佛道迹而修行故云道迹也。故释论第七云。三世一切菩萨众如是如是如如随践顺行应转。如其次第不超数量不过位地超入义故（文）以所住处同次第修行得住三平等处即住处义也。谓大日尊三平等究竟实际位也。此位究竟处故云所住处也。句是究竟义故言辞句逗义亦如是者此意耳。（义究竟云句故）重意云。今三密法门至一实究竟位方便故云三平等句也（为言）句逗者高雄口决云。一句与逗差别何。答云。已止乃所留（乎）云句。足所留（乎）云逗也。言句者梵云谈钵（未知正字）此云所住处也（云云）。
    为所入门者。圆城寺金刚界八卷次第云。寻云。三密法门者能通门欤为当内证法欤。或云。究竟内证法门也（云云）又安然云。以三密方便为门见如来加持身（取意）惑云。今此宗以彼法即为门。门即法也。如抄。以自身三业入本尊三密时自身三业能入门本尊三密所入境也。又以本尊三密入行者三业翻之可知。故知门即法法即门是一体不二也（云云）或云且以三密方便望行者云所入对法界亦能入也（云云）私云。三平等故加持受用身即行者平等智身。故为欲显实无能所故云所入门也。
    谓以身平等之密印等者。疏第十七云。自真实谓自持真言手印想于本尊。以专念故能见本尊。本尊者即是真实之理。非但见本尊而已又如实观我之身。即同本尊故名真实也。此有三平等之方便。身即印也。语即真言也。心即本尊也。此三事观其真实究竟皆等。我此三平等与一切如来三平等无异。是故真实也。行者修行时佛海大会决定信得入。若有疑虑则真言之行终不能成（文）又云。先作三平等之方便谓真言身印及观本尊。见本尊时其心相应而住无有能动乱之者。又观所持真言从本尊心中流出而入其口。犹如华鬘无有间绝。即以如是佛之功德自满其身亦不从身更流出也（文）私云。今释同此文矣。
    如是加持受用身等者。或云。加持受用身者他受用身也。毗卢遮那遍一切身者自受用身也。平等智身者自性身也（云云）私云。疏第七云。行者但一心谛缘观此声字自当见佛加持身。若见加持身即见本地身。若见本地身即是行者自心也（文）准此文遍一切身者本地身也。何云自受用身乎。故知。受用身者智法身即识大也。遍一切身者理法身即五大也。是本尊六大也。平等智身者行者五蕴也。智者四蕴。身者色蕴也。所谓行者四蕴是本尊识大开之本尊五大亦行者色蕴开之。合二准之。识大四蕴俱五智之德。五大色蕴同五轮之体也。本尊六大加入周遍行者五蕴故云加持云遍也。行者五蕴本尊六大平等一味故云平等也。斯则无能所而能所也。不到而到即身成佛之理。思之。故当卷下释云。一切众生色心实相常是毗卢舍那平等智身（文）可思之。或云。今宗行果皆字本不生上因行果德故谓本不生故云不行不到。然行不生而到不生际故云而行而到也。又义。今教明无尽庄严本具故不行不到。简因海之行果之言也。而行而到显性海行果之文也。
    一切众生皆入其中者自心即菩提故更无能所入然如实知自心故云皆入其中也。时彼菩萨普贤等者。开题意已上通序自下别序也。二教论意已上自性身说法自下受用身说法（云云）两释异何。谓通序五句文述当经教主说处等自性土之行相故云自性身说法也。时彼已下三节文明现瑞奇特事故云别序。又此瑞相示加持世界事故为三身说法文也。故无违耳。又一义云。毗卢遮那如来奋迅示现等文含总别二意。所谓毗卢遮舍那如来者生身。即指上薄伽梵。即今经教主也。时彼菩萨秘密主又指前自性土同闻也。示现无尽庄严藏是正加持世界事也。今此无尽尽　三身是总也。局受用是别也。谓将说此（乃至）当广说之者释彼文之总说义。复次普贤已下释彼文之别句义也。普贤秘密主等者。所现他受用土同闻解脱门所现善知识也。又转释佛庄严藏等文更释上总中变化身也。又广前相等等流身。又准知矣。大师且依别说意故配三身也。又所谓初发心已下得益文合总别意。大师此得益为欲显通三身故。等流文除之。疏家属等流身为示此文别义也。故知疏家宗家影略总别互显也。应知两师释文虽似异义旨终无违耳。问。何以故二种释知总别释乎。答。初释感动大众之言不局受用。悉现境界之文广通三身。况法华序分等例广可尽奇瑞故。况复大师金刚般若开题云。所谓万德者曼荼罗无尽庄严藏也○谓福德者即四种法身相好也（文）让释指无尽庄严藏福德云四种法身。岂非总句乎。又复次释先释无尽藏为今经瑞毕置所谓言释无尽藏义而引经释成时云一一皆现佛加持身。既云佛加持身。是受用身如来也。报身亦虽佛身次下文别明故。又至等流文云非但佛身等。非指今佛加持身等乎。故知总别义分明欤。又义。经文但别说也。大师注受用身故。但疏初释总牒三身说文通释三身为今经瑞也。复次释别释受用身故云总别欤。或又两释俱总释三身及得益是奇瑞义也。所谓已下文是别说也。初中正释约大众感动复次约实行引入也。问。前四菩萨十九金刚皆悉为上首。今何局普贤密主乎。答。私云。上自性会眷属今加持土伴类故主伴俱有异欤。或又此菩萨密主虽指自性土眷属且为显主伴重重作如此说。例如法华地涌菩萨上说一一菩萨唱导之首下云是四菩萨最为上首也或义云（壶故房觉）此菩萨秘密主即为他受用身也。故五秘密经云。金刚萨埵他受用身（云云）私云。此义非理。下等流段指上二身而云非但示现佛身。何菩萨执金刚云他受用乎。五秘经文异今意欤。谓大日自受用出萨埵化他故。云尔开智举印作铃杵印。可思之。又相承义云。大普贤金刚萨埵者即他受用身如来也。自性身化他之姿也。非十六随一金萨也。问。大师意今受用身通自他欤。答。私云若依四身同为密教教主义则可通自他。是即圣位经中法佛示四重圆坛矣。又大日三身释迦三身中显大日三身也。大师金刚界业义中以四身配四曼。时受用有自他受用（云云）既于受用分二种故若约自性身为密余三身为显而明三身说法胜劣之意则可局他受用也。所谓自受用是上文如来加持故。疏云。次云如来是佛加持身。名佛受用身（文）但等流身等云宣说真言道句法者开会意欤。此中二义前义为胜。疏释清净句文云。顿觉成佛神通乘也。不同余乘多劫修行也（取意）。
    如法华序分等者。此显所示现三密无尽藏有二意也。一谓显此三密无尽受用等身是化他加持世界事。故引序品类之。二谓示自性土四重圆坛。故引涌出品比之。斯则不改自性而加持故于一文示二义欤。或引宗秘论灵山佛常住号曰金刚界之文。本门为金界迹门为胎藏而疑今涌出品例甚以不可。疏主既以今经同本门。故疏第七云。寿量品云。常在灵鹫山○即此宗瑜伽之意耳（文）但宗秘论金刚界者即今经金刚法界宫也。故疏中心王毗卢遮那成觉处云金刚界中。此文明镜矣。何云两部中金刚界乎。问。今此加持身土令现自性会中欤。又令见加持世界欤。答。若依序品意令见加持世界犹如见放光所照国土也。故下文云。普见加持世界唯说平等法门（文）若依涌出品者今会座令现在欤。犹如千界尘数菩萨灵山涌出矣。
    复次普贤等者。此复次释成上义。非别释欤。例如释论中云复次如来在世文也。或约总别为正释复次如先辩矣。或又上约随自下约随他欤。故宝净院僧正抄云。法自说内证有随自随他二说。随自意说之边唯有自性所成眷属。随他意说之边专有实行当机之人。随自说无当机之支疏第一云。譬如国王若有政令（乃至）倍复生信故（文）大臣时史者同闻众也。此中无外民无当机之意也随他说有当机之证疏一云。然此诸解脱门○实行诸菩萨故（云云）准此释上段应随自说。今文信乐倍增等者同上文倍复生信。俱是自受法我也。问。随自自性身随他余三身耶。答。或云。尔也于自性身无加持受用义故。木幡义云。四身俱具自利利他二义。四身本有历然各不改自性而住神力加持益实行人云随他说也。三身既通二利。自性何废化他耶。自性会座既在余三身。加持世界何不见自性耶。但疏文并大师释中受用已下云加持身者约增胜也。又大师释云。四种法身具竖横二义。横则自利竖则利他（文）此文四身各非通二利乎。序分义云。问。性身说法唯为自受法乐欤亦为令他受乐耶。答。亦为令他受乐。其理如前。若重述者非但照机授药为利他本。圣位经云。汝等将来于无量世界等。此即性身为他说也。又有对机说法之义。如别卷抄（云云）私云。利他为本义何异显乎。唯识论又自性身亦兼利他为增上缘（文）为未来机义尤理。故经云。于当来世时○随顺说是法（文）又疏云。亦为未来弟子明此嘱耳（文）又大师释云○问。自性身有化他义者可云他受用。若尔可摄第二身。何。答。谓于自他受用有横竖二义所谓四种法身皆有自利利他二义。自利边四身俱云自性。又云自受用。化他边四身同云他受用。又云加持。然非竖中自他受用。是横自证化他故。若自性身无化他者普门机依何证悟。然疏普门一门二机分论心王心数两根别矣。私云。自性会座无实类。何有利他义乎。故上文释一切集会云。由此众德到于实际故名集会。若一法未满不名集会（取意）又大师释云。此经同闻众皆是从果向因之人也。非从因至果之人（略抄）若尔实类何在座乎。但大师释者。四重圆坛若约横平等义则三重所示类形皆大日举体无胜劣异。何分教主同闻别。然约竖差别门则分能所主伴。且约此义边指自受法乐说云竖则利他非益实类也。又僧正抄中释随自四身有通别二义毕。随他四身通别准知（云云）随他时又自性住余三身说云通四身各说云别。又四身各住自证三昧故云通自性身独说一切云别欤。
    然此诸解脱门所现等者。杂问答云。此内证会中诸智眷属蒙如来加持力普为法界善知识身随应度人各示三昧法门依此修耳。其善知识者经中所列上首金刚手等。此金刚手等菩萨即大日如来内证功德无量智印。各现此菩萨身引摄众生。是故若入此一三昧而修行者即从此一门直至如来所证（略抄）私云。金刚手等传自性会中教法流布阎浮引入未来众生。是为被教人意也。自性会中无正被教之实人故。故问答上文云。而若有众生遇此教殷勤修习如说修行观念。是即被教之人也（文）问。文相次第为饶益实行人先示现大神力然后说今经见。非今实行居会座则前后文不符顺耶。答凡自性土说法远鉴当来众生且作能所主伴之仪各说自受法乐之法。斯则实人虽无座为未来作如此说也。故今经下文云。于当来世时劣惠诸众生为度彼等故随顺说是法（文）又义云。明加持世界事故有实人欤。
    先奋迅示现等者。秘密曼荼罗品云。以如来奋迅平等庄严三昧以现法界无尽庄严故（文）字书云。奋振也动也状武貌。迅疾速也。
    从一平等心普现一切本尊等者。谓三密中意密胜故云本尊欤。故秘藏记云。我本来自性清净心于世间出世间最尊最上故曰本尊（文）私云。三密不可有优劣。六大本有故相望作主伴俱本俱末也。然今心为本尊是住心品故。或语为本尊。住心论云。于真如更有所依。所谓字（云云）或身为本尊。配佛部故。又义云。自心即一切智智故云本尊也。佛云一切智故。故疏云。所谓众生自心品即是一切智智（文）。
　　如来秘密惠经者。或云。贞元开元录不载之。是录外经欤。或未度经欤。或云勘开元录。此经一部二卷未得其本（云云）私云。他家请来十四卷十卷两本庄严下除也字。秘密惠下安也字。文云。无尽庄严如来秘密惠也。经云（等文）依此本如来秘密惠五字属上文非经题也。然今疏犹为经题。故杂问答云。问。何以得知。答。如来秘密惠经云（文）此问答明为经题矣（杂问答依疏不依义释故大师作决定）若尔恐治定误欤或云。十卷义释。上也字亦在矣问。智论第十云。佛虽入深禅定不为世事所动。今以大慈悲心怜愍众生为之说法断疑○密迹金刚经中佛有三密。身密语密意密。一切诸天人皆不解不知○有人见佛身一丈六尺。或见一里十里百千万亿乃至无边无量遍虚空中。如是等名身密。语密者有人闻佛声一里。有闻十里百千万亿无数无量遍虚空中○是名语密。是时目连心念。欲知佛声近远。即时以已神足力去无量千万亿佛世界而息。闻佛音声如近不异○诸佛要集经中○文殊尸利到诸佛集处。有一女人近彼佛坐入三昧○文殊尸昨即弹指觉之而不可觉。以大声唤亦不可觉。投手牵亦不可觉。又以神足劝三千大千世界犹亦不觉○有一菩萨名弃诸盖○即时弹指此女从三昧起。文殊尸利白佛。以何因缘我动三千大千世界不能令此女起弃诸盖一弹指便从三昧起。佛告文殊尸利。汝因此女人初发阿耨多罗三藐三菩提意。是女人因弃诸盖菩萨初发阿耨多罗三藐三菩提意。以是故汝不能令觉（文）准此文身语无尽举密迹经说。三昧无尽依要集经说欤。弃诸盖即除盖障故。若尔但云经云为胜也。如来秘密者结成句也。意三密无尽藏是如来秘密智力也（为言）故疏下云。如来智力普鉴群机究竟无碍（取意）如何。答。文势虽同旨趣大异。疏所引经文佛身语及天女定见一经所说。更非二经施设也。然论所引两经也。又疏除盖障命目连令寻。论目连自寻之。又疏除盖障不令出天女定。论弃诸盖令天女起。有此等相违。何云彼经耶。又设虽彼经译者异名何失。问。今经证何义耶。答。或云。以如来身证受用变化二身以除疑天女证等流身欤。或又以释迦及天女类示大日无尽藏义欤。私云。二义俱非理。以今经证上三密无尽义故。所谓以释迦佛身及音声无边际证身语无尽以天女三昧证心无尽也。故杂问答引今经毕云。问。身口二业遍空之义。是即尔也。意业遍何。答。除疑天女心行无量即心业遍义（文）又云。问。何故天女三昧之心为佛心业。答。即大日世尊加持故○况如来心（文）。
    尔时除盖障菩萨等者。谓除盖障虽自不寻。所遣目连不测。故能遣除盖又同不测也。故云及以目连不能测故也。例如遣使杀无表归本主矣。然犹有疑故除盖障自往观察。故云即自往等也。又义。以字贯目连读之。除盖障以目连而不测故则自往观察也（为言）及言显菩萨目连无杂也。然后还归言局除盖欤。初云即自往等故。或通目连欤。上文无彼目连还归之说故。
    我未发心时等者。般若寺抄云。意佛身者是智身也。除疑天女者理身也。是明从理发智故云我未发心时是天女住此定。云女者是定故。理智不二。所以疏。方见除疑天女故去佛不远见入于三昧（文）或云。天女者意业三昧耶形也。非别人矣。私云。云天云女俱定表示欤。修惠断惑故以定云除疑欤。问。准要集经说此天女因弃诸盖发心。然除盖障既不测如来身语。若尔何云我未发心时等耶。答。论疏所引经说大异故何必责。何况文殊释尊九代祖师也。然彼经中文殊因天女发心（云云）文殊犹尔也。况释迦乎。但除盖不测身语。是假助如来化仪故欤。又除盖障弃诸盖别菩萨欤。
    如是毗卢遮那等者。上既引经证三密无尽义故自下重释成无尽庄严之义也。谓从所谓庄严者至无空隙处释无尽庄严之义。又如下释藏义也。但今经文举庄严二字是庄严之藏故欤。例如起信论因缘段牒生灭因缘矣。
    复次此诸大众等者。此复自性会众欤。前复次普贤秘密主等于如是境界久已通达（云云）今释但以佛神力故得见如是境界（云云）此为两释异矣。此又实虽久已通达为未来流通假现此相也。例如金刚手云功德倍增耳。如行者下因便明未来行者见曼荼罗境界也。或又此诸大众等者明加持世界同闻感见受用身庄严之相也。如行者下明加持世界当机实行人欤。前约自性会此依受用等故两释大异矣。
    如胡麻中油遍满法界等者。智证大师疏抄云。胡麻□中其实充满专无空隙。诸佛亦尔。侧塞空中宛如彼实。唐国指胡麻云油麻也（文）私云。此释约实遍。□者玉云。公卧切。□粗糠也。未详其意。今案云。如胡麻油遍胡麻中诸根相好遍满法界于中无空隙处（为言）遍满下反释上法也。或可读乱达遍满法界一句可安上相好下也。又胜佛顶轨云。即复观虚空中无数诸佛犹如大地满成胡麻不可称数（文）与今文异。今取遍轨约数故。
    如行者内修般舟三昧者。天台止观第二云。常行三昧者此法出般舟三昧经。翻名佛立。佛立三义。一佛威力二三昧力三行者功德力。能于定中见十方现在诸佛其前立如明眼人暗夜观星。见十方佛亦如是多故名佛立（文）或云。疏第十云。净菩萨提心欤念佛三昧相应（文）念佛三昧般舟三昧是一也。故知真言行者至净菩提心得除盖障三昧时逮见无尽庄严藏。故云佛立三昧欤。
    然此境界等者。中论云。诸法不自生亦非他生不共不无因。是故说无生（文）今文境界是三密无尽藏也。准中论诸法矣。所谓诸法佛庄严虽似异四不生义全同故此证矣。于此四不生有多重故五教章指事云。四不生义有三重。一约破外道。一诸法不从冥体自性生故云不自生。二不从梵天自在等生故云不他生。三非微尘大种和合生故云不共生。四亦非无因自然而起故云不无因生。二约破二乘。一诸法不定从自同类因生故。二不定从彼异熟因生故。三不从俱有因生故。四小乘中许无明支前不正思惟托虚而起似无因今不尔故离无因。三约法显空。一果不自起名不自生。二自既不立对谁辨他。又他只各自皆不成自云何他生。故云不他生。三自他因果既不成故云不共生。四离因缘外无别异法故云不无因生（云云）或云。此中第三约破大乘因果也（云云）私云。前二约遮情门后一依显实门欤。何必破大乘因果乎。谓准下文云诸佛大秘密外道不能识者。今又以四不生观遣内外外道见欤。或依下文云当知真言果悉离于因果者。显教一乘因果犹破之。因分妄假权方便因果而非性德轮圆本有因果故。
    何以故内因外缘等者。是则离九种住心妄假因缘秘密庄严真实因缘也。故下文云。即用一切智门五义自为众缘能至菩提常住妙果。所谓不可思议不生不灭之因缘也（文）。
    当知如是庄严之相等者。谓庄严藏是法佛法尔德故。隐显唯在机情非受用等去来也。问。毕竟平等不出如故（文）岂非摄相归性义耶。答。字义云。同一名如。多故如如。理理无边。智智无数（文）私云。无边理智互相摄入故云平等云一如。故释论云。非谓一法故称平等（文）故非显宗一心无相谈也。又云。如平等义无变易义。六大本有故三密平等故云如也。问。若尔一法界多法界义何。答。显宗一法界者。谓无相一理遍万差诸法。诸法虽多差理性唯一平等也。又于秘宗多法界有二意。先师僧都义云。十界众生所生四曼三业虽有粗细胜劣能造六大无彼此差别。故即身义云。上达法身下及六道虽粗细有隔○然由不出六大故佛说六在为法界体性（文）故本尊行者三业三密虽粗细别六大是一体故成入我我入即身成佛义也。但异显者。彼理性一法也。此六大多法。故六种非一故云多法界。非谓自他六大别也。木幡上人义云。能造六大亦随所生三密四曼各各不同。故云多法界。故大师释云。理理无边智智无数（文）所谓能所造各虽异六大无碍故四曼不离故三密加持故成入我我入义耳。
    经云非从毗卢遮那等者。安然等以不可得已上文合上文读故经云（乃至）不可得而成上四不生义也。以而字下为下释所牒文矣。切一具文半属上其理不可。大师以经云已下为别段为变化身之文顺前后例矣。问。经上文未见四不生义。而疏中释四不生义非依此文耶。若尔安然释顺经文欤。就中疏家转释佛庄严藏之释又契此意矣。况复上下文他受变化二身说法别文何上无宣说之句下阙示现之文。既上下合包现身说法。应知一具文非别文也。例如又现执金刚宣说真言等。加之非从毗卢遮那等文未必见变化身义乎。答。此文为变化身是非大师私释。疏上释云。然此应化从毗卢遮那（乃至）起灭边际俱不可得（云云）此释明镜也。变化身说法是依法身及众生感应因缘。且约机感边云非从毗卢等。又据佛应边云而毗卢遮那也。释论无相现应随见粗细可引作证耳。又而毗卢已下为别段者而字头可安经云二字。例如经云又现执金刚等。又不可得已上引合上义者可置送句也。但二身现身及说法各举一互显欤。又疏释三密无尽语密岂非说法乎。又云非从毗卢遮那或语或意生。反显而毗卢下毗卢遮那生三业义其理决定。或又而毗卢遮那者直指变化欤。故声字义云。若谓应化亦名大日尊（文）又转释者转释受用成变化身也。立义法门引可证矣。转释若非变化身者又应前相可非等流身耶。若彼许者此亦可然也。又经释相配者无尽无边际者指前受用身三密无尽无边际限量也。以不下出彼因由也。谓受用身常遍义不异自性身法尔之义也（为言）故知以以不乃至身也之文释非从（乃至）意生之句为受用法尔义也。虽常无起灭五字牒受用法尔再释非从等文显变化身法尔似自性身法尔。而能下释一切已下经文为变化身随缘之义也。但于随缘经文有总别释。初一句总显变化身起及灭无边际。不可得者无义也。故上释云。起灭边际俱不可得（文）意起边际灭边际俱不可得也（为言）而字下别释现身说法也。而是然前起后义也。当知非从等二句含二身法尔义故云转释等也。又义。初非字贯不可得句读之。总以四句为受用变化法尔之义作转释矣。受用身亦有隐显故云起灭耳。而毗下为变化随缘也。释中而能下释彼文也。凡四身皆虽有法尔随缘义自性是法尔为本。三身随缘为宗故。受用变化俱云不异自性法尔也。故等流身又云皆如毗卢遮那等。不异言显四身各性有法尔义。不摄相归性性之义也。故秘经云。常于三世不坏化身利有情事（文）今宗意生住等法常恒如是生故。起灭俱即事而真故。上文缘谢即灭机兴即生即事而真无有终尽（文）亦此意矣。经文二点云。非大日三密生。一切处起灭边际不可得。而又云。非大日三业生一切处起灭边际不可得而（云云）若约受用身法尔初字非可读切也。或释云。然此应化非大日三密所作。无缘慈悲任运如此故云普于十方宣说真言道（文）问。设虽明四身以上三节文但为受用身之文。更又现以下文可开二身。云又广前相即此意矣。故大师护摩次第云。且毗卢遮那佛云自性身。四方佛云受用身。金刚莲华等菩萨云变化身。外金刚部等流身（文）又别本即身义云。十六大菩萨应化法身。金刚天等等流法身（文）如何。答。大师释义随应相配虽异于今经文四身配释无违。谓二教论灌顶文等是一同故。又秘藏记云。中台毗卢那为法身。四佛为应身。释迦为化身。外金刚部龙鬼等为等流身（文）。
    轨匠其心者。钞第二云。轨者法也。匠者工也。工匠之作不失于法也。如美玉蕴在石璞之中不得良工琢摩则不成至宝。众生菩提心宝在烦恼石中。若遇如来说法方便轨而匠之则成法器也（文）。
    又广前相等者。前二身佛身虽为主金刚菩萨等亦现之。今但现非佛身何云广乎。答。彼虽现执金刚等为伴现之。今执金刚等各各为主故云广也。
    所现金刚菩萨等者。今释对经文。金刚如名菩萨者普贤莲华手也等者。等取外金刚部诸天八部也。或又等取十佛刹诸执金刚。疏家云乃至。大师云兼此意也。或云。所现金刚等即今等流身也非上所举菩萨执金刚。上金刚手等或自性身或受用身故。上非但示现佛身者受用变化二身也。但现图曼荼第一第二重无佛身者。第一金刚第二菩萨是各举眷属显其主欤。或为显四重差降上二重挫云佛身欤。问。等流身不通佛身耶。答。疏第六阿阇梨所传曼荼罗于外部有佛菩萨。可通佛身欤。又声字义中以暂现即隐身为等流身。其义如教相抄。私云。今三圣者第一重三点眷属也。疏第六云。次造第一重伊字三点诸内眷属（文）当知举第一重三圣等取外部欤。但经疏并现图中于第一重但有金刚手观音无普贤可决之。今三身不可依三重次第欤。第三重释迦即变化身也。受用身者八叶中无量寿佛等报身欤。受用身段云现佛加持身故。（上文佛加持身云受用身故）又等流身段指上文云非但佛身故。当知约佛形非佛形判三身身土欤。
    且如十佛刹等者。或云。如法界宫自性眷属遍十方界。如是加持世界刹尘眷属如毗卢遮那遍十方世界也（为言）私云。谓于等流身有主伴。上明执金刚等三密差别下释天龙鬼等十方普遍。主伴遍互显欤。如者指事言也。举主例伴故。又解。且如者。如者今义也。今金刚菩萨等三密无尽义也。如是下金刚菩萨遍满义也。本尊像类等者释经菩萨等像貌文意。四重虽同法然德且约浅略门自性身为本质等流身为影像欤。又像者等流身形貌义。非本影相对矣。
    执金刚对金刚智惠门等者。抄云。执金刚是金刚部赤色有降伏。普贤是如来部白色有寂灾。观自在是莲华部黄色有增益（文）疏十五云。佛部一向是息灾用白色。莲华部一向是增益用黄色。金刚部一向降伏其色杂色（文）私云。黑色是调伏。青色又黑色摄故欤。而钞云。赤色者三角色故可寻决之。宝净院抄云。问观音莲华部尊也。莲华部敬爱法也。何云增益耶。答。奥文云。摧破三障故云金刚。滋荣万善故名莲华部（云云）约宁之义用增益欤（云云）或云。以华叶可爱色为敬爱以众实俱成为增益欤。问。执金刚是金刚部诸尊通名。何云称首耶。答。观义云。总即别名指秘密主也。或金刚部义广通外部故执金刚云称首欤。
    举此三点等者。抄云。谓执金刚般若德。普贤法身德。观音解脱德（文）又释。三点者梵书伊字。有处云。莲华部拟法身金刚部拟般若佛部拟解脱（云云）疏第六云。造第一重伊字三点诸内眷属（文）又六度经云。摩诃般若解脱法身（文）私云。第一重伊字三点诸内眷属者。经所说曼荼（具缘品）并疏图尊中于第一重全无普贤。故知彼三点眷属者非三重欤。故疏第五云。大凡第一重上方佛身众德下方持明使绵名如来部。左方如来大悲名莲华部。右方如来大惠用名金刚部（取意）况捡经所说曼荼罗。第一重十七尊第二重二十五尊第三重三十七尊中无普贤菩萨。但经说文第三重为第二院第二重为第三院。又疏第六图尊三重四百七十五尊中无普贤也。故知普贤者八叶四行随一。执金刚者第一重金刚手。莲华手者图尊中第三重有莲华手菩萨指彼欤。故八叶三重各举一尊。四重菩萨皆显等流身欤。又云。经疏并现图不尽诸尊欤。既上文中普贤文殊等云大眷属。普贤举第二重欤。又现图遍智院中大安乐不空菩萨普贤延命欤。指此云普贤欤。又文殊院中有普贤也。但第三重也。又今莲华手者观音故第一重观音尊也。经曼荼中观音院中执至名大悲莲华手。疏第三重莲华手者何耶。又普贤云如如法身门。抄第五云。如来部遍智院等（法身文）又云普贤是如来部（文）但经疏并图中遍智院不举且略欤。故疏二十云。且观音文殊弥勒已在八叶中。为度人故次圆中复有文殊观音等类（文）等者等取普贤弥勒欤。况疏第五第一重上方云佛身众德庄严。然经第二普贤三昧云佛境界庄严。疏释云。庄严者如来自证之体。体有无量德（文）众德庄严义既同。普贤何非遍智院尊乎。
    所云等者乃至等者。大师释云。言等者举金刚莲华手兼等外金刚部诸尊（文）疏乃至言大师兼字显等金刚菩萨等部类之义欤。
    以外现曼荼罗等者。两本义释以字作如字矣。又疏异本如字也。抄云。形内称外。谓大悲胎藏曼荼罗分三重从内向外。此当第三故以名焉（文）此意于三重坛以第三重望第二重等内云外现也（为言）私云。今外现曼荼者今经说会曼荼。谓为说今经从自证法门身现加持羯磨身造四重坛故云外现也。疏第三云。从佛菩提自证之德现八叶中胎藏身（乃至）从普门方便现第三重随类身（云云）凡四重圆坛或从佛心地现之或从佛支分生之故云外现等也。三圣及诸天等三重圣众故总例知上等流身也。或以自性坛中外部所列诸天八部等而加持世界等流身可例知也（为言）问。若尔自性加持可坛别乎。答。约体一曼荼。据义二种。自受他受故或又外部曼荼形色。性类所表示三点义例上可知也（此义以字反终知可读之）。
    若离如是实相印等者。抄云。谓第三重曼荼罗所现庄严眷属多是诸天魔梵八部之众及鬼子母鸠盘荼等。虽现如是种种相状皆即是实相之印。行者观行与此相应以此为门皆见中胎大日之尊。若不知如是秘号皆随爱见所生与天魔外道作诸尘劳伴侣耳（文）私案。今实相印者即上清净知见也。故疏第九云。一切众生心自本有佛知见性。但以无智瞙翳故诸法实相不得明了现前（文）今此普门所现天龙八部等身是万德之一门法王之一宫故开示众生佛知见性诸法实相令现前故云实相印也。故疏第七云。就此经宗则五种三昧皆是开心实相门（文）此佛知见者众生佛性也。故大师开题云。佛知见者即众生心性也。等觉十地不能见闻故云佛知见（取意）又准普观释。佛知见有性相。性即本觉相即始觉也。性相即俱行佛性也。或又性即理佛性相即行佛性也。今清净知见理可通理行。实相印似理佛性矣。此二佛性体虽在烦恼泥不染污。故云清净知见也。
    次又释言等者。此有三义。一者上清净句法文异释也。于中又二。谓前约本有之性今依修生之行也。或准上于句出住处进行二义。谓前约住处之义。如来清净知见是三平等处故。今依进行之义。乘神通而修行如此道迹故。下文复次者替所谓之词也。例如释论中云复次如来在世等矣。
    二者释所谓已下得益文也。对又广前相故云次又也。又释别名故。若上文别义可云复次或亦可也。既所谓句为所牒文。非指经乎。但举清净句者所谓是释成上故。今得益发心修行亦清净句义故。释中牒加彼句也。方便修行超升佛地等文分明释次第此生满足等经故。三者为前文异释而兼为后文正释也。三义中初义指疏云释。第二义指经云释。二义中第二为善。何者上文云次又释叹加持住处。指经别句云次又故。例亦可然矣。
    若余乘菩萨等者。两本义释若字作如字矣。私案。今此余乘者三乘欤。或成或不成说同圣位经文故。故彼经云。然如来变化身为地前菩萨二乘凡夫说三乘法。种种根机如说修行或得三乘果。或进或退于无上菩提三无数大劫勤苦方得成佛（略抄）智论三十八云。有菩萨○我求佛道久久无量阿僧祇劫或至或不至如乘羊者（取意）又戒序中他缘觉心判为十进九退之故。或通一乘故。五秘经云。若于显教修行者久经三大无数劫然后证成无上菩提。于其中间十进九退（文）金刚王仪轨云。不知秘密速成法于三祇忍诸苦行不至菩提（略抄）显教言不遮一乘故。或又若望自宗皆得果故云或有成佛。若望真言不遮一乘故云或不成佛。故大师释云。自乘得佛名望后作戏论（文）依此意又三乘一乘通有矣。又疏第九云。略说有四种。谓三乘及秘密乘（文）又义释序云。此中具明三乘学处及最大乘持明行法（文）准此等释。圣位经三乘广通显乘欤。显密相对判三一故。然大师二教论意圣位三乘但菩萨乘非显一乘也。仪轨并大疏等意以显一乘属密行对菩萨乘判显密欤。演密抄释序文云。三乘者二乘及菩萨为三○又及者拣别三乘外有最上持明行法故（文）先师云。本经仪轨等中以秘密对三乘。是天竺但在三个宗故释梵本经轨中不示显一乘也。彼一乘于震旦杜顺南岳等初立故。故经轨中三乘言理又一乘可有耳。
    今真言门菩萨等者。本尊三昧品疏云。然彼行者犹身印真言及观本尊此三事和合故本尊即自降道场而来加被也。然此行者初行之时尚是凡夫自无德力。何能感佛菩萨等如是而应耶。但由彼佛菩萨等先立诚言大誓愿故。若有众生依我法而修行之不亏法则者我必宜应。或虽不来而遥加护之若行人法则不如法而不应赴即是违本所愿。方不得不应也。如方诸向月而水降。圆镜向日而火生。若心不相应事缘有阙则本尊不加护念。故无验。非佛菩萨之过也（文）私云准此释今言不阙法则者不阙三密法则之义欤。若心不相应者意地观门不应也。事缘有阙者身语二密有阙减欤。事理俱密早得悉地。故即身义云。若有人不阙法则昼夜精进现身获得五神通。渐次修练不舍此身进入佛位（文）私云。以疏文释逮见加持境界之义以即身义释超升佛地之义矣。非但现前而已者此一句或上文结欤。故安而已送句矣。或下文来由也。而已者非送句为读相连下句之点置此辞也点云。非但加持境界现前而已若欲超佛地即应同大日也（为言）。
    复次行者初发心时等者。观云上对余乘述今乘一生即身之旨。下释当宗善根生长不退之义也。或云。上约加持成佛故于此生中逮见加持境界（文）下约显得成佛故云乃至成菩提矣。或上约一生成佛故云超升佛地。下约二生成佛故云入菩萨位等矣或上约法本不生谈顿成。下就功德粗细说前后矣。例如天台云法在一心说必次第（云云）或上总释下别释。其义全同矣。或上释清净句此释所谓已下也。初发心者智证大师释云。初发心者非十住之初发心住。应是博地初发菩提心之位也。疏云。复次行者初发心时○（是与上同义也）博地者凡夫具缚地发心欤。或云。初住发心也。故疏第九云。最初发心乃至四十二地阶次不同（文）意云。初发心住以上有四十二地阶级也（为言）私云。初地发心也。故疏第三释从初发心乃至十地文云。谓初发净菩提心○作十转开明（文）彼经文既同今经文。疏释又初地净菩提心（云云）今又可尔也。又疏既云得入阿字门入法明道之义。故疏下释云。法明者以觉心本不生际（文）阿字本不生义也又次下释业寿种除云。得至虚空无垢净菩提心（文。第二云初地菩萨得至虚空无垢文）故知今初发心是初地也。但第九释云最初发心故异今释矣。凡今文于十地约长短三句义欤。初发心得入阿字门者初菩提为因也。即是（乃至）更无退义者从二地至七地大悲为根义也。乃至（乃至）然后停息者八地以上方便究竟也。又配五转者入因。生芽增进行。成菩提证。停息入也。或又入生芽因中本有修生二菩提心也。此芽增进行与悲句也。次谓初发心下释短有三心也。初发心因。方便修行根。得至初地究竟也。余地准之。
    有不住义等者。此中三义准知虚空游步三义。不住者不住着已得法。胜进者进超未得行。遍行者当上神变义起自利利他神变遍行故。
    进心不息为得四地故者。或本得字满字也。私云。以满为胜其故第二第四约满心明之第三第五就入心述义。影略互显矣。初地通三心故云得至欤。十卷义释替得入第三地句云得入二地。此次云如是次第乃至满足等。而阙尔时（乃至）五地三十字矣。疏异本得至第三地（云云）又问答中如今疏有四五地文。正不未决矣。
    唯以一行一道而成正觉者。问。今此成觉摄前十地耶。答。杂问答云。以此一行一道至于第十一地（文）别立也。问。经云。乃至十地此生满足（云云）疏释云。乃至成菩提无行可增。然后停息。故云次第此生满足（文）经疏同摄第十地更不开佛果乎。又问答释以第十一地为补处位。是十二地义异疏文欤。答。今文满足十地下云唯以一行一道而成正觉。非十地外存佛地乎。又疏上文云。次第修行地波罗密乃至第十一地（文）又十八卷云。大智灌顶地者如来第十一地也（文）以前后释思今释义佛果可立第十一地也。但经此生满足言含因满果满二义故。或约果满义云乃至成菩提。或据因满义云满足十地。其中今而成正觉者是果满义也。例如彼云此字句中自有二人也。次杂问答释今疏文。何云补处位乎。所以彼具文云。当知乃至满足第十地位以此一行至于第十一地者先标因满果满二位也。次云更有一转法性之生即补处。是为真言门菩萨一生补处位。真言行者如此修行超升佛地而成正觉者重释成上二地也。若不尔者违疏第六文。彼文云。迄至第十地满足未至第十一地唯少如来一位。更有一转法生即补佛处故名一生补处（略抄）此释既十地满足为补处位。第十一地为如来位。故但疏中云未至。问答云至于者可读文点。乃至满足第十地以此一行一道至第十一地（云云）仍无失。疏第三释经乃至十地诸菩萨文云。乃至第十一地而后所见圆极（文）此意经十地合说佛果欤。又经虽说因疏加果欤。问。一行一道者何乎。答。大师云。三密修行至成菩提（云云）疏十七云。谓一切法不出阿字门即是一道也。道者谓乘此法而有所至到之义也。一道者即是一切无碍人共出生死直至道场之道也。而言一者此即如如道独一法界故言一也（文）私云。疏家字为一道宗家三密为一道。字三密虽似异其意是同。三密行悉入阿字门归本不生故。又从字菩提心起三密行即归一实理故。故问答云。住字门三密修行（文）又字观三密具足矣。可思之。相应经云。常以一字齐运三业（文）准知。甚深。更问。
    若于异方便门等者。范义云。诸显教三乘一乘等方便约其机虽非密意依佛意即开显密意不离宝乘也。十界悉普门体故。法华云。更以异方便助显第一义（文）可准矣。私云。显教诸乘等于真言三密中之意密而以异方便开显故终不离真乘也（为言）显密是一心。三密为异故。或又方便并宝乘俱真乘也。谓大日所说无量乘是开显密意故皆不离佛乘也。故疏云。三重曼荼罗种种类形同归一体。皆是佛乘（文）或云。异方便为显通显密云开显密意也。意云。以异方便虽开于显密二教意不离真言宝乘也（为言）。
    缘业生者等者。智证大师疏抄云。缘业生增长（现行）有情业寿种除（种子）复有芽种生起（从佛心种子生法性芽也）○私谓业寿种者约第二识有三相。谓自相因相果相也。开因相为二。谓业与种。所言业者身口意不清净业也。言种子者痴爱因缘也。言寿者翻因所生之果。谓果报识故约八梨耶立种子及果报二名。耳（文）私云。第二识者第八识望第九云第二识欤。且经释配当者谓有情痴爱因缘者释经缘字也。造身下二句释业字。乘如下释生字也。如次烦恼业苦三道也。今修已下释有情业寿种除文也。蕴阿赖耶者有情总报果体故释经有情也。业寿种如文。今业者业障种子在第八中。前云业者业障现行在前六识也。故义忠释云。业障种子唯在赖耶。若业现行在前六识（文）寿者总报寿命在第八。故释论疏云。总报寿命应依现识（取意）寿命者涅槃音义云。寿亦命也寿取一期之名。命取人之生分。但异名耳（文）前言生者别报也。种子者烦恼种子也。前言缘者烦恼现行也。皆悉焚灭者释经除字也。又准唯识宗二世一重因果者。赖耶中业是行支。寿者识等五支。种子者无明支也。缘者爱取。业者有支。生者性老死也。是云十因二果也。得已下释复有芽种等文也。一切等释种。从悲藏等释芽生起三字。至已下释经复有已下文。于中初二句释种子欤。故云一切如来平等种子。文点云。有芽从种生起（云云）或经除字含二句意欤。故下释越百六十心文云即是菩提心生也。一切下释芽种生起也。或又芽种者芽即种如业种等矣。又经举种芽二心。疏明六心。倒如佛种不断文释三宝不。况今一节文转释前十地。故委辨应云十心欤。或又乃至下释经起字欤。问上文云从金刚性生芽。今何云从悲藏中生芽耶。答。前举因。今平等种子是也。今举缘。下疏云。从大悲生根（文）谓菩萨心种依大悲缘生六度万行芽也。故无违矣。又约三句者一切至种子者因也。从悲藏至法界者根也。成万德至树王者究竟也。斯乃前所明烦恼业苦三道即成三句法门之义也。应知除灭者非断除之义。不舍断云除也。
    复次如来所现等者。自下总结时彼菩萨已下现端之事也。或云。加持世界三身说法得益无量无边以佛日加持故于自性会中皆悉令现前也（云云）私云。等流身说法中非但自性身所现身。未代真言行者入坛受职之仪式谈义决择之座席九世相入故皆于会座间令现前也。问。等流身又普门所现之知识。何交实行凡夫乎。答。我等又设教相设事相随分有弘通宁非如来使乎。故先德释云。不改九界迷情目等流法身（云云）又延命院次第入我我入观云。但为表本迹义有加持归依观（云云）盖以行者非为本尊垂迹乎。良以遍计分别前虽实类凡夫佛智所照边犹垂迹等流也。彼华严犹九世相入故经二七日中现灭后流通之事。此真言谈实理六大无碍故何于佛加持日间不现末代流通矣。问。加持世界三身即可云自性土四重坛圣众乎。若许者瑞相说会大异自性加持是分。何云彼圣众耶。若不许者疏第六指阿阇梨所传四重坛云。此正是毗卢遮那本尊所现无尽庄严藏（文）此岂非同今示现无尽庄严藏之文乎。答。或云。自性土中大日为主三身为伴各说三密法也。加持世界三身各为教主皆说经也。例法华序分即此意矣。但加持世界说真言者开会意也。开权显实说法华（云云）此意欤。况彼万八千土中不说法华今瑞中说真言乎（云云）私云。自性加持二坛其义遥异。然皆说真言。谓经中三身皆云宣说真言。释中对余乘成顿觉之义。若尔何云开会义矣。又开权显实者法华说会。非他土事。故知彼不说法华此说真言。所说之义虽异奇瑞之旨同故相例也。非全同耳。应知自性加持同虽说密。自性坛大日为本尊普门之坛也。加持坛随应本尊各别一门之坛也。谓阿弥陀曼荼罗尊胜曼荼等也。现流布诸尊曼荼罗皆是加持世界曼荼也。故十八会曼荼罗或法界宫说或波罗奈宫中须弥顶他化天等说不同。斯乃自性加持合论欤。当知若依所说法自性加持坛虽别若就能说人其体无异欤。四种身皆具自利利他二义故。自利边自性土圣众也。利他边加持世界教主也。故大师释云。此四种身具竖横二义。横即自利竖即利他（文）此意矣。又第六卷释者。大日所现三身有自利利他义故彼约自利边此依利他边故无违。又彼约现普门坛此就出一门坛欤。问。今经中具缘品明普门坛秘密曼荼品说诸尊坛。若尔秘密品是可云加持世界是说乎。答。彼虽诸尊坛自性会说故非加持世界说也。加持世界坛诸尊各说故。又容有加持世界主说大日坛。是在加持世界而说自性土事也。故知理实普门一门坛互虽通四种身说。非自性加持土杂乱。又两土虽异。其处可无别。犹如四土不二矣。
    于会座之顷皆悉现在前者。且准序品例者。谓令会座众而见加持世界之事故云尔。又准涌出品例者。于自性会座内而加持世界事令现前欤。
    当知金刚手等者。以金刚手可例弥勒。彼经中文殊答弥勒问。今经金手问大日故。然文殊金手问答虽异。久已通达义同故。金手知而问故。同文殊知往事而答。弥勒不知而问故不同彼耳。唯说平等法门者三平等句法门。即于加持世界宣说真言之义也。若尔所例他土行菩萨道又可法华欤。或又同为瑞之义未必全同欤。
    将演遍一切等者。抄云。言将演遍一切乘者。谓次下文所说种种法门各是一种运生之义。又一一门皆遍一切处名遍一切乘也。言自心成佛之教者。即是所说平等句法门也。若有行者住于此乘初发心时便成正觉。不由他悟故曰自心成佛之教也文。

第0章 大日经疏指心钞卷第四（终）

建治二年十二月十四日于醍醐寺中性院再治毕
金刚佛子赖瑜
第0章 大日经疏指心钞卷第五

　　

第0章 疏卷第一之五

    尔时执金刚第者。自下正宗分也。开题云。准余经作三段者。自初如是我闻至干牙种生起二十五行十二字之经是初序说分也。自尔时执金刚秘密主于彼众会中至世出世持诵品讫二十九品余之经是第二正说分也。第三十一嘱累品是第三流通分也矣。别本云。今此经具约三部而释。初如是等序分者当身密。即佛部。示身无尽藏故。次尔时世尊至嘱累终是语密。即莲花部。现语无尽藏故。信受等文是意密。即金刚部。示意无尽藏故（云云。是约三部三密分三段矣）般若寺钞云。大日经六卷。后一卷中供养次第法合为七卷三十一品。初入真言门住心品为序说分。最后一品为流通分。中间二十九品为正说分矣。
    如来自证之智等者。疏上文云。然此自证三菩提（乃至）若离如来威神之力则虽十地菩萨尚非其境界矣。此意以如来神力非示自证境界耶。或云。上释意大日以神力现加持世界瑞相而令生众会之疑心。依彼疑问说此大日经自证法也。今释正证境界设以神力不可示人也。故下举喻示彼旨。说与证异故无惑矣（云云）或云。虽所说无遗无令取证之言故（云云）二义意同。私云。本地无相自证唯自利境界故。以神力不可示人。言断心灭境故。前云今经教主加持身示现瑞相故外用迹也（为言）所以中台加持身现奇瑞令生众曾疑依彼疑说今经。疏第四云。如来妙严之相法尔无来灭非造作所成故。不以外宝为饰。（乃至）十住诸菩萨犹因承佛神力见加持身。其于常寂之体如在罗縠矣。私云。此文加持身者中台身。今经教主。成佛外迹是也。常寂之体者自证位也。菩提实义是也。不生即是成佛故。云法尔所成也。问。下以象迹雷雨两喻显以迹知本之义。斯则非示以加持世界之奇瑞推本地内证之说法耶。况皆外用者所现三身非一故欤。答。本末随宜自证位无说法故。住加持身而为说今经先现瑞故。以加持世界条末知自性会宗本也。谓能所现俱望自证之加持故云皆外用。加持中四身说法别故非无本末也。故抄云。本者如来三业也。末者所现之相也矣。经具缘品云。此第一实际以加持力故为度于世间而以文字说矣。疏释云。释通世谛明起教所由矣今自证者指此第一实际也。问。今举二譬有何故。耶。答。或云。象在地表定龙在空表智即两部自证智也（云云）或云。象喻表色身雷譬示说法故（云云）。
    怀山襄陵者。滔抄云。尚书云。帝曰。咨四岳。汤汤洪水方割。荡荡怀山襄陵浩浩滔天。怀包也襄上也。五帝本记云。荡荡鸿水滔天浩浩。怀山襄陵（孔安国云。怀包襄上云云）。
    曲成佛身者。抄云。周易系辞云。范围天地之化而不过。曲成万物而不遗（曲成者乘变应物不系一方也。以况智德应物无滞故曰曲成也矣）。
    本末因缘等者。或云。本者如来内证智即契实境界也。末者加持应化是照俗之权也。此则即本之末即末之本故云究竟无碍也（云云）或云。如来普鉴众生种熟脱本末因缘究竟无碍不谬之意也。疏第四云。传法人当善识根缘。又知法门分齐应病授药。应先住瑜伽观彼本末因缘矣可思之。或云。本末但约机。实行久已本末异故（云云）此等义意或约法或约机或通机教。皆于自证位而令说今经也。今谓。加持身中有四身故。若约法知自性身说云本三身说云末。若约人则自性会众云本久已故。加持世界机云末实行故。今教主观此本末因缘现瑞无障碍故云究竟无碍也。此本末人法皆俗谛门故云照俗之权。自证位契实之境界为第一实际故。经中云得一切智智是也。佛与金刚手问答彼因缘即今经也。然如古义者得一切智智位云今经说会耶。若许违经现文又背疏释。疏云。如是自证之境说者无言观者无见。不同手中庵罗果可转授他人也矣。释云。自证是证境界。非说仪式耳。问。具缘品云。真言相如是常依于二谛矣。自证位又非有说法耶。又大师释中真谛废诠第一义离言。自性身以如义说彼为密藏也（取意）但说者无言者且于自证位有证及说义。若约证边是无师自悟故云无言。若据说边非无说也。犹如被疵者不改其体说受苦相。如何。答。若显若密说法皆依世谛门也。释通世谛明起教所由即此意矣。但二谛说法者疏释云。若能解此世谛时自当通达第一义谛。故云二谛说法也矣。意依世谛说法而达第一义谛故云二谛说法也（为言）大师释说显真谛而为真言俗谛故又喻是显说与证异。非谓证位即说矣。疏第十四云。如师子王在深窟中安住不动有时出窟频申奋动。佛亦如是。若非如来加持神力则微妙寂绝不可得示现（略抄）又当卷上文云。出居外朝制断刑赏矣。此等释无争。奋迅示现是加持身作能而非本地内证位也。
    照俗之权等者。抄云。照俗之权者即后得智也契实之境界正体智之意也。意云。如来所现加持之迹尚如是尔。自证真实之境当复云何矣。
    若法不然等者。意云。若法之以迹知本。不然则有以迹知象以雨知龙等以微迹可推寻其体耶。然我已悉见外用迹虽知有自证智未知此智从何得之也（为言）是众会之疑心也。金刚手代此疑心而作此问也。而问佛言等者。今此四字释经白佛言三字欤。已上总释上所条问生起之意也。次下梵本云至得明了别释如来应供正遍知得一切智智之文也。
    云何如来应供正遍知者。问。佛有十号。何但举三号耶。答。法华序品举三号嘉祥义疏第二释云。略说三号则存彼国之称。如来为人应供为断正遍知为智。人具智断在义略圆故矣。今又可准彼矣。彼国称者天竺语也。故经云多陀阿伽度阿罗诃三藐三佛陀矣。梵云但他揭多者。法华如上出。大品并智论云。多陀阿伽陀皆如来梵号也。玄赞第二云。多陀如义阿伽度来义。阿罗诃应义。三正义。藐等义。又三正义。佛陀觉义。即是如来应正等觉十号之中初三号也矣。如诸佛乘如实道等者。问。今教主本觉法然佛。何论来去义耶。答。疏第十九云。此自证境界出过语言道。以知自证非可宣说而授与人住如斯智故得如来名也。又如佛之理自然而证知名为如来（文）抄第十云。谓自证境界○出过语言之道名之为如。住如斯理名之为来。又如佛之理如也。自然而证来也（文）当知。法然如佛之理是乘如实道之义。自然本觉即来成正觉之意也。又自证境言断是如义。住知此理之智即来义也。非同显乘如唻义耳。问。金刚顶开题云。各各众生修如实道去成正觉来化众生故名如来（文）何。答。彼且约行者显得边云如去。依果后方便云如来也。故秘藏记云。如去谓自凡位修行成正觉也。乘如而行故曰如去。如来谓成佛以后悲愿力故垂化也。乘如来故曰如来（文）疏明法然成佛故云诸佛来成等。大师释述修生成佛故云众生去成等。可悉之。或举显家修生成佛类今本有成佛也。或举化他成道拟自证成佛也。故云如诸佛（乃至）今佛等矣。又金光明疏云。法身如来道前无变异曰如道后显曰来。应身如来乘如实道曰如来成正觉曰来。化身如来者化身化人不过时不待时曰如八相趣果曰来（文）准此约三身释如来义今疏文当于报身欤。又随宜可判耳。
    一切诸佛等者。疏第十九云。又如诸佛所行之道自然证处我亦如是而去故名如去也（文）私云。自然证处者即涅槃安乐处也。抄云。谓一切众生皆有安乐性。欲令去至涅槃安乐处故文。
    释论具四义者。智论第二云。问曰。婆伽婆正有此一名更无余名。答曰。佛功德无量名号亦无量。此名取其大者。以人多识故。复有异名名多陀阿伽陀等。云何名多陀阿伽陀。如法相解如法相说。如诸佛安隐道来佛如是来更不去后有中。是故名多陀阿伽陀（文）同论疏第二（惠影）云。多陀阿伽度此正明义合三号。如来如去如说等义。临文当说（文）私云。论疏各三义。今何云四义矣。今疏中如来如知如去如说四义出之。论中有如说。释中有如去。论释合论有四义欤。论更不去后有中者别义欤。可寻之。
    阿阇梨意等者。抄云。又去是自利。说是利他。故存如说（文）问。大师释中皆以如来为利他。今何存如说义耶。答。凡四义中如去知是自利。如来如说即利他也。准大师释。如来果后垂化故加持世界利他。如说是如实相说故如义自证说。即自性会说。然今教主云如来顺古也（为言）又法身知而说应化知而不说故。如知义通显如说局密欤。或云。梵言含四义之中译者存意不同而各取一义两义各别。所以今译者略取二义欲显自利利他意也。然顺古题如来一义也。更解云。如去如来约身业分自他。如知如说约语意别自他也。
    阿罗诃者等者。此释经应供文也。抄云。谓罗字是尘义。尘即烦恼故。诃是风轮即降伏即害也。谓是以永害烦恼贼故（文）问。抄释虽顺啰字相阿字似无用。疏释烦恼义违无尘如何。答。不达八转声翻梵辄难定。嘉祥义疏第一云。杂心翻罗汉以为无著故经翻阿罗诃亦云无著（文）可思之。
    释论谓之等者。智论第二云。云何名阿罗诃。阿罗名贼诃名杀。是名杀贼。如偈说。佛以忍为铠精进为钢钾持戒为大象禅定为良弓智惠为好箭外破魔王军内灭烦恼贼。是名阿罗诃。复次阿名不诃名生。是名不生。佛心种子后世田中不生。无明糠脱故。复次阿罗诃名应受供养。佛诸结使除尽得一切智惠故应受一切天地众生供养。以是故佛名阿罗诃（文）此中不举施事。破魔王是于众生有无畏施义欤。又内灭烦恼又若约一无明义有众生同断义故令众生生善心故有无畏施义欤。
    谓佛心种子等者。佛心诸惑断尽故又不受生死有漏果报。犹如糠脱米田中更不生也。烦恼譬糠生死有漏类田中也。谷皮是糠也。嘉祥义疏云。阿罗汉是外国语。以三义训之。一者杀贼。以智惠刃杀烦恼贼。此约离因患就现在论也。二者不生。以烦恼糠脱故后世田中更不复生。此约离果患就未来论也三者应供。具足智断应受供养○谓内应真理故外应供养（文）此三义同今疏也。
    三藐名正等者智论第二云。云何名三藐三佛陀。三藐名正遍。佛名知。是言正遍知一切法。问曰。云何正遍知。答曰。复次知一切法实不坏相不增不减。云何名不坏相。心行处言语道断过诸法如涅槃相不动。以是故名三藐三佛陀（文）。
    释论云。若有人等者。智论第二十一云。问曰。云何念佛。答曰。行者一心念佛得如实智惠大慈大悲成就。是故言无错谬。粗细多少皆是实故名多陀阿伽度。亦如过去未来现在十方佛于众生中起大悲心行六波罗蜜得诸法相来至阿耨○菩提中。此佛亦如是。是名多陀阿伽度。加三世十方诸佛○去至涅槃。此佛亦如是去。以是故亦名多陀阿伽度。有如是功德故应受一切诸天世人最上供养。是故名阿罗诃。若有人言。何以故○（云云。已下全同）私案。此论释如来应供正遍知三名展转受前为因而释后名也。释阿罗诃如是功德者指前阿伽度三义也。此德为因成应供义也。若有人言下以前应供为因成正遍知义也。或疑云。但佛如实说如来如去故（指如是功德文即前阿伽度中三义也）应受最上供养耶（智论正文无耶字。疏中加欤可检唐本）以佛下通难而释正遍知义也。意佛受最上供养是得正遍智惠故（为言）又准此文但有三义。何疏中云释论具含四义耶。谓。智度中如实智惠等义含如知义欤。故疏云。如法实相知已亦如实相说（云云）或余文中说四义欤。论中多陀阿伽度者。今经怛他揭多也。余二名同矣。
    然此宗中佛陀名觉等者。觉有开敷义。知不尔欤。问。遍觉遍知其义同。遍知何不譬开敷莲。故大师释云。觉知义相涉故（文）况佛地论云。能自开觉能开觉一切有情如睡梦觉如莲华开故名一切智者（文）此文同今文。若尔觉义何但密义耶。答。觉有开觉开敷二义。开觉义虽通显开敷义局密欤。心莲开敷名佛故云亦能开敷一切众生即此意矣。又莲华有当体譬喻。譬虽通显体唯密故。疏第十九云。观于自心八叶莲华。此花不从余处生即从意生。意即是华无二无别也（文）又虽觉知相涉。宽狭别故释论中觉十义中有觉知二义。故又义。南方是诸佛灌顶方。觉是当开敷觉华义。故佛陀名觉为密乘谈欤。又般若寺抄释此文云。如常所言三觉义也（文）私云。亦能下觉他义。已上自觉义。二利具足即觉行圆满义也。
    梵云萨婆若那等者。智证大师疏抄云。梵云萨婆若那即是一切智智。有本云萨婆若若那或本停若重字也。唐本云若那若那。今案。言萨婆者是一切也。若若那那是智智也。若存一若那者智智之义不成。又云。释论云萨婆若多者即一切智。疑云。一切之言彼此不异。至于智言梵语似异。其意如何。阿阇梨云。梵语之中读那若为多。例如此间音相似者涉而用之（文）即心义云。萨般若者。古云萨云。具云萨婆枳娘曩。翻云一切智智（文）即身章云。萨婆若云一切智。正体智。萨云若云一切种智。后得智（取意）准此等释。若那或翻智智或但翻智。经论各显一义。若那若多虽似异一种梵语。故良贲释云。大品以若一字通名智惠。以般助若若名惠。以娜助若若名智。般若云惠阇那云智。而亦惠处说智智处说惠（文）准此释。若一字犹具智惠二义。若那何无智智义。又云一切智智者此有二智。一切智者即证如智。下言智者一切种智后得智（文）准此释但云智含二智。智智者开二智开合不同唯是若那梵名也。又萨婆若云一切智。萨云若云一切种智。若一字含二智也。故今经云一切智。智论又可云一切智智也。故般若经等中一切智智（文）。
    释论云等者。智论第二十七云。复次萨婆若多者。萨婆秦言一切。若秦言智。多秦言相。一切如先说。名色等诸法。佛知是一切法一相异相漏相非漏相作相非作相等一切法相各各力各各因缘各各果报各各性各各得各各失。一切智惠力故一切世一切种尽遍解知。以是故（文）一切如先说者。同卷上云。问曰。何等是一切智所知一切。答曰。○复有一切法。所谓名色○复次一切法所谓色无色可见不可见有对无对有漏无漏有为无为○如是等无量二法门摄一切○复次一切法所谓善法不善法无○如是等无量三法门摄一切法。复次一切法所谓过去法未来法现在法非过去未来现在法○如是等无量四法门摄一切法。复次一切法所谓色法心法心数法心不相应诸行法无为法○如是等无量五法门摄一切法。复法所谓五众及无为○如是等无量六法门摄一切法。七八九十等诸法门。复次一切法有法无法空法实法所缘法能缘法聚法散法等○如是等种种无量阿僧祇法门所摄诸法。以是无碍智惠尽遍知上诸法名为一切一切种智（文）私案。疏中前后文合论取意（略抄）。准论文。名色等二三四五六等一切智所知诸法数也。一相异相等一切智所知行相也。谓今智正知二法乃至无量法一相等及各各相各各力等也。木幡义云。上二三四五六等举能摄名数。是一切下释所摄法体。故上云摄一切法今云是一切法耳。
    一切谓名色等者。智证大师抄云。一切谓名色等阿阇梨云。谓一字势至各各失也（文）。意一字广被之义欤。天台释云。究竟非二故名为一。其性广博故名为切（文）。问。名色二法云何摄一切耶。答。智礼指要云。今以色心二法取尽。故大论云。一切世间中唯有名与色（文）故知。名者名心法。以色心尽一切法也。问。疏第七云。复次世尊于法自在。或以一字摄菩提心等种种一法门。或以二字摄止观等种种二法门○乃至无量字摄无量法门（文）此既从一至无量。今何不举一法门耶。答。今举所知一切法故非一切故。彼显于法自在义故。或此二三等各摄诸法尽。彼一二等未尽诸法。菩提心止观等唯净法故。又问。智度一切智是二乘智欤。故论云。一切智是声辟支佛事。道是诸菩萨事。一切种智是佛事（文）。若尔何今证佛智耶。答。彼论云。复次声闻辟支佛虽于别相有分而不能尽知。故总相受名。佛一切种智皆是真实。声闻辟支佛但有名字一切智（文）。疏第七云。又大论明萨婆若有三种名。一切智与二乘共。道种智与菩萨共。一切种智是佛不共法。此三智其实一心中得。为分别令人易解故作三种名（文）故知。佛有三智中一切智共二乘也。然非无浅深故今文是明佛智故无失。
    今谓一切智智等者。或云。此心非简释论释智智重点之义也。非但以一切种等者释论一切智惠力故意也。今案。非但以一切种等显今经一切智胜论一切智也。彼一切种唯名所知诸法。一智知一切故。故花严师释华严经一切智云。穷达一切法圆照一切境名一切智也（文）。故知。论一切智依主立名。经一切智持业得称。故能知之智亦无量故云以一切种知一切法也。故即身义云。一切智智者一切佛各具刹尘智故名一切智智。不同显家一智以对一切得此名（略抄）。亦知已下释次智字。是智中之智义也。前智知诸法差别事相后智知诸法平等理性也。即正后二智行相欤。问。智中之智释未必二智义欤。又新仁王经疏云。一切智智者此有二智。一切智者即证如智。下言智者一切种智后得智也（文）。违此释矣。又大师释未必二智。又正后如次知事理显乘盛谈。何为今宗规摸耶。答。智智两言二智配释随宜安立。宝师涅槃疏云。由阇梨那俗智能显实智故（文）。唯此今释胜欤。大师释智智各通二智故不别配欤。彼显家性宗犹二智互照真俗境。况今宗耶。二智各知事理法故诸义无违耳。但至同显乘者既云非但以一切种。若后得若正智皆能知智无量故永异显矣。显家正智证一支如故云一切智后智缘一切法故云一切种智也。又智中之智者一切智言同论故云尔。实非显也。问。能知一多胜劣可然。所知事理又有浅深耶。答。彼缘起法事理。此六大本有事理也。彼所生末也。此能生本也。又密事理性之处性相故。又彼一心真理。此六大法性故。
    如是自证之境等者。自证之境者指经中得一切智智也。云今谓一切智智是也。谓彼位如义语不谈故云说者无言。一一心不缘故云观者无见。谓之法身自证号之密宗玄底。故疏上文云。然此自证三菩提言语尽竟心行亦寂（文）。又大师释云。五居足断十虑手亡（文）。
    问。既云说者非无如义所说。行者正证位不依他言说故云尔。非谓自证位绝言说欤。观夫显乘以一心为理故实证时无色无言也真言以六大为理故自证位三密宛然也。既具三密何云无言无见。又五言十心悉灭何有自证耶。答。凡大日如来住加持身奋迅示现时。金刚手致得一切智智问。是则课加持身疑本地事故。疏又约加持身云说者观者。指自证位故云无言无见也。彼自证位无师自悟故在本地身不以言语可授人也。次举喻即此意也。然在加持身为自受法乐说彼自证之境也。故疏第十二云。如饮水者冷热自知尚不可为不饮人说。况如来境耶。然佛以加力故说此不可说（文）又第六。若是自然之惠则非修学可得亦不可授人。如内证天甘露味假令种种方便为未尝者说之终不解。然佛大方便力以无相法身作种种名相加持令诸众生以因果法证得非因非果法（文）。既云佛以加持力说不可说。又云以无相法身作名相。定知本知无相位无言语明者欤。况后文叹方便智明俗谛说法义。第一义谛本地自证位无说法愉定矣。又至一心三密难者。显家以一心为极。故法身虽无形说自证成道自受用为本。彼身无说非无身口等。若尔今法身虽具三密自证位无说何失。加持身犹现瑞时不说法欤。凡广案自宗意有相无相重重。略作四重释。初浅略释遮情无相。谓遮九种迷情妄假相故。经云非青非黄等是也。此说同显家百非洞遣果性不可说故大师虽同天台。非无浅深。彼四言不及故。此如义破执故。后于表德显实中。有三。初有相有相。自性法身为劣惠所说五部三密等轨则也。经云。于当来世时劣惠诸众生唯依于有相随顺说是法（文）。次无相有相。谓被胜惠所说。举足下足皆是密印。舌相所转皆是真言等也。大师释云。若入字门悉离一切相。离相之相无本不具（文）又经第七卷云。甚深无相法劣惠所不堪。为应彼等故兼存有相说（文）此文无相证今重有相证前重也。后无相无相。谓秘中深秘自证胜劣二机不及言心两种俱绝。然理智宛然非都无故自有理智觉本不生云自证三菩提也。疏第十九云。当知此空是自证之理也。想既空无所有名亦如是（文私云。想者一一心。名者如义语也）又云。于究竟自证不思议空法之中而具一切功德○由自然智加持此字门故生无量语（文自证空法中自有理智觉不空故云而具一切功德此德皆无想故云空法也）瑜只经云。我本无有言。但为利益说（文我本无有言者本地自证位也。疏云。自证之理是也。但为利益说者被胜劣二机有相无相教意。疏依自然智加持生无量语是也）又不思议疏下云。一秘释者毗卢遮那佛说本不生故。二秘密中秘释者阿字自说本不生故。三秘秘中秘释者本不生理自有理智自觉本不生故（云云）以此文如次证表德三重矣。大师释。非九种心量所缘。一一心所缘。又非一一心所缘。不二心所证而已（文）。私云。以前二句证前三重以后两句证第四重耳。
    庵摩勒果者。智证抄云。唐土有卖庵之果者。其形如本国夏梨。净名疏中云。有翻似捺而非捺。其义似当（是私谓也云云）注浴像经云。庵罗果者沼法师云。此云甘子。子小。此是余甘子是也。奥法师云。此云酢味似桃之也。浮草也（云云）。
    定光授决者。大论第四云。释迦文佛从过去释迦文佛至罽那尸弃佛为初阿僧企。是中菩萨永离女人身。从罽那尸弃佛至燃灯佛为二阿僧企。是中菩萨以七枚言青莲华供养燃灯佛。敷鹿皮衣布发掩泥。是时燃灯佛便授其记。汝当来世作佛名释迦牟尼。从燃灯佛至毗婆尸佛为第三僧企（文。同第九云。燃灯佛旧名定光佛也）私云。依此文定光授决者释迦菩萨供佛第二僧祇时燃灯佛授记也。义释第八引不思议境界经云。普贤菩萨告德藏菩萨云。世尊初从燃灯佛所得受记已。即便入于如来不思议境界三昧常无功用自然应现无量佛事（文）金刚般若经云。燃灯佛与我授记作如是言。汝于来世当得作佛号释迦牟尼（文）惠影疏第二云。燃灯佛者是定光佛（文）。
    问意言云何等者。且以一段文配经文。云何（乃至）自觉之惠者释云何（乃至）得一切智智之文也。云何（乃至）一切智智者释彼得（乃至）一切智智文也。依此释经文云何两字可流彼得句。所谓安立无量乘者释或声闻乘道（乃至）摩□罗伽法之文也。示现无量身者释若有众生（乃至）非人等身之文也。各各（乃至）解脱味者释各各（乃至）解脱之文也。此妙已下二句总结问意。问。经云如来释云我等。能化所化相违。又所问通内证外用。结何唯云方便耶。答。或云。问佛得是问可令行者得之故。又问佛得专为行者之故（云云）或云。依经意作释也（云云）私云。经释影略佛生互显也。又我等者举金刚手菩萨界等取二乘六道。九界众生自心品即佛界一切智智故。故上释云。即是众生自心品。即是一切智智（文）又下释云。一切众生色心实相即是如来平等智身（文）故经释无违。又众会疑心专现瑞故虽有二问就正云方便也。或于方便有向上向下故二俱结之（向上自证向下化他）。又义。今问意言已下但释彼得以下文欤。以上经文上既牒释故。妙方便之结专同经方便之文故。下释方便道合龙树般若方便文可思之。或又经二句如次约如来及众会欤。彼者指众会。待如来故。疏举上问云得此一切智智。可思之。
    毗婆沙说有五道者。彼论第百一有此说也。智证大师五道六道决五道为正（云云）今疏中未判正不。但准三十六俱胝众生趣五道为正欤。疏下文中三十六俱胝不开修罗故抄中开修罗违疏。故智论云。小乘三藏唯说五道不说六道。摩诃衍中说六道。如法华说见六趣（文）今释同论矣。指事云。小五大六文（云云）。
    三十六俱胝众生趣者。疏第十一云。如大乘中说欲界有三十六处。谓寒热地狱各八共成十六也。又四大州。此四州又各有二随州（合十二州。并前二十八）及六欲天并傍生鬼合三十六（文）抄第二云。三十六俱胝者起信疏云○三界五趣共三十五处。所谓三涂四州六欲天。此界十三处。并色界十八天处。无色界四天处。如是三十五处生死轮转。今开修罗即三十六（文）今三十六处疏意局欲界。抄通三界。准广五道似可通三界矣。
    欲名信喜好乐者。欲者希望为性。信者心净为性。喜是希求义也。玉篇云乐也。心净希求为俗。即善欲也。唯识论释信云。深忍乐欲心净为性（文）今释欲云信歖好乐。信欲乐相顺。可知矣。问。孙陀好五欲等非善欲何。答。通三性中今且约善俗作释欤。得道人所好皆善欲故。
    性名积习等者。抄云。由本性故能积薰习之相渐生。欲乐顺性起业。即当本性住也。性先有欲得因缘而生。譬如先有疮得触因缘然后血出。或时众欲为性者欲数数希望不舍遂成其性。即习所成也（文）准法相等释义。法尔无漏种子云本性住。此种子依有漏闻薰等力所薰增云习所成也。然今性欲是染心。故性名染心（文）何云本性住等耶。谓今性欲又乐欲一切智智故但取善性欤。云信喜好乐即此意也。但染心者抄云。言染心者非惟不善有覆名染。但约耽着其事名染。具通三性（文）或云。性自性习串习。若人生悭贪家串习悭贪行等。此习积而成贪性。内成贪性故外行贪欲。相从性生者。性显外云相即欲也。故云欲随性作也（云云）。
    性名染心等者。抄云。辨性不同谓性有净染利钝。今明染心。事谓事业。即染心为业。欲名随缘起者通染净缘。谓恶欲众生随邪教常入恶故钝。善欲众生随善友等乐道修助道法故利。或可言。染心者具通三性（文）依此释。善心作事可训。又事是体义。染心为体也。
    是事释论中具明者。智论第二十四有今性名积习（乃至）随缘起之文同。但性名染心为事（云云）异今文矣。又论下文云。随所著生欲。随欲染心。随深心趣向（云云）染深相违。可检论疏胜本耳。
    龙树云般若等者。智论第一百云。般若波罗蜜中虽有方便。方便虽有般若。而随多受一方便本体是一以所用小异故说别。譬如金师以巧方便故以金作种种异物虽皆是金而各异名（文）私案。智论中以权实二智类金物。今以智乘譬金物。随义转用欤。或又论以般若方便为异物更随以理为本体欤。今云真金智体。又转用欤。又嘉祥释般若为体。又智论次上文。般若波罗蜜体（云云）或以此内证外用同彼权实二智欤。
    复次此中问意等者。凡于金刚手疑问有二意。谓前释意种种方便道无量乘无量身为加持世界事。今释心以彼即为自性会事。问。疑问起专举所现事可疑之。况随种种趣等文指实行之言非加持世界。何有此仪耶。就中大师引今文成如常人天乘等义。何。答。疑问虽依现瑞。金刚手惟忖以加持世界种种身说推知自土各说三密之仪。豫述彼意欤。故上释云。普见加持世界唯说平等法门。即知如来将演遍一切乘自身成这教。故下文所问乘此而生也（文）既云遍一切乘非无量乘义。三重圣众虽非教主各说自证法门故云随种种性欲。又外院中六道四生罗列故随种种趣也。此等皆自性所成眷属非实行欤。或又指未来机欤。或现佛身等者从法门身现羯磨身欤。大师释中证如常是随义转用。疏意加持世界犹说真言道。故况住心论中引今文证深秘义耳。或又宝钥住心论如次依疏家正释复次意欤。宣说真言道者开会意欤。又解云。前释约加持世界正说时云如此事复云何而得也。今释发起未来流通四重坛故问也。具缘品所说七日作坛等事是也。即是发起大悲胎藏曼荼罗也者此意矣。
    于萨婆若平等心地者。法佛平等心地也。谓如来一切智性同一味故云平等。此智性是曼荼所依故云地也。从此心地现四重圣众故云画作诸佛等也。画作者现作义也。故疏第三云。然以如来加持故。从佛菩提自证之德现八叶中胎藏身从金刚密印现第一重金刚手等诸内眷属从大悲万行现第二重摩诃萨埵诸大眷属从普门方便现第三重一切众生喜见随类之身（文）问。若尔今四重坛具缘故所说所发起曼荼欤。答。不尔。彼开发众生心地之曼荼故。此如来心地之曼荼故。为欲明未发起众生曼荼故先明已发起诸佛圆坛也。故次下释云。佛从平等心地开发无尽庄严大曼荼罗已（说今经自性会四重坛也）还用开发众生平等心地无尽庄严藏大曼荼罗（文具缘品所说等未来流通坛也）。问。何以具缘品所说知众生心地曼荼耶。答。经文分明故。具缘品云。尔时薄伽梵告持金刚惠。常当于此夜而作曼荼罗（文）疏第五云。谓于第七夜中使法事都毕也○初入夜分即当尽诸位安置诸供养具。明相未出已前使拨遣竟（文）斯乃末代传法阿阇梨作内道场仪式也。故知。末来注通曼荼也。又经云。内心妙白莲胎藏正均等藏中造一切悲生曼荼罗（文）疏云。内心妙白莲者此是众生本心妙法芬陀利花秘密□帜○此莲华壹是实相自然智惠莲华叶是大悲方便也。正以此藏为大悲胎藏曼荼罗之体。其余三重是从此自证功德流出。诸善知识入法界门耳○此是如来秘传之法不可形于翰黑。故寄在图像以示行人。若得深意者自当默而识之（文）既云众生本心。以众生心地曼荼寄图像而非示行人耶。又准此释者。画作诸佛菩萨等者直指具缘品所说欤。寄在图像云画作故但前义为胜。果地曼荼故问。今佛菩萨等相配四重坛方如何。答。第十四云。又此曼荼罗一一分位各有种子用标记彼差别法界之门○随彼四重分位从佛出者即是佛之□帜。或从菩萨分位而出。或从二乘分位而出。或从天龙八部分位而出。当知阶降差别各各表知种子不同也（文）准此文。诸佛菩萨二乘八部如次似为四重矣。又疏第七云。谓中胎藏毗卢遮那。第二院观音金刚手。次院文殊等四菩萨。外院释迦牟尼及所举本尊等（文）准此释常三重坛加中壹等为四重欤。既第一重观音金刚手等云第二院。故知以中壹八叶为第一重也。文殊院等第二重四菩萨为第三重第三重外院及释迦牟尼为第四重也。故知三重曼荼罗加中院为四重坛也。三重约能围绕圣众四重能所合论也。当知今文诸佛者第一重中壹八叶四佛四菩萨。即一毗卢遮那醍醐果德故云诸佛也。故疏第三云。从咽以上至如来顶相四智四三昧果德佛身（文）次菩萨者三重中第一第二重三点眷属四大菩萨也。四重中第二第三重也。故疏第三云。自脐以上至咽出现无量十住诸菩萨。此中自有二重。从心以下诸大眷属从心以上诸内眷属（略抄）。内大俱云诸菩萨故今菩萨摄也。二乘八部者三重坛中第三重四重圆中第四也。二乘者释迦院中举伴显主。彼院中有阿难须菩提目连迦叶等故。八部都外院所列八部众故。故知非如次为四重耳。又义三重但加八叶为四重欤。疏第二十云。此八叶即是大悲胎藏第一重也（文）若尔四重皆约能围绕伴欤。依此意诸佛者但四佛四菩萨欤。大师释云。大日即心王。余尊即心数（文）可思之。或第七释犹同此欤。唯举中壹次云第二院观音。以八叶为第一重欤。抄第六云。第一重有三。谓中壹鬓蕊八叶也（文）准此释。第一重随宜可取矣。又约支分生曼荼。三重四重是开合不同无尊加减也。疏第五云。且如是上文所说。从大日如来脐以下光明是此第二重位。自脐以上至咽所出光明为第二重位。自咽以上乃至于顶相之光为第一位（文）又第十五云。如前所说。以身四分作四重曼荼罗位（文）私云。前所说者指第三卷支分出现文也。疏第三云。今约佛身上中下体分之。自脐以下现生释迦其眷属不同。自脐以上至咽出现十住诸菩萨。然此中自有二重。从心已下诸大眷属。从心已上诸内眷属。从咽以上至顶相出现四智四三昧果德佛身（取意）当知。或约上中下三分为三重坛。或约四分为四重圆。中分开二重故。又广泽胎要抄云。前后四重左右三重（云云）上方遍知院（第一重）释迦院（第二重）文殊院（第三重）外部（第四重）。下方五大院（第一重）虚空藏院（第二重）苏悉地院（第三重）外部（第四重）故云前后四重也。左方金刚手院（第一重）除盖障院（第二重）外部（第三重）。右方观音院（第一重）地藏院（第二重）外部（第三重）。故云左右三重也。此乃依现图曼荼罗也。又依经疏意。中壹八叶外上方（遍知院）下方（五大院）左方（金刚手院）右方（观音院）为第一重也。第二重上方（文殊院）下方（虚空藏院）左方（除盖障院）右方（地藏院）也。第三重上方释迦院四方外金刚部众等也。现图坛释迦为第二文殊为第三与经疏异。真兴僧都胎藏记云。上方遍智印下方不动等右方观自在左方金刚手总名第一重院。第三妙吉祥（今言第三从中向外当第三故密云第三。本经及仪轨又疏中皆云第二也。然图中在第三也）此方地藏尊南方除盖障西方虚空藏及苏悉地眷属总为第二重院（然苏悉地会有论之）以释迦院及护世天等为第三重也。四方大护图中阙之。可在第一重内。二守护门可在四方之内门也。然古记中判三重所摄尊位不定。又与图中有合不合。皆任意端邪正难辨（取意）又准此记苏悉地院第二重摄也。觉超僧都胎藏生起之苏悉地会诸师不必为别会也。虚空藏会之中开出此会（云云）此又为虚空藏会摄。故知第二重摄矣。又般若寺石山两德判现图胎藏藏诸尊位中。第一重如先以文殊地藏除盖障苏悉地为第二重。第一重观音院次举释迦虚空藏二院尊不云何重。其次标第二重举文殊院等尊。以彼二院似属第二重矣。前后四重中以第二属第一为三重欤。
    且如有人等者。或云。前自性圆坛谓从如来心地开发无尽藏故今加持世界是坛。谓为开发众生心地坛故而垂应迹外现曼荼故。故或现佛身者受用变化二身也。韦陀梵志及非人身者五通神仙天龙八部等也。即等流身也。私云。此文重委释前四重坛也。今大悲胎藏者即前平等心地。谓菩提自证德乃至普门方便等法门身。即本地自证位也。现者现作义即画作也。违陀等是第四重五通神仙等。或现佛身者八叶中胎藏身第一重也。乃至者第一第二重内大眷属也。故疏第三云（如先引）斯则加持坛自性会。本地自证位无说法故。但行者精勤等者举未来流通事。非谓会座有实行欤。疏第十四释曼陀罗随佛菩萨二乘八部四重分位而出毕又云。欲为普利一切众生故流传演布。普为一切未来众生亦为利益诸大众会故请佛演说也（文）此文明镜欤。又上外现曼荼者指自性会。从法门身现羯磨身欤。
    即从大悲胎藏者。大悲胎藏者一切智性如来种子。故下文云。大悲曼荼罗一切种子之所出生（文）一切种子者一切智性自证法门也。或云以大悲胎藏为所生四重坛恐误欤。委言之。胎藏种子为因智门五义为缘生四重圆坛也。故经具缘品云。修真言行大悲胎藏生大曼荼罗王（文）疏第六云。法界不思议色统而言之不过五字。如来以普门善巧图作悲生曼荼（文）经约众生说因生义。疏就如来明缘生义。生佛影略经疏互显因缘具足。大论因是识大。一切智性故。缘即五大。智门五字故。细谈互具六大无障无碍也。一切智性者经彼得一切智智自证位也。即是如实知自心。故疏上释云。所谓众生自心品即是一切智智（文）今云平等心地即此也。
    现韦陀梵志形者。抄云。韦陀此云明。即外道四明也。声因医内等。梵志者。梵者净也谓以净行为志名为梵志。形即身形。谓从曼荼罗。四重内现此梵志之身为说瞿昙仙等真言。瞿昙梵语。具足应云乔答摩。此曰炙种（文）准此释。所现身加持世界是知识也。今谓自性会第四重圣众。皆住自证三昧而说各真言。普通真言藏品等所说。末代众生传持彼所说而行。依彼行同本尊故云精勤不久等也。或久或近准知矣。久近顿证渐次二类欤。或依宿缘有无有久近欤。
    更转方便等者。前云即是普入。今何云更转方便耶。私案。机有四类。或修一门得一门果毕更转入普门也。或依一门行得一门果即得普果故。或解一门即普门而行故。或行普因得普果故。故知。前后约机不同欤。或又前一门修行人不入余一门直入普果故云即。非不转欤。或今文又悟仙身即大日故云转。非转舍欤。故疏下释云。行者如是解时观毗卢遮那与鬼畜等其心平等无胜劣之相。彼从一门而入皆见心王（文）故无相违矣。又智证大师抄云。阿阇梨云。遮那成瞿昙仙身虽不无浅深。若无浅深者尚不可转仙身。何故言转。答。约佛智元无别。随人机有差别。若不随人机故者如天台山决答中具四教四土耶。答。前者未说之时约机情也。今至此经说仙人即大日尊时除大日外更无仙身。故非如天台山答具四教也（文）此又同下疏释矣。
    随类开声等者。形者仙身（乃至）非人身也。声者种种乘也。此中形密印声真言也。
    无非毒鼓因缘者。抄云。涅槃经如来性品云。譬如有人以杂毒药用涂大鼓于众人中系之发声虽无心欲闻闻之皆死唯除一人不横死者。鼓合涅槃。死喻灭惑。不横死者一阐提。此况曼陀罗所现之身所说之乘。虽四重差别无量若随此趣入者无不能灭惑无不能至涅槃故以相况耳（文）私案。种种乘虽异。诸乘融会皆开心实相相门故。云无非毒鼓因缘。又云皆同一味也。故疏第七云。就此经宗则。五种三昧皆是开心实相门。不同余教以心性之旨未明故不相融会也（略抄）又第六云。
    所以然者等者。或云。此释成如是一切智智同一味之所以也。谓所化一切众生色心实相从本际以来常是毗卢遮那平等智身故。以应之能化无量乘字真金之智体心王大海之一味也（云云）私案。皆同一味之义不局种种乘又可通种种身。故疏第六云。三重曼陀罗所示种种类形皆是一种法门身。是故悉名为佛（文）又云。了知种种三昧道同归一体。皆是佛乘（文）法门身者即字门也。又义。上画作圆坛即具缘品所说曼荼。彼开发众生本心曼荼。然今释果地曼荼义故。会彼此相违故。云众生色心实相如来平等智身也。色者色蕴心者四蕴。是众生有漏五蕴也。智者识大身者五大。即诸佛无漏六大也。现觉诸法本初不生故。众生五蕴即六大法身体。色蕴即五大四蕴即识大。故疏第六释菩提实义云。谓觉自心从本以来不生即是成佛。而实无觉无成也（文）妙感妙应不出字门。良有以哉。
    佛从平等心地等者。私案。佛已开发曼荼是自性会圆坛今经说会。众生心地坛所发起曼荼。具缘品所说未来弘通之坛也。妙感众生心地。妙应诸佛心地。所生方便诸佛众生所开发四重圆坛也。诸佛曼荼应缘众生心地感因。因及缘所生果皆字门故云皆同一味也。问。疏第二十云。若如来但住自证之法则不能度人○故渐次流出渐入第一院次至第二院次至第三院。虽作如此流出。亦不离普门之身。其八部之众皆是普现色身之境界也。若就情机而说则三坛众深至浅。乃至世天真言浅。但是应身方便未究竟也。若开实性即世天真言与大日如来何相异耶。从如来则从深至浅从内渐外而成三重坛。从众生则从浅至深从外渐内而成三重坛也（文）此释心于法然曼荼若依如来从本垂迹。若约众生从因至果。若尔何云开发诸佛坛已还令开发众生圆耶。答。彼释于法然曼荼或有如来果地说之从本垂迹。或有行者因中说之从因至果。以行者所修善寄曼荼罗而摄三重分位也。今意诸佛既修显更令众生开发故。彼此意殊欤。问。前云众生色心即如来智身。何云诸佛众生曼荼向上向下殊耶。又诸佛坛无从因至果义众生圆无从果向因义耶。答。疏第二十云。若就未成果时观之。此则差次浅深。今以如来平等惠观从因至果但是如来一身一智行耳（文）准此释。从因至果又如来一身一智行故于果地有此义欤。准众生又约本觉门可有从果向因义欤。问。疏第三云。若自本垂迹则从中壹一一门各流出第一重种种门从第一重一一门各流出第二重种种门从第二重一一门各流出第三重种种门。若行因至果则第三重之所引摄成就能通第二重第二重之所引摄成就能通第一重。第一重之所引摄成就能见中胎藏（文）此又行因至果唯在众生。云引摄成就故从本垂唯佛耶。答。彼又如来住自证法无众生蒙益故从自证位现四重坛也。于彼坛为显果德无碍且作上下二门也。行因至果全非实行引入义。若实行第三重依引摄可进第三重。何入第二重耶。故知。且反从本垂迹第三重圣众假互引摄入第二重也。第二第一等又尔也。问。若尔果地圆坛无实类耶。若云无者何云轮圆具足耶。若云有者大师释云。皆是从果向因之人非从因至果之人（文）如何。答。若约十界体实类有。依法本不生边六道四生皆到于实际人。故若依十界相无。约遍计分别边长夜受苦人故。故大师释云。迷悟在已无执而到（文）迷悟不同唯所执有无耳。问。或云。不动九界迷情悉同等流法身（云云）非。挫所执耶。答。既云迷情依他妄法也。所执当情现无法故。
    众生平等心地者。众生八辨肉团生大曼陀罗王故云地。所生四重一切智智形声同一味故云平等。平等之心地故云平等心地也。故先德释云。恒沙之性德具一心本源。曼荼庄严在八辨肉团（云云）。
    大悲胎藏秘密方便者。前明所生四重圆坛故云大悲胎藏曼陀罗。今明能生五大故云秘密方便也。或云。大悲胎藏者所生圆坛。秘密方便者能生因缘也。文点云。为欲发起大悲胎藏秘密方便故（云云）私云。大悲胎藏者一切智性种子即因也。种子是胎藏义故。秘密方便一切智门五义即缘也。意云。为欲发悲藏种子之秘方便五义之故（为言）或又为欲发起胎藏种子（因）之五义方便（缘）故（为言）种显果待缘。故四重圆坛为果也。又云。大悲胎藏者内证圆坛。内证故云胎藏。为利生本故云大悲也。秘密方便者加持圆坛。外迹故云方便。异显乘故云秘密矣。所谓内证圆坛于一切智地建立一种法门身也。外迹圆坛住神力加持建立三重曼陀罗种种类形也。疏第六云。三重曼荼罗所示种种类形皆是如来一种法门身。是故悉名为佛（文）内证外用虽异。皆是六大所生。故意云。为欲发起大悲胎藏与秘密方便故说五喻也（为言）。
    所谓虚空地水火风也者。私云。经文如疏释次第乱脱可读之欤。但空初举者依正二报五轮影略互显欤。依举空正举四大也。故第五卷云。真言者圆坛先置于自体。自足而至脐成大金刚轮。从此而至心当思惟水轮。水轮上火轮。火轮上风轮（文即身义云。圆坛空金刚轮地也）疏家次第顺此次第矣。又经第一列五佛中。东南北西次第也。今经次第同彼次第也。下文五字次第如常。具缘品云。我常本不生等颂次第也。故知。三次第今经出。凡厥六大无碍常瑜伽故。列次第无一准。例如真门杂乱住矣。
    如此即是毗婆沙义者。所牒经中以一切智智类虚空。何指彼云毗婆沙义耶。私案。可读文点。如此即是毗婆沙义虚空无过无德。今如来等（云云）。
    虚空无过无德者。问。起信论中云虚空妄法。俱舍论中云虚空无为。故知。虚空有过德二义。何云无过无德耶答。婆沙云空者无为。空界者有为（文）准此文者。今虚空者空界色欤。故经云虚空界（文）非虚空无为欤。但起信论文者彼性宗意。何同婆沙义耶。
    此中相况有三义等者。指事云。虚空有三义文释此三句自有二番文（云云）私云。三义者经三句欤。云释此三句故此目近词也。经三句者离一切分别无分别无无分别文。此三句即三义故。或云。疏三义欤。疏云有三义故。或经三句疏三义同欤。故疏言此中相况有三义故。三义逆次配之。离一切分别者离妄执分别故云无分别。经无分别者离分别度量故无边际义也。无无分别者离细分别故结竟净义也。或又经简略故举无分别一义疏广博故显余义欤。二番文有虚空有二重释故。或云。前约实智释后约权智解也。私云。上约分喻也。谓虚空无过无德佛智离过成德故。下释约全喻也。谓虚空佛智同具离相成辨二义故。又义。前空界后大虚故。
    所以重言等者。抄云。应长声读之应云劫跛劫跛夜帝。劫跛者分别也。夜帝之言即是更义。谓分别之上更生分别也。此即于粗分别上更生细分别。是以疏引例云。如寻伺等（文）私云。释意劫跛者经离一切分别之分别也。即粗分别也。劫跛夜帝者经无分别之分别也。即细分别也。如次配寻伺矣。意云。于虚空离青黄等粗分别云离分别。遣质碍无质碍等细分别云无分别。遣能遣空病云无无分别也（为言）离与无云空病欤。此则次第展转遣之矣。智证大师抄云。离一切句是总举也。分别梵云劫跛。是粗分别。无分别梵云劫跛夜帝。此细分别。疏云。无妄执分别故无分别亦无也。故今以分别与无分别为所斥也（文。般若抄云。梵劫跛是分别心也。次劫跛夜帝者此无分别也文）。私云。此释意夜帝者无义也。故知。次无分别者第三无无分别之无分别。也第二不举者同离一切分别故欤。然则分别之上更生分别义者如次释经无分别无无分别文也。但细分别名无分别者望粗分别故。例如释论应不应矣。意云。离一切分别故（总句）无粗分别（无分别也类寻也）又无细分别（无无分别喻伺也）也（为言）但牒总句作别句释者分别言同故欤。又夜帝更梵名直可安却跛上。既不尔存下是应无也。
    例如寻伺等者。唯识论第七云。寻谓寻求。令心匆遽于意言境转为性。伺谓伺察。令心匆遽于意言境细转为性○并用思惠一分为体。于意言境不深推度及深推度粗细发言（文）浅推度粗转云略观深推度细转云谛察欤。浅深推度即粗细分别义。何为例证。眼识意识又尔。今分别无分别者一聚相应法多中且举粗细异王数例余心所等欤。犹如云异生羝羊。羝羊亦虽异生其中最劣为喻。故又妄执分别未必与寻伺俱起寻伺非定相应法故。二禅已上无寻伺故。欲界烦恼心未发言时不有寻伺故。又今分别是妄执分别。五识非执相应识护法意。然今宗八识皆执相应故同安惠义欤。问。寻伺体类既同。可一时俱起。何略观谛察别时耶。故俱舍论云。寻是粗因。伺是细因。故于一心俱有作用（文）何。答。其性既粗细异。何俱起矣。故经部并大乘意不俱起也。故唯识论云。四中寻伺定不相应。体类是同粗细异故（文）但俱舍释萨婆多一义欤。问。寻伺欤何识相应耶。答。唯识论中有二师义。有义寻伺且五识俱（文）又云。有义寻伺唯意识俱（文）俱舍云。谓眼等识有二种因故与寻伺恒相应也（文）虽有二义唯意识俱护法正义欤。又大论中寻求分别伺察分别等七分别总十五种意不共业（云云）任意取舍矣。
    无分别亦无无分别者。或本亦字下但有一无字。今本同经。上以无妄执分别故释经离一切分别也。次下二句如次释经下二句也。若依或本者。经望粗分别云无分别。释细分别故云分别欤。或又初无字被二句读之。古本无分别亦无也（文）智证所揽本同之。以无妄执分别者粗分别也。无分别亦无也者遣细分别也。
    又如虚空离种种显形色相等者。此释约太虚欤。空界色显色所摄故。或又破执谈欤。自宗实义于空大论显形故。若尔太虚犹可有显形矣。此中又有三义离显形是毕竟净义。合法离相。无造作是无分别义也。故法云无分别起作。而能含容等无边际义。合法于无量度门等也。
    天人阿修罗依者。问。一切智智为十界依。何举三道耶。答。天在空故表真谛。人在地故表俗谛。修罗于空地自在故表非空非有中道也。是则一切智地一心上建立三谛之义也。此三谛犹如面上三目伊字三点矣。故天台释云。心性不动假立中名。亡泯三千假立空称。虽亡而存假立假号（文）今准。平等心中不动是中。三重曼荼罗种种类形是假。同一种法门身即空也。
    一切智地等者。且合譬者。一切智地合大地。大悲曼荼合百谷众药等。一切种子合皆从大地。种子即一切智地故。之所出生合而生。即此诸乘合根芽等。根芽等草木丛林之德。诸乘又普现色身之用故。无量事业等合一切众生等。法举所作事业。譬示能作众生故。于生死涅槃其心平等合而养育之（乃至）无有劳倦。养育恩德是涅槃也。世间劳倦即生死也。或其心平等合增之不喜减之不忧。八风不动合深广下二句。或合增之已下四句欤。世间八风者起信论云。利·衰·毁·誉·称·讥·苦·乐（文）同疏云。财荣润已损耗侵凌故云利衰。超过以毁越德而叹故名毁誉。依实德赞名称依实过论名讥。逼迫侵形名苦心神适悦名乐（文）。
    即此惠光亦无所依者。烦恼云所依。依惑智起故。上缘待者此也。烦恼是智起缘。缘又待烦恼起故云缘待矣。烦恼薪尽故智火随灭之意。合譬中然后随灭句矣。释论中云始觉随无此意矣。
    一切智火等者。以智火合世火。圣者·异生合贵贱。平等有之合同用。凡圣智力漏无漏虽异皆有智力故云平等。遮相宗立无性欤。若不尔何譬贵贱同用矣。或又平等有之约本有智体故云火。令诸行人等约修生智用故譬说云照明。行人合迷惑者。令见合作照明。如实道合正路。余可知矣。譬中成就者俱舍云。火能作熟业（文）二释中今释约利他释智火故云令诸行人等。前正释约自利释智火故云我当等也。见如实道亦分有异生持齐等。有净菩提心少分增明义故。如实知自心有十重故。
    太虚澄廓等者。此下四句合法中令证涅槃清凉法性文。自在旋转等二句合法中无障碍力欤。此中开荣增长者俱舍云。风能作长业（文）。
    涤除一切障盖烦恼者。准下除一切盖障三昧者。五盖障烦恼欤。盖障烦恼故。又准五盖障中有烦恼障。今取五中之一欤。况准唯识等云烦恼障能障涅槃。今又障涅槃故但烦恼障欤。就中譬说热恼众生释专冥彼论此皆扰恼有情身心名烦恼障之文。又下文举无明。是所知障故。又五盖障随一有所知障故。唯识论无明住地为所知障故。故知。一切盖障通五盖总句。烦恼无明彼中第一第五故。又准理趣经一切盖障及烦恼障文。障盖与烦恼欤。五盖障初地所断。今如来惠风所除。烦恼中可尽一切惑欤。故水大中云如来智若体无烦恼。火大文云一切戏论烦恼。此等宁但局烦恼障耶。但于障涅槃者唯识云。理实俱能通障二果（文）所知又障涅槃故。今烦恼有所知何失。况彼二障是第二劫所度少分。第三劫所度犹云于业烦恼解脱。况第二劫所知乎。
    从高起下等者。高下合法中法界世间。多所饶益合利益群生。能润草木合润诸等持。而生华果合生助道法等一句。而生花合生助道。而生果合成大果实也。又多所饶益合利益二字。以草木合群生欤。法譬绮文示之欤。洗诸滓秽等二句逆次合获得清凉定等二句。余可知矣。又体无烦恼至无浊三句初约本觉体净义次约始觉断障义后约始本无二义。如次自然智·一切智·无碍智。此中本性清洁者或云。火烧尘垢令同自体为净。风吹去尘秽令远离为净。水不失其体令清净为净。故知净除言虽同其义是别矣。又火护摩义风辟除义水灌顶义也（云云）。
    此五喻即是发起等者。前释明五大直发起四重圆坛之义。今释示发起曼荼罗能生众缘之五字义也。下文五字者经第三卷悉地出现品所说五字曼陀罗等欤。
    又如世间种子等者。上显五大即五字义故云字为地等。今明此五字五大为三句之缘。智性因妙果究竟故。或上始觉下明五缘不阙之义。或又今文双结前两释而示若五大若五字具足至见之义也。般若寺抄云。意以此五大缘生长如来法性身。譬如地水火风空为缘世间草木及万物得生长。故以此为譬。故胎藏轨初以五大观为旨耳也（文）私云。此五大者一切智门五字义即能生缘也。如来法性身者四种法身即四重圆坛。即是所生四曼三世间也。疏中一切智性如来种子者。曼陀罗能生因六大中识大。前云平等心地是也。故上释云。复次以种种法界色（疏六云。法界色不过五字。即缘也）染无垢菩提心（今释一切智性。即因也）成大悲曼荼罗故（文四重圆坛也）问。疏第十四云。此平等法界性种子即是如来一切智地之所生长（文）性种既所生。何今为能生因耶。答。次上文云。次生法界性种子。即是一切有情平等种子（文）意众生平等心地种子依如来一切智地之所生长也。感应因缘使然故。故结云。但因缘和合而有生长（文）故疏又云。由此种子从法界性生。能生法界故名法界生种子（文）能生法界者四重法界圆坛也。今此因者约能生法界义欤。问。云五字是四曼随一也。何云能生六大耶。答。大师开题云。六字能生四曼所生（取意）又住心论中上举六字·四曼毕能所无碍六丈夫（文）又密严院抄云。四种曼荼罗有二种。一者六大无相不二之位直名四种曼荼罗。次所生四种曼荼罗也（文）又云。能生法界体性之位有三密·四曼。谓等六大是也（文）今案。云性佛性然故虽六大能造四曼所生法尔瑜伽故无能所而能所。谁为其本。故四曼六大互得其名欤。又义。十住心论等六字别举是为显六大法身不二位。六大法身能生四曼所生故。先德释四曼外立法界曼荼故又五种法身意欤。又义。以六字显六大故云能造。非六字即能造欤。法界摄故。故大师释五大种子云见此间火字（字）即如知火体为生觉因故云种子（文）私案。今宗仪轨本经等中云种子在赖耶识中。今以觉因云种等为种。名言种子之意欤。唯识第八云。一名言习气。谓有为法各别亲种。名言有二。一表义名言。即能诠义音声差别。二显境名言。即能了境心心所法。随二名言所薰成种作有为法各别因缘（文）准此。今又依二种名言所显法然种云薰成。今宗有为无为诸法皆法然故。种子义又通为无为欤。不同相宗本有新薰皆有为矣。故经云。生住等诸法常恒如是生（文）可思之。问。今宗器界观等五字变成五大道场观种子三形尊形次第转成义。未见了因种耶。答。彼文何遮名言种子义。又本地自证位六大四曼性然故不可有转成义。加持瑜伽坛随缘无碍故论种三转成义。斯则三身互具故。为利生随隐显而言转成义也。又五字变成五轮。假五大非实故。故知。四大六大能造之名种子义显密虽同。无常常住义显密大扔令相滥耳。或人义云。六大位有四曼。青黄等大曼。方圆等三曼。等法曼。大日宝幢等羯磨曼也。此位四曼同摄于六大而为能生。自余心数诸尊大·三·法·羯皆属四曼而为所生也（云云）今谓不尔。随在何人法坚湿等边能生六大也。青黄方圆等边所生四曼也。此等能所造法显三乘小乘云有为无常一乘摄相归性云常住。今宗谈无尽庄严本具故。能造坚湿等是法尔法然之体。所造显形等又性佛性然之相也。
    独一法界加持相者。具缘品疏云。今普现随类身而悉现如来身者明本迹不思议加持不二。岂欲令独一法界作种种形耶（文）又当卷上释云。能以遍一处真金智体造种种乘（文）今准。独一法界者唯一佛身佛乘也。加持相者种种身种种乘也。以独一法界真金作种种乘故云尔也。金刚手以下释问来由故为问释。以上五喻释也。
    必知将说如是法门等者。般若寺抄云。意先五大合生萨般若种子能成就菩提妙果。此会诸菩萨令生疑也。即疑云。如是生立萨般若种子以何为因以何为根以何为究竟。言即佛说云。菩提为因大悲为根方便为究竟（文）私云。如是法门者一切智智法门下指如是智惠是也。意云。金刚手观知如来加持相所惟付知佛将说一切智智法门故自光喻显其五喻功德而发起大会生解之机也。然后问佛。如是一切智智以何为因（乃至）云何为究竟耶（为言）。
    例如弥勒等者。或云。弥勒等疑如今经大会生解之机疑。文殊发挥同此会金刚手之惟忖。释尊说实相类大日答说。动执之徒离疑网似此坐当机散疑矣（云云）或云。以金刚手类弥勒大日同释迦矣。
    即时愤愤悱悱者。抄云。言愤愤悱悱者。子曰。不愤不启不悱不发○（郑曰。孔子与人言必待其人心愤愤口悱悱乃后启发为说之文）。
    为说道场所得法等者。法华经序品云。佛坐道场所得妙法为欲说此为当授记（文）义疏第二云。佛坐道场所得妙法者谓一乘果也。为当授记明一乘因也。又佛坐道场明显一也。为当授记为破三也（文）。
    文殊发挥者。抄云。发谓发明。挥谓挥场。即文殊发挥为遣弥勒之疑（文）法华序品云。我见灯明佛本光瑞如此。以是知。今佛欲说法华经（文）如来印以实相者。又方便品云。我以相严身。光明照世间。无量众所尊。为说实相印（文）义疏第四云。四明为人说实相印定诸法则知自住大乘亦令他住大乘也（文）私云。前序品我者文殊也。后品我释尊我也。
    譬如春阳等者。此有二义。或前例证此譬说也。从得离疑网句还例如文读之。若尔今经譬说。依若无机人等释今经会座有实行欤。答。容有之义也。非有实行。或云。有实行也。又义。从发起深益还例如读之。即例证中譬说也。故抄云。无机即阐提五千之辈。虽遇灵山法华际会。由无佛种性故而不能发起深固大菩提愿二利之益（文）私云。此等例证一分相似欤。其故彼此二经问答三圣二圣虽异。大日·释迦现瑞金手·弥勒疑问相同。文殊指名体。释迦印演说拟大日印广说也。然彼文殊答是序分也。此大日答即正宗也。又彼依身子问说。此依金手疑直说故非合同耳。凡作如此仪式是为未来众生也。故下释云。亦为未来弟子明此嘱耳（文）春阳之始等者。抄云。礼记月令云。春之月天气下降地气上腾天地和同草木萌动。季春之月生气渐盛阳气发泄。又易曰。天地解而雷雨作。雷雨作百果草木皆甲坼。雷风者阴阳相勃出声之谓也。谷梁传云。阴阳相薄感而为雷。风者气也。又雷即风也。积风成雷。鼓动者易曰。雷以鼓之。风以动之。雨以润之。莩者苞中白皮。壳即甲也。此上皆喻动执之徒得离疑网（略抄）。

大日经疏指心钞卷五终

御本记云

    建治元年五月比。于高野山传法院。以传法会谈义之次草毕。同七月比。于醍醐寺中性院。托他人令清书毕自拭老眼加点结。若九牛一毛合佛意者。愿以彼功德为九品往生因矣。披览人必可令访菩提矣。
第0章 大日经疏指心钞卷第六

　　

第0章 疏卷第一之六

    预测如来等者或云。金刚手见瑞相之条末而悟内证之宗本故云测加持深意也。故云善哉。又能下金刚手以五喻显一刀智功德而作大会生解因缘。即测圣心不失机会。又云善哉也（云云）私云。仰测下二句如次结上两义也。此意仰测圣心不失机会可读也。又义。今文叹宗本条·末也。谓实智宗本是加持深意故。权智瑞相即生解因缘故。例如法华药草品善哉善哉文释叹权实二智矣。依此意。预测二字贯又能已下文读之。仰测又尔也。二义中前义为胜。上既明见末悟本之义毕。次金刚手说五喻为生解因缘。然后如来云善哉善哉。岂漏五喻义耶。故上释云。金刚手观知独一法界加持之（测加持深意义也）先喻其功德（五喻功德也）发起大会生解之机矣（作生解因缘义也）。文理俱得故前义为胜耳。
    我观一切等者。此下释第三善哉也。三句同摄一切秘深事故复叹也。一切天人等者外金刚部八部等。浅行诸菩萨者第二重诸菩萨等也。金刚手是第一重圣众也。若依深秘门四重圣众虽无优劣。若依浅略门四重圆坛非无浅深。仍望第一重而第二重云浅行也。又义。指加持世界实行人欤。然前义为善。加持世界人既非会座众。何云无能发部矣。问。守护经第一云尔时法自在王菩萨而白佛言。彼一切智诸佛境界三昧以何法而为其因复以何法而为根本云何修行云何究竟（略抄）此中根本修行第二句中大悲万行欤。既自在王菩萨发三句问。若尔何云无能发问者耶。答。彼经说文大旨同今经。可谓同本异译。设虽通余菩萨发问。为叹金刚手且作此释何失。金刚手功德倍增者。实虽久已通达。为未来流布准常说法得益之义示现此相欤。
    复明于所受法等者。此下释经汝当等文也。谓于今经文有二意。初释意谛听作意者显令金刚手于受法无漏失也。亦为以下释意真言教自受法乐说故。法界宫无当机故。大日如来为令金刚手谛听作意为未来众生流布此教殊明此嘱也（为言）谛听作意文云此嘱也。又义。以如来已下皆为汝当等释也。意依善哉加持故功德倍增。又依此加持故受法无漏失也。
    亦为未来弟子者。或云。自性会中未来入故云未来弟子也。私云。今经虽三世常恒说且约传法圣者流传云未来欤。故经云我当来世时等矣。
    深心受法之仪式也者。抄云。深心曰谛嘱耳曰听。听音察理名善作意矣。此意以今文为已下一释也私云。今此句上两释总结也。复明于所受法等约金刚手释谛听作意义。亦为以下约未来众生释谛听作意义也。此等皆深心受法之仪式故云尔。
    故释论云等者。智论第一云。复次如是义者。若人心善直信是人可听法。若无是相则不解。如所说偈。（听者但观异本）如渴饮一心人于语义中踊跃闻法心悲喜。如是之人应为说矣。私云。作意是惊觉义。信是心净义。唯善遍行虽异受法听法义同故引证矣。或深心义通作意及信欤。抄云。疏得深信力者谓深心净信。此信有力得离疑惑矣。
    无尽意经等者。抄云。疏指无尽意经未见其文。如智度论云。有人若闻若受阿字印教时当得二十种功德（抄具出二十种德捡可见）疏第十六云。如大本中有二十种劝令听法之相。佛为执金刚除一切尘垢及修行真言行诸菩萨等法要未具不得疾成无上菩提今复以满足前义令法要圆满。若不知解此则前法皆未周悉。以此因缘劝令谛持也。如此二十种因缘当广说矣。
    金刚手菩提心为因等者。守护经第一云。善男子。此深三昧以菩提心而为其因。以大慈悲而为其根本。方便修习无上菩提以为究竟矣。
    藉四大众缘故得生根者。今三句配立故种·根·果次第也。若对十心芽·茎·枝·叶·敷花皆根摄。三心十心开合异故。芽茎等对果实有根义故。问。若尔四大缘三句中何摄耶。答。或大悲摄。故下释云大悲地界等。根是万行大悲为缘生万行故。又义。种子四大因缘虽异皆能生故因句摄。
    然以中智观之等者。智论第五云。不生不灭不断不常不一不异不去不来因缘生法灭诸戏论矣。嘉祥大乘玄第二云。因缘即八不。八不即是因缘矣。又云。说因缘相所谓不生不灭也矣。准此释。今不生不灭因果义成者八不因缘也。生灭断常戏论之相是彼八迷戏论也。今中智观者彼智度所说八不中道观也。以彼中道观离八迷类显今行者观心实相出人法戏论也。叉准菩提心论中真言机云上智显教大乘智云中智欤。以显中智观为譬显密乘智观也。两本义释不生不灭下有非不生非不灭之六字也。
    于内证所行得深信力等者。疏第三释信诸佛菩萨文云。又此行者于众缘事相皆以谛信行之。以此深心净心离疑惑故渐得法验现前。复由法验现前故信解转增不可阻坏矣私云。准此文。深信信解似约一人初后欤。但至下释。以今文同深信矣。又下释有大信解勤勇深信文云。此信解梵音阿毗因底。谓明见是理心无疑虑○下云深信者。此信梵音舍□驮。是依事依人之信。○与上文信诸佛菩萨义同。○若人闻说如上不思议法界。以宿殖善本神情明利故即能忍受其言知众生心中决有此理。名为信解。又先世已曾亲近善知识故。于三宝缘深虽不可比量筹度处即能悬信故曰深信矣。或云。信解常余信也。深信今教信也。报恩院僧正仰云。深信者但信也。信解者具领解信也。二俱虽今教信深信胜欤。今教以信为本故。故第三上释云。谓此宗初入法门时意尤浅近难识。且三乘实相无不离于文字。而真言者要须口诵梵文心亦观之。或屈申身分支节犹如戏弄。或修三昧。乃观女人之像忿怒等形。或以水灌顶。成造火坛。若欲以心识筹量则加持之迹又不可见。自非具深信者安得不疑虑耶。又此行者于此众缘事相皆以谛信行之矣。又木幡上人义云。深信·信解如次利钝二人。犹如立解二分机。信即悟法故云深信。信而解故云信解矣。
    离业寿生成就真性生者。抄云。谓离如是业寿生故而得真实菩提性生矣。又疏上释云。一切蕴阿赖耶业寿种子皆悉焚灭得至虚空无垢菩提心矣。准此释真性生者菩提心生即因句也。万行功德如次根·究竟二句欤。或万行即功德也。菩提心直生大悲万行故。从此增长释同第二劫渐次滋长文故。又义。于内证（乃至）坚固不动菩提心句。深信力即白净信心义故。次离业等二句从菩提心种生大悲根也。万行等二句从悲根生万行芽茎等义也。或又坚固不动本有菩萨提心。真性生修生菩提心也。又义。得深信力者生死中谛信也。真性生菩提心为因也。
    若望生死中等者。或云。地前三劫分位皆云生死所殖善根也。疏第二云。此心（极无自性心）望前二劫（住心论云他缘一道）犹如莲华盛敷。若望后二心。（论云根究竟）即是果复成种矣。又住心论云。是因是心望前业教极果。于后秘心初心矣。准此等释。一道心已前可云生死善欤。私云。今心品意以十地尽修行次位。谓以十信三贤行摄十地不立地前位故云信解行地。信十信。解三贤解行。行十地万行也。故未发净菩提心前皆薄地凡夫故云生死中。我等未发菩提心前随分修三密行凝五相观故指彼云生死所殖善。故五秘密经云。才见曼荼罗能须臾项净信以欢喜心瞻睹故。则于阿赖耶识中种金刚界种子矣。以须臾净信殖金界种故。指此等云生死所殖善也。次下释云。四威仪之中作意修习现生证得初地矣。四威仪修习今如说而行等也。证得初地即菩提心为因也。又三摩地轨云。昼夜四时精进修现世证得欢喜地矣。今经供养行修行从是初发心即此意矣。今教意机根虽万差。不过一生二生二类。然即身成菩提以现世证得欢喜地文证之。若地前存位不可云即身。三贤又菩萨位故。故知若一生若二生从薄地凡夫或至佛果或至初地。初心凡夫此生证悟判文无异论者欤。暖知。初地已前生死中者具缚地也。昼夜四时精进修岂非具缚行耶。问。今宗又立地前次位明文云披。疏中四十二地阶次不同矣。禅要问法身赞等仪轨本经等亦立地前位。今疏十六重深行三劫六无畏等岂非地前位耶。答。凡地前立位是钝机难解故且顺常途拟宜外迹而为令人知开说功德品数。例如天台云法在一心说必次第也。依之流第三云。若观前人未有深解之机。则顺常途随文为释。若已利根智惠。则当演畅深密而教授之矣。禅要地前三贤得除盖障者今初地三昧顺如常开三贤也。法身赞又以初地金萨开说也。凡今教意薄地昼夜四时行功积观行圆满顿断三妄得初地净菩提心也。故大师释云。顿越三妄入心真矣。心真者真净菩提心也。既云顿越三妄。不可有地前断惑义也。若尔实修实证时初地顿断顿证故无过。问三劫六无畏二障惑断证二空理。何无地前断惑义耶。顿越三妄约一类顿机。渐机岂非地前断惑耶。答。今教意有利钝故。地前凡夫位三密行虽有迟速。入初地时不问利钝。皆三妄顿断得净菩提心也。三劫二障渐断是如常时分义。今以初地所证功德寄彼而显云三劫瑜只行也。六无畏中以无我无畏同不生爱慢等。实非真实行者断爱慢。不生爱着故云尔也。犹如不净观治贪矣。今宗又非无顿渐机。彼皆于初地已上十六生论之。依之大师释于十六大生示顿渐利钝异。疏第六卷中从开发净菩提心入菩萨位至中胎藏出顿渐超三类。故知地前开次位顺如常教道施设。地上是顿渐实证位也。依之疏第二卷释初地云。从此无有待对矣。地前行皆寄如常说。初地已上正真言次位故作此释也。故第三云。离垢地以去于自地观心中修漫荼罗行矣。离垢初地。虚空无垢位。真言实行次位故云自地也。上释云。则虽十地菩萨尚非其境界。况余生死中人矣。此乃举真言修生行者圣也。又第七云。如来知见一切众生法尔成就不如实觉故名生死中人（略抄）我等真言体相虽法尔成就。未入初地时不如实觉故。为生死人也（为言）然随分非无三密互相观行耳。譬中即生谛信如说而行等者生死中行也。知识词勤修方便是也。渐见前相者初地菩提心也。知识语云而开发之是也。修胜加行者知识词周给一国等欤。然望根究竟云前相也。（文永十二年五月上旬于传法院大会予始成此义）或以睹佛法前相者指生死善根望菩提心果云前相欤。如唯识论中云。道火前相故亦名燸。可读文点。施切不已渐见前相也。菩提心论云。若才见者即名见真胜义谛（文）此意也。此开地前位也。尔时下释菩提心也。离疑惑心是白净信心义也。堪能下举根句显因胜能也问。谛信岂非白净信心耶。答。谛信薄地凡夫须臾净信也非净菩提心也。故疏第三云。又行者于众缘事相皆以谛信行之。若勤苦多时未蒙现益。尔时自思惟○惑障重故（文）初地净信无现益耶又。云惑障重乎。故知今谛信非净菩提心也。前义尔时以下文释成见前相之意也。
    譬如有人等者。谓以涅槃经贫女伏藏譬为今经菩提心之譬欤。故涅槃经第八云。善男子。如贫女人舍内多有真金之藏。家人大小无有知者。时有异人善知方便语贫女人。我今雇汝。汝可为我芸除草秽。女人答言。我今不能。汝若能示我子金藏。然后乃当速为汝作是。人答言。我知方便能示汝子。女人复言。我家大小尚自不知。况汝能知。是人答言。我今审能。女人复言。我亦欲见并示我。是人即于其家掘出金藏。女人见已心生欢喜生奇特想宗仰是人。善男子。众生佛性亦复如是。一切众生不能得见。如彼宝藏贫人不知○善方便者即是如来。贫女人者即是一切无量众生。真金藏者即佛性也（文）。
    即是白净信心义也者。释摩诃衍论释信云。令心性纯净明白（文）唯识论释信云。心净为性（文）故云白净信心也。若依深秘菩提心即白色圆形。故云白净欤。问。能求菩提心专智惠为体。何云信耶。答。信相应惠是菩提心体故。若与信不俱起惠不净故。若非惠者何有知自心。菩提翻觉知故也。若无信岂有心净义。智净依信故云净信。犹如云念住矣。但智论中非由惠等者遮不与信相应之惠欤。故智论云。佛法大海信为能入智为能度（文）或初入专依信故非终无惠矣。或疏第三云。一切善法以信为首。当最初说之（文）或云。菩提所求果。菩提之心故云菩提心。若尔但信欤。私云。依主持业随宜。准性相释。信不独起必与惠俱起故。法界无差别论疏云。菩提此云觉。谓佛果大觉。于此大觉起心正求。从境目心。故云菩提心。又释。准下自性净心则是性净菩提。故云菩提心。此乃菩提即心故（文）私云。此释持业约本有依主就修生也。今征云何菩提。菩提心论中云菩提为因。皆依修生而作持业欤。或又依主。又名能求故。
    释论亦云等者。智论第一云。问曰。佛经何以故初称如是语。答曰。佛法大海信为能入智为能度。如是者即是信也。○如梵天王请佛初转法轮○受梵天王等诸天请说法。以偈答曰。我今开甘露味门。若有信者得欢喜。于诸人中得妙法。非恼他故而为说。佛此偈中不说布施得欢喜。亦不说多闻持戒忍辱精进禅定智惠人得欢喜。独说信人。佛意言。我法第一甚深微妙。无量无数不可思议不动不倚不着。无所得法。非一切知见则不能解。是故法中信力能初入。非布施持戒等能初入佛法（文）智证抄云。今案言信力者即三句中初菩提心也。唯一切智人能解了此心耳（文）般若寺抄云。信义（如法华疏）○又如梵天王请转法轮时佛偈言○又法华经汝舍利弗以信得入（文）私云。法华疏者嘉祥义疏欤。彼僧正本意三论故。而又彼疏以法华今文为二乘入十信之证。今疏白净信心为十信之意欤。
    次说大悲为根者。谓于此句有二训释。一者大悲为根可训。大悲即根也。下释云。所修万行即大悲地界所执持故。（乃至）无量度门开发如芽茎枝叶次第庄严（取意）今释云。根是能执持义。犹如树根执持茎叶花果云云前后释意大悲为能执持根万行为所执持芽茎叶等也问。上释云。犹如世间种子藉四大众缘故得生根（文）准此释。大悲地界等应是能生缘。根既所生。何云大悲即根耶。答。疏第七云。净菩提心以五字门为缘生大悲根（文）准此释。今四大缘者智门五义。非大悲故。生大悲根有何失矣。但大悲地界等者。若望万行大悲并四大能执持故。文点可读大悲地界所执持故（云云）若依实义大悲望万行虽有能持义。对智门五义还是所持。犹如根望芽茎等虽能持望大地亦为所持矣。或又大悲是地界所执持也（为言）上文所修万行者不分大悲万行。总云万行欤。故下释云。六度等皆入大悲句中（文）又义上譬种根果次第犹如十地配三句。今文十心次第如十地当十心也。十心时二地已上芽茎等三句时云根故。或云。若望因句种子悲句云芽茎等。若望究竟句芽茎等总云根也。二者疏第三云。谓得净心已去从大悲生根（乃至）方便究竟（文）准此释。大悲作根可训。是万行望究竟云根欤。故上释云。种殖方便根芽渐生（文）种殖方便可类大悲欤。又今如芽茎等文两本义释云。由如芽根茎叶等（文）又疏第二云。以种种大悲万行净治此地名为根（文）此大悲万行俱云根。准此释。根随宜两点皆是。问。准方便为究竟向上向下义。今二点又可上下义。耶。答。此于向上有两点异彼矣。问。若尔菩提心为因句可有二点耶。答。其义何无。若约本有菩提心即因也。若约修生菩提心作因可训欤。本有菩提心生修生菩提心故。
    慈如广植嘉苗等者。般若寺抄云。意慈如植种悲如芸除草秽言也（文）疏第三云。慈悲谓怜愍之心彻于骨髓诸有所作皆为建立众生必使成就无尽法界之乐度脱无余众生界之苦（文）秘藏记云。与乐为慈拔苦为悲（文）私云。以拔苦欤乐方便令众生安立云建立众生也。药师经云。皆以大乘而安立之（文）。
    发起悲愿等者。菩提心能起因也。悲愿所起即根也。悲大悲愿万行。五大愿等普贤行愿故。所谓拔苦与乐下化有情。望无余有情界生根也。妙业皆成上求菩提向一切智地生根也。故云皆悉生根也。此自利利他行皆三句中根句故云生根也。三力中法界力者朝誉云。所观境随观心转云法界力也。又真兴僧都释。三力颂云。意云。新佛功德力古佛加持力法界平等力故○道场庄严自然成就。以此庄严回向法界故云供养。然则安住故云而住也（云云）或云。六大法界力也。先师云。本觉佛性力也。即内因也。以我功德力者自修行之功即自缘也。如来加持力者佛菩萨外缘加被即他缘也。具如释论抄。私云。法界力者一切智性佛种即因也。自善及佛加持一切智门五义也即缘也。故疏第七云。净菩提心以五字门为缘生大悲根（文）是即因缘和合生根义也。故云即是于一切心法具足因缘之义也。
    谓万行圆极等者。初二句向上方便。是修显自利义。次二句向下方便。垂亦利他之义也。后二句通二矣。秘藏记云。从凡位修行六度圆满成佛故曰以方便为究竟。成佛以后以大悲济度众生故曰方便为究竟。向上向下读文有异（文）秘释云。方便有二。随顺菩提方便随顺众生方便异故（取意）向上点云。方便作究竟。谓以因位万行方便成果地究竟之义也。向下点云。方便为究竟。谓以垂迹利物方便为究竟之义也。般若寺抄云。方便为究竟者以利他为究竟言也（文）问。准疏第二释至第八地以去皆名方便地。既八地上。若尔何今云万行圆极。又云醍醐妙果属妙觉耶。答。第二卷作长短二释。若约长义八地上约境界同云圆极云妙果欤。例如四佛四菩萨虽异云醍醐果德矣。若约短义果位是极解脱道故云尔。问。三句废立既不同。何无以佛果为究竟十地以还为根之义。故次下释云。万行所成一切智智之果。说名方便（文）又第二十云。次成佛果入中胎即是方便句也。况非唯果位何有向下方便义耶。尔何。答。一切智智果者因果义相望不定故。对七地前万行八地上约境界同义云智智果也。十心时八地云果中之果故。又第二十释第二第三皆是大悲句（文）第三者第一重也第二第一重为悲句。八叶属究竟欤。若尔何唯云佛果矣。凡三心十心各作二释。外更无别义故。又八地等位有二利行何无向下义耶。或八地上为究竟之中约极位作此释欤犹如真金等者。前以种芽等譬而显三句浅深。今以真金喻示三心优劣。譬虽异所成义无别意矣。或云。上释明为因为根为究竟之义。今文述菩提大悲方便之旨。此义不尔。前释菩提大悲等义分明。今又为因等意显矣。私案谓。于三句各有二。菩提心二者前修生今本有故。根二者前约万行今就大悲故。究竟二者前约究竟今就方便故。问。前文中释大悲并方便义。今文云一切智智果。非究竟耶。答。前虽举大悲为显万行。所以所修万行无量度门为要。故又万行应物方便又为成圆极究竟义。故今文显智智果即方便也。又内具方便岂非果耶。
    规制中权者。抄云。规矩也。制作也。中（去声）者不失之义也。权宜也○所有规矩制作不失于权宜尔也（文）规制中权可读欤。智证抄云。阿阇梨云。规制之权也未详。私谓。中者合也。权宜也。言规制之妙合的于宜矣（文）。
    得意之妙者。抄云。庄子云。言者所以在意。得意而亡言。吾安得夫亡言之人而与之言哉。夫以利人顺天下之望。虽终日常说即是亡言。故知亡言非拄口而不言。但在乎得意。可谓妙矣。今借用之（文）。如摩诃般若等者。此文重释前根究竟二句也。或云。为明第三句有二利举悲句为来由也。彼者指般若所明。或又指今经大悲句。或通二欤。由内下释利他方便已上自利方便也。问。方便是能成万行。何所成果云方便耶。答。方便之究竟故依主立名欤。或方便通所成欤。疏第二云。更开佛地为上上方便心（文）若尔业得称欤。或又依主欤。三昧道品者抄云。谓三三昧乃百八三昧道即八正道。品即三十七品也（文）疏第十二云。谓六度十八一十七品禅定解脱百八三昧门五百陀罗尼门（文）总持门五百陀罗尼门也。
    云何菩提者。前云菩提心是能求菩提心。今但云菩提所求果欤。云开示功德宝所。似示所求。故次下经云。是阿耨菩提（等文）谓征释前菩提心。何匆所求矣。今菩提者以有财名能求心故但云菩提。故菩提心论引经云。菩提为因（文）又开示者开显义即知义。宝所者自心即如实知自心义也。或开说义也。如来征释开说功德宝所之义故。净菩提心望生死所殖。善是宝所。故智证释云。言宝藏者如实知自心也（文）次经阿耨菩提举所求菩提显能求殊胜欤。或又释云。离此无相菩提心（等文）彼又能求欤。又义。守护经云。善男子。欲知菩提当了自心。若了自心即了菩提（文）大师彼经释中引合今经云何菩提等文。既云即了菩提今菩提所求菩提也。戒序云。言菩提心者此有二种。一能求菩提心二所求菩提心。能求心者如狂人解母忽起归宅之心。求菩提之心亦复如是。所求心者所谓无尽庄严金刚界身也（略抄）问。能求菩提心八识中何识分齐耶。答。或云。第六意识也。故菩提心义（不空）云。若依修进起行愿门。即发起妄心求菩提心故名菩提心。故起信论云。则令妄心厌苦欣乐（取意）释论云。以意识中本觉智分薰意识中无明痴分厌生死苦欣涅槃乐（文）又大师释云。遇内熏外缘之力厌生死乐涅槃发始觉日光破无明暗夜（文）依此等释无争第六识发心也。义章第三云。于六识中所修净行熏于本识。于本识中佛性真心名为解性。解性受彼净法所熏成净种子。净种成已熏无明。无明薄故反起六识。于六识中起善转胜如是展转乃至究竟（文）今教发心修行应准此义。故金界仪轨云。心为阿赖耶修净。以为因。六度熏习故彼心为大心（文）此文意识依第八起净用云菩提心也。或云。凡今教意教力胜故。真言行者初发菩提心即第八识也。故心要云。夫修行者初发信心以表菩提心。即大圆镜智纥里娜野心（文）今纥里娜者秘藏记云。质多亦名于栗多心也（文）此意也。若不尔何云大圆镜智耶。彼第八识宁非缘虑心耶。况复今疏自心发菩提等因行证入次第。以第八识为因。经轨明文故。心自觉心。是以第八识知第八识之义。故论云。法尔应住普贤大菩提心（文）又略出经云一切众生所有心坚固菩提名萨埵（文）普贤萨埵同体异名皆第八识也。又金界心为阿赖耶彼心为大心者。净心熏习故有为赖耶转即作大菩提心也。又菩提心义并大师释约迂回行者云尔欤。或顺如常说非今宗实义欤。私更解云。净菩提心已前生死所殖善薄地所起故最初发心意识分齐欤。初地净菩提心是断人法戏论无漏位故第八识发心也。转识得智义又尔也。例如起信论三发心矣。故疏云。此菩提心为后二句因。若望生死所殖善根则名为果（文）可思之。大乘止观上云。谓以意识能知名义故闻说一切诸法自性寂静本来无相但以虚妄因缘故有诸法然虚妄法有即非有唯一真心亦无别真相可取闻此说已方便修行知法本寂唯是一心。然此意识如此解时念念薰于本识增益解性之力。解性增已更起意识转复明利知法如实。久久薰一心故解性圆明自己照已体本唯真寂意识即息。尔时本识转成无分别智亦名证智（文）准此。今又我等凡夫以意识闻说六大四曼等理发心而修三密行知即事而真之理。此意识如此解时。念之薰于本识增益解性转复明利。昼夜薰于一心故解性圆明自己照已体本来不生意识即息。尔时本识转成圆镜智云初地净菩提心也。净影南岳释虽义势相似。彼但以意识证果位此以意识为方便本识证理因位证理犹本识欤。犹如释论初地以上正后二智依业识证理耳。又心地观经第八（发菩提心品）云。自觉悟心能发菩提。此觉悟心即菩提心无有二相。自觉悟心有其四种。谓诸凡夫有二种心。诸佛菩萨有二种心。凡夫二心。其相云何。一者眼识乃至意识同缘自境名自悟心。二者离于五根心心所法和合缘境名自悟心如是二心能发菩提。贤圣二心其相云何。一者观真实理智。二者观一切境智。如是四种名自悟心（文）又云。凡夫所观菩提心相犹如清净圆满月轮于胸臆上明朗而住（文）私案。依此文凡夫最初发心是第六识也。其故说凡夫发心中五俱意识与独头意识名自悟心故。谓初云眼识乃至意识同缘自境者五同缘意识也。同缘边虽非发心识体五俱意识同刹那缘十八界诸法故。此五俱意识起厌求心边云自悟心欤。五同缘边与五识同一所缘同一行相故非发心也。然今同缘自境者非取五同缘为取五俱意识也。其自体虽同见分是异故。又五同缘狭也。五俱意识广故。次云离于五根（乃至）名自悟心者取独头意识厌求心云自悟心也。谓简前五同缘云离于五根等。当知独头意识也。不可云第八识耳。次贤圣二心云观真实理智观一切境智者如次正后二智也。正智观理后智缘事故。准起信论中云正后二智依业识者今又应第八识欤。或是又应第六识。凡夫发心意识外不出第八故。况相宗等意。以第六识为正后二智所依又为发心修行识故。次下又出凡夫所观识云心月轮。是第八识故。故知第八识为所观第六识为能观能求也。问。如实知自心意如何。答。大师二字义云。问。如实知自心如何耶。答。阿字本不生故知自心本不生。谓之知自心也。问。阿字本不生故何云如实知自心。答。阿字本不生之理云实。此本不生理为自心性故也。问。本不生者心性都无故云本不生欤。为当虽有心性无变易故本不生欤。答。非谓心性都无。自性清净无改性故云本不生（文）。
    故复指言者。今此四字结上也谓上如来得一切智虽云菩提心为因。未示彼菩提心在处故。今重云如实知自心而示所在。故指彼如实知自心文云故复指言也。言如人虽闻宝藏（乃至）无由所进故复指言即此意矣。故智证大师释云。私案。言宝藏者谓如实知自心也。人闻宝名不知在处无由进求故。复指言云何菩提谓如实知自心也。故复指言之四字结释上句也（文）又云。阿阇梨云复指之字为句头以行者自心耳之句为句末矣（文）此法全阿阇梨口决。故复指言为句首从自心字返读之。密抄云。前福要令生信。此间要如实知。今疏复指意要信智具足宝藏得现（文）意云。上文菩提心为因者。因者释白净信心义。是即信有菩提也。虽信未如实了知故。今更示以智惠了知彼菩提之义也（为言）此释读文同法全义。但彼释未别信智异耳。三义中初义为胜矣问。菩提心唯知自心。不知他心耶。答。疏第三云。复次深秘释者知众生心即是如实知自心。以能知自心故即能明识他心。如家有宝藏即善鉴他宝（文）。
    如上所明等者。智证大师抄云。如上所明等者疏上文云。佛意如是。我第一甚深微妙无量无数不可思议不动不倚不着无所得法非一切智人不能解。故以信力为初。今案。言信力者即三句中初菩提心也唯一切智人能解了此心耳。若寄佛意之言于言无妨。若言疏师之所指者于事无便。若就人师解者可以复指之四字为论结辞也。若言佛语者以此四字为句头以不从他得可为句末耳（文）私云。上佛意如是等是智论第一卷文也。何为佛语耶。故知。如上所明者指菩提心为因等文也。此菩提心第一甚深微妙之法故。
    了了证智是名成菩提者。或云。今成菩提者初地菩提心位故分证也。不由他悟不从他得文同华严经自悟不由他具足同如来文。彼既云即得入初地。全同今初地菩提心。又具足同如来句同疏下当知行人则是位同大觉也矣。加之次下答说释引信解品穷子譬类今成觉彼既中根声闻至法华而开初住觉喻穷子知父也。能譬既分证。所喻岂究竟耶。又义。既云了了证知。又上云非一切智人则不能解。可究竟成佛。彼华严犹云。初发心时是因成正觉是果。一位即一切位乃至佛果无不圆备故云正觉。岂是因中说果耶（香象释）况。今宗乎。依之别本即身义以如实知自心为究竟即身成佛。但于不由他悟同者彼虽初地此究竟何失。初地犹尔。况佛果耶。故疏上释云。如来自证之智设以神力加持亦不可示人（文）又位同大觉等释即顺如常之说欤。又信解品譬喻随义转用欤。况彼文同上所引或有初发心时即得无上菩提之文。彼既一生成佛证。此何不尔。又义。可有二意。若约顿悟究竟故。云了了证知。又云一切智人所解。若约渐证是分证故取信解品譬。又下云然非究竟大牟尼位也。故上所引般若经两菩萨即此意。秘藏记十六顿证渐证二类别本即身义大机小机是其证耶。又清凉演义抄第二云。初发心时便成正觉者。正明以初摄后通于二义。若住满成佛即是当位以初摄后。若究竟成佛即异位相望以初摄后（文）可为准据矣。又义。凡今教意。若利若钝开发初地菩提心一切机皆顿证也。譬如开宅中宝藏时珍宝悉满足也。若尔今成菩提何有分证义耶。但论利钝不同是生死凡夫位非菩提心以上也。今教意地前不立位也。信贤位摄于十地名信解行地故。或经轨中地前开信贤或二地上论渐证。皆是教道施设非实证义。且为令知功德品数开说也。犹如彼天台云法在一心说必次第又华严云印纸同时读时前后矣。问。若尔如实知自心时凡夫业惑贪等转即为功德欤。又不尔欤。如何。若云转者欤显乘何异耶。若云不转者生佛何异耶。答。大师云。知名佛不知名众生（云云）于法之体性佛性然德故不可论转舍矣。故异显乘。又如实知自心不如实知自心故生佛自异矣。不如实知自心者论云无始间隔是也。问。凡圣贪等无差别者。诸佛又可行欲事耶。答。不尔诸佛开如实知自心故以贪等作利众生佛事。众生不开如实知自心故以贪等增三途业矣。例如长者宅中虽有毒药知运用方便受用故无失穷子宅中毒药不知方便故害其身矣。问。若尔生佛二界贪等性修不同也。何异显乘耶。答。彼达摩宗以惠可本无烦恼元是菩提为极顿者。是谈一有一无故未及显一乘立性恶矣。又天台等虽立性恶。未及此宗全恶是恶之即事而真故异也。问云。天台智礼等谈修恶全体即性恶故。指要云。烦恼生死既是修恶全体即是性恶法门故不须断除翻转也（文）何。答。彼虽成全性起修之谈。不及此宗现觉诸法本初不生之谈也。所以彼虽遮烦恼菩提二物相合背面相翻而谈直须当体全是方名为即（云云）犹未废性修二门。故彼释次下云。诸家不明性恶。遂须翻恶为善断恶证善○既不能全恶是恶（文）是即虽遮烦恼菩提二物相合即。还成性修二物相即。今宗不然。法法尘尘悉法佛法尔体无性修二门故。然则显教一乘虽甚深。缘起因海修惑归性德果海谈即故也。此宗性海所六大本有谈故。法法尘尘悉本有云即者。当体即也。非摄末归本矣。六大相望虽作主伴。俱本俱末也。彼显虽俱体俱用。用犹因分不见果海用也。故秘藏记云。性之处性相宛然而本有也（文）。
    所谓愚童凡夫等者。愚童凡夫世间三心。识性二乘唯蕴拔业也。或识性二字属上句欤。点云。少有能信识性（云云）然属下句文言善。二乘云有识萨埵故。发心正觉四个大乘也。又云。识性二乘大小乘也。如实知自心是天台。彼宗云如实知自心。故初发心时便成正觉华严。彼经有此文故。又义。识性二乘但小乘。如实知自心真言。四个大乘通知不知故。且略之欤。问。住心论云。如实知自心竖有十重浅深（云云）今何二乘等云不知心耶。答。彼一毫善皆知自心之用故云尔今云少有能信。又云虽自观察是也。此就正约体故。二乘等云不知也。问。若尔异生羝羊有此义耶。答。或云。异生又分有其义。有知过义故。故大师释云。九种心药（文）又云十重故。或云。大师释云。一向行恶行不修微少善（文）又愚童痴暗不信因果之名也（文）疏云。愚童凡夫违理之心（文）无知心义也。先德释云。愚童持斋修善始（文）但云十重。又九种心药者言总欤。私云。释论中或觉知前念起恶即云十信。或未得十信前有厌求（云云）抄释云。此是根钝懈惰之流。若是利根健勇之者闻法发心即登信位（文）准此释。异生中若钝根分有知过未必改。若利根知过即必改故第二心也。故宗家两释无违。疏又今文愚童凡夫许信。下文云违理此意矣。又云。知过必改齐贤圣第二心。例如释论中觉前恶止后恶俱为十信矣。
    彼法少分等者。抄云。言彼法等者。即彼从缘生色最微少法也。谓阿耨○菩提但是自心。若离自心之外更无有似彼七微合成微小之法而可得者也（文）私待此自心阿耨菩提指众缘生法云彼也。是者此义也。故疏云。此无相菩提心（文）彼法言广通缘生色。小分言其中取七微合成也。智证抄云。言离此心外无有一法。若言有者同于外道及小乘也。故言此无相菩提心中无有彼法少分矣（此乃私谓未闻师判也云云）。
    无上正遍知义前已说故者。上文云。梵云三藐三佛陀者。三藐名正三名遍佛陀名知故曰正遍知也（文）此中虽释正遍知义。未解无上义。然正遍知义简二乘菩萨之名故。无上义自显欤。或又上文释妙吉祥云。妙谓佛无上惠（文）又释妙执金刚云。更无过上义（文）指此等文云前已说故欤。
    七微合成等者。抄云。阿耨之言或云阿拏。此云极微○谓四方上下及于中间各一极微名为七微。谓七极微互相触着不相离名为合成（文。惠晖疏释同之）智证抄云。入正理疏下云。至初成初两常极微合生第三子微。虽体无常量德合故不越因量。名有二实。自类众多各各有彼因因二极微之所生。故自此已后初三三合生第七子。七七合生第十五子。如是展转生天地。皆名有多实。有多实实因之所生麟记云。言子微名有二实者濮州云。子微名能有。父母为所有。子从所有以立其名。名二实也。三三合生七七合成等者此中意云。孙微也。有翰记云。最初两两极微合生一子。子等父母二微能生所生合在一处总名粗。余之微亦然。今案七微合成者初三三合生第七子。子微名能有。父母为所有。此乃粗尘也则小乘及外道所计三物在无相菩提心外以为所破也（文）意云。疏两常极微者父母极微也。小乘外道极微云常住。故云两常欤。子微已下云无常欤。初三三合生第七子者父母极微。合生第三子。微是三微。又如此三三此三三合生第七子微。即孙微。三三合子微所生故此子微云孙微欤。此第七孙微位七微合成也。私云。此义未详。彼疏文胜论计执。何通小乘义。故光师释胜论劫成义云。彼执劫坏之时坏粗色事不坏常微。各各别住。劫将成时众生业力令常极微两两和合生一粗果。量等父母。所生之粗果复两两和合共生一粗果。故复量等父母。如是展转两两和合成大地等（文）彼疏文云至初成指成劫也。斯则外道计全不通小乘义。况复最初生粗果。是若约能生但二微。若能所合者三微合成。何取孙微位合今七微合成义矣当知。今七微合成者俱舍论等佛家七微合成义也。故麟记云。以对向六方及中须七也（文）故知演密义为胜矣。问。小乘又三世实有法体恒有故存极微实体。何不云常耶。答。小乘意。众微聚集色法过去谢时众微散虽住法位。已谢极微更不为劫成之因。有情共业引起别风而为成劫之因。故俱舍论云。由诸有情业所生风能为种子（文）又现在聚集色法未来藏极微流现在时成质碍义矣。问。若尔大乘又可尔耶。答。大乘不然。不许实极微。故麟记云。若准大乘无实极微。但是觉惠分拆以为极微。此是识心所变。非积小成大。若小乘中说有实极微（文）若依一乘者一心缘起色法。何存假立极微矣。若依自宗法佛法尔三色不可云缘起而已。
    次说因缘等者。抄云。因缘者所以义也。谓次前经说阿耨菩提心外更无一法也。次征释所以云何以故。虚空无相是菩提等此则经中喻显所以也（文）。
    无量无边秘密甚深之事者。或云。六大四曼三密等无边万德云秘密甚深之事也。
    又如虚空远离戏论等者。或云。前遍一切处毕竟净等约理虚空释之。此远离戏论无知解相等依智虚空解之。故云金刚惠耳。或云。前释经虚空相是菩提句。此解无知解者等二句。私云。一文二义。何切配矣。谓唯是心自证心等释经是菩提文。合譬中又如（乃至）分别故。是中无知解等释经无知下二句。合譬中无知等二句也。前释又离一切下释无知下。已上释经上句也。毕竟净等是菩提义故。一切相动相分别等皆知解义开晓义故。抄云。无分别者无知解相无开晓相故（文）故下释云。若分别少分能所（所知解法能知解者云能所也）即取法非法相。不离我人众生寿命（等文）当知。无小分能所分别故云无分别。不取法非法相故云离一切相也。
    唯是心自证心等者。疏第六云。正觉三昧觉诸法本不生故。唯是心自证心心自知心（文）又第九云。以此如镜之心鉴如心之镜故。说心自见心心自知心。智之与镜无二无别（文）慈氏仪轨云。以心置心以心观心如实知自心即是母地心（文）抄云。谓诸佛自证三菩提在一切众生相续中法尔成就无有缺减。要由自觉非他传授等（文）意自证三菩提自悟不由他故云尔也。故疏下释云。唯是心证心不由他悟（文）私记云。心自证心者始觉会本觉。心自觉心者始觉智觉真如理（文）或云。疏下释愿识心心胜云。初心是自觉之智。次心是心之实相。意明境智俱妙（文）准此心言含理智。上句是理下句是智也（云云）意云。心自证之心。心自觉之心也（为言）私云。二句同初地净菩提心第八识质多心觉证妙觉究竟第九识干栗陀心也。五转中东因中果不二冥会义也。发心即到初心即极之意也。此二句中且上句约所证故云证下句就能觉故云觉。又案然释云。以第九质多求第九干栗驮（文）准此能求所求俱第九识。故云心自证心等。但用二句者。谓于一种第九识约能求故云觉约所求故云证也。谓第九识中因时为因。即第九质多义即能求也。东因时为果。第九干栗多义即所求也。故大师法身三密观云。瑜伽经中台上佛为第九阿末罗识。此宗因果义逆顺次第四融相即重重无尽（文）私云。逆者中因义顺者东因义欤。
    无知解法等者。先德释云。虚空相是菩提者子地轮。高穷法界顶故虚空即地无二无别也。无知解者离字地轮无别火轮智惠故云无知解者。字菩提即智惠故。亦无开晓者无风大也。法界横竖皆地轮故不居风轮风。风则地故。菩提无相者水大也。水无定相随器方圆故。无定相故云无相。五大即字地轮之别相。离字地大菩提无别五大五智故（云云）或云。知解自证实智。开晓化他权智也。守护经云。是故菩提无所证相无能证相亦无能所契合之相。何以故。菩提毕竟无诸相故（文）私云。能所证准疏释当能所知解矣。能所契合当亦无开晓句。又准疏释非始开晓等。意少异欤。
    我人众生寿命者。抄云。执取自体为我。计我展转趣于余趣为人。计我盛衰苦乐种种变异相续为众生。计我一报命根不断而住为寿者（文）又云。金刚惠者即般若（文）私云。自证智离我等众相不动不变不可破坏故云金刚惠也。下引释论云佛智惠疏云净菩提心是也。
    譬如虚空等者。此文有多意。或云。譬如（乃至）无所依者上文譬合也。虚空无相譬净心离众相。万像依空喻于一切法无碍也。合说可知矣。即此诸法已下释下诸法无相等文也。菩提相释无相二字。余可知矣。或云。譬如已下皆释下经文也。上经无虚空文故。或又虽举上意下来由故为下释矣谁寻求一切智等者。此三问中初问因句。志求一切智是菩提心故。次二问究竟中。初间随顺菩提方便后疑随顺众生方便也。向上文有二点。谁为菩提成正觉者（云云）又中川点云。谁为菩提成正觉人（云云）此点顺疏释欤。然前点又无违。犹如无知解者句释矣。向下文古点云。谁发起彼一切智（云云）私云。谁发起彼一切智。释云令至妙果。令字起尽可思之。又守护经云。若此菩提相同虚空一切智体当何所求。云何证得菩提现前。一切智智当于何生（文）大师以此文同今经文。生同发起何字当彼字门问何不问根句耶。答。举初后显中间欤。或又第二问根欤。能成是万行故。又义。初问求菩提心之人次问依菩提心成佛之人后问发起菩提心之人也。寻求约加行发起就根本成佛约所期。皆依因句起三问也。意后问可在第二。故疏云。谁能发起此心令至妙果者（文）前既约因句问答。今又可然矣。或云（智月房）问菩提一切智自心之三种也。初问菩提因次问成觉果后问自心也。或云。第三问教主也。
    自心寻求菩提及一切智者。觉心云。自心寻求菩提及一切智可读也。意行者自心是能求也又所求也（为言）故释云。谁变能求谁为所求（文）当知今但答初问显后二也。或又寻求言通答三问欤。观心云。自心寻求菩提及一切可训也。意行者自心寻求所求菩提一切智也（为言）道范云。自心寻求菩提者遣初二疑问。虽二其意同故。及一切智者遣第三疑。虽一法只顺问有三重置及言也。私案云。自心寻求也菩提也及一切智也（云云）意自心二字贯下菩提一切智读之如次答三问也。谓谁寻求问答自心寻求。谁诚菩提问答自心成菩提。谁发起一切智问答自心起一切智也。但初举能求心显所求菩提。后二举所成所发之果显能成能发之心。三答影略互显故各备能所矣。守护经云。一切智体当于心求。一切智智及与菩提从心而生（文）大师彼文同今经。彼文既别答三问。此何唯答初问矣。
    若一切智智即是菩提心等者。牒云何菩提谓如实知自心之文欤。次上云萨波若惠唯是自心是也。依此文起二问也。意云。一切智果即菩提心因者谁为能求所求（初问）谁变能觉所觉（第二问）耶（为言）又复离心之外都无一法者。指前阿耨菩提彼法少分无有可得之文也。次上云无有小法出此心者即是也。依此文发第三问也。意云。心外无一法。对谁人能发此心可令至妙果者（为言）或又谁能已下二句逆次释上后两句。前文唯释初问欤。二义中前义为胜。觉者即成正觉义故。又能所求能所觉义异故。又守护经云。若此菩提相同虚空一切智体当何所求（等文）准此文依虚空相是菩提句似起三问。然异疏意欤。
    若法无有因缘等者。今此一行余文反释前三问意也。故守护经释中。自然成佛已上注入问下故佛答言下注入答下也。所谓此释以答说文推问意加转救难也。意依谁因缘求一切智依谁因缘起一切智依何因缘为菩提成正觉者耶。若法无因缘而得成者。一切众生应不假方便自然成佛（为言）私更解云。若法已下为答说来由作此释欤。故下释答说文毕。虽复离诸因缘亦非无因而得成就也（文）即此意也矣。
    不如实自知故即是无明者。问。守护经中。不正思惟为无明因。瑜伽论。不如理作意为无明因。释论中。依不如而生无明（云云）今何云不如即无明故。答。经论施设无一准。今迷心实相即云无明故。无别能生妄法也。故不正思惟或华严经云无明或涅槃经为无明因也。华严经二十七云。不正思惟起于妄行（疏云凡夫无明为因造业故）涅槃经三十七云。不善思惟因缘生于贪欲嗔痴（文）华严经疏云。不正思惟是行俱无明涅槃说此为无明因。亦无明摄（文）演义抄云。疏初云不正思惟是行俱无明者。此有二意。一者为无明支通诸烦恼。○今取正起行时迷于行过。即行俱无明。非前发业无明支摄。言涅槃说此为无明因亦无明摄者是第二意。为无明支要与行俱。独头起者非无明支。则此一句犹是无明（文）此释意涅槃不正思惟犹云无明摄欤又释论等约体用虽分因果。实是一种无明故。不立六有为。守护经等虽出不正思惟。不增十二缘起故无相违欤。经云。如是二法互为因果互相增长。不善思惟生于无明无明因缘生不善思惟（文）清凉释云。既互相生故即无明（文）或不如实知是遍计所执也。菩提心论云无始间隔是也。依之下文中为令众生知自心约方便遣我。可思之。
    如蚕出丝等者。二譬中初譬显一乘一心缘起之义后喻示三乘诸识所变之旨。或又初显缘起流转之意后示心外无法之理。故云当知离心之外无有一法也。
    譬如人间等者。阿毗达磨经云。鬼傍生人天各随其所应等事心异故。故义非真实（文）又唯识论七云。谓于一处鬼人天等随业差别所见各异（文）此等释人所见又非真实。今何人间净水譬心实相耶。答。人见亦非实今随义转用类净心。犹如眼赤见虽误约明边譬佛见矣。或又旧云一境应四心。或解云。于一水四见不同（云云）今人间净水者取一水边譬净心欤。大师释云。天鬼见别（文）依今疏释。若举人见何但云天鬼耶。或又今文未必依彼经。以于一水见宝火譬迷自心生苦乐也。若出人见则应云随人之心或以净水。既不尔。又依彼经傍生见同可出之。况唯识疏中鬼见脓河（云云）今云火所见既异。何云依彼耶。
    若瑜伽行人等者。此下正释成三答意也。谓下文以方便（三科等）令观心实相。是即见心实相也。即自心寻求义也。心实相者即是无相。菩提者自心菩提义也。亦名一切智智者自心一切智义也。此心求菩提心成觉心起智。如是心自证心等义离缘合起缘散灭三乘生灭之因缘而依缘合无起缘散无尽不生不灭之因缘而得成就故云虽复离诸因缘亦非无因而得成就也矣。前述问意云。若法无因缘而得成者。众生亦应自然成佛（云云）今答此意故云也。正观三法实相者抄云。若瑜伽行者正观三法心虚空菩提与实相等。岂非因缘耶（云云）智证抄云。三法未定（云云）或云。烦恼业苦三道云三法也。或云。自心菩提一切智智云三法也。私云。心虚空菩提经云。三种。未云三法。三道疏中出未见经文。又云心菩提智智不可然。若指彼何观三法实相云即是见心菩提实相耶。故知。三法实相者观三科实相也。经并疏皆约蕴处界观心实相。故云。次下复次世尊欲令众生如实知自心故。更以方便分别演说（文）方便者约三科等观心实相也。又下释云。以上广对五阴。次复说十八界十二处○此三法已摄一切法（云云）经云。若色若受想行识若界若处（文）此文明镜者欤。又经疏中虽举外道我见等。三科为宗故云三法欤。
    心不在内不在外等者。今此内外唯十二处欤。云但观内外十二处故。蕴界下别明故。又两本义释中牒经文。不在内六处不在外及两中间（文）或通蕴界欤。界门六界外十二界内。蕴又一外四内故。如摩诃般若无量门广故。但观者对所摄一切法云但。非遮蕴界欤○两中间者。疏十五云。外境内心。以身心观照为中间（文）义释十一云。外境内身。以心观察为中间（文）私云。疏释少异。然疏释俱心境合缘为中间（云云）。
    既离相等方便者○此三方便前于内外中间各可有此三也。相者相在即离合观两中间欤。中间有二。谓遮表也。即离合故。亦即亦离是表也。合故又非即非离。即遮也。内外合观又尔也（西明释云。解云。非即非离即是亦即亦离。其义如何。若表即离成第三句。若遮即离成第四句。谓即故非离离故非即。文）外人所计有三种故。能离方便有三也。唯识疏云。论一者即蕴。述曰。有计我体即是蕴○二离蕴。即体非蕴。三者与蕴不即不离。犊子外道计（云云）。
    如来应正等觉者。心实相也。故释云。此宗辨义即以心为如来（等文）问。所谓内心之大我也（文）非指外道所计真我耶。今复约真我明心实相（文）此意矣。答。大我者法身大我。非外道真我。于此无相菩提心大我计青黄等真我也。守护经云。善男子一切如来说此心相非青非黄非赤非白非红非紫非金色○非非男女亦复非是亦男亦女（文）此经所说云心相。佛为如来。然皆非外我也。今水精色云金色不男女者当非男女欤。又亦男亦女又不男女摄欤。法华云五种不男故。谓非男女无形亦男亦女二形欤。
    然此等众相悉从众缘生等者。问。青黄等众相是外道所计当情现无法。何云众缘生耶。答。或云。不了自心故而作是言（云云）外道不了菩提心故。谓于依他显形等色妄谓计我故云众缘生欤。如三界同性也。若不尔者何云青实相不坏故耶或云。直于心法作青黄等计。我宗青黄等云缘生法。何为常我耶（为言）问。青实相不坏故者。即事而真故遍计所执云不坏欤。答。彼所执我是体用都无。何云实相不坏。当知。于依他显形生我相故。约所遍计依他作此说欤。或遍计理无与真如不变一际故云尔欤。
    如有外道阿阇梨等者。智证大师疏抄云。外道阿阇梨黑月夜等可求本文。自余小乘论等皆可求之（文）又云。外道阿阇梨者大唐有道士法师。俗谍其处有听者世许法师礼称云南无不可思议功德。俗人嘲云南无不可听闻（偏徒筹所见也云云）。
    开发心明道等者。疏下文云。法明者以觉心本不生际其心净住生大惠光明。普照无量法性见诸佛所行之道故云法明道也（文）今心明约能见净心下法明者据所照法性。能所虽异俱名净菩提心也。心王如来者内心之大我。经云如来应正等觉是也。
    心非欲界同性等者。智证抄云。心非欲界同性等者。疏云此心不与三界同性也。读之者可存意（云云）读之者可存意者上牒界及趣文云亦是对诸妄执等。前约着处或对真我。明之毕。今又约妄执故云亦是。而其下云此心不与三界同性也。总似释上牒文。然今文但释界非趣故有此劝欤。或云。三界六趣是总别异故次下云次广分别。明知广三界云天龙等也。私云。三界六趣若约有情开合随宜有广略（趣中天有三界天故界广趣略也。又界中欲界有六趣故趣广界狭也）若约其体趣狭。但所往故。对中有是能往故。三性中趣唯无记也。然界广通善染外器中有故。光记云。然由烦恼界有差别。由异熟蕴趣有差别（文）故知。三界同性义不释八部文也。亦是诸妄执等三句通界趣总句也。广分别者且约欲界诸众生趣。守护经云。心非欲界性（乃至）非人等一切同类（文）私云。今文趣又云同性。彼经趣云同类。同意欤。可寻矣。
    谓非想处即是涅槃者。抄云。谓有一类外道得彼非想非非想处。定计此最极清净处以为涅槃也（文）。
    梵王毗纽天等者疏第十云。一切众生因梵天故名一切众生主。能生一切有情故也（文）又云。次毗纽天有众多别名。即是那罗延天别名也。亦是佛化身（文）智论五云。如韦纽天秦言遍问。四臂投贝持轮骑金翅鸟（文）此中或计涅槃或云生诸法。未见界趣同性义耶。然彼天即计涅槃又彼天生诸法。即所计我故天趣同我欤。问。毗纽天何界天乎。答。弘决第十云。毗纽天亦云违纽天亦韦糅天。此翻遍胜。亦遍问亦遍净。阿含云是色天。俱舍云是第三禅顶天。净影云处在欲界之极（文）又云。韦纽是梵王之父母（文）私云。准此释。通欲色二界。然今欲天欤。所计我标欲色无色举三天逆次举三界天欤。其下能破云经三界故。
    八功德性不与彼同等者。此水性并宝性譬心性。随器殊味遇物同色。心性随缘而成界趣之义也。虽随缘然水性宝性不与彼同。是不变义也。上文况令心性同于彼性耶（文）此意。心性者理性彼性者界趣事性也。
    复次世尊将欲开示等者。或云。今此释通前约外道我明净菩提心之二段文作复次释也。故云故佛说言如来非青等也。普门示现六趣身者通四重坛也。中台首陀会天形四佛轮王形故（云云）私云。疏第三云。第三重一切众生喜见随类之身（文）又云。自脐以下现生身释迦示同人法及二乘六趣（文）又当卷上云。所言等者乃至诸天八部五通神仙（文）此等说外部文也。准知今又六趣之身者但第三重圣众也。中台四佛虽府同人天是皆佛身也。十界圆坛宁限六凡无四圣耶今举六凡显四圣欤。凡今释意行者不识因缘生故。于本尊海会显形男女等而生戏论故。作此说也（为言）。
    三界六趣者。三界经说分明也。六趣者指八部众文欤。准嘉祥义疏。龙是畜生。迦楼罗者此云金翅鸟。揵挞婆一云属鬼道。一云属修罗道。紧那罗是畜生道摄。紧那罗此云疑神。亦云人非人。其形似人而头有一角（取意）又云。八部鬼神本悉非人而变作人形来听说法故云人非人也（文）又仁王疏云。药叉此云威德又翻傍生（文）或释云。八部即天鬼畜修罗（文）准此等释今八部众中无人及地狱。何云六趣耶。然六趣摄故云尔欤。或约多分欤。又法华经云。尔时会中比丘比丘尼优婆塞优婆夷天龙夜叉乾闼婆阿修罗迦楼罗紧那罗摩□罗伽人非人（文）嘉祥疏云尔时会中下文为二。初辨四众。上四华正表四众悟入一乘。今明四众睹瑞欢喜。及诸天龙者上地六种震动表人天六道普皆成佛。故今列六道之众欢喜也（云云）此又八部释六道。可为良证矣。然经四众八部中四众是人也。八部中阙六道之中欤。法华会座地犹众不来欤。嘉祥法华疏云。依陀罗尼经有地狱众。今会所无（文）今经会座有无难知。现图曼荼无地狱道善无畏所传漫荼罗有地狱众。可寻决矣然轮圆具足坛何阙彼矣。
    前说不在三处等者。或云三处者次上所举三界同性义也。三界处故云三处也。故次下释云。若心不与诸趣同性（文）此意也。私云。三科云三处欤。云已摄一切法故。三界不摄无漏无为等故。故上释云。但观内外十二处即摄一切法也（文）前总约根境观心今六根各别观心。故云复一一历法分别。例如俱舍云愚根乐三故说蕴处界三也。或云内外两间云三处也。今文但举六根是举六根界显余十二界欤。故释云乃至阴入等。今举十八界例五阴十二入也。
    乃至阴入诸法皆应广说者。乃至十八界中今举六根故六六识云乃至也。阴入广说者如十八界五阴十二入一一历法可分别故云尔也。若不尔则阴入是略说。何云广耶。又上文说内外十二处。何重示矣。若尔界及蕴先文无总说。何今云为未悟一一分别。又俱舍云。愚根乐三故说蕴处界三（文）准此释设依根不同不乱阴入界上中下根次第。而一一分别释可作此耶。答。相望不定机根万差。今为未悟说界是望前十二入故不违俱舍说。又三科一一分别对前处内外分别故。又于前不举阴界者经中前唯说处今偏说界互显而瘘阴欤。疏探经意云阴入广说也。又下文中开蕴合处界。佛智巧妙前后影略三科开合周备矣。问。若尔何下文为未悟合处界耶。答。众生乐欲不同故。又名字数多迷真实故。
    为破边见声闻故者。谓于不住眼界等文有二意。前正释明约外道计今复次约声闻边见也。如犊子阿毗昙等者智论第一云。是佛法中亦有犊子比丘说。如四大和合有眼法如是五众和合有人法。犊子阿毗昙中说。五众不离人人不离五众。不可说五众是人离五众是人。是五法藏第五不可说藏中所摄一切有语道人辈言。人一切种一切时一切法门中求不可得譬如兔角龟毛常无。复次十八界十二入五阴实有而此中无人。方广道人言。一切法不生不灭。空无所有。譬如兔角龟毛常无。如是等一切论议师自守其法以为实语余者妄语（文）今二部释依智论文欤。是人法在不可说藏中者三世无为不可说藏五法藏中四种是法不可说藏即我也。何云人法在彼藏耶。谓法字增欤。故智论但云人。又义释无法字矣。或云。今人法者非人与法。人即法与。犹如云眼法矣。故十二门论疏上云。犊子部云。四大和合有眼法。五阴和合有人法。今明眼从四大生则无自性。人由阴有。义亦同之（文）问。此犊子所计我人法二我中何耶。答。论既云人。又嘉祥释云。入真观故即见我空。出于俗谛别有人体（文）依之大师并慈恩清凉等皆立六宗时。以犊子入我法俱有宗。唯识论中以非即非离我出破我文。又慈恩宗轮疏云。其犊子部谓补特伽罗非即蕴离蕴。谓实有我非有为无为然与蕴不即不离。佛说无我但无即蕴离蕴。如外道等所计之我悉皆是无。非无一分可说。不即蕴离蕴。我既不可说亦不可言形量大小等。乃至成佛此我常在（文）又西明释云。问。如下所说犊子部计非即离我。二障之内何障所摄。答。言烦恼如何罗汉起烦恼障。若所知障如何论说生空智断。三藏解云。是我执故烦恼障摄此部未得罗汉果时所计我相同佛在时犊子外道。由斯立号名犊子部。初谈未成罗汉时计故说彼部亦计我。理实得果已断我执（文）私案。慈恩释乃至成佛此我常在者但依蕴等假施设我名非实我也欤。故彼疏释彼论依蕴处界假施设名云。谓我非即蕴非离蕴处界亦尔○但依蕴等假施设此义名我实非蕴等（文）又僧侃释云。依婆娑有二。一假名二神我。若计神我是外道见。若计假名则非邪见。犊子但计假名异于外道故不妨是罗汉（文）西明意。未成罗汉时起此计者似依俱生我执。若分别我执见道已断故。然今非即非离我依邪思惟等立不可说藏欤。若非分别惑何有此义。彼师释难决定矣。了义灯第二云。要集云。有解。瑜伽四计唯有分别。此中第三俱生收。任运我执不计即离○今谓。瑜伽唯说分别。此论通二。此义可尔○又彼犊子却谈未得圣时计者如何。不许异生身中起分别见由此。第三通叙通破。分别俱生于理为胜。今谓。不尔若唯分别可顺论文。彼立五藏我在第五不可说藏。岂俱生见作是计耶。又不得言犊子部计却谈昔计。非据现计。理亦不尔。宗轮论中现叙彼等同计我故。若尔无学如何更起我执见耶。答。如前解。或可得言唯有学凡作如是计（文）私云。瑜伽四计者唯识三计中加亦即亦离句欤。此中第三者唯识三计中第三非即非离我欤。今谓下者要集自义也。今谓不尔等灯师能破也。又犊子立三聚谓。有为聚无为聚非二聚也。五法藏时开有为聚为三世故非二聚是不可说藏也。又义。犊子所计我又法执也。无学执我大失故。故住心论云。唯蕴无我一句。摄一切小乘法尽（文）二十部异计。皆摄此住心故。故大经要义云。唯识义灯释犊子部计云。今据情解妄谓为我故叙破之。实是法执（云云）故据情解。犊子部为我有宗。若不尔。无学执我大为失。故二寺者后得智。尚不知自证。况有漏心不知自执。于自法执谓为我执。故虽谓我实是法执。如彼瞿波阿罗汉。作圣教要实论说有我人。而实法执也。若嘉祥意。以有漏心言出俗者。其义稍似义灯释。然彼师意难决定。故且依灯师可为定量（略抄）准此意。慈恩此我常在者。据情解云我。实法执故。成佛犹在但依蕴等假施设名者。于法执假施设我名也。又今疏第二卷中。以犊子有部两种计同补特伽罗。宁于法执非立我名乎。
    非见非显现者。抄云。心体向外名能见相。反似外境名能现相。翻此名非见非显现也（文）此心带妄执。能缘所缘云见现也。故次下举因云。虚空相心离诸妄执。亦无分别（文）。
    一切众生本有佛知见性者。或云。成实论中云有识含灵。是本有佛知见义欤。若尔成实论又小乘摄故。可属边见声闻也。依之上牒文。至非显非显现为一具文矣。或云。彼初释意。彼释各别牒释。何属边见。就中云今说不住诸法。是局经不住眼界等文。不及非见等句也。况约十住心时。既就外道二乘等明心不可得义。今文专约法相三论可明心无相欤。所谓本有佛知见性。三论悉有佛性之义。如是常理者。法相理佛性遍在之谓也。天台华严。同初地净菩提心故。未必为所遣也。故大师以今一段经文证第八心。可思之。或又本有佛智见性者。天台四佛知见义。如是常理者。如先三乘一乘。各举初显后。九种住心皆所遮遣故。但于为第八心证者。且无相义一分同故。虽证彼意终别。彼应佛四言离绝境。此法身如义遮情之说故。又为能所遣无失。又安然云。此二人是别教菩萨（文）又智论中。犊子萨婆多。次举方广道人空无所有之计。兴今文异也。又守护经云。于三世中亦不可见（文）皆以世谛言之耳者。或云。大乘所立本有佛智见等义。望今无相净菩提心。遮有相世谛也。凡有相者。皆是虚妄者。即此意欤。
    又经中自说因缘者。或云。心不住已下一段因缘也。谓标为未悟者等云今复结言。复字起尽可局当段也。私云。今此文局当段。下所以下文通诸文欤。所以然者。大师以经疏文注入守护经时。秘密主心不住（乃至）无分别之文为一段故。又疏释皆别段置经云言。今不尔故。准上文。何以故虚空相是菩提等文。明次上文因缘。今又可同彼矣。又今文。为未悟重示故。更出因缘欤。次下一段虽征二文。兼广通诸段欤。三种无二义。同自心寻求菩提及一切智之意故。又如上种种入清净门自心寻求菩提义。通上诸段故。前述答说意。云观三法实相（乃至）亦名一切智智。对彼故云今复结言虚空无垢即是心等耳。
    离诸妄执亦无分别者。经云。离诸分别无分别（文）守护经云。以是义故。远离一切粗细分别（文）准守护经并疏上分别无分别如次云粗细分别。今诸妄执者粗分别。无分别者细分别也。故疏上释云。以无妄执分别。无分别亦无也（文）依此意。离字贯无分别读之或今疏释未见粗细二重。离字但被妄执读之。然守护经文上疏释分明故。若无分别下。遮细分别欤。合譬说毕竟净故句。遮细分别故毕竟净也。文点云。若无分别。即是离一切相也（云云）意细无分别离一切相彼离也（为言）一切分别无能染污之者者。离妄执分别之义也。
    心虚空界等者。界者性义。非世间空界色。释中云虚空无垢是也。即法性空理。若不尔者。何云三种无二。故守护经云。此虚空性即心性故。如其心性即菩提性。如菩提性即陀罗尼性（文）三四虽异其意同耳。问。上文譬如虚空界等文。彼既譬也。此何不尔耶。答。疏释上文云。以世间易解空譬难解空也（文）今虚空界彼难解空也。
    皆为发明自心寻求菩提义等者。实范字义第五云。皆为发明自心求（十四本无求字。十本有）菩提义○究竟不思议中道义也（云云。虚空无垢者虚空界也。虚空界者大空也。以喻名法故云虚空菩提）文意三法本来同一实相也。即此同一实相名为一切法界心。即此一法界心即真而假。真故无能所异。假故悲为根本。方便满足名中道也（云云）。
    即此一法界心等者。净菩提心也。大师第八住心。云一法界心一道无为真理。即此意矣。虽因缘等者。或云。今文菩提心。为根究竟作因缘也。私云。上文释见心实相云。虽复离诸因缘。亦非无因而得成就也（文）今释同彼。彼既菩提心因缘。此何不尔。意云。一法界心虽因缘不生。而不坏因缘。菩提心实相生也。以不生故无能所生异。以不坏故非只菩提心生。亦无非为根方便满足也（为言）又上释云。智性种以五义为缘。至菩提妙果。所谓不生不灭之因缘也（取意）准此文。依菩提心因缘生根究竟故。云亦得悲为根等矣。守护经云。如是一切皆以大慈大悲而为根本。方便波罗蜜之所摄受（文）彼经约利他方便故云摄受。今经约自利究竟故云满足矣。
    佛已开示净菩提心等者。云何菩提谓如实知自心文也。因此文明三句大宗也。亦得悲为根本方便波罗蜜满足等是也。又云何菩提已下至此文。皆开示净菩提心也。心不在内并非青非黄等开示菩提心。故次下云无量方便皆为令知识其心。即此意矣如此经者当知一切修多罗等者。或云。一切修多罗者。除大日经其余显密诸经也。以今经三句摄诸经。不可漏显密经。故次如释迦所说者。指上一切修多罗也。显密诸经皆释迦说故。故以大日金刚顶入释教录。以释迦说例三世佛说也。但至决了说者。其中就浅略作此说也。或云。一切修多罗但显经也。显释迦说。密法身谈故。但不举金刚顶经等者。彼又能开故。同今经不别举也。金刚顶部中又说三句欤。故吽字义云。遮那经金刚顶经等说。菩萨人菩提心为因。大悲为根。方便为究竟（文）私云。金刚顶部因行证入义即三句故欤。以指守护经欤。或仪轨等中有说文欤。又一解云。金刚顶部虽有其义无正说故。皆为所开而入一切修多罗也。守护经虽有三句说。释迦说故又传宣故犹为所开也。如释迦说等者。一切经有显密中。于显中以释迦说而例余佛说也。智证指归云。令案。横统之言无所不统。总十方三世一切修多罗同归于三句。本自无异辙。明知在一切经后。诸经犹文此经如印。以三摩地印印一切诸经为法佛秘藏（文）私云。若准一刀经后文。能开似局今经。若依三摩地印。似通金刚顶部。彼又三摩地教故。
    我说诸法如是者。智证疏抄云。今案。诸法如是一切大小诸法。无非此无相菩提心故。今此经统开演说令知同辙。故言一切修多罗意皆同在此也。可知。一代诸经之根源秘藏矣。统摄之义明在此文（文）私云。我说者。大日今说。开会说故云统开演说。所开是大小乘诸经法故。且依此释。我说诸法如是可训矣。或说诸法如是（云云）意我说大小乘诸教皆为三句（为言）又义。通大日释迦欤。谓如此经者等。以今经开显经也。如释迦等者。约守护经传宣三句三开余佛显经也。故又下释中。以法华及今经为开会说。可思之。问。准上文。诸法者十二处三界等法。约彼明心实相故云诸法如是知识其心。若尔何云诸经。又今诸文皆明菩提心实相。何云三句乎。依之守护经云。我于此诸菩萨等大众之中。说如是法为净广大菩提心。为令一切了知自心故（文）尔何。答。故上文结成此菩提心三种无二与根究竟为因毕。云我说诸法如是。非开会义乎。但守护经文。说字贯下句读之。意云。如是大小乘法。为净广大菩提心说也（为言）又三句者。菩提心三句摄故云尔。或菩提心又有短三句故。又明菩提心三句大宗显故。
    建治元年六月比。于高野山以传法会谈义之次。逐月驰笔毕。以南都中川法泉房令清书毕。同年八月上旬。于醍醐寺中正院加点毕。是则励初心之劝学。为后生之次粮而已。
    金刚佛子赖瑜（生年五十岁）。
第0章 大日经疏指心钞卷第七

　　

第0章 疏卷第一之七

    经若我若我所者。五见中身见。于五蕴执我我所也。我者我身也。以常一主宰义名我也谓我见颠倒缘非我五蕴。邪推度执常一主宰也。次我所见者。以余法属我身也。余法者。我器我璎珞等僮仆等也。所者所属。余法属我物故名我所也。余法虚假无自他所属。而颠倒推度执我所也。此我见我所见。是身见摄也。
    若能执所者。私案。能执者能遍计依他妄心也。所执者当情现境上所举我我所欤。即遍计所执也。或又所遍计境欤。若尔能执所执。如次依他能取所取欤。即依他见相二分也。此二分离心无境。离境无心然离心有境离境有心。是我我所能所取也。前二义中。所执为所遍计。圣教无文。又为我我所似重言。然上约我名我有义。显前我我所是所执何失。例如更举清净我矣。守护经云。若有执受若无执受未必当今能执所执。彼经中无我我所及清净之文。又准牒若我（乃至）清净文释我人寿者等法者。遍计能取所取云能执所执欤。或等法言举依他能执欤。
    世尊前已广说等者。前文中虽广约十二处十八界等明心实相。犹有未解者故。再略明处界我我所等也又五蕴法前未明故。今更开说也。故知。广说者指前心不在内已下文欤。亦为等者。此释意释成前我说诸法等决了义也。非通诸文。所以上文中虽云知识其心。未云历何法知识其心。故重约三科等法而明决了义也。故知。初释不为开会说也。后释局我说已下故知。为决了别说也。初句云以下随文释。可通二意欤。
    或说诸蕴和合中我不可得者。唯蕴无我义故。指诸部小乘经也。今经中若色若受想行识求不可得等文欤。诸法从缘生都无自性者。法空义故指般若等诸大乘说也。今经中一切分段中求不可得等文欤。分段者众缘生义故。依之下疏云。乃至一切分段中求不可得者。即摩诃般若等中。历法广明者是也（文）彼言诸法实相等者。指事云。于诸经中所说实相者。与此经中所明心之实相。体同而教相异文（文）私云。而教相异者。彼渐次开实相。此直约诸法故。渐顿异故云尔也。
    然后为说即心之印者。今此即心印有三意。一者法华经也故上释指法华云。然后如来印以实相（文）又法华经云。为说实相印（文）准本经并上疏释。无争法华也。凡今文中有二节。从如一切经中至更无别理也者。先举小乘三乘渐次教开会之也。次从但为薄福至秘要之藏也者。举法华开会而示异今经决了也。所谓小乘三乘无决了义故。举彼专述开会义故。云彼言诸法实相者即是此经心之实相也。又法华虽有开会说。异今经决了故。云今经即不如是等也。即与直其意异。大师释云。余教顿悟根熟待时。密乘顿悟。初心凡夫此生证悟（文）彼根熟故。时义契合说即心印。此初心凡夫直示故云直约等也。问。何以知法华开会说。又所牒经文未见其义耶。答。不能自信作佛之释。正当法华不自信作佛之文。净诸垢障之说。是转四谛方等洗人法垢秽之意也。将护其心文。般若洮汰之谓也。时义契合然后为说即心之印者。四十余年机根调熟后。为说实相印之义也。文义悉契彼经矣。但于经文无法华说者。经文约未开阿含般若等。虽明决了义。疏家为欲显今经决了胜法华故。疏举之欤。或大师以法华同如实知自心故。前段我说诸法如是句兼法华欤。疏家探经意今文释之欤。二者即心印今经也。直令知其心即心义故。故疏释云。如来智印即定其心广分别说（文）以智印即定其心。岂非即心印义乎。今经即不如是者。遮前渐次实相。直约已下释成即心印义也。一切经中言不可简一乘。况诸法无自性义。专当花严经故。智证疏抄释此文云。今案以此明见一切诸经渐次开实。久默斯要之言。并可入此渐次之门。今此经中历大小诸法开示实相真实故为顿觉成佛入如实相门决了之故也（文）此释心久默斯要之法华入渐次门也。但自信作佛者。如实知自心义也。净诸垢障等。约阴界入方便令知识其心义。时机契合者。出生义云。大种姓根法缘已熟。三秘密教说时正至等（文）此意矣。或又自信作佛净诸垢障等。重指前渐次实相而示为今经方便之义也。故上释云。释迦如来及三世佛所说法。无非为此三句。究竟同归本无异辙（取意）故智证指归云。明知在一切经后。诸经犹文此经如印。以三摩地印印一切诸经。为诸佛秘藏（文）三者法华并今经为即心印欤。经疏同以第三劫为真言行故。大师又以天台同净菩提心故。以小乘三乘为所开也。三义中前二义为胜矣。
    谓若分段者总举从缘生法者。问。分段变易圣教常言。若言所显。对若显色等举分段生死也。况下文举我我所等。又处界摄无为。彼等非缘生法。若尔何何为总句乎。答。结文既云一切分段中。非随一也。况复守护经云。谓此心性于一切相若形若显等文。大师以今经文同彼文。然于一切相文。当今谓若分段句。一切相言岂非总句。疏释以法待因缘生必有差别相故。即此意矣。但若言可读如训也。又我我所于缘生法所起故。无为依他所依故。且属众缘生欤。或性宗以上为无为体一故。能迷妄心亦云遍计所执故云缘生欤。或约多分就依他为总句欤。
    当知一切色尘等者。有二意。一者显形外云一切色尘。是表色也。取舍屈伸等非一故云一切。是解经境界句中。问。表色是有情摄。合掌打缚等令表示内心故。故慈恩释云表谓表示。表自内心示于他故（文）可在下内身五蕴之中。然上文释今色云。色本非情（文）故大师释云。谓或显色或形色若色受想行识（乃至）显形如文可知。自下即是表色也。取舍业用为作等故（文）何。答。上举显形下举五境。其中间所示色尘非表色。何乎。但色本非情者指显形。非解境界句。况上既释六尘。法境中有心心所法。宁但云非情乎。声字义释出三色证故。境界句通六尘故。且除之也。又内身者。颂疏十一云。第二内外门。自身名内。所余他身非情名外。或约十二处辨眼等五根名内。色等五境名外（文）内外分别非一。何为难矣。又大师释云。显形色等色。内外依正具（文）表色通器界欤。然彼依正不二故云尔欤。或今教意。三摩耶身等有发心修行义故云尔。二者青黄长短等二十种色。对显形云一切色尘也。其体虽一开合异故。故俱舍云。色二或二十（文）既云色本非情故。上六尘举非情边。准大乘意。法境中今取极略极迥等。而非取心心所等欤。下五蕴有情故。情非情相对。若不尔似繁重欤。守护经云。谓此心性于一切相。若形若显若复色蕴受想行识。若复色尘声香味触。若有执受若无执受。若十二入若十八界。如是等法观察推求。竟不可得（文）私云。若复色尘等文当今境界句。然不举法境。可思之。或书写误欤。般若寺抄云。蕴处界中及三界男女显色形色迥色表色中。皆不可得言也（文）准此释。一切色尘中亦摄法处迥色欤。
    乃至现在一念识者。问。今此一念者。妄心欤真心欤。答。可妄心欤。所以然者。凡今宗意虽直约诸法令识其心。为令观心易成。且指一念妄心也。谓于三科简却界入。复于五蕴中。除四蕴取识蕴。从粗至细渐略义岂真心乎。又蕴不摄无为性相所判故。天台指要释一念三千云。的指一念。即三法妙中特取心法也。应知心法亦就迷就事而辨（文）天台既谈事具三千。秘宗岂述真心三谛乎。所谓众生念念妄心。悉从缘生故即假也。缘生无性故即空也。此空有即不二故即中也。此三谛远离断常一异等戏论故。云远离戏论也。此三谛即字有空不生三义故。云至于本不生际也。此一念三谛义同天台一念三千。故大师以如实知自心证第八住心。云一念心中即具三谛。以此为妙（文）天台十不二门云。良由无始一念三千以三千中生阴二千为正。国土一千属依。依正既居一念一心。岂分能所。虽无能所依正宛然（文）。
    已说观诸法实相次明观于我相者。诸法局依圆不通我欤。百法论云。何等一切法。云何为无我（文）准此释者。若能执所执遍计所执能取所取欤。若不尔者何云但有假名矣。
    如长爪梵志等者。智论第一云。舍利弗轨摩诃俱絺罗。与姊论义不如妇。俱絺罗思惟。非姊力必怀智人。未生乃尔。及生长如何生憍慢心。出家作梵志入南天竺。始读经书自誓愿言。我不剪抓读十八种经书。人见抓长号长爪梵志是人以种种经书智惠力故。摧伏诸论师已直向佛所。面语佛言。瞿昙我一切法不受。佛问长爪。汝一切法不受。是见受不。佛所质义。汝已饮邪见毒言一切法不受。是见汝受不。尔时长爪梵志。如好马见鞭影即觉便着正道。愧惭低头如是思惟。佛置我两处负门中若我说是见我受。是负处门粗故众多人所共知。云何自言一切法不受今受是见。此现前妄语。是粗负处门。众人所共知。第二负门细。我欲受之以少有知者故作是念已答佛言。瞿昙一切法不受。是见亦不受。佛语梵志。汝不受一切法。是见亦不受则无所受。与众人无异。何生憍慢。长爪自知负处即于佛智起敬信得阿罗汉（取意）私云。虽作是见亦不受之答长爪意虽受之恐粗负处故举不受答。今约彼意许故而受是见。论云我显受之。可思之。
    今亦如是取着观空等者此文有二意。一云以前外道清净计类例长爪见也。如者譬喻义也。疏第二。以观空智惠不离断常同长爪见故（云云）一云如长爪等者即举作清净计外道也。如者指事也。今亦下举行者观空智欤。然二义中前义为胜。生是清净想者依经清净文故彼岂行者想乎。况长爪见不计涅槃之故。即于以下明行者观心也。即是摩诃般若等者。释经乃至言也。上虽举我我所二科法未示六度万行等故云乃至也。故释云。当知六度万行（乃至）心亦不可得（文）一切分段句准谓若分段句应总句故。问。摩诃般若所明广通三科等。何唯云六度等让彼矣。如于阴界入等文非指般若所明乎。答。阴界入义亦虽大品所明。彼义既让毗昙故。今以彼为例而指大品六度万行也。当知句端此意矣。况所牒既乃至以下句。不可通上三科也。一切分段句虽通三科。今约六度万行边故。一切总持三昧者疏第十二云。百八三昧五百陀罗尼门（文）总持陀罗尼梵汉不同也。
    是心常乐我净等者下所举八倒欤抄云。八者。外道谓世间为常乐我净为四。二乘谓永寂为涅槃则无常乐我净。为复四倒（文）若依此释所离妄倒也。又起信论释本觉德云。常乐我净义故（文）又释所对染云。非常非乐非我非净（文）释论云。此四种过以对量本觉体中四种功德（云云）若依此释举四德四患欤。
    复次如声闻等者。或云。此文大分二段。谓秘密顿悟二门也。上文虽明此意未分秘密顿悟二门故。今更分别此二义也。或云。此释对声闻位显真言行者法明道分位也（云云）私云。前开小乘三乘渐次门而为今心实相也。故上释云。或说诸蕴和合中我不可得。或说诸法从缘生都无自性。复言诸法实相者即是此经心之实相（云云）此意矣。然今释意对小乘三乘观修而明真言行者观行也。未必开会义矣。所以对声闻我不可得而明真言心不可得又对三乘渐修而显真言顿悟也。或又次上释阴界入义让毗昙六度万行等指般若。今释对毗昙显秘要义对般若示顿悟旨矣。戒定智惠者般若所说六度等故。问。不可得言虽同我与心其体别。何为例准乎。答。心上执遮之准我不可得欤。犹如三无性矣。问。依圆无性空其体若尔今又心体可空乎。答。彼无性体空执空两门诤欤。然虽体空所遣是所执故。今又遮情门故。当执空义欤。若约第四重无相者体空义何无矣。
    于八直道中等者。智论八直道（文）八直道者八正道欤。直正义同故。准小乘性相八正道在见道位中。法眼净又见道得益故。俱舍云。修道位中近菩提位助觉胜故说七觉增。见道位中速疾而转道行胜故说八圣道增（文）若依大乘者七觉见道八正修道也。然玄赞释云。此八正道。别修行相虽在修道。体实通余见无学道。世尊应无八正道故（文）大小乘意大异。然今依小乘意欤。问。若尔法眼净小乘得益。何下云大菩提道中得法眼净乎。答。法华经既有法眼净益。何但小乘矣。今经意初地法明道云法眼净。除盖障三昧云远尘离垢欤。又设虽法眼净非法明道。此位得彼益欤。疏下文中以初地法明道类声闻见道。故嘉祥义疏云。法眼净有二。一者小乘是初果。二大乘是初地。此难知也（文）又同师仁王疏云。无量人众皆得法眼净谓始证初地（云云）妙乐疏记名同义殊（文）道暹释引庄严论判初地耳。故知今法眼净是初地得益也。又义疏云。但众经多明法眼净。是小乘而闻大乘。作悟小果者。有人钝根虽闻大法。无巧方便故证小果（文）天台释云。法眼净名通于大小。无生忍名唯局在大（文）。
    如余远离方便诸菩萨等者。或云。今此菩萨者显三乘一乘菩萨也。一乘又经远劫故。故大师今经开题云。佛华法华牛时历三大（云云）又云。告成三大为限（云云）渐次顿悟显密差异故。先师云。经疏并仪轨等说皆显云三乘密云一乘。故疏第九云。略说法有四种。谓三乘及秘密乘（文）又五秘密经云。若于显教修行者久经三大无数劫或证七地回向二乘道果（取意）若非三乘。何有七地退之义矣。就中人法二空观专第二劫行也。故疏第二释第二劫行云。人法二空之相亦不当心（文）又超度人法有无二障（云云）又心之影像又第二劫劫也。故疏第七云。观蕴阿赖耶乃至觉自心时。约心之影像本不生故明种种法门（云云）大师八九二心同净菩提心故。又顿中有显密故属顿悟欤。又经疏等意约天竺流传宗故不许显一乘欤。私云。渐顿虽异所到一处。故第二卷云。舟车神通至到一处（文）彼方便对治第三劫故显一乘也。次下释入佛智惠有无量方便门（云云）入佛智方便岂非一乘乎。显一乘非直观自心而渐次实相门故云心影像无失。又三乘者小乘三乘一乘也。例如云神达三乘矣。心之影像者相似观智。是初地净菩提心真证观智之影像故欤。犹如释论三贤相似观智菩萨云幻化影像菩萨。今名即心幻即此意矣。又义。三乘教谈诸识所变影像故云尔也。
    入佛智惠有无量方便门等者。显密相对也。下文举喻中。冶人消石成金。神通者土木即成金。此意矣故守护经释云。凡余显家入佛智惠有无量方便门。今此宗菩萨直以净菩提心为门。若入此门即是初入一切如来境界故遮显家方便门而得一之名（文）私云。一者彼经第一清净光明门。即当今经法明道也。一切如来境界者。彼经一切智智诸佛境界。甚深三昧即今经除盖障三昧也。
    如弥勒开楼阁门等者。出华严经中具如先引。
    生大惠光明等者。三句释法明道三字也。谓法者所照法性。明者能照智明也。行者起大惠而照法性。是行者所修行也。以此行见古佛所行之道故。故起信论云。谓一切诸佛所证之道一切菩萨发心修行趣向义故（文）谓法之明。法明道故二俱依主也。下照见心明道者。心是能照智体也。心即明也。持业立名心名之道故。意取道故。为所照也。彼上文凡夫二乘不见古佛所行路。简彼而云见心明道故知意取道也。今三字各别释故以明为能照耳。或心法并举故疏第五云。若入此净菩提门则见心法明道。所谓古佛大菩提道（文）实范上人云。法明道者。法者法性无量法性。明者光明大惠光明。道者诸佛所行之道。谓此菩萨净菩提心。以觉心自本不生际故。其心能生普照法性。以大惠光明而见诸佛所行之道。故其心名法明道也（云云）。
    菩萨住此道时等者。此道者法明道。谓住法明道即得除盖障定故。云烦恼业苦皆悉除灭欤。问。经云。菩萨住此修学等。疏云小用功力等住法明道。后更修而非云得三昧耶。答。除盖障定名依除五盖障。然五盖障或云不入佛法或云不得听法。若不除彼障云何得法明道。又明暗相违法。住法明道位盖障犹存。但经疏文者虽定惠俱时且约三昧边为显顿悟义遮如常远劫渐修云不久小功也。故经下文云。住此除一切盖障菩萨信解力故不久勤修满足一切佛法（文）此又信三昧勤修满法明道等之义欤。一切佛法中可有法明道故。又守护经释云若诸菩萨如是了知即得成就第一清净光法明门（大日经初法明道）任运得此不可思义一切智智诸佛境界甚深三昧。（大日经言。菩萨住此修学不久勤苦便得除一切盖障三昧）若诸菩萨住是三昧一切佛法不作功用任运成就（大日经云。住此除一切盖障菩萨○满足一切佛法略抄）既云任运成就。未必更修欤。或云。文点可读菩萨住此（云云）疏文读云因净菩提心照明诸法故（云云）问。法明道何位耶。答。般若僧正云。问。何位尔名。答。真言行者第十秘密庄严住心也。若配余教者等觉位行相耳。问。以何可知此等觉位也。答。即说五障也。已次云当知行人则是位同大觉也（文）私云。此意等觉妙觉一佛二名故作此释欤。然初地分证位也。第二卷中菩提心为因判初地。故又第七释云。到修行地即是净菩提心初法明门例如声闻见谛以后入修道位也（文）既同声闻见道定知初地也。又禅要释得除盖障三昧位云。得此三昧者名为地前三贤（文）准此文。地前也。然彼且就伏位云尔欤。故彼要次下释云依此。渐进遍周法界者如经所说名为初地（文）经者指令经欤。譬如有人等者。法譬相配者。从有人至命终譬从妄起烦恼业苦。又合中八万四千烦恼也。从以明灯至涂相譬菩萨住此道时。合中因净至三昧是也。从其人至喜乐譬清净除灭也。合中见八万至门故是也。合中小用功力者释经修学不久勤苦。合譬中良医诊之引至伤处也。但彼知识教诱此自修行功。自他虽异俱除障法明缘力也。故知准譬说意小功力是非法明以后之行也。是中障有五种等者。此五障释经一切盖障也。故知一切盖障言通五障总名也。然理趣经云。一切盖障及烦恼障法障业障（文）及字起尽一切盖障似为别障。下三障是今五障中三也。若尔四障欤。或总别合论实三障欤。般若寺抄五障中注前三云。以上烦恼障也。注后二云。以上所知障也（云云）或云。初三障即三道。后二障业苦随义离分立此欤。又此五障虽一人所具。且令人易知故约别人明之也。或虽皆具有约偏增示之（云云）私云。随人具阙有不同欤。又生障约异熟果边立之后二障依等流增上果开之欤。谓法障不得听法。依障法之缘。第五妨修般若依差他道机。皆今生果似前业故。故唯识疏第八云。或似先业后果随转者。即无记果与自业相似与不善为同类也。唯此一法非余。皆是假说。实增上果。然假名等流。非同性果故。以异性法非同类故。由令他命短自命亦短相似之义假名等流实业所感（文。演秘云。唯此一法等者。唯此报业相似一法假说等流。文）准此今又因果相似假名等流。实增上果。实业所感故。故知实是生障摄理趣释中以法障摄余二障开合随宜欤。又依华严地持等约引满果开立欤。
    谓根本烦恼等者。疏第二云。由无明故生五根本烦恼心。（乃至）若更约上中下九品等乃至成八万尘劳（文）私云。五根本为初五度再数成百六十心。此百六十心约九品离分成八万四千也。俱舍论。以十烦恼为本展转开增成八万四千也。
    造诸重罪者。疏第十七云。如声闻有四重禁戒于此中乃至是偷兰遮非重禁也○如前三世无障碍戒中。先令不舍三宝又令不舍菩提心。此即菩萨真四重禁也（文）私云。显乘律藏所判。声闻四重婆罗夷非偷兰遮。然对自宗四重禁彼犹偷兰也（为言。偷兰遮此云大障善道。能障善道随恶道婆罗夷此云断头。若犯此法不成比丘故）或云。今释对坚住菩提心戒之人故作是说。然就今释未发心真言行人不可犯四重矣。
    无暇之身者。八无暇之身也。即八难也。故梵网古迹下云八难者有说八无暇也。谓三恶趣北州长寿天生盲生聋世智辨聪佛前佛后彼无修道故名八无暇亦名为难。彼是报障（文）私云。报障与生障名异义同也。无修道故等者。恶趣受苦无间。北等受乐无间。无佛道修行之余暇义欤。无垢称经第五云。七以说除八无暇法普摄一切无眼有情（文）。
    两不和合等者。智论第六十八（两不和合品）云。复次须菩提。听法人欲书持般若彼罗蜜读诵问义正忆念。说法人懈惰不欲为说。当知是菩萨摩诃萨摩事也。须菩提。说法之人心不懈惰欲令书持般若波罗蜜听法者不欲受之。二心不和。当知是为魔事○释云。一切有为法因缘和合故生。众缘离则无○听法人信等五善根发故欲书持般若乃至正忆念。说法者五盖覆心故不欲说（等文）私云。书持般若乃至正忆念云修般若也。所知者修般若也。今障彼故所知障欤。听闻正法是十法行随一。故中边论云。讲说听闻读诵书写供养转施思惟受持修习十修法行各差别故（文）若尔听闻既有。书写受持等不尔乎。答。智论同卷云。或时师慈悲心发故欲令书持般若。弟子信等五善根钝不发故着世间乐故不欲受书持乃至正忆念。少多听受读诵不能究竟成就故。但名听法（文）大品摩事品者虽两不和合品所说。两不和合义说菩萨魔事故。今疏从所说云魔事品也。例如净影之释云七漏之义如七漏经。涅槃经说七漏故云尔耳。
    去来睡寤等者。问。睡眠是第六识有漏心相应法。净菩提心第八无漏心。何俱起。又昧略为性障观为业。岂与大惠俱起。又唯欲界系法非定相应。何与除障三昧相应。又淄州释云。除五盖故无睡眠（文）何。答。第八识发心未定。设许非纯无漏。有漏散心位何不俱起矣。余师释非今五盖障欤。准相宗八地已上第六识纯无漏。七地以前通有漏心故可有睡眠欤。智论七十三明阿毗拔致菩萨云。复次须菩提。菩萨摩诃萨乃至梦中亦不行小善道（文）既云梦中。阿毗拔致位可有睡眠也。或容有释欤。非实有睡眠欤。
    即与诸佛菩萨同等住者。谓初地净菩提位得佛智一分故云尔。故释论云。初地菩萨内得正智外得后智。一分智用与如来等（文）今位同大觉者此意矣。若不尔者何云然非究竟乎。问法譬相对。月体是得佛譬也。尤可约智体也。况菩提心论明十六大生。又约月体圆阙耶。答。若依月体无增减义。具缚犹同等何云分同。次下然亦明渐渐增（文）约明用一分论同等也。例如释论中无明用因位虽断体唯佛断。今又约智用也。菩提心论。彼约月体增减故云圆满无碍。今云明渐渐增。彼此意殊欤。或又彼论云。其一分明相（等文）彼又约明用欤。又法譬相对者。然字上下相对分明。上法举用譬举体。下譬分满俱举法但示究竟。法譬互显欤。或又亦字所显体位许一分明用欤。或云。若约本有邪定犹具始觉智用起时本觉智体分显故。体用俱得佛名欤。或理云体智总为用欤。
    乃至第十五日等者。智论九十四云。如月十五日。虽同为月。十四日不能令动大海水潮。菩萨亦如是。虽有实智惠清净。不能具足诸佛法故不能动一切十方众生。月十五日光明盛满时能令大海水潮。菩萨成佛亦如是。放大光明能照十方国土众生也（云云）。
    三十六俱胝趣者疏第十一云。如大乘中说欲界有三十六处（文）今又明三十六俱胝性类。或云嗔行偏多或云嗔性薄。然嗔唯欲界是大小乘所判。且就欲界判三十六处欤。俱舍论云。地狱傍生鬼人及六欲天名欲界二十由地狱州异（文）彼但开八地狱四大州故成二十处。今八热外开八寒四大州外开八中州故成三十六处。具如先辨矣梵本噜多是大声（乃至）又兼多声者。智证大师抄云。其意未详（文）意随方诸趣言音一世界犹无量差别。况多世界乎。对此方文字难具翻也（为言）。
    通塞之相者。所被机可度云通不可度云塞也。
    如释论道种智中广明者。
    非但意根等者。上云复由意根净解语言陀罗尼故云非但等欤。前约六根净义（虽诸根净非互用也）今就诸根互用故。问。相宗六根净地前得之。天台十信得之。今何云初地乎。答。上兼下故。或前文复由意根净者非不互用故重释成也。或今经不立地前位故初地皆得欤。法华论云。诸凡夫人以经力故得胜根用。未入初地位。乃至一一根中悉能具足见色闻声知香味触等诸根互用故（云云）玄赞有二义。一义如唯识论。一义云。若加行力分所得者地前亦得也。又天台真位六根从初住得之。今教不立地前故初地得之欤。问。诸根互用方如何。答。唯识枢要有二师义。初师又有二义。一云一一识体转用成多非转法体（云云）一云。恐坏法相但取自境。皆是实境所取。他境皆是假境（云云）后师云。一一根处遍有诸根。各自起用非以一根得一切境。以诸根用各遍一切故名互用（云云）灯云。然师意存第二解（云云）真兴云。存初师第二解（为言）。第一解有坏法相之失。后师解有非互用之失也。
    复次如上所说等者。此为释经文诸佛护持句云复次也。但六德次第相释。是预诸佛外护专依具内德故。悉唱上内德而为外护来由故。非为重显上六德钩锁欤。或又成前起后欤。
    发五神通者。问。法明道菩萨五盖三妄已断。何但五通不发漏尽通。依之大品经往生品云。菩萨住六神通（云云）尔何。答。初地菩萨五盖三妄虽已断。微细妄执犹未断故。随在何教谓于自乘果可得漏尽故。依之疏第十二云。此五通即是八地菩萨自在之用。比于二乘之通如用日光等彼萤火也（文）又智论第二十八云。五通是菩萨所得。今欲住六神通是佛所得（文）仁王经云。复有菩萨四眼五通皆成就（取意）佛眼漏尽果位所得故菩萨位除彼矣。又即身义云。若有真言行者○现身获得五神通渐次修练不舍此身进入佛位（文）此又不得佛位前但得五通也。但于大品文者。智论二十八释此事云。第六漏尽通有二种。一漏习俱尽二漏尽而习不尽。习不尽故云皆得五通。漏尽故云住六神通（文）。会大品如赞菩萨品往生品五通六通相违而作此释。漏尽故虽得六通名实是五通。习未尽故。当知案显密诸经论意于因位不可得六通。但二乘得六通约自教谈也。依人执漏尽故。
    复次行者以内具等者。自下释经虽处生死等文也。此文钩锁上文作释此菩萨内具六德外被诸佛护持故。处生死不染烦恼而成利众生事也。常在无间狱中者容有说欤。例如论中常在人天及乃至身命而不吝惜。或云。处于生死而无染着等者金刚萨埵五秘密曼荼罗也。今净菩提心即初地金刚埵位故。处于生死是不住涅槃义。而无染著者不住生死也。同一月轮同一莲台更问矣。
    住无为戒者。疏第十八云。有为戒者此是修行方便故云有为戒也。然无为戒者即是本性戒非是修成。对此有所行方便故言有为。然深观即同无为戒也（文）第十七（持明禁戒品）云。然戒西方音有二。一者此是修行戒也。谓净身故须行之。尸罗。二者没栗多。尸罗戒有二。谓本性戒及制戒也。性戒谓净诸根。今没栗多须成就故制之也○是长时所持之戒。没栗多是有时愿之戒（文）抄云。梵语尸罗此云清冷○此是本性具足戒也。性自须持。今持明戒梵语没栗多。此译云制戒。为持明者方便制之（文）私云。疏文可读乱达。尸罗是性戒没栗多制戒也。故知有为戒者今制戒欤。无为戒是性戒。故十八云。由住有为具惠方便能得如来无上吉祥无为戒蕴（文）又云。以此五戒为首而能成一切智地如来之位故云得无漏戒性成也（文）或云。依前十七文。三摩耶戒师受戒故非无为戒。即四重十重禁也（云云）此义不尔。既云佛性三摩耶戒。又云发菩提心或。佛性菩提心岂有为乎。况今制戒云有时愿之戒。然疏第五释三昧耶戒云。又对二乘律仪有限量故。以三世无障碍智为名也（文）具如下辨。
    梵云尸罗是清冷义也者。疏第五云。若尸罗者但清净义也（文）大师戒序云。戒有二种。一毗奈耶。此翻调伏。二尸罗。翻云清凉寂静○是则由大慈悲行愿故自然离十不善心离十不善业即受调伏戒。由离其怨心故心中得心清凉寂静是则尸罗之戒。亦是饶益有情之戒（文）基师义林章第三云。尸罗梵语。此曰清凉。行恶之人恶于尸罗。名恶尸罗非。尸罗恶名恶尸罗。古人解曰。尸罗戒义。尸罗者即恶戒（文）道宣戒疏第一云。初云尸罗。此翻为戒。戒有何义。义训警也。由警策三业远离缘非有明其因也。如古所传防非禁恶以解于戒然戒通善恶。律仪亦然。不可偏举以释戒义。如经论中多从善戒约义得名（文）元照行宗记第一云。斥古中先出古解。然下斥局。如屠杀者受恶律仪以杀为戒。但对境名戒。通禁名律仪。戒既通恶。古解局善即是偏举（文）私云。慈恩南山俱破古师其义左右。然今疏及大师释就善戒故勿违诸义耳。戒序疏中各出二梵名。尸罗名同。南山释中出三名。序二名外举波罗提木叉。疏中没栗多余师释无耳。
    如是获得除盖障三昧时等者。疏第十七云。又定惠等合为一。名为等引。能住如此真实乃至等引即是住佛戒也（文）等引又定一名也。住等引即住佛戒之义。如今得三昧是尸罗故引之。
    要由白四羯磨者。羯磨经云。白四羯磨三十八法（文）同疏第一上云。亦以一白三羯磨通为四也（文）济缘记第一云。律云。有三种羯磨。单白羯磨·白二羯磨·白四羯磨。据名。名立。本无差降（文）私云。依此等释。一白三羯靡云白四羯磨也。问。白四羯磨作法何。答。四分僧羯磨上云。正授戒法（戒法难生。众缘须具。谛受当如具作）法开导令起上上品心。至诚大德僧听。此某甲从某甲求受具足戒。此某甲今从僧乞受具足戒某甲为和尚。某甲自说清净无诸难事。年满二十。三衣钵具。若僧时到僧忍听授某甲具足戒某甲为和尚。白如是。大德僧听。此某甲从某甲求受具足戒。此某甲今从僧乞受具足戒。某甲为和尚。某自说清净无诸难事。年满二十。三衣钵具。僧今授某甲具足戒某甲为和尚。谁诸长老忍僧与某甲授具足戒某甲为和上者默然。谁不忍者说。（三说）僧已忍与某甲授具足戒某甲为和尚竟。僧忍黑然故。是事如是持（作此法已应为记持边受与此无异）私云。从大德僧听至白如是一白也。又从大德僧听至谁不忍者说三度说云三羯磨也。古师第三羯羯磨之说字时云发戒体也。新师如是持之持下云得戒也。
    方始得生等者。声闻戒是作一白三羯磨。第三羯磨时始得戒体。然方便守护而至尽形寿。寿尽戒体随亡。若犯不至尽寿。或污戒或舍戒污舍者。或云。戒体虽相续不增长云污戒。戒体已失不相续云舍戒也。或云。戒体虽相续不增长云舍戒。衰微云污戒也。彼显乘菩萨戒虽尽未来际若有犯缘污舍。又有始得。今无为戒是本性戒而非师受故云不由他得。非始发无表故云非造作法也。若虽有犯缘更无污舍故云常无失犯。故下疏云三世无障碍智戒也。问。大小显密诸戒受持作法是同。所以三种戒同对五师受之。和尚羯磨教授证戒同法也。但声闻具戒依现前僧而受之。显菩萨戒（梵网十重禁瑜伽三聚净戒）及密佛戒皆对不现前僧受之。然显戒释迦为和上文殊为羯磨弥勒为教授十方诸佛为证戒十方菩萨为同法。密戒大日为和上余四师同前（此依小野广泽三摩耶戒私记。大师戒序异此矣）既师受义同。何云不从师得等乎。依之疏第五云。是故次令发菩提心○然后为授三世无障碍智戒。此受菩萨戒法别有行仪也（文）又大师戒序云。龙树菩萨说戒有五种（云云）人天声闻缘觉菩萨三昧耶佛戒。第五三昧耶佛戒今所授者也（文）此等文明镜者欤。何。答。今佛性三昧耶戒法佛自然智故法然本具戒。故疏第五云。然佛戒者即如来自然之惠（文）然凡夫不知此理故遇灌顶师示受持仪式也。故经轨中明受持作法耳。又疏第十七云。此本性戒自然合行。故涅槃云。性自能持戒也（文）令弟子知此理欤。问。戒惠其体别。何云自然。故戒序云。非只戒异定惠亦别（文）何。答。无畏禅要云。前虽受菩萨净戒今须重受诸佛内证无漏清净法戒方可入禅门。入禅门已要须诵此陀罗尼。陀罗尼者究竟至极同于诸佛乘法悟入一切智海。是名真法戒也。此法秘密。不令辄闻。若欲闻者先受一陀罗尼。曰唵三（去）昧耶娑坦鍐。此陀罗尼令诵三遍。即令闻戒及深秘法亦能具足（文）私云。前受菩萨净戒者真言十重禁也。无漏清净戒者发菩提心戒即佛性三昧耶戒欤。准此释。十重禁即似非三昧耶戒矣。又疏第十七云。如三世无障碍戒中先令不舍三宝又令不舍菩提之心。此即菩萨真四重禁也。若菩萨不生如是心舍离于佛。即名破于重禁（文）又云。复次菩萨自有十重戒。如前不杀等不在其数。乃是偷兰也。云何十耶。其四如前所说。更有六重也。并为十也（文）又准此释。四重十重禁皆三昧耶戒欤。然前无为戒云无失犯今云破重禁。未详。又灌顶文云。如声闻菩萨戒有四重十重。三昧耶戒亦有之。然其名同义趣别。何者声闻菩萨四重如常。今此戒四重者亦如后说（文）此又四重等为三昧耶戒欤（声闻虽无十重有四重故云也）今案诸文意。今佛性三昧耶戒是菩提心体故。一切功德无不具足故。或云戒或云智或云定无违。故疏中或云法佛自然智或云能住等引即住佛戒又云四重禁等也。又菩提心论云。胜义行愿三摩地为戒（云云）此则三摩耶戒。又三聚净戒也。戒定慧功德无不周备矣。又灌顶文云。此戒名三昧耶。唐翻平等。言平等者身语心三密平等。亦名三部。三部者佛莲金也（取意）又疏第五云。令行者深观十缘生句了知三业毕竟不生法性自尔常无动作。是名无为戒也（文）三部三密中何德不摄矣。小乘七支大乘三业上防非止恶功德云戒体。今宗三密平等即戒体。依法不平等故起恶。三密平等故众恶即德云戒欤。但戒序释者且为别三学一往释欤。非谓不令戒摄也。戒序四重十重名同义别者四重及十重数名欤。一一名体显密大异故。显四重是淫盗杀妄也。密四重者舍三宝舍菩提心等也。十重又显出梵网经。密见大疏等。又禅要中但明十重与疏异。戒序中四重十重别举。四重异经疏十重同禅要。瑜伽中举菩萨不共四重梵网十重禁中。初四共四重。后四不共四重。大日经中明谓谤诸法舍离菩提心悭吝恼害众生四重矣。经疏及序等四重不共四重也。此等异说勿令混监矣（小野广泽三摩耶戒私记不同出之。小野四重十重俱授广泽唯授十重欤）问。若尔显密戒体别乎。答。疏十七云。声闻缘觉有十善戒。外道世天亦有十善戒。今佛复说菩萨十善戒。有何差别耶。随上中下智所观自成种种。非一一切众生本原戒而有差别也（取意）戒序云。戒有五种。人天声闻缘觉菩萨三摩耶佛戒。十善戒通五种有浅深耳（取意）他宗释云戒无大小受者心品（云云）问。十善戒通三摩耶真言行者亦受持乎。答。疏释学处品十善戒云。先受此戒已住斯学处然后令闻如来之秘密之行。此戒未造漫荼罗法前即合为说也（文）。
    不假受持常无失犯者。受者受戒。遇师受得也。持是随戒。谓持有二。作持止持也。犯又有二。作犯止犯也。作自恣布萨云作持。翻之云止犯。止杀盗等云止持。翻之云作犯也。失者舍义。失舍戒体故即舍戒义也。犯者破义。通污及舍。故知犯广失狭也。准瑜伽论。苾刍五众律仪五缘故舍。一由舍所学处故（作法弃舍）二由犯根本罪故。三由形没二形生故。四由善根断故。五由弃舍众同分故。近事戒有三种舍缘。前五中第一四五也。但第一前苾刍必对人作法舍此不作法自舍为异。近住戒有三缘。一由日没已后。余同近事第一第三矣（五十三说）菩萨戒有二种舍缘。一弃舍无上正等菩提大愿。二现行上品缠犯胜处法。又更有二缘（七十五说）胜处法者波罗夷名也。此云断头。四重罪也。太贤古迹下引瑜伽云。若诸菩萨毁犯四种他胜处法数数现行都无惭愧深生爱乐见是功德。当知说名上品缠犯。非诸菩萨暂一现行他胜处法便舍菩萨净戒律仪。不同声闻一犯即舍。又上缠犯虽失净戒经说即忏亦得重受。不同声闻如斩头者现身不能复入僧数（文）私云。上品缠者前数数现行等四缘具足也。四缘中一缘二缘等不具四缘中下缠也。暂一现行者非数数故阙初缘义欤。所谓行杀盗等依四缘具阙分上中下缠也制止八颠等者。钞云。疏制止八倒者。八者外道谓世间为常乐我净为四。二乘谓永寂为涅槃则无常乐我净复为四倒。若谓二乘无常乐我净之四德。此约与也。若夺二乘既不如实。以其漫该如虫食木偶得成字故况。不了生死实相即是涅槃。安能离于八倒哉（文）私云。外道常乐我净四倒。二乘非常非乐非我非净又为四倒。故成八倒也。依抄所释本颠字可倒字欤。远离二边者二边断常二边。即边见也。前八倒是邪见摄欤。所谓住无为戒有二德。一实智增明二逮见中道。谓依实智增明故制止八倒依逮见中道故远离二边也。又梵网经上云。是十戒体性制止八倒。一切性离一切道清净（文）古迹释云。防十恶时制止有为无为八倒。有无性离一味清净也（文）今又云由住此戒。其意同矣。又今无为戒初地净菩提心第八住心也。然彼云一道清净文义自冥。故大师彼经开题云。一一章段叹一道清净教（文）可思之。
      迦叶亦云等者。抄云。此涅槃经。佛告迦叶。善男子。谓四倒者。于非苦中生于苦想苦生乐想无常常想常无常想无我我想我无我想净不净想不净净想。是名颠倒。乃至迦叶菩萨白佛言。世尊。我从今日始得正见。世尊。自是之前我等悉名邪见之人也（文）私云。非苦生苦想乃至净生不净想是二乘四倒欤。苦生乐想乃至不净生净想即外道四倒也。故云凡夫二乘不能决择等也。是中惠不正等者。准此文今邪见可通五见欤。五见皆正见所离故。又百法论中五见总云不正见。故笔削记第一云。心行理外总名邪见。非但不信因果而已。此乃凡夫外道二乘但名为邪。故迦叶言。我等自此已前皆名邪见人也（文）此释同今疏。但外道别举今有凡夫中欤。又唯识演秘云。疏邪见言通含五见（文）义章六云。问曰。五见斯皆是邪。何故拨无偏名邪见。成实释云。此见重故偏名为邪（文）空谓不空等见非拨无见。故俱舍十九云。拨无因果名为邪见（文）又五见随一邪见也。但拨无云邪见。是俱舍意也。故识论第六云。三邪见。谓谤因果。作用实事及非四见诸余邪执。如增上缘名义遍故（文）又随一邪见亦翻正见故。不正见摄故。又疏第十八云。邪见者谓各各持于其本法之中即见理不正顺邪道者皆是也。○谓无果无因即坏三宝四谛法。今尽拨无此事。即是外道宗计也（文）。
    即时无碍智等者。疏第五云。菩萨所以发心摄受方便学处。皆为成就如来清净智惠于一念中了达三世诸法无挂碍故。其有住斯戒者乃至初见心明道时。即有如是不思议势分。以此戒亲能发生佛惠。又对二乘律仪有限量故。以三世无障碍智为名也（文）准此释。无碍智者三世无障碍智戒。即三摩耶戒。前无为戒也。于一切法者所达三世诸法也。又疏云。自然智是如来自觉自证之智。昔所未闻未知之法自然了了现前无所挂碍故以为名（文）准此文。如来自然智云无碍智欤。前文既云以戒生佛惠。戒即非智欤。或又戒即惠也。故疏云。然佛戒者即如来自然之惠（文）二义终一无违耳。
    虽无量天魔等者。抄引智论云。一切菩萨皆愿欲得萨婆若。魔来欲坏作是言。是萨婆若空无有所有。但诸师诳汝耳○诸法者六波罗蜜等。趣萨婆若。是法亦空萨婆若亦空无所有相。是中无得萨婆若者。汝唐受辛苦○（云云）私云。此文魔来虽乱菩萨。未见现佛身。又虽云六波罗蜜趣萨婆若。未说六度欤。或引智论六十云佛言说有所得般若婆罗蜜为相似般若波罗蜜之文而为今证。此又不可。真佛所说未魔所说矣。起信论云。则为诸魔外道鬼神之所惑乱○亦作如来像○若说布施持戒忍辱精进禅定智惠（文）释论云。修行因虽有无量而不出六种波罗蜜。是彼像为修行者说六资粮乱行者令入邪网（文）此文既天魔现佛身说六波罗蜜乱行者故。指此文欤。
    不久勤修等者。前住法明道不久勤修得三昧今又住此三昧不久勤修满足佛法（云云）若尔法明三昧佛法渐次得之欤。谓有二意。或准冶人神通顿渐譬。三德虽同时得开说而令易知故作次第说也。例如彼云法在一心说必次第也。故知三种皆遮显教渐修故云不久勤修也。故释法明道云若如实知即是初发心时便成正觉。又释三昧云若得此三昧者即是位同大觉也。又今文云以是菩萨初发心时即名佛故（云云）既发心成佛同。谁云别时功德矣。或约初地中入住出三心作三重浅深欤。疏第七云。此修行地即是净菩提心初法明门。例如声闻见谛以后入修道位也（文）法明道既见道。后二如次修道住出位欤。守护经云。若诸菩萨住此门已任运得此佛境界甚深三昧。住是三昧一切佛法不作功用任运成就（略抄）佛境界三昧者除盖障三昧也。
    龙树以为如冶人等者。智论三十二云。利根者即智是诸法皆是法性。譬如神通人能变瓦石皆使为金。钝根者方便分别求之乃得法性。譬如大冶鼓石然后得金（文）今以冶人神通人类显密行人也。
    尔时执金刚等者。一本开题自下为正宗已上为序分。凡序有二意。先释意以现瑞奇特事而为今经别序故。故上释云。即是将说此经示不可思议神通瑞相也（文）今义意以三句说文为序分以九句别说为正宗也。三句大宗一经大意故为序也。故今释云。如上佛说经之大旨心实相门略已周备（云云）。
    如华严诸经等者。或云。如者譬类。从功德句返读之。犹如下文云如般若中等也。华严经云。菩萨于生死最初发心时一向求菩提坚固不可动。彼一念功德深广无涯际。如来分别说穷劫不能尽（文）又今经生广大功德者拟功德深广。其性常坚固又同坚固不可动文。故知例准也。或云如者指事也。从经字返读之。意云。如诸经但叹发心之德而未明心密印。今经直问如实知自心义故云心密印也（为言）故疏第二云。余经广叹沙罗树王茎叶华果。今此经中唯明此树王种子生育因缘。称大日经王非为此乎（云云）但华严经文虽云求菩提未云如实知自心。又虽云坚固犹未字不生际性故。又下文云亦问异今直问矣。又诸经中上求下化菩提心皆相貌句摄欤。
    若已发生其性云何者。经文全问发生未问已生性。又依此释可为二问欤。或云。性者体也。体显云生离体何明生。故问生即成性也。故佛答文云其性常坚固知彼菩提生（文）此意矣。或云。或本生字也。若尔非二问矣。生字误欤。多本皆性字也。如般若中广明等者。智论七十三云。须菩提白佛言。世尊。以何等行何等类何等相貌知是阿毗拔至菩萨。佛告须菩提。菩萨摩诃萨能知凡夫声闻地辟支佛地是诸地如相中无二无别。亦不念亦不分别入是如中闻是事宜遇无疑。何以故。是如中无一无二等故。是菩萨亦不作无益语。但说利益相应语。不视他人长短。须菩提。以是行类相貌知是阿鞞跋致菩萨摩诃萨（云云）七十三四两卷中广明。捡可见之。
    经愿识心心胜者。或云。识七转识。次心第八质多心也。后心第九识干栗多心也。或云。识字通二心也。故下文云识心人中也。文点识（乃）心心可读欤。或云。识字唯属初心而显能证智义。次但云心所证理也。牒文作释分明故。私案。是心自觉之智者。心字释经心自觉之智释经识字也。可读识心。故知二心字皆指理也。下识心人中者识者智心者理也。但心自证心者。初心依有财名智欤。唯是下二句释生字。佛既下二句解上句胜字。唯愿说之一句释下句说字。必能等三句出自然智之德也。或境俱妙句解胜字。胜一字含人法二义欤。微相者微妙相貌义也。指第二句也。
    大勤勇者。佛是精勤勇猛人故云佛之异名也。即叹德也。
    问有几心次第等者大疏抄云。住地及时节经几次第言也（文）。
    心诸相与时者。大疏抄云。即问其菩提心差别相及经几时与得晚净菩提心也（文）此释未详。今六十心百六十心相状云心诸相。超度彼地前三劫时分云时欤。九种住心心续生地前故云相续胜进。及相续下释经时字也。时无别体依法而立故。依第三句心续生明时也。时分妄执虽异所到同初地故。云而得究竟净菩提心也。故第二云。舟车神通至到一处（文）初劫云净菩提心少分境明。第二劫云净菩提心更作一转开明等。今望彼前二劫初地部提心满故云究竟欤。或究竟字反可读欤。地前净心皆是加行智分齐生死所殖善根欤。
    功德众者。或云。俱舍翻薄伽梵为功德聚。自宗翻率都婆云功德聚。俱是净菩提心功德也。大疏抄云。即问此菩提心功德聚几何（文）。
    当以何行云何修行等者。净菩提心已前三密行云行。昼夜四时精进修云修行也。依此三密修行得初地净菩提心云无上悉地也。故下文云若不以三种秘密方便○何以得此净菩提心（云云）又上释云。此教诸菩萨真语为门自心发菩提（云云）又仪轨云。昼夜四时精进修现世证得欢喜地（云云）故知真言行者生死具缚行云及彼行修行也。问。所得既云无上悉地。是可方便究竟。第十二释无上悉地云。所谓如来一切智智当知诸成就中最为其上无与等无相比也（文）一切智智果是究竟故。又得彼果之行岂非大悲万行。故第三结指释云。已说净菩提心竟。从此已下明进修方便及悉地果生也（文）此意非云住心品明净菩提心具缘品下说根究竟义乎。答。今文是究竟净菩提心故。云无上。非指方便句也。下释住心品中虽粗明度三妄生净心。未示三密进修方便并依彼密行得净菩提心悉地果故云尔也。故具缘品疏释云。上品心约种种心相对辨一切智心竟。然此妙果以何方便而能得至耶。故此品次明入漫多罗行法（文）一切智心者净菩提心也。指彼云此妙果。又得彼果方便非生死行乎。况入曼荼罗行法者下文末代我等弘通七日作坛等仪则也。此宁非未断惑薄地之行乎。下文一切智智者又今一切智心也。求一切智智之心故。今一切智智者有财立名矣。当知望生死行而虽名妙果对根究竟还是因句也。故上释云。此菩提心为后二句因。若望生死善根则名为果（云云）前后释义明镜欤。然或人进修方便悉地果生为根究竟句。误甚欤。
    亦可分为二句也者。般若寺抄云。二句者以何行修行云何修而得无上悉地宫也（文）私案经文。但云及彼行修行未举所得果。故知行体欤修行为二句也。彼抄下释或可分为十句云。即第七句中有行修行二义。以此可为分二也（文）此释顺今经文矣。
    谓众生异熟识心者。前业所感异熟果心也。法相宗第八识云真异熟识也。唯识论云。一谓异熟即第八识。多异熟性故（文）殊异之是行者转胜心云殊异。前诸心差别之相者谓于妄心中六十心等相别。今净心中从转胜前后云殊异。若尔心续生何别。彼约续生义此取前后殊矣。故三劫文答心续生并心殊异。于能越净心具此两义故。又答心相约所度百六十心差别相也或异熟识心续流转。此据还灭故云殊异欤。所度妄心是众生异熟识心等故。能度净心即行者殊异心故。大疏抄释经心心云。初云心者众生异熟心也。次云心者瑜伽行者菩提心也（云云）。
    牟尼者是寂默义者。第十二云。牟尼者寂默义也。常寂之士微妙寂绝幽深玄远。不可以言说之。如是法界寂然大灭度法唯佛一人究竟清净。故名牟尼也（文）。
    或可分为十句者。第七句亦分为二句故成十句也。先师云。今此九句问三句中于因句成九句矣。佛答三句中菩提心句一部经已毕。或又修行句当根句。无上悉地者究竟句欤。疏十二云。悉地是真言妙果。为此果故而修因行故（文）。
    入大悲藏漫荼罗等者。具缘品中明入漫多罗之仪则。是净菩提心以前行故答修行句也。问成就悉地品释云。从此以前说真言之果。从此品以后次第得修行人修之方便。从此为首也（文）何。答。具缘品行得初地果地前行也。悉地品下修行入证者大悲万行等欤。故无违矣。
    百字果等者。经第六百字果品云。若入大觉世尊大智灌顶地自见。三三昧耶句（文）疏十八云。殊异者谓如来三三昧耶之身（文）三三昧耶身云殊异未详。又经云。复志求三藐三菩提句。以知心无量故知身无量。知身无量故知智无量。知智无量故即知众生无量。知众生无量故即知虚空无量（文）疏云。求者乐欲○次复乐求者还修菩萨道也（文）大师住心论中以心续生之相文证竖十种住心。又以今文成横尘数广多。准此释。疏第三句问十住心续生。今第九句示尘数心殊异欤。谓无量心识智智无边等义自宗不共之谈故云殊异欤。又经云。秘密主由心无量故得四种无量。得已成最正觉具十智力降伏四魔以无所畏而师子吼（文）此文答功德句文欤。十力四无畏佛不共功德故。
    无量应度众生者。未来应度众生也。故上释云。时金刚手为令未来众生具足方便无复余疑故以偈问佛（文）问。疏第三云。此中大会即是法界漫荼罗所摄应度众生（文）准此文。非指会座众乎。答。六大无碍故九界迷情即等流法身。九世相入故未来众生即今经听众欤。况彼上文云。为满足彼诸未来世无量众生为救护安乐故（文）。
    略有七义故名大乘者。抄云。此与瑜伽杂集等说或同或异。说教绝设不须知会也（文）理趣释云。大乘有七义。一者法大二者人大三者胜解大四者意乐大五资粮大六者时大七者究竟大（文）嘉祥十二门论疏上云。地持论中七义释大○言七种者。一谓方等经菩萨藏。此是教大。所以前明教大者。要根本由教然后方得发心修行。二发心大。谓发大道心。三解行大。至道种姓解行纯熟名解行大。四净心大。初地菩萨得无生忍其心清净名净心大。五众具大。谓大福大智通为佛道资粮名为众具大。六时大。谓三大阿僧祇劫修行。七果大。谓大菩提果（文）私案。两师释同今疏七义欤。但三四五七其名虽异其意是同。第三信解者就十地立名云信解行地。故彼解行约回向得称云道种姓。故今疏意不立地前故解行摄于初地故无违矣。第四金刚宝藏又初地。故疏第二云。从初地即人金刚宝藏故（文）此乃同初地菩萨文矣。此金刚宝藏即自性净心故云性大。又云净心大。此净心即菩萨意乐故云意乐大也。第五妙乘者。福智二严到佛菩提之所乘故云依止大。此又为资粮故云众具大。又云质粮大也。但地持瑜伽等七义皆所摄也枝末也。今疏并理趣释七义根本也能摄也。故大师释云。能摄大乘者根本总体不二大乘。所摄大乘者二重三十二大乘（文）。
    即是不生而生等者。住心论十云。心续生之相诸佛大秘密者谓从初羝羊暗心渐次背暗向明求上之次第（云云）又疏第二释八心等毕合今文矣。准此等释。十心并十住心续生云心续生又云大秘密。然不生而生义理事不二之谈全非心续生之义。又真俗相融是性宗以上盛谈之。何云大秘密乎。又心续生义局第三句。岂为九问总说乎。或云。疏家宗家各据一义矣。又心续生文。含总别二义故。所谓不生而生义不局第三句通菩提心生等故。为总说。况我今悉开示之敷演广可亘九句。一心应谛听之劝观宁局第三。私案。凡于十住心有二意。谓浅略深秘。又浅略中又有显密。显于各各乘谓极果未知后住心。浅略中密及深秘十心皆心续生次第也。此十住心续生是不生而生生而不生续生故。此等义显乘隔闻故云大秘密也。又性宗以上各于自乘虽谈事理即一义未知十住心续生义故未名秘密矣。又大师御意不生而生义虽广今取十心续生不生而生边故。或又十心续生一宗大纲三密要枢故。殊就第三句存总说并劝观欤。故二师无违矣。今不生而生取水波譬。下转缘起。十住心等续生上转修行。彼此岂相顺矣。又凡夫二乘云外道。他缘以上皆属密为知心续生者。若尔何九种住心云不知人乎。答。水波譬随宜。宝钥释极无进密藏云。水无自性遇风即波（文）故无违。他缘乘又依圆不异门故虽似不生而生义性相终别故非理事不二义。觉心以上虽真俗无碍未知十种心续生故知凡夫二乘二义俱阙故疏举偏论通示也。或又疏约不生而生义他缘等属密论约未知十住心续生云外也。若依开会意。外八心等皆不出字门故云秘密也。故疏第二云。如最初种子心生其实即是不生生。以是坚固性故在众生识心未至自心实际。虽展转滋长然亦不出阿字门。故云心续生之相诸佛大秘密（取意）问。若尔今宗谈性相历然义。可无不生而生义。何。答。今宗事理元各别不归理。而事本生而不生。相本不生而生。理又尔。经云。生住等诸法常恒如是生（文）可思之。问。若尔生常生乃至灭洹灭。恐同外道常见欤。答。小乘云四相有实。相宗云色心上假立。性宗以上云一心缘起法。今宗性佛性然四相故犹异一乘一心缘起四相。何况同外道所计乎。重意云。凡心续生文大论有三意。一者不生而生义。今文是也。九句总答也。二者十心相义。如第二卷释。三者十住心续生义。如住心论矣。后两义第三句别答文也。若不尔。何云或后问先答耶。
    凡夫二乘两种外道者。疏第十九云。今此诸佛之秘一切外道所不能知。然外道有二种。一者世间种种外道。二谓佛法内有诸外种。一者世间种种外道。二谓佛法内有诸外道也。以虽入佛法中而未能知如来之秘密犹是邪见。心行理外道故亦名外道也。此法乃二种外道所不能知。此佛法中外道即二乘中人也（文）准此文及第二释。常外道二乘也。又准杂问答中于内分内内内外。可通九种住心欤。或云。九种住心皆云凡夫又云外道。释尊自云我是凡夫。又疏不了内证名为外道（云云）又世间三心云外道。出世六心云二乘。六心虽异大小二乘故。又世间在三心出世二心云外道。内外外道故。四个大乘云二乘。三乘一乘异故。或云。表制集中以诸显教云声闻小乘登坛学处。以密教云菩萨大士灌顶法门。以彼思此。显诸乘皆属今小乘欤。
    譬如虚空等者。准前文虚空三义。则经如虚空文含二意。谓无量显无边际义。故同虚空无边际义。如字但被虚空读之。释中加大字显无边际义也。但不释无量义其相显故欤。或小分相似文反显法无量欤。次譬如下取虚空毕竟净边喻心本寂无相义也。若依此意如字及无相字读之。故知如虚空三字再读之。犹如释论中三平等本文三读之。但下合经不举如虚空文。约初且属上句欤。或又下文虚空譬释家私加之。不染已下经文但明法也。若法譬合者从无始已下二句合譬中本初以来释经本来二字也。无有一法等二句合譬中四障不染与八风不动。无有等六字再读之可合二文释经不染污并第二句也。余文可知耳。
    为此寂光等者。抄云。寂谓心之实相。本自不生永寂无相。光者即此心相灵知不昧。又寂是三昧。光是大惠。行者得除一切盖障三昧生大惠光明即能普照无量法性故曰寂光也（文）私云。此目近词故指上本来寂无相等也。故初释为胜矣。
    心佛现前等者。即初地净菩提心位也。疏第二云。然行者以何法入此门哉。故经次云所谓空性。空性即是自心等虚空性。上文无量如虚空乃至正等觉显现即喻此心也（文）准此文。一道无为云正等觉欤。又第三云。以此中道正观离有为无为界极无自性心生。即是心佛显现故云正等觉句（文）依此释极无自性云心佛显现矣今文又真言行者法明道云心佛显现耳。故知正等觉文含显密义又具遮表义矣。
    然此信力等者。今此信力者白净信心非生死中信也。即依供养行修行所得净菩提心也。
    此中供养有二种等者。智证大师抄云。下文明诸外供养未见内供之文。其意如何。和上答曰。观心之供此内供耳。问。若尔以一华令遍法界中供养诸佛。凡如此皆外供之观。何以之为内供。若金刚顶宗有内外供八供。今此部中无其义耶。答。彼金刚顶宗有内外八供。今此部中不有其样者指内法以为供养。大旨者观心供养也。问。观心之义例于金刚顶尚通内外。若约深秘释一一皆广法界之义今不疑之。尚约胎藏无可指内供之者耶。答。今此中言内外者。外香华为外供养。若以运心加此华香为内供养。所谓观这供养也（文）又经第五云。供养有四种。谓作礼合掌并及慈悲等世间与华香从手发生华奉诸救世者（文）疏十五云。供养略有四种。一是供养香华等及涂香等乃至饮食。此是世间供养也。以物献也。二者合掌谓礼敬也。此是印也。三慈悲。四运心。谓想香花满法界运心已即用合掌印也。并慈悲三事皆运心也（文）私云。此中初一云外。世间事供故。后三云内。出世理供故。下文当广说者指此等说欤。又供养法疏下云。供养有三。一者外供养。谓香华饮食及燃灯庄严道场等也。二行供养谓如说奉行及礼拜持戒者等也。三者理供养。谓心住法体无外攀缘也（文）私云。三中行理为内欤。又常五供理供事供云内外欤。出具缘品等中。私案。供养行修行等二句答前第七问欤。谓供养行修行如次答及彼行修行欤。上一偈半答相貌。下长行答心相续。此文非答彼第七句何乎。但释家不指属则说文分明故。又与前文相违释依供养行修行所得白净信心即菩提心相貌故也。
    或有说言等者。抄云。此下十三行。疏是形一类执禅者。依本智性无作无修镜本自明不拂不莹。即禅门纸绝无寄宗说。凡圣等法皆如梦幻都无所有本来空寂。非今始无凡有所作皆是迷妄。石头牛头皆示此理。今所破者即其人也（略抄）一行本是禅师。更入真言而举禅门义破彼矣。犹如龙树交外道众学彼宗而破耳。无畏三藏禅要非点示点开之义。妙乐释云。暗证之禅师烧胜定之手（云云）。
    如以四种不生等者。自他共无因四不生也。□中金性譬在缠菩提心。虽复在因等二句。真言行者以四不生观在缠出缠心体无增减犹如金性在□出□无增损矣行人下合若不以等譬。三密方便合利铁。灰水等合消融方便也。今此三密行净菩提心以前薄地行。前云生死所殖善根是也。具如先辨。龙树阿阇梨中道正观等者中观论云。因缘所生法。我说即是空。亦名为假名。亦是中道义（文）准此文。以从缘起故者因缘生义即俗谛也。无生义成者即是空义即真谛也。若尔何云中道乎。答。彼宗三谛各有中道。今取无生义故真谛中欤。今引意。以此无生中道正观证今宗四不生义而禅门龟兔无生为失欤。汝谓等者指前执禅者欤。又以缘起证三密方便。若尔俗谛中又存欤。所以生而不生故虽依四不生观不生而生故用三密行。宁同无相无行乎。
    又如世人等者。前明破禅门无相无行而用三密行。自下对诸乘渐行显自家顿证。故上引智论云。如治人以种种方便消融□石然后成金若神通者能使土木之类成金体（文）又第二疏取世人仙人巧拙难易之譬又此意矣。此等文明镜也。然抄中此文犹对执禅者（云云）恐不会文意矣。妙性穷极者佛华法华以初地净菩提心为极果故云尔欤。下金宝者依密行所得菩提心也。初心极果虽异得宝是一处。故疏第二云。舟车神通至到一处（文）但世人无秘密方便等者是二地上大悲方便也。下云若以大悲万行是也。意云。显乘人依一心行得至净菩提心。以此为极故更无根究竟行证。故云不能得耳。次净菩提心下其有眼食等合说。以大悲万行合服食之以神变加持业合住寿长远等也。此三句中究竟句也。以今主便大悲万行勿乱净菩提心以前三密行矣。不应已下遮一道极无以净菩提心为究竟也。世人为妙性穷极是也。宝钥释第八心云。一道无为之真理名初法明道。于诸显教是究竟理智法身。望真言门是则初门（取意）又释第九心云。是心是因望前显教极果。于后秘心初心（文）问。今此两节释解经何文乎。答。解二句文。前对禅门释供养等义。后对诸乘述彼义也。或又上释供养行修行句。故云秘密供养行门等下解从是初发心句故云不应保初心为极果也。初心言故破以初心为极果耳。
    我名我有者。下云我我所是也。谓我是体用都无有名。无实故云我名。我有者我所。我之家所有故云我有也。
    经愚童凡夫者。通三心总句欤。第二第三亦名愚童婴童故。又疏上文云愚童凡夫小有能信。非第二等何有此理矣。但证第一心者约执着我名等别名故。
    以下答心相续义也者。此意主十心相续云心相续义也。故上所牒之文但至离于断常也。住心论第一引今文云。善无畏三藏释云。从此已下十种住心佛答心相续之义也（文）此意十住心相续云心相续。若尔兼三劫文。与疏意异。何云无畏释云。依之智证大师云。或人立十住心判一代时教。合疏意。不足为论（文）或云。文点可读十种住心中世间三心答心相续故疏论无违矣。又义。疏意非不存十住心义。故第三劫终云。此经从浅至深广明心相。皆为开示菩提心本末因缘。若但依常途法相不得言诸佛大秘密我今悉开演也（文）既云从浅至深非十住心浅深乎。又本末者九种云末第十云本。若此经文局十心续生何在三劫终合彼文矣。问。三劫初释云。亦是答诸心相及心殊异也（文）今又云广明诸心相。全非心相续义。就中除心续生之相句乎。况十心三劫心相续次第中问何交六十心乎。答。已下言通三劫。故三劫正虽答心相续兼答诸心相殊异故云亦是欤。中间六十心虽非心续生兼显所度妄心何失。又诸心相言亘总别故广明心相者指心相续句欤。故疏第三住心品结云已说净菩提心诸心相竟（文）或亦是答诸心相又心相续欤。大秘密之称非依心续生何云秘密乎智度云世间等者。智论第三十一云无始空者世间若众生若法皆无有始。今生从前世因缘有。前世复从前世有。如是展转无有众生始。法亦如是○如经中说佛语诸比丘。众生无有始。无明覆爱所系往来生死始不可得。破如是无始法故名为无始空。问曰。无始是实不应破。何以故若众生及法有始者即堕边见亦堕无因见。远离如是等过故应说众生及法无始。今以无始空破是无始则还堕有始见。答曰。今已无始空破无始见。又不堕有始见（文）。
    经中佛言无明覆爱所系者。智证大师记云。和上释训云。无明与覆爱（已上）。今疑若无明是能覆之物爱此所系之物欤。和上云。可然也。若尔无明（尔）覆（波礼）爱（尔）所系（礼天土）训之耶。答无常也（云云）。
　　愚童义如前说者。抄云。上疏云。谓六道凡夫不知实谛因果（乃至）坚执不舍故以为名（文）凡夫者正译等者。异生正译凡夫义翻欤。梵名可寻决矣。宝钥上云。凡夫作种种业感种种果。身相万种而生故名异生（文）。
    如十六知见等者。住心论第一云。大楞伽经说百八部邪见。瑜伽论说十六计。智度论说十六知见（文）今依智论欤。钞云。谓外道虽有九十五种大意莫过十六异论。一因中有果宗。二从缘显了宗。三去来实有宗。四计我实有宗。五诸法皆常宗。六诸因宿作宗。七自在等因宗。八害为正法宗。九边无边等宗。十不死矫乱宗。十一诸法无因宗。十二七事断灭宗。十三因果皆空宗。十四妄计最胜宗。十五妄计清净宗。十六妄计吉祥宗（略抄）此十六知见异论十六别类外道宗计。犹小乘二十部异计矣。住心论三云。外道有九十六种大外道九万三千眷属外道总为十六（文）智证记云。和上云。我我所执总呼十六见是别别称也。可训我我所执如十六知见等乃（云云）。
    虚妄分别所由者唯识论等者。虚妄分别是能遍计妄心。是非所执我我所矣。又准上文界趣同性我云妄执。则我我所直虚妄分别欤。
    如彼偈言等者。此四句偈智论文也。但彼论第三句无于字。有则乘字。可捡疏证本矣。
    瑜伽我者等者。智证大师记云。瑜伽我者谓学定者（云云）此文何由似内道乎。答。凡此文者约学内教者不观心之实法也（文）疏第七云。若行人不解正因缘义而修证诸禅以当计着自心以为内我○若深求此中至赜自然拨除因业。唯我性独存乃至无一法入心而证空定。最是世间究竟之理（文）今瑜伽我当此计欤。问。彼第三心引之。此证第一心。何云同乎。答。此计有二意。若约效彼行因冀成胜果第三心摄。若依计自心为内我又第一心摄也。故疏第二云。前是不识因果之心。今由善根熟故效彼行因冀成胜果。不同前计也（取意）此意也。
    地等变化等者。智证记云。今疑下结文云略举三十事。尔乃合地等变化其员不足也。疏文昧昧训地等之变化。若依疏及先大师说可分为二。若尔可言地等是执五大为真实之法者（此一计）或言。地为以下可言变化也。意地等能变化为万物之因（未详云云）疏第七云。若行人不解正因缘义而修证诸禅。必当计着自心以为内我。彼见世间万法因心而有则谓由神我生。设令不依内我必依外我即是自在梵天等也（文）准此释瑜伽我者内我欤。
    自在天是常等者。三论玄云。有外道云。大自在天能生万物。万物若灭还归本天。故云自在。天若嗔四生皆苦。自在若喜则六道咸乐。然天非物因物非天果。盖是邪心所画。故名邪因邪果（文）。
    如十二门中等者。十二门论（龙树）云。问曰。众生从自在天生苦乐亦自在所生。以不识乐因故与其苦。答曰。若众生是自在天子者○（自下全同）同论疏下云（嘉祥）云。问曰下第二救。正通伤慈之难。答曰下第三破救。有二难。一者犹提捉前无慈难。父有大慈子不识恩终自与乐。而自在不尔。亦应但供养下作报恩不勉苦难。若言不识恩故而苦者。今报恩供养则应得乐。不须修福（文）唯识论一云。有执有一大自在天体实遍常能生诸法。彼执非理。所以者何。若法自生必非常故。诸非常者必不遍故。诸不遍者非真实故（文）。
    又若自作等者。论云（全同）疏下云。复次下以果征因破。众生之果既由自在。自在之因应更有所从。反覆结之（文）。
    陶师子埏埴等者。陶师子者作土器者也。埏和名祢耶须。埴和名波尔。疏第七云。如泥团轮绳陶师等和合故有瓶生（文十二门论同之）。
    次云时欤前时等者。智证大师记云。经云。及时者与前有时其别如何。答。推文意云。自在天者若流出及时也。尔乃有人。或计自在天是常能生万物。或计从手功出一切法。或计时是自在天之所作欤（云云）问。若尔前建立可云自在天之心出一切法欤。答。今结云皆自在天种类也。彼不尔故。

大疏指心钞卷七终

    御本记云。
    建治四年二月七日于醍醐寺中正院加点毕
    金刚佛子赖瑜
第0章 大日经疏指心钞卷第八



第0章 疏卷第二之一

    疏云此是那罗延等者。此是那罗延天者指尊贵体也。外道下释围陀论师外道计此天为尊贵也。点云。尊贵者此是那罗延天也。外道计（云云）又下文云。是毗纽天。外道部类（文）准此文可云那罗延天外道也。古点云。那罗延天外道之计也（云云）此意此外道计那罗延天造万物故云尔欤。抄第三云。此有多说。谓围陀论师计那罗延天能生四姓。计梵天能生万物。提婆云。从那罗延天脐中生大莲华。莲华上有梵天祖翁。谓此梵天为万物之祖。从梵天口臂髀脚生四姓等。又云。那罗延天能生梵王。梵王为万物之祖。复有安荼论师计本际等。不烦具引（文）私云。准此释者。外道有三论师异说。且依初二说者。辅相者指梵天欤。那罗延是尊贵故。又宝师释云。真谛三藏翻为人生本。梵王是众生之祖父故云人生本也（文）又遁麟记云。言人种神者。那罗翻为人。延那为生本。谓人生本。即大梵王是也。外道谓。一切人皆从梵王生故（文）私云。依此释者。梵王即那罗延也。若尔辅相是梵辅欤。颂疏云。为臣辅翼（云云）理趣释云。么度羯罗三兄弟者是梵王那罗延摩醯首罗之异名也（文）南池僧都口决云。天三兄弟者（二三）各治三国。梵王天竺那罗延唐士自在天日本（取意）私云。此释梵王那罗延其体别。然与抄意异。此准所列次第并治国大小。梵王胜那罗延劣。宁以梵王为辅翼乎。故知那罗延有多种欤。例如魔醯首罗有多种也。故疏第一云。那罗延大那罗延（云云）又宝师涅槃疏云。天帝释之力士（文）惠晖疏云。人种神者先是人。后作神。或父母随一是人一是非人也（文）此等说欲天摄欤。或人趣摄欤。当知那罗延。在欲色二界故。疏中约色界那罗延。余师释据欲界那罗延欤。
    以能造之主等者。私云。那罗延天云能造主也。意云。以那罗延天者更无有所尊贵之人故那罗延云尊贵也（为言）又云。能造主非那罗延也。意云。那罗延天外有能造主更无可尊贵之人故那罗延云尊贵也（为言）故抄云。更有尊贵者即指那罗延天也（文）尊贵者遍一切地水火风空处者。此意明前那罗延天尊贵遍五大之义也。前明造成之用今示普遍之德。是其别也。又义。今地水火风空即为尊贵体也。故能破文云彼即地水火风也。但今释可读烂脱。处字安一切下读之。故下文云遍一切处地水火风空。意云。尊贵者遍一切处之地水火风空也（为言）然二义中前义为胜。能破文云彼天像身。是那罗延天像故。指彼云彼即地水火风。故彼天像即遍五大。故云尔也。又密抄举多说中。不云五大即尊贵。故又下文可长声连读。岂非遍一切处（乃）地水火风空界相乎（为言）。
    以此相入何所不可者。且拟外道成反难云。真言宗又谈六大普遍之义。我于六大法身像上座而饮食。汝不忿怒耶。答（云云）又此能破文但破遍义。何不破前造义乎。今造成万物义同下遍严义故。让彼破欤。或让前自在天破欤。
    一切法者自然而有者。嘉祥三论玄中。天竺九十六种举要为四执。一计邪因邪果。二执无因有果。三立有因无果。四辨无因无果。此四中今自然第二无因有果摄也。释云无因据其因无。自然明其果有。约义不同犹是一执（文）清凉演义抄云。疏若以自然为因等者断义也。通其两势。初即老子意由道生一。道是自然故。以道为因。是邪因也若谓万物自然而生下。出庄子意则万物自然无使之然。故曰自然。即无因也（文）私云。此中疏者华严疏也。此二中今自然似同庄子意。但今云而有彼云而生。少异欤。又异玄者。玄云有果抄云无因故。又彼天竺异执。此震旦三玄摄也。彼玄中四执外别示三玄计。故抄老子自然道似玄邪因摄耳。又玄云。有人言。自然有因自然无因万化不同皆自然有（云云）问。自然本有义佛家盛谈。故释论云。非作非造自然意（文）若尔何遮彼义乎。答。彼不知因缘而立自然义。此不坏因缘而明自然。故云。释论文熏生缘起六意随一也。可悉之。问。若尔自宗云远离于因缘。又云远离因果法然具。此等皆同外计乎。
    答。此等离九种迷情妄假因缘离断常一异等邪因邪果故云尔。全非无性德轮圆随缘义也。故大师于不二门成法尔随缘义。又四种身各立法尔随缘之义。又疏第十一释此因因生空云何而有果文云。若于如是缘起法中而言有因有果即是遍计所执。随于断常一异。不入中道。是故证知。如是真言永离因业故即是法界不思议界也（文）应知自宗法尔随缘义是显教一乘等法尔随缘犹不及。况外道自然乎。故知。外约遍计分别论自然。内约佛知见谈法尔。又显摄相归性论法尔。密性相宛然明法然。又显于缘起法立自然。密于性德法谈随缘也。问。内道因缘为宗者。莲华鲜洁棘判利端何因缘所染削耶。答。外因缘是水土等也。内因缘又一切众生共业也。利端鲜洁又众生受用依报故。又草木等盛衰有情善恶业增上果故。又自宗意鲜洁显色利端形色四曼摄故六大所生。若尔因缘所生义无异论者欤。
    有计身中离心之外等者。唯识论第一云。三者执。我体常。至细如一极微潜转身中作事业故（文）又破文云。后亦非理。所以者何我量至小如一极微。如何能令大身遍动。若谓虽小而速巡身如旋火轮似遍动者。则所执我非一非常。诸有往来非常一故（文）私云。作事业义虽同。旋转身中义与运动此身少异。又论云细如极微疏云离心别有是大异也。然计义同故引证矣。
    若我无常则罪福果报等者。智论疏第四（惠影）云。无常者名为灭失法。若言一向是无常者则无相感致义。何以性。以因无常故则有灭失。因灭失故不得于果。果灭失故不酬于因。当知则是无福。若有罪福果报者以因不灭故所以得果。以果不无故所以酬因。若定是无常者定无罪福因果相感也。佛法中以罪福果摄从因缘起。因缘起故则不可说一向无常。何以故。凡因缘生法以因缘聚故不可说其无常。以缘散故不可说其常。从缘故不可说其有。缘起故不可说其无。相续故不断。生灭故不常。不同外道说常则一向是常若言无常则一向灭失也（文）同疏第九云。若我无常者本由我便作罪福。若我无常者则我随身灭。如岸堕水消散。故作者既无则无作法则无罪福也（文）私云。上文若法是因等者。此我为作事业之因故云若法是因。又为因法必从因可生故云及从因生也。又因生法必无常故云皆无常故也。又解云。法者总通我及事业。是因者我也。从因生者事业也。二俱非常故云皆无常也。若我下重破我及事业也。罪福果报者作事业故前解不顺皆字后解违无为。作能作因然后义顺文也。挍量等者大师疏文次第云。挍量未明（文）私记云。是指中观等明外道所计义与佛法差别之文处欤（云云）若尔唯识等又破外道等。彼又可然欤。
    智度云。有计神我者论第十二文全同。如下出之。唯识论第一云。二者执我。其体虽常而量不定。随身大小有卷舒故（文）又能破文云。初且非理。所以者何。执我常遍量同虚空。应不随身受苦乐等。又常遍故应无动转。如何随身能造诸业（文）。
    如论中破等者。或本如中论（云云）十二门论云。复次若自在者何以故不尽作乐。尽作苦人。苦者乐者当知从憎爱生。故不自在（文）十二门论或本尽作苦人一句无之。此本顺理欤。智论疏第四（惠影）云。尔执我云神作自在于作着。破云。神若自在自作者应自在作乐。何故作苦。以欲乐于乐反得苦故当知不自在不自作。非作者故○又神若自在者不应造恶堕三涂。亦不应有种种不如意事怨憎聚会恩爱别离等事。何以故。自在故。若有此等事者当知不自在也。我是自在相。若不自在当知无也（文）准此释尽作苦人之论文颇可谓无用矣。又今论所引是十二门文也。如论中本为胜矣。三论玄云。问云。何名为邪因邪果。答。有外道云大自在天。能生万物。万物若灭还归本天。故云自在。天若嗔四生皆苦。自在若喜则六道咸乐。然天非物因物非天果。盖是邪心所画。故名邪因邪果。难曰。夫善招乐报。恶感苦果。盖是交谢之宅报应之场。以不达义理故生斯谬。又夫人类生人物类生物。人类生人则人还似人物类生物物还似物。盖是相生之道也。而谓一天之因产万类之报。岂不谬哉（文）今破同初难欤。又智论十二云。若神常者且应不受苦乐。何以故。苦来则忧乐至则喜。若为忧喜所变者则非常也（文）此破神常非破自在欤。
    四大草木等皆有寿命者。草木等有寿命密宗盛谈。故大日经说有情及非情阿字第一命。宗家又判金刚内外寿。然与外计异。彼六大普遍故识大遍非情。故云有寿命等也。此或约续生或约卷合故其意异也。合昏木者。
    补特伽罗者。赞玄疏第一云。补特伽罗即数取趣。正当人义。谓频造业往诸趣故（文）。
    若有从今世趣于后世等者。俱舍颂疏九云。谓外道执于临命终时能舍此蕴。于受生时能续余蕴。若无有我谁能续蕴。故有我也（文。胜论外道义也）又云。蕴刹那灭。不可从此转趣余世○故虽无我但由惑业以为因故诸蕴相续等（文。论主述有部意也）俱舍以有部破外难。今疏以有部义同外计。彼此意异。彼立有部故。此破有部故。何者外道云依我相续而未知由惑业相续。故为能所破。然今疏意有部虽知惑业相续若约诸法体云恒有犹同神我常义故今遮也。问。药师经云。若彼自身卧在本处见焰魔使引其神识至于焰魔法王之前（文）又仁王经云。识神无形假乘四蛇（文）此等经说非许识神从此世转趣余世之义耶。答。晴迈疏云。言见琰魔使引其神识至王前者。若其患人决定令死则受鬼身。容可琰魔王别遣鬼为使而引取之。如其未决定死则未受鬼身。何有鬼身得引生人之识。不可别人之识在别鬼身中。若不在鬼使身中。识心既不孤游。云何可引得至琰魔王前。当知此是药师如来及经之威力令彼患人第六意识见分之上起此三种行解相分。一为琰魔王二为王使三为已身。为自识神所依。随使而行至琰魔王前。其实神识未曾离身。若是本识随所舍处则成死尸。不可说离身。若是六七等识依本识故而得现起。若离本识无种子故无由得生。是故八识俱无离身孤行之理。此盖如人梦中见师僧或复父母遣使来唤。梦现见已身随使而行达师僧或父母前。当知师僧或父母使人已身皆是第六意识见分上现此三种相分。似有去来实无去来○此亦如是药师如来及经威力令彼患人见如此相。似有往来实无往来（文。善珠疏同之）私云。斯乃于第六识独影境作如此说。宁同外道神我乎。又心依身而住故云假乘四大也。识神者众生心识也。非外道神我也。又药师经云。彼识得还者。有为生灭心既灭。得还。未来识相续非永灭云还。非同外道神我常也。秘经云识还来可准知之。又大疏第五云。阿阇梨言。少时尝因重病因绝神识往诣冥司（文）此又准前矣。当知。药师经并同疏等意于本有身被焰王裁断也。探玄记第六又于本有身断罪（云云）十王经十轮经等意以中有身到炎王厅故则于其身预断罪。成实论中阴品说亦然矣。问若有从今世（乃至）识神为常文者属能破文乎。如何。答。重是述前计我义也。识神若常下能破文也。又义。若有已下皆能破文也。今文牒破也。谓既云数取趣。自今世趣后世则识神为常牒破也。或又若有（乃至）为常为牒识神下破也。识神为常者（为言）或又展转次第牒破也。意云。若有三世流转义神为常。若常则何有死生乎。若有死生非神常。若无常则无我也（为言）既置若有言。非述上义。又云但随事异名耳。是计我结释也。例如下知者见者云皆是我计随事异名也耳。
    犊子道人及说一切有者等者。有部云。三世实有法体恒有（云云）犊子又立五法藏。谓三世无为不可说藏也。既云。此两部计有三世法。犊子又五中以三世法同今我而非取不可说藏欤。此三世有法义同从今世趣后世识神常计故。但同者相似义欤。识神是人我也。是法执故。或以大乘意小乘法我属人我欤。失佛法三种法印者抄云。义林第一云。诸行无常涅槃寂静诸法无我。若加有漏皆苦成四法印。今谓。彼宗计。神我三世法为常。则失如来诸行无常诸法无我等法印也（文）意云。计三世实有我故非诸法无我。又三世法体恒有故非诸行无常。又既带我故非涅槃寂静也（为言）应知以一三世有法为失三法印之因也。问。萨婆多等既立三法印。何云失彼印耶。答。约用无常虽立诸行无常其体恒有故失彼印也。故光云。此宗诸法体皆本有。四相于法但望用说（文）又遮外道等我故虽云诸法无我。犊子有非即非离我。又两部俱有三世实有法我故非诸法无我。又有部意。断烦恼得故其烦恼此身不成就故虽得二炎寂静。但是偏真理未究竟涅槃。故失涅槃寂静也。然异外道等无想等计真涅槃故。分得彼印也。中观论第二云。若人说我相。如犊子部众说。不得言色即是我不言离色是我。我在第五不可说藏中。如萨婆多部众。诸法各各相是善是不善是无记有漏无漏有为无为等别异。如是等人不得诸法寂灭相。以佛语作种种戏论（文）。
    西方诸菩萨等者。此正举两部能破也。外道我先既破故亦通无失。唯识等论中作种量破小乘外道等故。中观等论又尔也。故知龙树天亲护法清辨等云西方诸菩萨欤。此识遍一切处等者。问。识大普遍真宗实谈。故大日经云。我即同心位一切处自在普遍于种种有情及非情（文）。所以识大遍五大。故经轨中显五大形色无示识大形色。即此意矣。若尔何云外计乎。答。真宗意于性德海本有六大谈普遍无碍之义。此乃佛智所照也。而今识大普遍义遍计所执前于无常识大计常遍之义。故彼此大异也。
    而今要由根尘和合等者。意云。要由根尘缘合而识生时见闻觉知故。汝遍常识神独不见闻觉知故。汝识神成无用也（为言）。
    又若识神遍五道中等者。智论十二云。若我常者不应死不应生。何以故汝等法神常一切遍满。五道中云何有死生。死名此处失生名彼处出。以是故不得言神常（文）。
    不同佛法第八识义也者。问。佛家又谈赖耶执持含藏之义。依之疏下释云。阿赖耶义云含藏。正翻为室（云云）唯识论云。能藏所藏执藏义故（文）秘宗专成圆明净识卷舒观。此乃非同摄舒义乎。答。言虽同意是异。外带见内不尔。故或佛家有为心云赖耶又佛性真心云赖耶。外以神我云赖耶。故智证大师抄云。执持含藏彼此同旨但计神我故为所破（文）且约权实二宗辨不同者。若依相宗则于业种生第八识约因相果相等。分能所藏等义。皆是待因缘而成立矣。今未见因缘种现等而计执持含藏义也。若依性宗则真如合无明成赖耶。此识有二种义。能摄诸法又能生诸法。能所虽异其体全一也。而今能所定别故云不同等欤。又自家心月轮等卷舒观是既破人法上执而开佛知见观也。而今外道摄舒义遍计分别情实见故不可相同耳。
    然世尊密意说等者。出佛法第八识义也。故密严经第三云。佛说如来藏以为阿赖耶。恶惠不能知藏即赖耶识○如来清净藏世间阿赖耶如金与指环展转无差别（文）若初学大乘人于自心实相如来藏赖耶生分别执着亦同外道见也（为言）相宗释云。若执唯识真实有者如执外境亦是法执（文）今又此意矣五教章下云。如解深密经云。若菩萨于内于外不见藏住不见熏习不见阿赖耶不见阿赖耶○如来齐此达立一切心意识秘密善巧○解云。既齐此不见等处为立心意之善巧故。是故所立赖耶生灭等相皆是密意。不如言而取故会归真也（文）此深密经意密真理以一分生灭法说赖耶也。准又今佛隐密圆明净识自心实相赖耶而说真如随缘如来藏赖耶故云密意说欤。且于然字有然前起后义。然前意释成前佛法中第八识是真如随缘藏识也。起后意前佛法中第八识者相宗业种生赖耶也。此性宗二分不二赖耶。故五教章云。又如达么经颂摄论等云。此界等者。界谓因义即种子识。如是等宝性论约终教释云。此性者谓如来藏性（文）私云。阿毗达么经颂摄论唯识等云无始时来界。宝性论云无始世来性。故作此释耳。
    不观自心实相等者。疏第一云。今真言行者于初发心时直观自心实相了知本不生故。即时人法戏论净若虚空（文）今反此故同我见也。
    复有计能见者等者。抄云。谓有外道计能见者而为真我。是一是常。复有外道而于六根随事异名皆生我计（文）。
    智度云。目睹色等者。智论三十五云。问曰。如我乃至知者见者为是一事为各各异。答曰。皆是一我。但以随事为异于五众中我我所心起故我为我。五众和合中生故名为众生。命根成就故名为寿者○目睹色名为见者。五识知名为知者。复次用眼见色以五邪见观五众用世间出世间正见观诸法是名见者○余四根所知及意识所知通名为知者○但忆想分别强为其名文私案。五识知名为知者。私记云。眼等五识知色声等五境云知者也（云云）准智论复次释余四根及意识释者。除眼识余五云五识欤。又随事异名者依智度文。外道所计我知者见者等不同故云随事异名也。然抄云而于六根随事异名。恐违智论文欤。
    难者云汝言等者。钞云。今难云。汝言能见是我与彼能闻等五为是我不。设尔何失。二俱有过。若言余五各是我则有六。乖是一义。汝执见者是一我故。此见不可闻觉知故。既此六根互不相知。是故汝执一见为我。不可作六也。若言余五同是一我者我则虽一乖六根故。以眼见耳闻各别用故。既此六根互不相知。是故六根不可作一也。若言有非我者。是亦同疑。亦征例云。余五根等既是非我。其能见我应亦非我。为立量云。汝言能见是非我。六根之中随一摄故。如五根等反难可知（略抄）或云。一不可作六者一眼不可作见闻嗅尝触知六用云也。六不可作一者六根各不可作一见功能云也（云云）私云。能闻能触知者举余五根作能也。前计中云见闻觉知。是又六根能。故笔削记释起信论见闻觉知云。闻谓耳鼻。觉谓舌身。知即是意。摄六略尽（文）准今又触者舌身欤。智论文知者见者皆云是一我。故知者破又可准之欤。又破见者知者随被破欤。或并破欤。
    或有说言等者。此出所执计也。问。既云能执者何偏云所执计乎。答。非前能执云我。云但是识心。更成所执我义也。若不尔者一人计二我乎。违常一义故。又前知者见者复内知外知各二人计也。今能执所执岂非二人所计乎。
    然内外身受心法者。智证大师释云。四念处者但约内观。何言外耶。和上云。自身他身为内外也（文）又准前云内外十二处者身与法通内外。身中五根是内也法中无表外。法境摄故余皆内也。
    是中所执能执等者。依他相见非遍计能取所取也。意身受心法中能缘所缘犹缘生无性故不可得。何况有遍计能执所执义耶（为言）或又于此计举二说中所执能执者指第二说也。彼心为能执境为所执故。何况有我者非初说也。谓计离心别有能执我故。若依初义中字读乃点。依后义用仁点矣。或本能执下又有执一字。依此本无违。意云。执所执能执之执犹不可得。何况能执所执我耶（为言）且准此疏释经文所执是未必别人计欤。不云或有说言而直释所执故但第二计一执欤。大师释云。能所二执（文）此分为能所两计。若尔今此计中有三类欤。能执二计异故。犹如显生二声也。
    有计内知为我等者。私记云。彼内知之我是似第七识之缘第八识成自内我执也。但今此外道执内识而彼为自我义也。此外知我是其以第六识之缘六尘境而于自心成我执也（云云）。
    社怛梵者未详翻对可捡之。
    苦摩奴阇梨者。抄云。问。有唐三藏既成译误。何故尔时摩奴阇不云人执。摩纳婆不云胜我还置意生儒童。有何异耶。答。为顺古译不欲违之。其间是非从疏取舍耳（文）本经云意生儒童故作此释耳。唐三藏者唐代玄奘三藏也。私记云此义翻名有唯识枢要上卷中也（文）。
    未那是意等者。或云。问。未那未奴二音同是舌内五音字也。其义不可别之。例如薄曰罗缚曰哩缚曰路同舌内五音转声。故同翻金刚。尔何。答。高祖判文有深意。未学辄难辨。但或依体文致同翻或就转声成异翻。又虽金刚名同其义是别。谓是男声即智。女声即理也（云云）。
    是毗纽天外道等者。疏第十云。毗纽天有众多别名。即是那罗延天别名也（文）又第五云。微瑟纽旧译谓之毗纽。此是那罗延天也（文）准此释。前所举计那罗延天而为尊遗之外道部类欤。又疏第十七云。韦纽天自在天别名。正云毗瑟纽（文）准此文。又前所列自在天外道部类欤。若尔何人生云自在天部类。今胜我云毗纽天部类乎。又虽同天。出别名欤。若尔何正列时自在天那罗延天为别类矣。然人生义似自在天计胜我似尊贵欤。或又自在那罗延天虽同天约能计异为二计欤。或虽别天毗纽梵号通二天欤。又胎藏外部毗纽天那罗延天自在天各别三天列之。又疏第四云。复有奉事自在毗纽那延日月尊等种种世天（文）此文又三天别体也。毗纽天智论翻遍闷百论云胜遍也。弘决第十云。毗纽天亦韦纽天亦韦揉天此翻遍胜亦遍闷亦遍净。阿含云。是色天。俱舍云。是第三禅顶。净影云。处在欲界之极（文）。
    智度亦云有计神等者。智论第十二云。问曰。人云何言色是我相。答曰。有人言。神在心中微细如芥子清净名为净色身。更有人言。如麦。有言。如豆。有言。半寸。有言。一寸。初受身时最在前受。譬如象骨。及其成身如象已庄。又有言。大小随人身。死坏时此亦前出。如此事皆不尔也。何以故。一切色四大所造。因缘生故无常。若神是色。色无常。神亦无常（云云）私云。云此中大小随人身等计前人量计引证。今疏文不举能破者同前人量能破故不示之欤。但与智论能破异。彼云随身大小即是无常故。又自下皆不出能破文。准前破与。
    儒童梵云摩拏婆者。三论宗贤圣义记第二云。摩纳缚迦者此云儒童。意我犹如少儿。其性不定有时高有时下于劣已高慢于胜已生卑下言也（云云）又智论惠影疏第二释儒童云。西国云摩那斯亦云摩纳。故大本经乃云摩纳汝当作佛者。此即言儒童也。摩纳者梵下之辞耳（文）此释名菩萨虽非我名为显梵汉词引之。此等皆以摩纳翻儒童。何为误乎。彼等皆同唐三藏等翻未伺今正翻欤。
    注此二名是菩提阇梨解者。二名者人生胜我也。菩提阇梨者金刚智欤。不动使者法金刚菩提奉诏译（云云）又不空义译云。金刚菩提三藏阿阇梨云云。此译是不空记金刚智口说也。菩提智义也。今略金刚二字云菩提阇梨也。就中金刚智是善无畏同门也。而互为师资无畏不载彼义乎。况彼门弟一行尤可依彼也。
    若声显者计声体本有等者。疏文次第云。声显与声生全别文（文）生显异者声本生亦体虽本有。不云本有而本生。故异显欤例如清净始又虽本有理常今初故云始觉而异本觉也。或本生非本有义元由义也。声生元是待缘生之也（为言）若不尔者违生已常住之释故。唯识论第一云。有执一切声皆是常待缘显发方有诠表（文）疏云。待缘显者声显也。待缘发者声生也。发是生义。声皆是常。然有时闻及不闻者待缘诠故。方乃显发（文）又论能破文云。余声亦应非常声体。如瓶衣等待众缘故（文）疏云。又前破明论声计。今破彼声外之常声。故云余声○然彼所计声性欤声别。声性即是所发音响声之体故。今总言非常声体○声及声性合名声体○因云待众缘者。若言待缘显即声显成自生俱不成。若言待缘生即自性成显不成。为对二宗自无有过。故但总言待众缘故。若言待众缘生显故。文繁无用（文）今疏如余处广释者。指此唯识等也。
    略举三十事者。暹僧都云。于最初总我执而加次次二十七种及三类此三十事欤（云云）此释未详。住心论云。时大相应二建立自在流出计。尊贵自然内我执人量遍严寿者数取趣识藏知者及见者能所二执内外知怛梵人胜计常定显生二声与非声如是三十大外道各各迷真如轮转（文）依此释。于经中声论开生显故成三十也。但时举一。是经文别说故一言含二时欤。问。若开声论。五大又开可增三十。况五大经中既置等言。尤可开也。答。彼所计同故。此生显异故。问。若约计异则能执可立二种。若约计同则怛梵不可别立。何。答。能执是识心所执境界者举所执计欤。若不尔者无所执别计故。或又疏意能执分二计所执不为别计欤。所执无标句故。若尔疏与论互显欤。又怛梵虽计同部党别故。五大同计而同部类故。问。若尔。今经开题何云二十九邪计乎。答。此依经但云声未开生显故。或又二十九三十三（经文等字等取四大也）也。然约满数云三十也。若过若减皆存大数故。
    如人坐得四禅等者。此是三十事外举一两而示类无边也。其中坐得四禅者六十二见中计后际中五现涅槃见也。唯识疏第六（末云）一见现在受若人若天五欲乐便谓涅槃。二压五欲现住初定以为涅槃。引在身中名为得乐。见他现在住定亦尔。下皆准知。三压欲寻伺故现住第二定以为涅槃。四压诸欲寻伺喜故现住第三定以为涅槃。五压诸欲乃至入出息住第四定以为涅槃○然于无色不计涅槃者以乐怡悦轻微不及色界故（文）准此释。今疏中五现涅槃中但取四禅。四禅中唯举自欤。云如人坐得禅即计此法等之故。真实常理者涅般义也。坐得四禅者得定是端坐专注一境故。起信论云。端坐正意（文）又疏下释云。常好端坐（文）。
    或生是念我是得禅者者。起信论文。以修世间诸禅三昧多起味着依于我见系属三界与外道共。若离善知识所护则起外道见故（文）指此类欤。我是得禅者起味着依我见之意也。问。准唯识等说。五现涅槃是邪见摄也。若依唯识论等五见展转必不相应非一心中有多惠故之道理。不可有我分相应之义。若依克性义。是邪见摄而非身见。何云我分耶。答。我分相应者经文。如是我分分别相应（云云）如是我见邪见等与虚妄分别识相应也（为言）非谓身见邪见等相应欤。但云我分者前三十事等多分我见故云尔也。或云。执常理邪见克性故非我相应故非我。是法我见摄故云我分也。谓今迷法执故法执所摄。法执又得法我见之名故云我分也（为言）问。外道凡夫何异耶。答。笔削记六云。三乘人及凡夫外道皆修止定。然凡夫多味着外道带异计。所修虽同修定有异故。得果各别也（文）。
    各各自谓有大师薄伽梵者。下云梵王犹如佛是也。
    如劫初时独有一天等者。颂疏第八云。问。何故梵王梵众起一因同想。答谓。大梵王于劫初时独一而住更无侍卫。遂发愿言。云何当令诸余有情生我同分。时极光净天见已悲愍。从彼处没生为梵众。王才发愿见有天生。故大梵王起如是想。我表能生也。彼诸梵众初见大梵威德特尊又忆念知先因梵王发誓愿故我来生此。是故梵众起如是念。我等皆是大梵王生（文）今疏意同之。问。俱舍等意。同想一因计是非因计因戒禁取也。今何云初有我者耶。答。光十九释外道计梵王等为世间因云。计我常已方于我常起世因执。因执谓戒禁取（文）准知今又可尔欤。但此同初禅。彼在下地。缘上地故可异欤。可寻决矣。今疏文似云初有我者是梵王等僻见谓是梵天王能造世间等异见外道计耳。
    希求顺理解脱者。大经要义二云。问。异生羝羊心者不曾求出要。何引希求顺理解脱之文而为证耶。答。疏云○（引今文）。故知以未求解脱已上违理心正为此心之教证也。然引顺理文者如上已云明顺理八心及净心生起之由渐也。此心无间生种子故（云云）此释以顺理为顺世八心欤。私案。今顺理解脱者羝羊心摄。何者。上举三十事毕指彼类云如是等我分（乃至）希求顺理解脱。此乃述违理心之行相也。况出三十事类无量时。举计四禅而为涅槃之人。以彼涅槃云解脱。又云理（疏云常理是也）此岂因果之理乎。今顺彼行求解脱故云也。故疏云今顺彼行希求解脱故云然也即此意也。下顺世因果云顺理。是顺即世间八心也（文）彼此水火何一同矣。故宝钥以此文证第一心矣。又义。顺理者瑜只也。故释云。顺理梵音瑜只（文）此瑜只顺因果道理之行也。下云最初顺理之心。不依此经何文乎。但顺彼行者等者古昔人坐得四禅是顺理行。而误计此为常理即解脱义也。今顺古昔误顺理而为解脱之行希求解脱也（为言）若不尔者希求二字可安顺理下。故知。虽举顺瑜伽计常理还是违理心故云已上违理之心也。大师又住心论中第一心不引此文。可悉之。
    愚童凡夫类犹如羝羊者。问此二句违理心。故住心论宝钥皆证第一心。何今次明顺理下举此文乎。答。为净心生起之由故有此文也。故宝钥住心论又第二住心引之。但宝钥举初句心论二句俱有耳。问。顺理者唯局顺世八心乎。答。破坏内外因果云违理心。应知顺内外因果云顺理也。若但归佛教行世善云内因果者可局世间欤若内因果广兼违世等顺世出世之理义也。问。若尔违世与出世同欤。答。彼又有宽狭。违世小乘也。故疏第三云。得离违顺八心证寂然界（文）出世广通大乘一乘等也。宝钥云。已上三心皆是世间心。唯蕴已后名出世心（取意）。
    羝羊是畜生中等者。周易第四云。羯羊触潘赢其角（文）玉篇云。羝丁奚反。雄羊也（云云）羊雌羊欤。
    后时欻然自有念生者。宝钥上云。本觉内薰佛光外射欻尔节食数数檀那（文）准此文欻然念是依内本觉熏力儿起始觉智用云念生也。佛光外射者始觉用也。
    节食持齐者。不思议疏上云。节量食者节捡小食名节量食。有人虽受一食法瓷意饱啖腹满睡眠。妨修道法故须节量。又多食增长烦恼又增长睡眠令身不安故须节量。节量至几许随已所堪。三分留一施诸鸟兽余便自食。能少益善（取意）今节食者此节量食也。又云一揣食也。但今节食持齐者。准智论一日不食云节食持齐故。不同如来所制过中不食持齐也。故云然犹未是佛法中八关戒也（云云）。
    佛法中八关戒者。毗尼讨要第三名八戒齐或名八关齐。前八是开。闭八恶不起诸过。不非时食者是齐也。禁止六情不染六尘齐断诸恶具修众善故名齐也。又齐戒体一名别。若寻名定义义容少别。齐者过中不食为名。戒者防非止恶为义。萨婆多云。八个是戒第九是齐。齐戒合数故有九也。依俱舍论合九为八（文）问。八戒其体何。答。大乘义章八戒齐义云。八戒齐者所谓不杀不盗不淫不妄语不饮酒不歌舞唱伎不着香薰衣不上高广床不过中食是其名也。此等防禁故名为戒。洁清曰齐。○若依毗昙。不着薰衣不上高床此二同是广严处起合之为一。故说为八。若依成实及智论。前八是戒。后一是齐。齐戒合说。是故名为八戒齐矣（文）篆隶万象名义云。齐侧皆反。洗心曰齐。防患曰戒。敬也庄也（文）问。准讨要释者关是戒义也。故云八关齐。宜然。今何云八关戒耶。答。齐戒体一义故齐云戒欤。故疏下云。八齐法（文）又关举用戒示体。体用并举欤。
    于立齐日者。太贤释云。六齐日者黑白各三。谓第八日十四日十五日二十三日二十九日三十日。鬼神得势伤人。为令勉害故须制也（文）黑月白月各取三个日因缘智论第十三引天地本起经委释。检可见。又抄中出矣亲者玉篇云。
    智度中上代五通仙人等者。智论第十三云。问曰。何以故六齐日受八戒修福德。答曰。是日恶鬼遂人欲夺人命。疾病凶衰令人不吉。是故劫初圣人教持齐修善作福以避凶衰。是时齐法不受八戒。直以一日不食为齐。后佛出世教语之言。汝当一日一夜加诸佛持八戒过中不食。是功德将人至涅槃（文）准此释。前持齐又六齐日可修欤。但今引者因经文六齐故也。或又前持齐忽然所作。不依知识故未必六齐欤。又戒序云。凡夫一向恶心遇善知议教诱故起愚童持齐心（文）仙人所劝又可同前欤。问。前云持齐今云断食何同乎。答。正文直以一日不食为齐（文）外持齐一日不食云齐。故又云断食也。故不同内过中不食齐矣。又净影释云。以不杀等防恶禁罪助成齐法。助齐法中差别不同。故名齐支。非断食法。故不名为齐。不过中食是断食法。故名为齐（文）依此释。内持齐又云断食欤。或云。律藏中无断食法（云云）直言家有断食法。不动立印仪轨云。菜食作念诵断食一昼夜（文）既以一昼夜不食云断食故。问。五通仙人者外道欤。答。所劝持齐既外八心摄也。能化人可外人欤。智论中简断食持齐出佛法不过中食齐。今疏云未是佛法八关戒。故但智论云劫初圣人者虽外道从外人所归云圣人欤。犹如孔子等云圣人矣。又朴杨释云。增劫末齐得五通道云。或处云。成劫末鸠留外道出世（云云）。
    而与六亲者。抄云。六亲者一父之亲内族也。二母之亲外族也。三身之亲兄弟等也。四妻之亲妻眷属也。五男之亲男兄弟也。六男妻之亲。是他内外族也。又善戒经抄云。兄弟姊妹妻子也（文）太贤释云。言六亲者父母伯叔兄弟为六（文）获孝义之誉者于六亲行惠施则得孝养仁义之名誉也。
    复以此施等者。此施者施物欤。非亲识是所施境界故。或不尔。施物未显。何指此施。故知能施心也。此目近词故谓指前芽位施心云此施也。故疏释云。无贪惠舍之心（文）付中第二云。复以此为因指种子。此岂不尔乎。前但施六亲故施心似有偏颇。今不简亲疏故云平等施心也。非亲识者疏人也。然复非遮亲欤若不尔者何云平等施心矣。由数习等者已上释经初句自下释经后句也。初中守齐善法者指种子心也。修习无贪惠舍之心者第二心也。后中由数习者数数修习义。由第二心而起今善心之义也。即平等施心是也。□者玉篇云。
    籍此为因者。习行惠舍云此。期则指第三平等施心也。故云已能等也。甄择所施之境是今心也。已上释经初句如是下释经之后句也。
    谓惠性渐开等者。惠性渐开是指第四心也。复甄别等显今施心也。甄别者简择义智惠功能也。见其下释经欢喜已下文也。欢喜义通自他施伎人令他欢喜故利他益也。施尊宿是自利欢喜欤。故云欢喜而施等。又为令他欢喜故施之欤。若不尔何下云亦令我施时等乎。此乃自欢喜故。又大师释云。见高德而尊重具伎乐而供养（文）。此释以伎乐人似为施物。文点云授与伎乐人及献尊宿也。然不顺疏释欤。耆旧者耆年长老久已通达人也。旧是久义也。
    施与尊行之人者。释经而供养之句也。尊行之人者指前尊宿耆旧人欤。今起亲爱心为异矣。第二释云得闻法利。又尊宿人学行高尚世所师范云尔也。凡于经文亲爱心有二意。初释未狎近尊重德行而起亲爱也。后释狎习亲附而供养故云亲爱也。
    谓能出离欲等者。此文释上尊行人胜德也。尊行人者上代五通仙等也。或释云。增劫末齐得五通道（文）外道用六行智故云出离欲等也。或又尊行人少欲离大欲故云尔也。或释能施心品也。谓出离欲等可读也。故论初释云。少欲之想始生（文）。
    望初种子等者。若约续生次第。今果虽从第五而转生。种果相对故望第一种子云成果也。如上六心。是初一持齐后五施福。人趣业引满随宜欤。何者论证人乘是专可约因业也。彼供养舍利福既感天上果。此持齐布施行盍成人引业。心离悭贪命终生天之释分明者欤。问。若尔。宝钥中释以四品五戒为四州业因毕去未有舍此能得（文）又净影义章云。释言。善趣必由戒得（文）此等释唯以戒非定人引业乎。答。齐施戒行相望时戒行胜故云尔。施福非遮引业义欤。若不尔者一兴供养千变生天之明文云何消之。故知戒行施福随宜可有引满义欤。或又佛世以前施等为引业。施心强胜故。佛世以后五浊转增故施心劣弱以戒行为引业故。问。此六心又可为生天因乎。答。住心论等中以六心证入乘以四心成天乘。故知约正就胜为人乘业因也。故戒序云。愚童持齐人乘之法虽云渐信因果行五常五戒等犹是人中之因不得生天之乐（文）若又依兼及劣义为天上因也。故下释齐施果云。现世安乐命终生天（文）又云。为人天乘行齐施善法（文）又住心论释人天十地犹此初开引六心文。若此六心但局人。何云人天十地乎（十心云十地也）若云十地故六四合云十地者何唯引六心文乎。故知今六心显通人天也。又论引经云。五戒资身人天受趣（文）问。若尔护戒生天四心可通人乎。答。兼正准前可知。故住心论云。十善业道是人天因（文）问。六心五戒为人天因约兼正者如十恶业为五种因欤。何。答。若约满果可然。若依引果正感人果后兼不可引天果欤。四州人犹上中下等五戒别。况天乎。今兼正者虽别戒多分引人故云正也。故性相释云。善恶二业非皆齐等（文）问。五常五戒释行同益别。又通法释五常令一生检束五戒通多世防修（云云）何今云六心五常等感人中果乎。答五戒等受持求后世故。五常等行非求后世意乐故。判行同益别也。然五常等又善故自引人中等果欤。故下释云。如最初种子心。在众生心终不败亡。未至自心实际中间更无住处（取意）此意犹远成佛菩提因。况人果乎。或云。现世安乐名称等边云人中因欤。问。今此六心具五常耶。不尔欤。答。或云。八心是续生为宗。然行齐施五常自备欤。故云得孝义之誉。又云仁义惭愧等故。
    经彼护戒生天等者。问。今此护戒生天通内外欤。答。显文虽约外密意兼内欤。故疏虽约文正释外八心兼解内八心故或但是外也。问。若尔疏中明违世八心等。论中护戒生天出三类（钥中举四类）声闻菩萨等十心今文摄耶。答。违世十心疏自释云。准例前文（文）又大师释因便举之。应知若外若内顺世因果今经文及意摄耳。或今文持齐护戒等皆明佛世以前行故唯是外也。问。佛世以前谁人说耶。答。或云。劫初时梵王来下人间说四韦陀典。此乃外道所归法宝故。三学同韦陀典所诠欤。问。以四论名推所诠未见三学义。如何。答。私云。诸说未必一同如前引。又安然云。后面所说阿闼婆陀辨声明法（文）此等说不同故所诠义未决。况寿经。疏平吠陀礼仪（云云）五常等欤。就中疏释彼所诠云。以能开示出欲之行（文）疏第十八释四韦陀典宗云。寻究经宗但生梵天而无出世之道（文）依两处释彼典诠护戒生天之义无异论欤。又大师释云。诸外道等立三宝三学名（文）可悉之。又义。大经要义云。既云护戒。护戒品行何舍三归。三归为戒体大小共许故。于此中三归者梵王如佛围陀如经论师如僧。归此三宝为生天因也（云云）此意归外三宝云护戒也（为言）此义又顺疏矣。又义。疏第十七云声闻缘觉亦有十善戒。亦为息世嫌及性善故持之。一切外道世天亦有十善戒（文）俱舍论十二云。一切轮王皆无伤害○劝他令修十善业道（文）住心论二云。劝导令修十善业道故轮王死定得生天（文）准此等释。今护戒者佛世以前。故指此等十善云护戒生天欤。又义章五戒义云。成实法中外道亦得。阿含经中宣说外道得受八戒。当知五戒亦应得受。涅槃经说供养外道持戒之者得无量报。明亦得受（文）准此释今护戒可通五戒八戒等欤。然今疏依智度佛世以前不许八戒等。故应知护戒但可十善也。涅槃经外道持戒者十善戒欤。阿含经别时意趣说欤。或又大师释中轮王受齐戒（云云）又萨遮尼揵子经。劫初第二时中善根熟故受持五戒八戒（取意）明知佛世以前有受八戒之义欤。若尔今生天可局欲天。彼散善故。又戒经云。孝养父母报在梵天（文）准。设虽散善何不为上天因乎。又论引今文毕释云。护戒生天亦有三种。○今明异生天有二十八种。大分为三。一欲界二色界三无色界（文）或云。此五戒生天者三界诸天总句也。戒有别解脱戒。是欲界散善也。又有定具戒是色界四禅定善也。俱舍等意无色界虽无无表色大乘意三界善趣生皆可依戒善也。仍今后四心续生次第先发护戒心是第七。其上求无畏依是第八。次住其殊胜修其行是第九。次其业决定第十也。故通三界有后四心也（云云）私云。受用无畏散善。殊胜决定定善欤。证空三味是决定心故。
    受用种子者。或云。此经文依两释文点二样也。依初释受用于种子可读也。谓种之果实云种子。子是果实义也。故云种果成已受用其实故也。又依后释受用则种子也可训也。谓受用果心为无畏依成种子故。受用即种子。持业释也。
    又云从一种子等者。有二意。一云通经二句文又释也。所谓初释命终生天云受用种子也。后释为后心种子之义云受用种子也。一云由护戒故而得生天者释经护戒生天句唯于受用种子等一句取二譬为释为两释也。
    今此受用果心等者。合前譬者。譬兼明来由合说但合正用。何者从一种子而成百千果实者前六心中举种子成果为今心起因也。是一一果实复生若干等者今受用种子义也一一果实者指前成果也。复生若干是今种子即护戒心也。今此受用果心者此也。展转滋育者无畏心等也。故云复成后心种子等也。或又从一种子即受用种子也。百千果实是第八无畏也。是一一下第八心中开殊胜决定义也。
    经以此心生死流转等者。住心抄云。护戒生天之后流转生生死之间。天报业尽虽下生人界。以先戒行力亦值善友知识闻诸天龙神之尊德起恭敬随顺之善行也（云云）观抄云。今护戒生天者欲持戒生天之心也。非正生天也。故下释无畏依云。欲效彼行因冀成胜果（文）但于命终而得生天者戒力可感生天故云尔。殊胜决定犹生天因行。况今心乎（云云）私案。既虽起受用心非违世故云生死流转。前唯护戒今简别胜田故为转胜心也。问。大师以今文证第三心。尔者因行果报俱取为第三心耶。答。住心抄云。由五戒十善等行感天上胜妙果报。取彼因行果报合为第三无畏心也。问。十住心是转胜转边次第也。何指三有果妄入出欲因行耶。答。此中兼取戒行不限果报。义通因行故无过（取意）。或云。论十住心。若依该摄门三界诸天若因若果俱为第三心。余心亦尔。若依行者进修门但取因行而拟仪行者一生得证心也（云云）先师云。但依心品转胜立十种。未必取果报也。若取果报第一第二果何异矣。四五又尔。私云。若约所寄齐浅略门因行果报俱取。若依能寄齐真言行但约心品也。云心续生之相诸佛大秘密此意矣。
    已知尊行之人等者。今欲释第八心先举第六七心为来由也。已知尊行等二句是举成果心也。故上释第六心云复能以亲爱心施与尊行之人狎习亲附而供养之（文）又见持戒以下三句又举第七心也。故释受用心云。由护戒故获诸善利（文）今复以下正释今文第八心也。
    但计诸法是自在天等者。是前三十事中自在天外道等计也。今又虽外道自在天等为所归佛法欲习彼天行因戒行等成彼天胜果故彼此意异也。问。前计者与能归其体是同耶。答。于一人者邪正义欤。例如犊子萨婆多摄第一第四也。或又一人悟胜欤。云。今由善根熟之故或可别人。合违异故。故宝钥云。问。诸外道等所行皆是佛法欤。答。此可二种。一合二违。合者契合如来所说故。违者违乖佛说故（文）。
    商羯罗是摩醯首罗别名者。悉昙藏第一（安然）云。摩醯首罗亦有三种。一四禅主名毗遮舍。此乃金刚顶经。佛初成道令不动尊降伏三千界主大我慢者是也。二初禅主名商羯罗。此乃大日经中商羯罗天。于一世界有大自在非三千界主也。三六天主名伊舍那。此乃寿命经中。佛下须弥令降三世降伏强刚难化天王大后。是也（文）准此释。摩醯首罗有三种中。商羯罗是初禅主别名故云尔欤。故知总别相对中别名也（为言）经第一具缘品举外部众云商羯罗月天（文）疏第五释云。商羯罗天此是摩醯首罗。出一世界大势力。非三千界主也（文）安然大日经者指此文也。疏第九云。如瑜伽所云。说佛初成正觉○有摩醯首罗者。即是三千界之主○时不动明王○以左足蹋其顶○尔时大自在天寻便命终（文）此金刚顶所说毗遮舍摩醯首罗也。瑜伽者金刚顶经欤。故知不动所降。第四禅毗遮舍摩醯首罗。降三世所伏。第六天伊舍那摩醯首罗也
    黑天梵音噜捺罗等者。疏第十云。次噜捺罗亦佛所化身。是摩醯首罗之化身也。亦名伊舍那（文）准此释第六天伊舍那天欤。彼天身青黑色故云黑天欤。秘藏记云。伊舍那天黑青色。面上三目。系髑髅璎珞。左手持器盘右手鉾镵（文）此乃降三世所伏天故云佛所说化身也。同寿命经所说矣。自在天眷属者此黑天。前所举商羯罗天眷属也（为言）初禅欲天有胜劣故为主伴欤。问。义释中噜捺罗是摩醯首罗异名（云云）又俱舍云。噜捺罗此云暴恶。自在天有一千名此是一号（文）此等释意同体异名。何为主伴天乎。答。自在天是摩醯首罗汉名。故智论二云。摩醯首罗天秦言大自在（文）故知义释摩醯首罗。俱舍自在天。是伊舍那摩醯首罗。故云异名也。今疏中或云摩醯首罗之化身。云自在天眷属者。皆初禅商羯罗摩醯首罗。故无违矣。又疏第五云。经中文更有噜捺罗。即是商羯罗忿怒身（文）伊舍那天黑青色。三目二臂忿怒形故云忿怒身也。此又商迦罗之所变忿怒身欤。问。俱舍涂灰外道。于自在天计三身中。法身充遍法界报身色界顶摩醯首罗化身随类六道噜达罗（取意）准此释。今噜捺罗化身。色界顶摩醯首罗所变。何云商迦罗之化身耶。答。内外异故欤。疏文商羯罗化身义。无异论者欤。又本经正文云。所谓自在天梵天那罗延天商羯罗天黑天自在天子日天月天龙尊等（文）此中自在天者色界顶三目八臂大自在天欤。梵天那罗延商羯罗。初禅天欤。遁麟记云。那罗翻为人。延那为生本。谓人生本。即大梵王是也（文）商羯罗又初禅王故。故知一体异名欤。唯识演秘云。摩醯首罗一体三分。所谓梵天那罗延摩醯首罗（文）又理趣释云。么度羯罗三兄弟。是梵王那罗延摩醯首罗之异名也（文）准此释。今三天是三兄弟欤。商羯罗是摩醯首罗故。若尔别体三天欤。或又捺罗延天。第三禅天欤。其故疏第十云。毗纽天有众多别名。即是捺罗延天别名也（文）弘决云。毗纽天亦韦揉天。此翻遍净。俱舍云。是第三禅顶（取意）。黑天者伊舍那天也。如前又大黑天神欤。疏第五。是商羯罗忿怒身（文）又良贲引三藏说云。大黑天神。是摩醯首罗变化之身（文）又大黑天神法云。大黑天神。大自在天变身也（云云）又秘藏记云。摩诃迦罗大黑色三面六臂大恶忿怒形（文）疏云忿怒身。俱舍翻暴恶。其义相当矣。问。大黑天梵号摩诃迦罗也。何噜捺罗云彼天乎。答。伊舍那天虽梵号。又有噜捺罗梵名。彼既尔。此何不然乎。自在天子者。问既云自在天可欲天。何云第四禅王乎。答。自在大自在随宜名何天欤。智论中。摩醯首罗翻大自在故。又心地观经。欲界第六天名大自在也。又唯识论疏释论自在世主云。自在者自在天也。世主即是大自在天（文）依此释。自在大自在。其名别欤。又准秘藏记。大自在天。紫色持鉾乘黑水牛。他化自在天。肉色持弓箭。大梵天四面四手肉色。那罗延天。三面二臂青黄色。又智论。大自在天。三目八臂骑白牛（云云）。
    俱吠罗等者。本经正文云。及俱吠滥毗沙门释迦毗楼博叉毗首羯磨天阎魔后梵天后世所宗奉（文）今等者。等取毗沙门已下也。
    梵天后者。问。次下云。然佛法中无有后妃（文）何今许后乎。答。疏十四云。梵天无欲及女人等身。云何后乎。此是梵王明妃印相也。义云妃也（文）义释十（本）云。梵天无欲及女人等身。云何云后乎。此是梵王明妃。明妃是三昧义印故义云妃也（文）凡色天有男相而无男根女根。故云无女人等。然今约瑜伽密意立梵天梵天后为定惠之表示也。从波头摩以下者。举诸龙中初故。云从波头摩以下也。故经正文云。波头摩德叉迦罗龙和修吉商佉（等文）疏第六云。阎魔但荼（○大莲华龙王○波头摩龙王。文）故知今波头摩者。波头摩龙王也。所谓得叉迦龙等者。问。龙是三恶趣随一十恶业所感。何为生天所归体耶。答。彼又五类天摄故。合为所归也。都部陀罗尼目有五类天。上界天住虚空天游虚空天地居天地底天。秘藏记。上界天色无色界。虚空天夜摩等四。地居天四王忉利。游虚空日月星辰。地下天龙阿修罗阎摩王等。天者自在光洁义故。苏悉地经。夜叉阿修罗迦楼罗乾闼婆紧那罗摩□罗部多毕舍遮鸠盘荼等。为地居天也。准此等释。今自在天乃至商羯罗梵天后四天。是上界天也。黑天自在天子自在天后。是住虚空天也。日天月天。是游虚空天也。毗沙门毗楼博叉等。地居天也。阎摩阎摩后迦楼罗子诸龙等。地下天也。若依苏悉地。是地居天摄也。抄云。四类天世间胜三宝（文）此四类。又地下天摄地居欤。又别义门欤。未详。问。地下天等何为所归耶。答义云。萨遮尼干子经九云。若不持戒乃至不得疥癞野干身（云云）下劣微兽尚假如来正戒之力。何况高德冥生胜福龙尊。不资自分世禁之功乎。别业虽恶满业善故（云云）或云。此等皆世间宗奉神故。为成生天愿。凭彼神而为助愿之缘也。非谓生彼趣中欤。又住心论云。法行龙王者。于前世受外道戒行于布施。而不清净以嗔恚心愿生龙中。忆念福德随顺法行等（文）此戒与施成满业欤。又以一生所持戒行发恶愿乐生龙中者有之（智度沙弥等云云）。
    围陀是梵王所演四种明论者。悉昙藏云。劫初梵王亦曰商羯罗天。初从四面创出四论。亦从顶上以出一论。后人更造六论解释彼四婆陀（文）法华文句八云。外道梵志者。摩橙伽经云。初人名梵天。变造一韦陀。次名白净。变一为四。一名赞诵韦陀。二名祭礼。三名歌咏。四名攘灾。一一各三十二万偈。合成一百二十八万偈。有一千七百卷也（文）又止观第十云。如梵天造四韦陀论。其后有仙名曰白净。造四韦陀（文）私案。案然意。后梵王四面创出四围陀（云云）会疏文。然文句等意。梵王造一围陀。次白净仙人。变一为四违陀（云云）违今文。然一四虽异。白净又开梵王论故。从末云梵王四围陀欤。例如云龙猛般若灯论也。又疏第十八四围陀释云。此是王所说。但可导行（文）又今文云。梵王如佛。四围陀典犹如十二部经（文）前后文无争。四围陀直梵王造。又安然释。从四面出四论（云云）顶上一论阎浮不流布故今不论也。不可云一韦陀矣。天台释又依摩橙伽一说欤。疏十八云。雪山之中有大仙人。于四围陀外别有决择深义。名计砾婆。即以此教故。号此仙为计砾婆仙（文）文句白净仙者。计砾婆仙同异可决。又安然。后人更造六论解释四韦陀（云云）推此文。六论中二论释四围陀中三论。四论释一围陀欤。文句释约四韦陀随一欤。又疏十九云。作梵王时演外韦陀之法（文）此未云四韦陀矣。
    以能开示出欲之行者。疏十八释四韦陀典宗云。然一一寻究经宗。但生梵天而无出世之道（文）准此文。今出欲者。出离欲界生天故云出欲行也。故宝钥云。外道发心愿天乐（文）又观无量寿经疏释四韦陀名宗云。毗陀论者。正音吠陀。有四吠陀。婆罗门学。一寿吠陀论。谓养性缮性。二祠吠陀论。谓享祭祈祷。三平吠陀论。谓礼议占卜兵法军阵。四术吠陀论。谓异能伎艺禁咒医方（文）又疏十九云。外典净行围陀论中有火祠之法。然大乘真言门亦有火法（文）秘宗护摩。是为对治外道火祠法也。此火祠法者生天行欤。故疏第四云。有诸异学深乐围陀火祠之法愿生梵世（文）此法四种中祠吠陀所诠欤。
    犹如十二部经者。法华义疏第四云。大乘具足有十二部。小乘随分十二。所以但明十二者。以十二是一数之圆。又治众生十二缘病故也（文）又云。大乘是满字故具足十二部。小乘是半字故唯有九部（文。无方广授记无问也）。
    此第八无畏依中者。抄云。谓凡夫以十不善感生恶趣。是怖畏处。后遇善友得闻世间三宝。修十善不畏三途苦名为无畏。十善是凡夫所依止故名依也（略抄）此意护戒后更得闻世间三宝也。倍增彼善故云十善欤。故受用心释云。由护戒故倍复增广贤善（文）又疏第八心释云。彼闻如是等世间三宝。欢喜归依随顺修行（顺行十善也）是第八凡夫无畏依也（文。十善是凡夫所依止故）或云。此释以世间三宝为依。无畏心所依故。谓生死凡夫无畏心之所依也（为言）故或云于生死流转中求无畏依（文）又云。于第八心求生死无畏依时（文）此等皆所求三宝云依也。例如求解脱惠生。私云。生死流转中者。在第七心求第八也。于第八心等文点可读。于第八心求生死无畏依时（云云）意第八心云无畏依也。故疏云。彼闻如是心怀庆悦○随顺修行○是名愚童异生生死流转无畏依。第八婴童心也（文）此文既指顺行心云无畏依故。然于第八心等文点。不顺缀文欤。大师又云无畏心未云依。然今无畏依中复有殊胜心者冥抄释。大师住心名为成句欤。问。婴童无畏心者。约第八心立此名欤。答。或云。婴童无畏通四心总名也。故钥云。脱小分厄缚故无畏。未得涅般乐故婴童（文）今疏总即别名但名第八欤。钥疏互显欤。或云殊胜决定开无畏故。三心云无畏受用云婴童也。论云。婴童据初心得名。无畏约脱缚树称（文）或云。受用亦无畏因故云无畏。私云。隐劣显胜云无畏心也。
    此诸三宝何者为胜等者。抄云。谓此愚童凡夫。于彼前来善友所说此是大天与一切乐者。遂于四类天等世间三宝。随于何类之中随顺修行。由此趣希求出离解脱之惠。此心殊妙胜过已前。依之不动故曰随彼○惠生也（文）要义云。此诸三宝等。总于三宝善者也。随彼所说等者别随法宝得殊胜也。此人前于世间三宝择善顺行。此善力后有求脱智惠生也。故前求脱惠未生时。择善顺行。此为世间最上品心（云云）私云。抄意此胜三宝善知识所说故。云随彼所说也。要义意别取法宝故二义是异矣。
    然以未知缘起法故等者。抄云。此然字义含纵夺。纵云虽于随彼等。夺云然以未知等。谓彼未知因缘有无故。虽有观空智惠故不离于断常。又此言智惠。但是不正分别。非是真实智惠（取意）此意常无常空者。前殊胜心示不离断常之过也。要义云。随彼所说中殊胜住者。随彼能诠教中安住其所诠殊胜道理也。求解脱惠者悕求所诠道理中空理作证之智惠生也。所谓者将说求脱智惠遂得作证。而发起下说语也。常无常空者。惠所证理也。如是说者。证此空教也。随顺此教者。但随顺此教而勤勇学也。然此学有二种。一求惠生二遂得作证。作证名学者观未究竟故（云云）此意以常无常空为决定心也（云云）问。经文所谓言虽似示求脱遂得作证。疏中然以等释。唯显求脱惠过。抄释冥疏文。云何。答。疏释又显求脱惠过。兼成空法作证义。犹如名相似觉等句结前兼显熏俱矣。所以常无常虽示断常过。空言还示空法作证义也。又依前义者。或云。求解脱惠生是殊胜心。解脱惠生决定心也。或云。于求字有正求已求二义故。犹如如菩萨地尽句矣。私又云。空法者空定欤。故具缘品。由他主空三昧空惠发生（文）疏云。而证空定（文）故知发得禅定云作证也。故疏七云。修诸禅（文）问。殊胜决定二心。是善种八心摄故。疏第四云。善种八心（文）然断常二见边见。其体不善无记性也。若尔观空智与二见不可俱起。何云不离断常乎。诸相应法必同性故。是性相所判故。答。下释云。谓六十心与善种八心具体而生（文）六十心中五见有之。既云共体而生。岂不俱起。况法相家又许不善无起俱起义欤。必同性故。是大途判文欤。或又云不离未必俱起义欤。信唯识论云见非惠俱不异惠故。不可论相应俱起。观空智即不正分别故云不离断常。非别体欤。抄云。此言智惠但是不正分别（文）问。观空智即二见。二见即可生天因乎。答。于一种观空智有顺违二义欤。证空定边顺理也。不知缘起空断常边违理欤。或又断常有浅深欤。邪计断常违理也。人常为人等计也。今观空不知缘起故云断常。犹顺理欤。故疏下释云。从断常空退入邪见（文）此断常非拨因果邪见故。又第三住心举十六异论（矣）又疏第七云。若行人不解正因缘义。而修证诸禅必当计着自心（文）准此文修证诸禅善故为生天因。然起贪计着自心为内我我见故违理心也。光记释味定云。爱能味着净定故（文）。
    此中复有二种者。或云。第八无畏依云此中意。无畏依中有二故。先开殊胜心今开决定心也（为言）又云第九殊胜心云此中也。前既第八中开殊胜故。意于殊胜心中求脱惠生边云殊胜心。空法作证边云决定心。求解脱惠生一句。约正求已求有二心故。云此中复有二种也。已于空法等已字可思之。又义指随顺如是说句云此中也。此目近词故。前殊胜决定二心。随顺此教勤修学故。此勤修学中有二心故（为言）。
    若离分说之凡有十心者。初种子心是持齐。牙乃至成果是于施开五也。七施上更护戒行也。第八见持戒生利。故又甄别胜田至供养归依之诚也。此云八心。此第八归依世间三宝中。随彼所说法中得殊胜住。求空理作证惠生云殊胜心。空法作证心云决定心也。以此二心并前八心。总有十心故云凡有十心也。此中解脱者空理也。即系属他主空三昧也。非真圆寂也。故疏第七云。若深求此中至赜自然拨除因业。唯我性犹存。乃至无一法而入心而证空定。最是世间究极之理也（文）住心论引此文成求解脱义。又疏次下释云。虽复一心精进勤求解脱。非彼能知涅槃（文）可思之。
    出世间观空智惠者。或云。续生次第可小乘观空智也。故今疏下云从此即发声闻菩提初种子心（文）又初劫释云。最初解了唯蕴无我时。即名出世间心生（文）问。既云观自性空法空义也。又大师释云。观有空即法界则得中道正观（文）有空即法界义。全非偏真理。中道正观称独局大乘旨。如何。答。然佛法中以知因缘有故（等文）因缘是佛家大宗。小乘岂背彼旨。断常专外道所计。无我何同彼义。但自性空者拆法空。非体法空。故疏第三释唯蕴无我云。五蕴尚从缘生都无自性。何况而有我耶（文）或又观我自性空欤。又即法界者。指人空理云法界欤。起信疏云。依人空门见于法界（文）又天台于三藏教立离断常中道。又简外道邪观云正观。若尔中道正观又小乘何无矣。故彼释下结云。若闻此理即得罗汉（文）非指小果耶。又义。对大乘示外道非也。疏既云真空离于分别。妙有真空义。大乘不共说故。况又即法界观是体法空之智。中道正观。专缘生中道之意。续生对明义门异故。直对大乘何失。又罗汉称未必小果。疏下住不思议解脱云真匀汉。彼释非真圆寂指大涅槃欤。
    非彼知解空非空义等者。经正文云。非彼知解空非空常断。非有非无俱彼分别无分别（文）于此经文。古德读点取义不同也。且相传云。非知解彼空非空常断意非彼外道知解观空智随二边二见也（为言）空非空是二见也。断常二边也。或云。断常二字属下而读之。违疏释云了知断常。此意经文知解二字。被下断常故加了知二字也。次句云。非有非无云俱彼分别无分别。意云。虽作非有非无平等观似绝戏论。还带非有（空）非无（有）之见故云然亦不能双离是见也。双字是显带二见欤。或又非二见。非有非无见也香象等起信疏中出四宗外道计。此乃四句见故。又地藏占察经疏云。若如外道。僧佉执有。卫世执无。尼乾陀执亦有亦无。若提子执非有非无（文）如次配增益损减相违戏论四谤矣。其意可知。然佛下释俱彼分别无分别文也。意云。佛法因缘有自性空。虽二见故不堕二边。若不达如是空义。虽复观非有非无不著有无离言绝相。终是以分别而想无分别也（为言）故结云以分别想作此无分别心也。犹如下引例证也。长爪事如先辨矣。或人知解二字贯非有非无句读之。又大违疏释矣。
    夫真空离于分别等者。释经云何分别空等文也。暹僧都云。是外人伏难辞也。私云。不尔。此重以佛家缘起之空破外道带见之空也○妙有真空实教谈故。故下释云。应了知缘起之空离于断常也。若不解至断常也者。释不知诸空至断常之文也。彼计空理为涅槃。是带见故非知真涅槃也。抄云。谓外道只到非想非非想定更无归处。以彼计此为涅槃故。非彼能知佛法大涅槃也（略抄）已上就经文释外十心毕。
    由彼初种子心等者。暹僧都云。是明依最初欲发节食持齐一念善心以之为因。后九心渐次生起而遂入佛法之所由云也（云云）觉心云。此文有二义。一有九心。种子心持齐也。齐施渐增后五心也。则能甄择等后三心也。二十心具有。受用心直从齐施生故可摄齐施渐增文也。私云。齐施渐增者六齐日行施故云齐施。或齐上行施有渐增义故举齐取施增。实齐是初种子心非后五心但是施转增故。由此熏习者显受用心也。果还为种故云熏习欤。熏习义云种子故。求解脱惠生句约已正二求存二心也。然其八心种子等者。抄云。疏然其八正心等者○然其八种正心种子熏在藏识终不能令破败消亡。若闻佛法为缘即入八正心种子之道。又释○八正道支也。在众生本觉地中未遇善友因缘发起终不败亡。是坚固性故（文）私云。现本无正字。但云八心种子。此乃外八心善功能在赖耶藏中不失终至心实际故云八心种子。非云八心中种子心也。彼且以谷麦种芽等譬善心转胜也。非实种子。故唯识论云。外谷麦等非实种子（文）此八心种不败亡而有近趣人天远至佛果之功故云命终生天后得涅槃。斯则全同天台云已酬未酬善俱为佛因也。或云。已酬未酬者人天小善。已与果善云已酬未与果善云未酬。此约花报论已未也。又云。于一善有近远花报果报故已欤果花报边云未酬也。前义为胜。若约一善何云俱为佛因乎。或云。抑此八心有远取佛果之功事以真言开会之意也。未开时唯顺世八心也。天台意。若约未开时人天善唯谓住人天果之情云已酬。今开方便此小善即缘因佛性也。约此佛因云未酬也。此义已酬面永不成佛因。未开故。故只于开会前开局情云此是缘因时即成佛因也（云云）今八心义准又有二意。一开弄胤二开即体也。外八心等成心续生弄胤故。又外八心即大日秘密加持无浅深之殊故云即体也。
    还从断常空退人邪见者。断常是边见也。邪见边见同五见摄也。何论进退乎。观空智求解脱证空性智故顺理心也。然未知缘起故云断常空。邪见拨无因果违理心故云退入也。
    若闻佛法但于断常空者。或云。从外决定心移内决定心之义从空入空。故上以世间观空智惠对明出世观空智惠即此意也。即入正道即出世故。问。下释云。思惟观察生决定想。从此即发声闻菩提初种子心（文）内决定犹发违世种子。外决定何移出世决定心乎。答。众生根性不同利钝非一。何必一同。犹如从外第八起内第八矣。又义。内十心是虽顺世知因缘故观缘起空欤。若尔即入正道又对外道故云正道非出世也。若尔与下文何异。此从决定入决定下从无畏入无畏故。或此总外十心入内十心之义也。下文各约随一论故异。
    若是未生种子等者未生八心种子义也。
    又如行者于第八心等者。凡于八心有三种。一唯外十心。如前文。次明最初顺理至离于断常也是也。二唯内十心。下文也。复次行者至生决定想是也。三内外合论八心。今文也。又如行者至余深事耶是也。又更有违世十心出世十心等。如下文矣。且于今文从外入内有二义。又于初中有二意。或云。又如行者于第八心等者从外第八入内第八也。信受三宝真归处是第八心行相故。故前释外第八云。复闻佛法殊妙必能信受故（文）下释内第八云不起异归依心（文）准前后释。定知信受真三宝是可内无畏心矣。就中求无畏依时遇知识为说真归依处信受文义所推无争入内第八也。况由复渐识因果。故信受三宝之义又外受用心。非啻起外第八又示与内第八而为起因之义也。故上释云。又见持戒能生善利即是渐识因果（等文）彼此文义既同。不可异求矣。私云。从外第八入内种子心也。内种子心者受八齐是也。受齐戒先受三归故。为说三宝等者知识授三归也。即能信受者行者受持也。故下释内种子心云。复次行者归依三宝○受八齐法（文）依之住心论中出八戒三归。况外人入佛家不受翻邪三归如何入佛家乎。故彼论中释翻邪三归云。佛其信邪来久耽□非境。今忽发善归投佛法。创以三归翻其邪倒故名翻邪也（略抄）又为欲异外自诫节食而显内八齐师受故举归依处也。但求生死无畏依者。在外求无畏依时遇知识授三归故入内种子心也（为言）又渐识因果者。外种子心犹有微识因果之功。内种子心无其义乎。但此外知因果故云渐也。况第七心云命终生天非现在因果也。设又许第七心外护戒力非起外第八起内种子故云尔欤。
    复置是事者。暹僧都云。是弃舍彼外道所传八心而更今信用佛法内八齐戒行云也（云云）私云。从外第八入内若第八若种子。此事且置明从外种子心入内种子心（为言）如彼齐时等者即此意矣。欢喜安乐者如次翻前忧苦也。忧与喜是心受苦与乐即身受故。问。内外虽异同持齐。何转入耶。答。彼但一日不食为齐。又自诫也。此不过中食故又师受故。
    现世安乐有大名称等者。今此得果是外齐施得益欤。以心离悭贪垢故者举前外齐施德。故又次文云。今更应受八齐法之故。或又云如佛所说。知识所赞。举内齐施益令彼欣乐欤。况外六心不出后世得乐故。
    若无机之人等者。抄云。谓未生八心种子无信根之人但说世间苦乐乃至以时为因。设为说八齐少分安静尚不能信。何况佛法甚深之事耶（文）私记云。此人或未殖上所云八心种子故也。或亦虽殖八心种子而遇恶缘信邪法故作此说也（云云）私云。疏上文未生种子无机之人（文）抄义依此释欤。
    问曰如是八心等者。暹僧都云。问答第一种子心之最初生起因也（云云）私云。上文中虽粗明种子心生起未委辨故。今更约劫初并劫末委辨彼生起也。何者上既释外牙等七心皆以先心为因生内八心以外或第八或持齐为因起义毕。外种子心起因未委辨故。今重释也。就中劫初劫末无知识缘力故殊举彼释起因也。中间遇知识缘故如劫初众生等者。住心论二引天地本起经云。劫初之时人食地肥。有一众生顿取五日之食。因制盗戒。以食地肥而生贪欲。因制淫戒。以淫欲故共相欺夺。因制杀戒。以求欲故妄语谄曲。因制不妄语戒。以饮酒故昏乱行非。因制酒戒。计寻五戒之兴其来久乎。萌于天地之始形于万物之先（文）今疏又依此文欤。起诸过患者杀盗淫等也。俱舍论中。地味地饼林藤香稻等次第而生初行非梵行也。与本起经异矣。
    谓仁义惭愧等者。住心论云。谓仁义礼智信。愍伤不杀曰仁。防害不淫曰义。故心禁酒曰礼。清察不盗曰智。非法不言曰信。○君子举之以立身用无暂替。故曰五常。○持之为五戒（文）宝钥云。外号五常内名五戒。名异义融行同益别（文。通玄抄云五常令一生捡束五戒通多世防修云云）今五常中举仁义等取余也。渐愧者唯识第六云。崇重贤善为惭。轻拒暴意为愧。皆止息恶行为业（取）。
    又如小劫终竟时等者。暹僧都云。是彼减劫中小三灾起时事也。小三灾兴毕后其中众生更起善心即脱恶道生人天二趣云也。此义如楼炭经及立世毗昙论说也（云云）此意二十增减中减劫劫末众生也。今小劫者彼中劫也。俱舍论十二云。此小三灾中劫末起○此三灾起各经几时。刀兵灾起极唯七日。疾疫灾起七月七日。饥馑七年七月七日。过此便此。人寿渐增（文）此文虽云人寿渐增未出其因。光记等又尔。楼炭经等可见矣。或云。指坏劫欤。俱舍论云。若时人趣此州一人无师法然得初静虑唱如是言。离生喜乐甚乐甚静。余人闻已皆入静虑。命终并得生梵世中（文）无师法然文同无知识。余人闻毕入静虑拟更相劝导义毕。
    自心实相熏习因缘力者。抄云。自心者本觉真心。此心实相能熏众生无明染心还成净用。起信论云。无明染法实无净业。但以真如而熏习故则有净用○此中明义谓由世间自久远已来有善法之名。即是本觉熏令众生节食自诫。生起种子芽等○心及殊胜决定等心。厌生死苦求涅槃乐。故名自心实相熏习等也（文）问。主论云。虽有正因熏习之力。若不遇诸佛菩萨善知识等能自断烦恼入于涅槃即无是处（文）准此文今无知识缘。何有厌求心起乎。答。既云因缘力。何为无缘。凡于知识有二。同行知识教授知识也。今虽无教授有同行故无违。更相劝导是同行知识也。或又本觉熏无明起净用故本觉为因无明为缘也。或又于缘有内外。虽无外缘内缘有故。故通玄抄云。马鸣就显唯合他缘。龙树据隐唯明自缘（文）又准性相释。今起善心本觉智若第六若第八相应起故。六因中除异熟遍行二因余四因所生非异熟生故。非染污故。无二因也。又心心所生诧四缘故。故因缘生法也。依此等意故云自心实相熏习因缘力也。
    虽云善种子生等者。或云。最初种子离微尘许心垢时菩提心实不生性也。谓诸法性不生理故也。又解。未生坚固菩提心故云不生生也（云云）私云。依本觉内熏力起持齐善是始觉用也。依实教意今始起德本来有故云不生生。又云坚固性也。或始本体一故云尔也。或依今宗现觉诸法本初不生之理故。彼外种子心等皆不出阿字不生之理故。云尔也。未至自心实际等者。华严经云。彼如有一人吞服小金刚下至金刚际究竟不可消（文）探玄记云。谓遗法中见闻信向此无尽法成金刚种。当必得圆融善法。如下文吞服金刚喻（云云）准此文。若外若内虽顺世善其善体终不败亡至自心实际一切智智果。譬如小金刚交杂秽在地终不消至金轮际停住。故云未至大金刚轮中更无住处也。虽果复成种等者。从外第八心至内顺理种子心内决定心生违世种子心等展转增长皆不出阿字不生理云心续生之相诸佛大秘密等也。问。外道所发十心等为心续生秘密者。何云外道不能知耶。答。外道修此善生天为极果。未知此善展转终至自心实际故云不能知也。约此义二乘又尔。故疏中又立内外道。准知极无自性犹尔。况余大乘小乘耶。故大师释九种住心皆云外道矣。凡今十心文九句中答心相续问也。然在今文前释胜上大乘句心续生之相。以此文大师成十住心之相续之旨。故住心论十云。又云心续生之相诸大秘密我今悉开示者即是竖说。谓从始羝羊暗心渐次背暗向明求上之次第。如是次第略有十种。如上已说（文）然上第二第三心引十心文成义。定知极十心云诸佛秘密心续生之相也。今疏云。虽果复成种（乃至）不出阿字门者即此意也。又具缘品五种三昧道中世间三昧道举外道空定等。然疏释云。就此经宗则五种三昧皆是开心实相门○余如住心品中广明（文）此亦以五乘融会义取外道等行为瑜伽行欤。是密中浅略门义也。若依深秘门。外道世天等皆毗卢遮那已体故。故疏云。若更作深秘密释者如三重曼荼罗中。五位三昧皆是毗卢遮那秘密加持。其与相应皆可一生成佛何有浅深之殊（文）论云。若深秘释一切世间缘起之法若人阿字门悉离一切相。离相之相无相不具。是则法身。普贤色身。若有众生能解此义则世天真言与大日真言无二无别。若不解深秘则不得出生死证涅槃（略抄）又义云。今经文举外十心为所寄齐显真言行续生欤。例如六无畏等也。故疏第三云。今所以广明三劫六无畏众多心相者皆是拟仪外迹以明修证之浅深毕（文）论中于九种心出浅深二意即此义也。又疏第七五种三昧又尔也。故疏释云。若行人不解正因缘义而修证诸禅○垂尽三有还堕三途。○若行者入此心时当自觉知也（文）又云。今偈中所说就彼等自所传法教而言耳（文）故知举自所流传法教显真言行者心续生也。问。何直不说真言行举所寄齐耶。答。疏第三云。若观前人未有深解之机则顺常途除文为释。若已成利根智惠则当演畅深密而教授之（文）今准之法华药草喻品等者。抄云。疏主指此意者欲显权实之设差别无量。核其定趣终归一实故。彼经云如来知是一相一味之法所谓解脱初相离相灭相究竟常寂灭相终归于空以况此中虽开顺世违世八心乃至各各求于解脱。究其所归不出阿字。又下疏云○观毕竟空定得至金刚实际。故云法华药草喻品亦意在于此也（文）或云。三草二木各得生长如八心续生。一地所生一雨所润如不出阿字门。法华记云。众生自谓当分增长今顺佛意莫非一地一雨（文）。
    复次行者等者。疏文次第云。复次已下明出世八心。下明超一劫行中亦明之耳（文）私云。此下明内法异生顺世心。何云出世乎。况所指下文云。如前所说种子根□等及归依三宝为人天乘。行齐施善法皆名顺世八心。若三乘初发道意○是名超越一劫瑜只行（文）此文又云顺世。何今云出世耶。恐出字误欤。若又云顺世者。外八心既顺世也。何今至此云顺世耶。
    于一日中受八齐法者。问。俱舍论十四云。谓受此戒要日出时。此戒要经一昼夜故（文）。又智论十三云。汝当一日一夜如诸佛持八戒（文）何今背大小论释云于一日中等耶。答。智论既云一日一夜。今疏依智论欤。若尔合昼夜云一日中欤。又智论中又一日受八戒（云云）又观经云。日日如是授五八戒（文）例如若一日若二日等矣。又住心论引齐法经云。不如一日受佛齐法（文）又义章八戒齐义云。一日夜者是也。因缘明此八戒时分唯在一日一夜不增不减。成实不同。故彼论言。若说八戒定一日一夜。是事不然。随时多少或可半月乃至一月。竟有何咎（文）准成实意。可有一日无夜之义欤。问今此八齐法可有分受分持义乎。答。虽云受八齐汉。未见分全判文。住心论又于五戒引智论虽明分受全受义。释八戒全无分受全受文。况智论中又无八戒分全文欤。故知疏论意不许分受分持欤。又义。章云。言具足者。六因缘明此八戒具足受乃得分受不得。成实法中不具亦得。故彼论言随力堪能多少不定（文）又义林章表无表义云。既说律仪许有小多分时而离。故知近住·近事二戒有缺有全。受及持一分亦成近事等。杂集第八云。问。若唯修学邬婆索迦一分学处为说成就邬婆索迦律仪为说不成就耶。答。应说成就而名有犯。此说具受后便少持故成犯戒。非初小受而后小持可名犯戒。先既不受。后何所犯。故知缺受具受为后。具持及小持亦成彼二。有义近事初虽全受可一分持成近事性。既言成就而名犯戒。故知可一分持非不全受。近住不然。以时役故受持俱全○又涅槃三十五说○时迦旃延来至我所作如是言。世尊。我教众生令受齐法。或一日或一夜或一时或一念。如是之人成齐不耶。我言。比丘是人得善不名持齐。我诸弟子等闻是说已不解我意唱言。说八戒齐具受乃得○前师即以此文为正。近事近住皆通具受及不具受一切皆得○故唯受一分无全受者名不解意。若必全受无一分者亦不解意。对法且据具受少持。非遮亦有小受小持（文）两师释俱有二义。任意取舍。但涅槃经说行八戒亦有分受小持欤。成实论外道得受八戒（云云）异今疏释欤。又准涅槃经是人不得善不得持齐之文。今疏一日中者可尽昼夜欤。故章云。若但一日无夜若但一夜无日或一时或一念皆不成齐。要尽一昼一夜不非时食持成齐故。
    为令此善增长等者。私案。此善者八齐法种子心也。而修诸善者施行也。即芽乃至成果也。由戒醇净者者护戒生天即受用种子也。问。外八心种子心位唯齐无戒。第七心初有护戒。今种子心位有护戒义。何更立耶。答。彼齐为本今戒为要欤。又云。戒醇净显胜前欤。或又今戒者五戒十善欤。五戒十善俱为生天因故。复由下释第八心也。前种子心虽信三宝未闻正法利欤。今闻彼利故不归外三宝归真三宝也。又于下殊胜心也。于真佛所说中殊胜住求真解脱惠生也。近虽示生天远期佛菩提故云求解脱欤。又生天云解脱。然不计真涅槃。思惟等二句决定心也。远思惟观察佛菩提生决定想欤。有漏心故非作证云思惟欤。
    皆应准例等者。前就经中随文释外十心就义述内顺世毕今更释违世故云准例前文也。乃至者声闻芽茎等及缘觉十心等违世等八心也。三乘一一地等者。准大乘同性经声缘各立十地（住心论引之）者声缘亦有十地故。云三乘一一地也。故疏文次第云。三乘十地各具八心文（文）又初劫释云。若三乘初发道意迄至拔业烦恼根本无明种子生十二因缘名违世八心。或可就见道修道等诸位分之。各自有八心也（文）准此文二乘见修等位云一一地也。初劫所明三乘第二三劫菩萨佛皆在此三乘也。依之疏释云。故以三乘上中下出世间心。合论一僧祇劫（文）是乃初劫三乘文也。又第九云。略说法有四种。谓三乘及秘密乘（文）若菩萨若佛显乘皆三乘摄故第二第三劫又在此中也。迄第十地等者于自家十地举终显前地也。第九卷云秘密乘是也。应知三乘中举了了种子心秘密乘中举第十地十心影略互显。甚巧妙者欤。当卷下释十地云。若通论信解地则初地为种子（乃至）十地此心决定。若一一地中亦自具此十心（文）准此释今文一一地具十心中第十地十心也。中举前后等取中间。有求佛智生者第九殊胜心也。观毕竟空等是决定心也。故抄云。谓于第十地中次第至八心得最后无畏依时有求佛地智生。得此微细惠时观毕竟空得到等觉金刚际心（文）又义。今此十心长配十地也。点云。迄于第十地具种子互□叶华果等○得到金刚际也（为言）故下释云。九地为有进求佛地惠生（文）又依大师住心意则。前违理心第一住心顺世第二第三也。声闻第四乃至者第五缘觉。三乘一地等者他缘觉心也。第十地者天台也。仪轨中一清净云想身证十地。故又大师十地不能窥窬（文）等者举六心等取四心也。有求佛智生者等觉位极无自性也。蒙警忽进故云求佛智生也。观毕竟空等者真言佛果也。入大空三昧故云毕竟空。入大空三昧到自心实际三平等处故云得入金刚际。上文云自心实际大轮是也。故知今此三句文非殊胜决定心也。又义。有求佛智生者一道心。此心初入一佛乘智故。观毕竟空者极无也。观诸法无性故云毕竟空。到金刚际者真言也。明三密金刚故云金刚际也。

第0章 大日经疏指心钞卷第八
第0章 大日经疏指心钞卷第九



第0章 疏卷第二之二

    经唯愿世尊说彼心者。抄云。经说彼心者即指彼六十心也。谓上问云心诸相与时愿佛广开演故（文）此意今重请但局六十心问也。所以答说文云谛听心相之故问下释三劫文云。亦是答诸心相及心殊异也（文）此文答心相何不通彼文乎。答。此既兼殊异。故非酬今问也。若云答心相故此问被彼可及六无畏文。彼又兼殊异故非钟谷响也。私云。既云说彼心未云心相。此重请兼殊异何失。况三劫文无别请问。最可酬此问也。若九句中问故无重问者心相何重请及两度矣。又三劫文心相酬此问者殊异何无今问乎。但谛听心相者。问虽广约六十心先答心相也。问。若尔六无畏又可酬此问。何又问乎。答。三劫答二句故。恐六无畏滥二句故。更问随一也。或又复但问心相显今问通二句也。故下问云演说心相。今云说彼心。可悉之。又义。三劫文心相边近答前重问殊异边远答九句中也。兼二意故无重请也。又准十缘生句无重问而直答修行句。三文无重问答九句中无失。
    初列六十心名次释其相者。上唱经文中。谓贪心至受生心。是列名也。云何贪心下释相也。问。今此二句为释云何已下经文先在文前明列名释相义也。犹如云次明顺理之心。故知云何贪心者列名也。谓随顺下释相也。余心亦尔也。况前文中名阙一释阙三。于后文依阿阇梨所传加名释故非云六十心名等耶。答。凡答前问中有列名释相。若心此文唯释云何已下者有不释受生心已上文之过。又问句可属释相何云列名。例如释论唱章判说门耳。又虽阙一三依阿阇梨意故云六十心也。又约满数欤。
    谓染着前境等者。今此二句释经染着字也。唯识论云。云何为贪。于有·有具·染着为性（文）论疏云。于有者谓后有。即唯异熟。三有果也。有具者即中有并烦恼业及器世等。三有具故或无漏法○萨婆多师缘无漏贪是善法欲。今大乘说爱佛贪业皆染污故与见俱生缘无漏起故无漏法能资长有亦名有具（文）准此释。前境者通漏无漏善恶无记法欤。又准下违不染善法无贪。今前境可局恶无记法欤。又依即是染污净心释通无漏欤。或又贪心起净心染故云尔非所著境欤。若随顺修行此法者释经随顺法三字也。此者指前染着前境也。此贪染即法故云此法也。行人顺行此贪染法云有贪心也。余修行名善今顺行染法云修行也。修即行义故如恶行耳。以心法下委释顺修义也。谓贪性内成事业彰于外故云有相也。第四慈心释云。上慈字据内心下慈字是外相所为事业也（文）今准此。云何贪心是约内心下染法即外相事业欤。又或本云。谓随顺贪染法者（文）可云下贪欤。
    多以顺修明义者。抄云。此六十心多分将以随顺修行之者明其心性之义或染污心或清净心。问。云何是清净贪心。答。真言行者但观贪心实相自然贪不染心即是清净贪心。如下经明十六大菩萨第三名金刚贪染菩萨（文）大疏抄一云。诸句以随顺明义（云云）意何。答。内有其心时其相外彰。譬如见烟知火性言也。可悉之。顺者如依义准宗也（云云）。
    未得出世心等者。下文云。最初解了唯蕴无我时即名出世间心生度世间六十心（文）准此文今出世心者唯蕴无我悟也。问。释守护心云。学声闻者多生此心也（文）又释室宅心云。多是声闻习也（文）狗心亦同之。又具缘品明择地时以毛发糠□灰等为除去法。此中灰炭疏释云。谓示小法起二乘心（文）然今释六十心云。平治心地时亦当一一简去也（文）应知二乘心所除六十心摄也。若尔何云今出世心耶。答。六十心但与顺世善杂起之心。故疏第四云。谓六十心与善种八心共体而生（文）何三乘出世心为六十心摄矣。但第四卷释者择地义广除去法是多。以云除去二乘心不可为摄六十心义。彼毛发者六十心故。今平治心地约毛发。彼广除去三妄故。故下释云。百六十种上中下微垢应择使无余（文）今文学声闻等者约声闻凡位欤。仍无失。又云。若以净菩提心为出世间心（文）准此释地前三妄位六十心可杂起欤。六十心又为百六十心未惑通三重故（具如下办）故知初地净菩提心为出世心欤。依之舞心五通余习神变为除盖障之所治。窟心得劫寿见未来佛以法明道为能治。除障法明是净菩提心异名故。或又六十心染净心品相杂。水心云洗濯一切不善。板心云习行八齐。乌心云持修善。此等非一向不善故。若尔出世心随宜可不定欤。或但皆染心也。持戒修善时于生死生怖为乌心。非取戒善。又行八齐更不行余善为板心。非云八齐也。
    与善种种杂起之心者。或云。杂起者相应俱起义欤。故疏第四云。谓六十心等与善种八心共体而生。及已觉察则宜除剪。未得出世间心以来杂起纷乱难可条绪（文）此释同今文。既云共体而生。定知俱起义也。又当卷下释云。或一时杂起（文）。此岂非一时俱起义乎。或云杂起者染善间杂而生故云尔。非俱起义也。性相释云。诸相应法必同性故（文）谁疑之。疏第四释抄云。谓是六十心等与善种八心间杂生。例如彼杂修静虑漏无漏间杂而起也。又或一时杂起者六十心中相顺心品俱起相违心品次第生（为言）杂起言虽同。彼云一时故异今文矣。又义下约六十心故俱起云杂起。其性同染故。今间杂生云杂起善染异故。又义。今宗异性相。彼云贪与嗔疑定不俱起（文）今六十心并生故贪嗔疑既俱起。若尔何与善不俱生。染善虽异同有漏故。若准杂修静虑为所由者可云与出世心杂起。既不尔。与有漏善俱起欤。
    若行者善识真伪等者。抄云。谓观贪之实性善能了知。或贪为真而不贪为伪。或不贪为真而贪为伪。犹如农夫务除秽草以辅嘉苗（文）今此释举第二能治所治为真伪欤。故知今此文通六十心总对治欤。私云。此上释云。此等皆是○与善种种杂起之心（文）邻此文述对治行相。故知善种八心为嘉苗秽草譬六十心也。杂起心中却染取善之义也。或云。既云辅嘉苗。此善辅净菩提心。故净菩提心应云嘉苗也。次下净心势力渐增者此意也。故下释云。当于一切时留心觉察自然得顺净菩提心（文）今云。除秽草嘉苗自增长故云辅。又云净心增长。此净心即善八心也。故疏上释云。净心最初生起（文）然下文云顺净菩提心。今有漏净心顺无漏净菩提故彼此文义是欤。或又下释云。愿求世间悉地障出世净心（文）准此今净心似出世矣。
    勿谓是因缘事相等者。抄云。不可一向谓是因缘事相之迹。轻忽如来至觉之言令心没在于常教之中耳（文）或云。于杂起心能分别真伪者妄执消除净心增长。是时但知因缘事相而不观不生实相者其心专没常途浅权教中轻忽如来至实法（为言）凡佛说心相生起者为令知其本不生性也（云云）私云。因缘事相者六十心事业外相也。至言者至教即正教异名也。意今圣教中以顺修明六十心义。是即令行者知妄心事相而为令不没妄心中也。而忽绪圣教使心没妄心中。勿不自觉知（为言）。
    乃至所应进求善处者。所进求善人法依正非故云乃至欤。又今善者顺世善心。出世无漏法云乃至矣。又善处者依报欤。此外法云乃至欤。所以约不示法无贪非一故云俱障善萌也。或又贪无贪同障善萌故云俱。依此义俱观贪实相对治可通前贪心欤。
    无染污心名同事异者。今无贪心与疏下所举无贪善根及余教所说无贪名同事异也（为言）唯识论六云。云何无贪。于有有具无著为性。对治贪著作善为业（文）故知彼不贪三有唯善也。此不贪善处妄心也。故今无贪还贪心摄也。例如正理论中邪信释是不信摄矣。
    但观贪心实相等者。抄云。如经偈云。三界极重罪不过于厌离。汝于贪欲处莫生厌离心。不应如彼二乘厌离众生也（文）又经云。贪欲是涅槃（文）私云。贪心事相即不生生故即坚固性也。不出字不生际故云观贪实相也。问。观贪实相可治贪心。何为无贪对治乎。答。无贪即贪心故无违。或云。观贪实相治贪无贪欤。云俱障善萌故。或云。初句通二心总句。自然下别句。此中初句明贪心对治后二句示无贪对治也。
    经云何嗔心谓随顺怒法者。问。准性相释。大乘嗔恚为根本忿怒为随惑。小乘中忿小烦恼嗔不定地摄。若尔何问嗔答。怒耶。答。六十心皆以顺修明义故问嗔答怒也。以顺修怒法显嗔故。故释云。怒谓嗔心发动事彰于外（云云）又唯识论第六云。谓嗔必令身心热恼起诸恶业。不染性故（文）又云。谓怀忿者多发暴恶身表业故。此即嗔恚一分为体离嗔无别相用故（文）谓嗔必令身心热恼者嗔心发动之义。多发暴恶身表业故是事彰于外之义也。疏释既同彼。应知今经约体同不别立。彼论约内外异开二也。又显扬论云。忿障无嗔故（文）此又忿与嗔同也。
    但于此众缘中等者。抄云。若行者觉知如是嗔心相起之时但当于此众多缘生句中而观察之则不为障也（文）今此能治可通诸句欤。又无所住是字本不生义。今经以字为宗故最可为通治也。但今总兼别故爱见心垢之慈者。此再数时无嗔也。故云欤嗔相违。与无嗔善名异事同犹如无贪也。此贪相应之慈故云爱见心垢等欤。非善种所生故。善种所生慈无量怨亲平等故。非贪相应故。为能所治也。慈无量以善无嗔为体。瑜伽云。大悲以彼无嗔无痴二法为体（文）今所治无嗔实嗔摄欤。例如无贪是贪摄也。问。若尔何与贪相应。唯识释贪与嗔疑定不俱起故。答。显密分岐。今宗许俱起欤。故下释云。或一时杂起（文）况六十心与善杂起（云云）异性既俱起。贪嗔何不并。故释论中释粗者起贪嗔等能善分别违顺境故而许四相俱起。此岂非贪嗔俱起义乎。或又唯识既云不俱起。今又可尔。爱见慈者贪摄。非嗔也。善慈既无嗔为体。今何嗔为体。行相相违故。但或一时杂起是约相顺心也。与善种杂起者抄云。间杂生（文）释论释。四相具起约唯心转变义粗分别又依境因识果义。故无违矣。上慈据内等者准云何嗔心谓随顺怒法可知之。问内心慈答外相慈故云尔也。
    遇便信受者。问。痴是迷闇为性。故唯识云。迷闇为性（文）信是心净为义。故次下云。信者能入（文）又信唯是善。痴恶无记性。体性既水火。何释痴云信受耶。答。无惠简择善恶是非遇便信受是迷闇义欤。例如彼性相中虽无贪为唯善今立染污心也。今既信恶及非。岂净心乎。犹如正理中邪信云是不信摄耳。
    皆以智简择等者。以智惠简择所说法胜劣而舍劣取胜。是胜义菩提心。故戒序释胜义心云。须简知乘之优劣（云云）何此云所度妄心乎。然能治云观察世智辨聪。依世智徒无义费言语云世智辨聪也。故知于世间种种所说中简择胜劣也。世出世智异故无违耳。问。若尔以出世智可治世智难。何云唯信耶。答。信智相应能入故云信。遮世智与信不相应故云唯也。又智论云。佛法大海信为能入（文）又唯有简持决定显胜义。今唯信者约显胜义欤。又义第五邪信既正惠所治。第六世智净信所断何失。然道人者或本过人（云云）出过世间义欤。或本果人（云云）智力筹量者世智筹量也。
    经谓尊教命者。或本尊字遵字也。疏中二心双牒。释疑心决定心自显故。先为释疑心故。
    智度偈云等者。抄引智论云。如人在岐路疑惑无所趣。诸法实相中疑亦复如。是乃至在世虽有疑。当随妙善法。譬如观岐道利好者应遂（文）疏所引岐路好恶（云云）或本无恶字。无本同正文矣。又智论正本可捡也。抄云。谓如人求利。须审观岐路利好处应便驰遂。若疑惑不进则有异。此好字上声读之。谓利有好弱。好利者逐之。弱利者弃之（文）。
    又决定心等者。此下释前决定心也。如法教命等者菩提心论云。凡今之人若心决定如教修行不起于座三摩地现前（文）准此文。如教奉行即身成佛轨则。何云所度妄心乎。答能破既云生正决定心。虽云如教奉行犹邪决定义欤。故义忠释云。生正决定心离邪决定心也（文）或云。如教奉行起执故为过欤。
    谓如四谛不净无常等者。唯识论六云。云何为疑。。于诸谛理犹预为性能障不疑善品。为业。谓犹豫者善不生故。有义此疑以惠为体。犹豫简择说为疑故（文）述记六（本）云。此中说疑迷于谛理犹豫。五十八中依五相别。谓他世·作用·因果·谛·实。此中言谛亦摄彼尽。如理应思。即缘理·事俱是疑也。然疑执为人。非此疑惑。异熟心等（文）准此释。四谛怀犹豫虽同论疑。如夜见株杌是异疏释。故知今闇心或疑摄。或似非疑。又见杌生度之心似论第二师解矣。又义章六（十使义）云。所言疑者于境不决犹豫曰疑。疑有二种。一者疑事。如夜观树疑为是人为非人等。二者疑理。疑诸谛等。小乘法中唯取疑理说为疑使。大乘通取。皆须断故（文）准此释。四谛夜杌如次为理事疑。若尔今闇心是疑心摄矣。问。若尔与前疑心何异乎。答。或云。前事疑。故经不定等事。此理疑。故云。谓如四谛等。但今取夜杌喻。是譬迷理也。或又前疑理。故所引智论正文云。诸法实相中疑亦复如是（文）今疑事。义章中如夜观树为疑事。故但举四谛。事谛亦摄事故。又前翻决定心此对明心故。犹豫者或云。江乃古作几太津训也。小犬先人行至岐分处生疑不进义也。前文人道行以疑惑故不能前进（云云）此意矣谓于决定法印等者。抄云。印谓三法印或四法印是决定法。若过若不及者。过则为增不及为减异于处中之惠也（文）私云。若过者明心。故云即能悬信也。若不及者闇心。故云生疑虑解。处中惠是彼两心能治也。但在明心段述二心能治如七八两心经文双牒。若不举过与不及处中义难立。故又义。悬信通二义。谓不及故悬也。若过故悬也。若尔但明心能治也。问。经云修行。何释悬信耶。答。信即行欤。或互显欤。问。前决定心不生疑虑奉行。今于决定印无疑虑修行。何异耶。答。明心有若过若不及义。决定不尔欤。
    经云何斗心等者。今此斗心者对他好论是非故云互相是非。下诤心于自已生是非。故二心是别。犹如惭愧自他别也。下无诤心翻对此二欤。并自他故。又不立无斗心故。
    于六十心下皆合有为性之字者。或于初可作此释。若又可在终。若因便。诤心若斗心时可作此释乎。答。六十心中为性字在于何心随在何句虽须释。前斗心云互相是非为性故今心云是非俱舍翻彼故就此句作释欤。
    或先以为是等者。或云（智禅房）谓其心（乃至）即受行之。总释。或先已下别释也（云云）此意如是见解及更闻异言二句各通是非欤。不指其名故以违合理句又通二欤。意云。异言若是若非以违先习或非或是而契理则受行也（为言）。别释中或言显不定故举是而舍显非舍也。或云（观乘房）虽先所宗习等舍是也。或先已下舍非也（云云）此意如是见解者是见也。异言以违者非也。此非受行故舍前是。或先以为是者受行非谓是。闻他为不善又舍故云舍非也。无记无诤心者今无诤心也。是非俱舍故云无记。或此心有覆无记妄心故。实相无诤者实相平等故云无诤也。即诤心也。
    如诸天以先世等者。今此天准下曾生上界。可色界等天也。欲天亦五欲境虽随念。或自化或他化非无功力。今云若有所须不加功力但可上界也。或又可通欲天。五欲境非如人间故云不加功力也。但上界者举胜也。或望人间云上界欤。义章云。若依地持所受自然。故名为天（文）。
    阿名为非修罗名天者。法华义疏云。婆薮传云非天。亦言非善戏。诸天以善法戏乐。其多作不善戏乐也（文）此知有解脱之利等者。修罗虽斗战为本又知解脱利欤。凡修罗通天鬼畜三趣。今为天趣摄欤。云果报似天故。义章云。修罗有三。一天二鬼三者畜生。正法念经中唯说二种。鬼之与畜（文）思惟少欲知足等者。抄云。老子云。知足不辱。注云。知足之人绝利去欲不辱于身（文）。
    某甲曾于我所等者。或云。恩者致善报怨人怀恶报。是常人之习也。故今报者恶报也。经文思念利他者举善报显恶报欤。或本思念他利（云云）。或云。不分怨亲怀善报可为人心也。太贤古迹引经云。以怨报怨怨终不灭。以德报怨怨乃尽耳（文）今释理人利物即此意矣。又义。理人言通恶报欤。又对治文不应纷纭思虑他缘者似作善恶报矣。古迹云。世间之孝以怨报怨。如草灭火。胜义之孝以慈报怨。如水灭火（文）今人心是世间报故以怨报怨欤。
    修此法者等者。抄云。此法即真言。者即行人。亦者相似。如前外道所事名为自在。行者所事即是本尊。以此类彼。故曰亦常。真言行人数数系念如是本尊及悉地事。当知亦是自在之心。应当观察。悉地之法悉属因缘。远离自心本尊之相则无有自在也（文）私案。此法者指彼宗计也。非彼此相望义也。谓外道又立三宝故。自在天（乃至）苦乐等事者出彼宗佛法德也。修此法等示彼僧宝传授修行之义。故云亦常等。本尊者自在天也。若真言行人等下示真言行者能行之心也。犹如十六心二十一等。云若行人等若言起尽无异论者欤。是所对治者前文云是彼对治其文可然。今何云所耶。或云。是者今能治。所对治者举所治欤。文点云。是所治也。又狸心无是字。但云为所对治。如何今心与前天心别者。或云。前天心总思一切如意。今自在心别思如自在天也。私云。前天心思随念。此欲如自在天。或前通诸天今局自在故。
    此是世典当如是处用等者。佛菩萨利物以逗机说法以为本。故疏下卷云。差机说法为人天恶（文）今何为过。今虽逗机思自得利故为过耳。
    即知界入缘起等者。十八界十二入十二因缘等欤。上诸蕴者五蕴也。意云。闻五蕴无常等。何寻广闻修行缓怠。问。今广闻与前多闻何异耶。答。前多闻拟他用今广闻充自用故异也。三农月者或云五月也。此月麦刈苗莳田殖也。或云。三四五月也。或云。三月下种五月田殖八月刈藏也。
    此心性双依二边者。此总句。或时下别句也。凡依二边有二意。一修断常二信邪正。此中断常虽前后。一人心品依二边故。云河依等也。如河水下譬说也。河水漂物譬心品。如次配两释。两岸譬断常不定系一边比兼邪正也。河水譬内心依两岸类外相也。或又水譬内心物喻外事欤。
    是中少欲知足等者。问。前龙心用此对治。二心何异耶。答。彼云思念广大资财。是大欲也。于未得资财珍宝而愿求故。此乃少欲所治也。此云渴无厌足。即不喜足也。于已得名利眷属更多求来集无压足故。故譬说云。如已得乳糜更渴望余味（云云）此乃喜足所治也。故光记云。不喜足望已得大欲望未得。喜足能治不喜足少欲能治大欲（文）但能治并举兼正互用故。前文无压足者约兼义欤。或又前但约世宝此广通出世。云于所学法等故。或又前外财物此内财物故。但于对治同者内外世出世虽异彼所治故。
    缘起法门等者。真如缘起法界缘起等法门甚深微细难了知。故论云。无明熏习所起识者非凡夫能知（等文）故知今缘起者善不善等事相非法性缘起之义欤。
    如龟藏六者。抄云。谓此心守护身心六根等如龟藏护四足头尾六事不令他损。故涅槃经云。龟有头尾四足名为六处。若侵恼则藏入壳中。众生六根驰流外境。尘财来侵。自守根门如龟藏六也（文）宗镜录云。如龟藏六善护其命（文）。
    皆好秘异不以惠人者。唯识主云。何为悭。耽着财法不能惠舍秘吝为性。能障不悭鄙畜为业。谓悭吝者心多鄙涩畜积财法不能舍。故此即贪爱一分为体。离贪无别悭相用故（文）财法者今疏财物善法也。贪外立悭者本随二惑异故。问。若尔嗔外何不立忿乎。答。彼约无别体故。此依假实异故。影略互显耳。
    猫狸伺捕等者。广韵云。猫（兽。捕鼠。尔雅曰。虎窃毛谓之虥猫云云）又云。狸（野猫云云）玉篇云。猫（眉骄切。夏田也。食鼠也。或作猫。）狸（音离。似猫）望至度内者。度者行度产声读之。临到可行度之内也。或至字属下文矣。又度者度量义。入声读之。望至度量之内也。
    经谓得少分以为喜足者。问。前少欲知足为能治德。今何为失耶。答。彼于可厌世法生喜足故为德。此可欣善法起喜足故为失。准乐断乐修立喜足。今喜足还似可云不喜足矣。
    经迦楼罗心者。法花义疏一云。迦楼罗者此云金翅鸟。以其翅头有金色故。故以为名○经云。两翅相云三百三十六万里阎浮提止容其一足（文）。
    如见人行善等者。此下委辨第二释意也。此意以他行类朋党羽翼也。问。三种练磨是菩萨之用心。故唯识论云。引他已证大菩提者练磨自心勇猛不退（文）何。答。望真言勇健菩提心彼犹属过欤。发心已后犹有退故。问。若尔何下师子心为异乎。答。彼譬胜他心故慢心摄欤。今显菩提心故。故下释云。当发释迦师子心也。
    当念勇健菩提心等者。对治文也。疏第一云。今此宗明义。言师子者即是勇健菩提心。从初发意以来得大精进无有怯弱。犹如师子随所执缚必获无遗（文）。
    所有系属等者。抄云。谓行者见他因缘相系眷属及他人辨之事喜好离间。当知鼠心使然也。○若对治者行人或见眷属不和宜劝令和。见他成辨种种善事。递相赞成。是所对治。下准此释（文）。
    梵本缺文不释者。今经有问无释故云尔也。泥心又同之。
    多是声闻宿习者。问从他闻法转为众生。是菩萨利他行相。何云二乘自利之宿习耶。答。是声闻教付财义非正悟解欤。故抄下释云。谓须菩提于般若会中犹能承佛威神说人法俱空（文）又疏云。虽须菩提等犹能承佛威神衍说人法俱空○心生惊疑不知所趣（文）或又大乘声闻欤。法花云。我等今者真是声闻。以佛道声令一切闻（文）从他听闻正法是以佛道声之义也。令此妙音处处闻知即令一切闻之义也。小乘声闻是依声得道义故。大乘声闻犹未得内证自然之惠故遮之。故钞云。声闻宿习者以不修自然佛惠故（文）又义。念名利庄严文句为他说法。是不净说法欤。此乃昔闻法声宿习也。未必二乘中声闻也。
    当念我当得内证等者。抄云。此则对治一类唯政言说不修理观之者也（文）问。疏下释云。或有说言。但观心性无相无为不应种种纷动行菩萨道。此说非也（文）相违如何。答。今宗三密具修故以偏为失矣。
    不起灭定者。除盖障三昧云灭定。除灭五盖障故非灭尽空也。彼灭心心所故。又非五通所依定故。俱舍云。五通必依止观均地（文）今依除盖障定起神通成出世利益故治世间小验也。故疏第一云。得除盖障三昧故发五神通能知一切众生心行而作佛事（取意）。
    无碍辩才者。抄云。疏无畏辨才者无畏四无畏。此有二种。一佛四无畏。二菩萨四无畏。今取菩萨○言辩才者七辨才也（文）今本云无碍。四无碍欤。辩才所治云击鼓心。能治云语言陀罗尼。法义词乐四无碍宜能所契当矣。例如舞心能所治俱神通也。又早证无量语言陀罗尼亦法明道所得与五通同。故疏第一云。得此三昧故发五神通。以神通故获一切众生语言陀罗尼（等文）。
    经谓随顺自护身法者。前守护心常守护身心（云云）二心何别耶。答。守护义虽同所护法宽狭异。前通护身心今但护身故。又前彼此相望论是非故云此心实余心不实。此但守自不非他故云自护身法。或前约现世此通现未故。
    云何师子心者。光显抄云。师子者梵名迦罗。此云无畏。或云师子。无畏义可知。师子者此非敌对翻。此兽王形似梵文师字故。子者指体语也（文）当发释迦师子心者经具缘品云。真言势无比能摧彼大力极忿怒魔军释迦师子救世（文）。
    云何鸺鹠心者。唯识疏一（末）云。嗢露迦此云鸺鹠。谓即獯猴之异名。乌旧云优娄佉论也（文）释论四云。若迦罗鸠奢那唯见清净光明之色（文）释论梵名番眼赤鸟是枭也。于闇夜中见明故云夜则六情爽利也。六根明利义也。氏愦者昏昧愦闹之义欤。
　　或时伺求其便者。对善心惠养云或。恶心伺求其便也。若不尔何云俱生等矣。下云。饶益及陷误如次可同今二心欤。文点云。虽善友欲为饶益及陷误者。又云。虽善友欲为饶益及陷误之者。一概猜阴而怀疑惧（云云）前二点陷误义不顺善友。又虽字不符一概等句。后点不合前善恶所作。然后点上下缀文宜欤。
    云何罗刹心者。抄云。梵语罗刹此云破坏。谓此心好破坏一切功德故名为罗刹心（文）对治中不念彼短者。准律家所判。杀畜等小乘律是波逸提摄也。大乘戒又波罗夷摄也。设虽观造塔功德不念损虫等短依大乘戒还犯重罪。依之疏四释择地云。微细小虫皆择云也。若多不可除。即是有妨难处。不可辨之（云云）又十七释十善戒云。此中不杀者谓于一切有命之类乃至不一念杀心（等文）何违此等说云不念彼短耶。私案菩萨意乐善故怜愍彼等以造塔功德令彼离生死。断彼命非重犯欤。故古迹云。如是于彼或以善心或无记心知此事已。为当来故深生惭愧以怜愍心而断彼命。由此因缘于菩萨戒无所违犯生多功德（文）又瑜伽论云。若有胜利性罪现行（文）又古迹云。摄大乘论以言十恶见利行故（文）又疏下释者直七卷释云。复次菩萨自有十重戒。如前不杀等不在其数。乃是偷兰也。○若菩萨以正顺后十戒故假使行前十事中而不为犯（文）此中前十事者不杀等十善戒也。后十戒者不舍三宝等十重戒也。当知造塔等是崇重三宝故不舍三宝等摄欤。若尔既云前十事中而不为犯故云不念彼短欤。又择地是除去弟子烦恼等之义故去彼欤。或又有开遮二意故欤。故小乘律中为造塔有虫损等地弃舍而点余处欤。是故常怀恶作等者。此通上来追悔渐惧总结也。动虑不安义通善恶恶作故。故譬说令近者不安（文）又义。局下善恶作欤。惧是惭愧非恶作故。然惭非恶作惧义是恶作欤。故抄释对治云。谓对治上来追悔惭惧（文）若有犯速务忏除等者。抄云。若作恶事速务悔除。所为善事生庆幸心勿生掉悔（文）此释意勿生掉悔一句通善恶二悔能治也。掉悔是动虑不安义故。故抄云。掉谓掉举。令心于境不寂静为性（文）意恶速悔除善生庆幸勿生掉悔（为言）若悔除言不通善追悔。惭惧可非过矣。速务忏除者抄云。如人身中有刺若不速拔为害。斯甚故以为喻也（文）追悔忏悔为能所治。虽追悔不用忏悔不灭罪欤。忏悔通事理如常也。又唯识论五云。悔眠唯通见修所断。亦邪见等势力起故（文）准此文善恶作亦邪见所起故为所离也。
    如多种子于一切处者。上所举外道天尊三乘行等云多种子欤。起彼行譬田中下种也。喻取少分故。若不尔者以何譬田乎。
    澄之则净者。似不顺经文洗濯。然澄时垢去故云洗濯欤。第二释契文矣。发露垢恶等者。发露对他语我所犯罪。忏悔众僧作羯磨令忏悔彼罪。具如律家判。但今忏洗理忏悔也。故云观心实相等也。
    猛暴之心等者。今此猛暴之心可通善恶。譬炽盛火故。问。猛暴恶实可离之。勇猛善何遮彼乎。所以菩提心之中勇健为三句之源。波罗蜜之间精进为六度之本。依之师子心对治云当发释迦师子心。商人心能治云修捷疾智。若尔何猛暴善为失。又非前后相违耶。答。猛暴善亦有败伤故为失。慈善水灭恶火善事令恒久故。若过若减皆过故。前释迦师子心等无败伤故无违耳。
    律云犹如泥团等者。泥泞者。泞乃定反。泥泞水流貌者。淖弱者。淖女教反。泥淖浊。
    若觉有此方便者。此下明能治也。或云。舍前泥及桥之方便也。桥梁又泥具故。离泥时同舍之也。善友者彼方例开发人也。私云。此目近词故指上桥梁也。泥心者泥团义所越妄心。故云一向无明。又云无知也。桥梁能越净心。去无知方便也。但至桥又舍者如惑品断已智又随亡。或如遇筏达于彼岸。法已应舍也。又所治中举桥梁为显所治泥泞欤。问。今泥心前痴心何异耶。答。彼善恶是非遇便信受。此上前近事不能记忆（云云）其体虽同行相别为故为二心欤。例如贪心无贪心等矣。
    乃至习行八斋等者。问。六十心与善种八心杂起心也。而六十心摄八心有一心并生过。大小乘性相不许者欤。答。今板心取取舍心非取八齐也。或又虽取善心从多分云尔欤。或间杂而生故无失。前文承上以来者。上所举善法业云上。谓今八齐等也。犹如板上载诸物也。以广大心下明对治也。此心与前狗心何别耶。释云。此云舍弃余善彼云以为喜足故别也。
    经谓所执异所思异者。私云。案所执异者遍计所执。迷西而执东故云所势异也。所思异者能迷妄心也。向西而欲向东故云所思异也。所执能迷同异本方故云异也。问。既云所思。何云能迷乎。答。所字有被处二训。今用处训为能思欤。犹如是所对治。或又所执所思俱名遍计欤。或所思者所遍计境欤。蛇异绳故云所执异。绳异蛇故云所思异也。
    经谓顺修无生分法者。中川点本云。无生之分法顺修（云云）释中渐入无因无果中者拨无因果也。三论玄举四执中第四无因无果也。唯识五见中邪见摄也。而对治中离断灭空者四执中第三有因无果出断见之流五见中边见。六十二见中七断灭论断见也。似能所治相违。然影略互而显今心同彼两计欤。三论玄云。总论西域九十六术。别序宗要则四执。盛行。一计邪因邪果。二执无因有果。三立有因无果。四辨无因无果。○问云。何名为有因无果。答。断见之流唯有现在无后世。○云何名为无因无果。答。既拨无后世受果亦无现在之因（文）问。今心通断见。与下罥索心堕于断见等何异耶。答此无生分之义同断灭。彼取缚之义故无失。是所治甘露等者或本所谓（云云）此本宜欤。但多本治字也。前后皆云所对治矣。
    堕于断见等者。经云我缚。身边二见是别。何云断见我缚耶。我言有通别义欤。或又经但虽举我释兼示断见欤。
    而修定心及观察法义者。问。止观双修是佛道修行至要也。何为所遣心。故起信论中唯修于止付过专劝止观俱行乎。答。对治中云思惟修静乱无间。思惟观。修习定。此止观静静乱不离故云无间。故释论云。修习三昧达寂静忆。修习智惠照散动境。在寂静中常不舍动。在散乱中常不舍寂。不相舍离俱行俱转（文）以能治案所治偏定偏观故为失欤。又义。既云寂然住立。静义是定故但修止欤。观察者释论记云。由定亦具观察用故复云观义（文）又义。既置及言显定惠无杂。何云定用。就中譬既云二足止住。何云唯止。经中轮阙者譬一足人同分。故应知但端坐住立不通四仪六缘故为失。云二足止住欤。又能治文云于一切时处。此意矣。故起信论云。于一切时于一切处所有修善随已堪能不舍。修学心无懈怠○若信若行若卧若起皆应止观俱行（文）笔削记云。此约四仪六缘之中皆须止观。双修定惠俱运（文）。
    霖雨特甚等者。霖力今反。霖雨者雨不止久雨三日雨也。滞淫滞。又作滞。直例反。沉滞久滞也。淫以针反。润淫。又余针反。滞淫者久雨也。蛰又作垫。都念反。藏蛰意。显可知矣。蔚翳者。蔚于谓反。茂蔚盛蔚。翳于计反。隐翳障翳。意时俗忧喜苦乐思虑之心茂盛互以隐障滋多（为言）。
    则当行舍心等者。五受中以舍受治世间忧喜乐受欤。今不举苦受举乐受显苦受欤。或又摄忧欤。开彼故。三受五受开合不同故。唯识经五。或总分五。谓苦乐忧喜舍。三中苦乐各分二者逼悦身心相各异故。由无分别有分别故。最重轻微有差别故。不苦不乐不分二者非逼非悦相无异故。无分别故。平等转故（文）或又善十一中行舍心欤。犹如智心能治出信耳。
    常修治耕垦者。垦拓佷反。训堀也。芸除刈指也。回此功力修事其心者。私案有二意。一云回修事其身之功力修事其心（为言）其心者以严身涂养具翻供养福田欲成胜果之心也。一云回严身功力修事。而其回心以供养具施福田成果（为言）。
    还复自推求是心等者。问。观展转缘生义字门实义。故疏七释字实义云。一切法无不从众缘生。从缘生者悉皆有始有本。今观此能生之缘亦复从众因缘生展转从缘。谁为其本。如是观察时则知本不生际（文）何。答。未见缘生。无义观展转生无穷尽。未知本不生际。故异彼义矣。
    当一向安心等者。抄云。当念一向安心于四谛之理务令贯穿穷彻。所谓生灭无生无量无作。从浅之深以尽因果。离此之上更生推求则但增心数。徒令发狂终无其理。故云当一向安心等（文）私云。生灭等者今谛理示通四教四谛也。谓生灭四谛藏教（乃至）无作四谛圆教故。但疏似作二释。抄为一释欤。
    无明住地三毒之根者。抄云。谓三毒从无明住地生。增长名三毒根。若无明住地坏时彼亦随坏。○唯识疏云。烦恼有二种。谓住地烦恼及起烦恼。住地有四。谓见一处乃至有爱。起烦恼者。胜鬘说无明住地名起烦恼（取意）此意二障相望为能所生也。谓无明者所知障四住烦恼障故。意所知无明住地生烦恼三毒之根本也（为言）私云。不尔由无明生五根本此五根本岂但初劫所度人执乎。五根本通三妄故。况净影释以胜鬘起烦恼未必为无明住地。具如释论愚抄辨。恐不合疏家释义。亦疏第三云。为一生补处菩萨择去心中无明父母极细之垢亦名治地（文）准此文微细妄执望三妄而为根本。故云无明三毒之根欤。胜鬘经云。无明住地其力最大。佛菩提智之所能断（文）又当卷下释云。由有无明生五根本烦恼心（文）准此文似五根本外更有能生无明。今文之隔法词欤。又义。无明是三毒五根本中随一痴也。虽其中诸烦恼生必由痴故云尔。非五根本之外有别体也。故法相宗释云。诸烦恼生必由痴故（文）之是助语之词也。若存无明别体者百六十心可增其数。既不尔未别体也。又疏三云。无明三毒名为愚痴（文）此又三毒总似云无明愚痴。然实贪嗔生起。又必由无明故云尔欤。问。若尔下文云我倒所生三毒根本（文）何必由痴耶。答。彼取见所断之见惑边故云尔。非遮必由痴故义。此义通见修。无简别故。况我倒五见摄非本惑。何云能生根本。应知为取三毒见惑边耳。妄想不生者指上无明住地云妄想也。故菩提心论云迷途之法。从妄想生（文）花严经云。若离妄想一切智等即得现前（云云）释论根本无明又是也。
    常以高举为性等者。唯识论六云。云何为慢。恃己于他高举为性。能障不慢生苦为业。谓若有慢于德有德心不谦下。由此生死轮转无穷受诸苦故（文）论疏云。于胜德法及有德者。心不谦下故（文）疏不能下意者论心不谦下之意也。不可屈挠者抄云。疏不可屈挠（以教切）者。挠字切韵注云曲木也。即是不可拗屈令其曲直也（文）挠肉教反。如草反扰挠览挠曲也。常操者常心操欤。以忍辱下明对治也。
    前心务高此心务广者。前弥虑心于师僧等胜人生高举故七慢中慢过慢也。俱舍论十九云。于胜谓胜名慢过慢（文）今海等心于一切胜事皆归于已似增上慢。光记云。于未证得胜功德中谓已证得名增上慢（文）故知今二心于慢开之故对治释云不应起大慢之心也（文）。
    譬如完坚之器者。广韵云。完全也。
    如是同性者。此一句示能同之心也。此心亦尔下释此句也。已下释上二句也。文点云。谓诸有修习行业彼生心。如是同性（云云）今如是同性一句别显受生心能同总通诸心能似也。
    由黑白业受善恶报者。此俱舍论等中明四业中白白业黑黑业二种也。如次异熟。又白黑故云受善恶报。故颂疏十六云。欲界诸不善业一向名黑。染污性故。异熟亦黑。不可意故。色界善业一向名白。不杂恶故。异熟亦白。是可意故（文）问。若约四业次第可云黑白。何云白黑乎。答。若云黑白乱第三杂业故。为显是善恶二种业云白黑也。四业中无随一白黑故。故光记云。以欲界中恶胜善故恶名黑黑不名白黑。善名白白（文）故知今白黑者举欲不善色善业也。由所作种种杂故等者第三黑白业也。故颂疏云。欲界善业名黑白。恶所杂故。异熟亦黑白。非爱果杂故。善性是白非是黑。黑来陵杂立黑白名。约前后间杂不据自性也（文）问。异熟云彼彼无量差别身。何但云人果耶。答。非爱果杂故云无量身欤。或又大师释云。人及修罗非是纯恶。杂业所感（文）通二趣故云无量身欤。问。若尔恶果既通三恶趣。何不云无量。乎。答。彼虽三趣皆恶果故。此虽二趣有善恶果故。又修罗通天鬼畜三趣故言实有四趣故云无量欤。
    除去不善纯修白法者。或云。前白黑业中除去黑业纯修白业故云纯白。前与黑俱故非纯耳。应知由所作种种杂故等者释成上白黑业等也。就此善中等者。此善有命终生天后得涅槃之功故云更去粗□乃至得成醍醐妙果也。私云。六十心皆所治妄心故黑白俱所治妄心。何其中舍黑取白。况复今白黑业所似之譬也。全非能同之心。何云取彼中乎。故知今能治白法者无漏业欤。所以未得出世以来六十心与善种杂起故四业中有漏三种业为所治无漏业为能治也。故俱舍论云。佛依业果性类不同所治能治殊说黑黑等四（文）又云。能尽彼无漏者彼是所治也。无漏能治也。谓无漏业能尽彼前黑等三业名非黑非白（文）问。若尔所除既通善恶。何唯云除去不善。又无漏名非黑非白。但云纯白耶。答。若望无漏有漏善犹属恶故。故释论中五趣四生业皆名恶业也。上行者能同心亦兼善恶者可漏无漏。若不尔者行者以所修行回向恶趣乎。或又除去不善者以无漏除有漏不善。就此善中下以无漏去有漏善也。又依前义去因劣无漏得果无漏义也。又非黑非白者彼论释此事云。此非白言是密意说。谓佛于彼大空经中告阿难陀。诸无学法纯善纯白一向无罪（文）仍无失。
    第六十心梵本缺文者。或本云。第六十云何世心。梵本缺文。又经异本释相终有此四字。私案经疏俱以无本为善。所以者何。既云梵本缺文。又云少一猿猴心不云世心。又经中列名中既不标。释相中何致此问乎。问。歌咏心泥心虽列名举之又释相中致问疏中释梵本缺文。今又可尔耶。答。彼二心释义是异今释。故二心释云。第三十二歌咏心梵本缺文不释。阿阇梨言。此喻传法音也（文）泥心释同之。彼二心列名并有问故疏标歌咏心泥心未释行相。故云缺文不释。显阙释文之义。又云阿阇梨言此喻传法音也出行相。而未云少歌咏心。然今但云第六十心不标名。又无不释言。应知梵本阙名及释也。又经若有列名及问何云少猿猴心。直可释行相也。又设虽有问准前二心应云第六十世心。若第六十心外有云何世心句似重言无用。就中诸本经皆列名无举此名。何辄致问矣。故知云何世心本误欤。其性躁动者或本躁字也。广韵云躁动也。
    犹如猿猴放一捉一者。猿猴者弥猴也。捉广韵云。捉（侧角切捉搦）又云。蝯（蝯猴）猿（俗）猴（猕猴。猱也云云）又云。猱（尔雅曰。猱猿善援也云云）。
    或时行者本情偏多等者。如猕猴心等云本情偏多。此行人散乱偏多故。云今就偏盛而言即此意矣。多贪多嗔等偏多又可同之耳。发动先习者谓天心修罗心龙心女心自在心歌咏心农夫心舞心室宅心也。此九心中前六从法立名后三从喻得称也。此外心复或依法立名。从初贪心至无诤心十四心并人心悭心窟心已上十七心也。又约譬呼名。谓商人心又从河心至鼠心七心及击鼓心又从师子心至板心十心从显色心至猿猴心十二心也。已上三十也。或兼法譬心。谓守护心罗刹心迷心三心也。或一时杂起等者。此六十心中或一时俱起或前后次第而生也。问。依发动先习义六道心具生八部心可起乎。答。六道中举五道显地狱。罗刹鬼道摄欤。又地狱摄欤。又八部中举四部（天龙阿修罗迦楼罗）显余欤。
    自然得顺净菩提心者。今此顺义通远近。若约与善种杂起之义未得唯蕴无我等。故觉察心远顺初地净菩提心故犹如顺解脱分也。若约如歌咏心云当得内证之惠并舞心云当念除盖障三昧等。近净菩提心故犹如顺决择分也。
    平治心地时等者。抄云。谓阿阇梨为弟子作漫荼罗择地之时。地中一切恶物一一择去要令平净乃至地中毛发若不择去不名净地○觉察已而拣去之乃名净地也（文）疏第四云。复次阿阇梨既和弟子心地堪可于中达立大悲漫荼罗。即住于深定审谛分别观之以惠甄择。去无所堪住杂秽诸垢。然后令坚实为作庄严。不然则宿业余气能生障碍也○毛发谓六十心等○灰炭谓示小法起二乘心○若欲使极净道场者百六十种上中微垢皆择使无余。乃至至灌顶地中非净土者悉宜简去之。方名究竟净也（文）又第三卷云。且如下文云先为弟子择治平地。若论外事自如常释。若为我倒凡夫择得一念守齐种子心治令平正亦名治地。乃至为一生补处菩萨择去心中无明父母极细之垢亦名治地（文）准此等释。治毛发六十心初至出世初心未及治灰炭度百六十心度无明极细欤。

三劫段

    经一二三四五再数等者。问。法体未显。由何再数说来耶。答。或云。由前六十心文此说来也。问。彼文贪心无贪心等专明再数义。非全示五根本体。况彼但见惑。今通见修。义门既异。何依彼云明今再数乎答。贪无贪名异其体同贪。嗔心慈心等亦尔。以末推本。贪嗔痴等义自显故。疏云谓贪嗔痴慢疑也。又宽狭虽异贪嗔等义同故。或又六十心何局见惑矣。故乘前此文来矣。或又六十心中说再数故百六十心五重再数依彼文而来也。私云。大本中具出名相。今略本故但举再数说也。故知依大本而此说来矣。故疏云。其名相具如十万偈中说（文）例如起信论摩诃衍者句牒大觉经文也。问。再数局五重。有何因耶。答。暹僧都云。此根本烦恼横有五种故竖亦有五再数欤。私云。为对百六十摩诃衍欤。或随宜安立。何必责所由矣。
    疏亦是答诸心相等者。私记第十云。自下明百六十心义也。是即答前第八问凡夫异熟心义也。又出世间心生乃至四分之一度于信解者答第九问行者殊异心之义也（文）私云。此记意以越世间三妄执句中所越百六十心答前第八问云也。此义不然。第八问前未答。何云亦是乎。故知可答第四心诸相句也。前六十心答彼今复答故云亦是也。犹如六无畏文云犹是答前心相句矣。然三处答之请心相句兼三意故。所以六十心唯显染心义六无畏偏示净心义。今通染净心也。若尔今文广通能越所越心。何唯云众生异熟心而配初一句耶。疏中既唱一章不别属。故知诸心相问通能所越文心殊异唯在于能越文故不指属也。或云。心殊异通第八九二句。若尔殊异又遍全文欤。若约染净心自位答心相。若又相望互异故答殊异也。私云。疏第一云瑜伽行者殊异之心专可净心。又十八释云殊异者谓如来三三昧耶之身（文）心身虽异同是净法。因果虽别俱又善体也。何云通染心矣。当知心相通染净殊异唯能越心也问。若尔六无畏何不答殊异耶。答。彼唯净心故今文对所度妄心显能度殊异故。又义。于三劫净心有显密能所寄齐心。所寄齐净心答心相。故六无畏云答心相而不云答殊异。今文中第三劫明能寄齐真言行故此文答瑜伽行者殊异心也。问。其文既别。何不指属耶。答。谓理实为显三劫皆通密不指属欤。问。若尔六无畏亦可尔。何。答。彼经中偏说如常故若依疏意可尔也。故释云。明三劫六无畏众多心相拟仪外迹而业修证之深浅（云云）可悉之。疏由有无明故等者。五根本外存无明别体欤。能所生义别故。又譬树根种子别故。故疏上文云。无明住地三毒之根（文）杂问答云。问此五根本何为种子。答。无明是种（文）又大师三妄外更出微细忘执。疏下文举无明父母极细之垢矣。又义云。五根本中痴强胜故且云能生也。非有别体也。故疏下文云。谓五根本烦恼及百六十随烦恼（文）性相释云。诸烦恼生必由痴故（文）诸惑生必由痴痴未必依诸惑故云尔也。五根本外非有别无明也。又义云。约体用且为能所生。非别法欤。例如云因不如故得起而有矣。此三义中初义为劣。若存别体者再数及六重故。或又彼一开五。故非再数欤。仍经中不说耳。第二义为胜矣。
    所以不说五见等者。抄云。所以不说五见等者此通妨也。谓有妨云。根本烦恼有六。何以但言由有无明故生五根本烦恼不说生五见。岂五见不从无明生耶。故今通云所以不说五见者多在六十心中也（文）此释意为显五见又本惑而无明所生成此释也。未必谓见修分别并为末惑之义也。又智证大师杂抄第七云。又以属见烦恼多在六十心中者。私谓见烦恼多在五根本中之疑使所也。法界次第即名此五为五钝使也（文）私云。此释未审。愚推云。依小乘性相疑及五见唯见惑故且约见惑同边云在疑使所未必属彼。利钝别故。引法界次第即此意欤。又违疏文故。或又六十心中五根本中疑使所存五见欤。此又见惑同故摄彼欤。但多在六十心者彼见惑为本故云尔。非无修惑。故举贪嗔等。今百六十心修惑为宗。故专举五钝疑摄五见也。般若寺抄一云。问。六十心以何为根本。答。以五见为根本也。问。其五见者何。贪嗔痴慢疑也（文）此释意于五根本有见修二义。六十心是从五根本见惑边开也准知百六十心从五根本修惑边开欤。应知六十百六十同但于五钝开而各摄五利欤。教相抄第三云。此即显五见为贪等之末惑尚在百六十心之中也。非为成五见百六十心所不摄之义。言属见烦恼在六十心中（云云）此意为以五见而为五根本之末惑所由也。意属五见之烦恼多在六十心末惑之中也（为言）非谓见惑矣。问。大小乘经论中皆以五见名根本烦恼。故百法论云。根本六者一贪二嗔三慢四无明五疑六不正见（文）又今疏第九云。谓贪嗔痴见慢疑六根本烦恼（文。论不正见疏见中摄五见也）若尔何违显密释义为末惑耶。况复十烦恼是利钝水火法。何以五利为五钝末惑乎。答。本末随宜故。唯识中百二十八根本烦恼萨迦耶见而为上首者。身见为诸惑本。又如云诸烦恼生必由痴故者以无明为本。今疏又云由无明故等。又云我倒所生等。准知又利钝虽异引生义不定。何不为末惑矣。私记第十云。是明时六十心不摄五见之所以（云云）又云。彼六十心之中贪嗔痴等是属见烦恼所引生惑也。此百六十心之中五根本烦恼是属爱类也。是类别故但此经虽说属爱百六十义。而理实于五见烦恼亦再数可有百六十心也（取意）此意属见。惑烦恼在六十心也（为言）问。五根本中疑唯是见惑。何百六十心唯修惑耶。又于第一重内有三种三妄。六十心既粗妄摄。何见修大别乎。答。疑是俱舍唯识等别虽唯见惑。义章中于疑分别疑事疑理。通见修欤。私记云。疑是始教中判唯见断今圆密两教中亦通修断无咎（云云）又然就第一重内者。五钝五利各有三妄故见修俱指第一重内无失或人云。六十心广。通十烦恼故。百六十心狭局五钝故。故陀罗尼义云。问。此百六十心十烦恼中何烦恼耶。答。五根本烦恼心。谓贪嗔痴慢疑也。所谓不说五见以属见烦恼多在六十心中（文）私案诸义皆未详。但六十心百六十心可通见修二惑。真言行者杂起心何唯局见惑不通修惑。多分应是任运起惑。未必依邪师等。故但下见道所断举六十心者彼且取见惑边故云我倒所生（俱舍云。疑及五见唯分别起文。今疏依此意欤）总言之六十心通见修故今通妨明无明所生之义（如抄释也）或又大乘意身边二见通见修故我倒所生义非局见惑之因欤。又疑是唯分别起大小乘所制无违。何唯云修惑。义章释彼具释云。疑有二种。一者疑事○二者疑理○小乘法中唯取疑理。大乘通取。皆须断故（文）此释意事疑是大乘意欤。然彼章释见修云。大乘所说一切烦恼无不迷理。于中粗者判为见或细为修惑（文）既于迷理许修断。若尔迷事何非见断。故唯识论虽判疑唯分别起。彼疏释云即缘事理俱是疑也（文）当知不遮迷事疑亦见断耳（具如六十心文辨）又般若寺释五根本虽皆见惑非谓五皆修惑欤。当知六十百六十皆通见修故亦各可摄十烦恼。百六十心又五根本痴摄五见欤。故疏第十列六根本次第异诸论说痴次举见。可思之（其文如上引）故义章六云。三毒分别除贪除嗔除疑自余一切悉是无明（文）问。案六十心文专举五钝未见五见名。若在六十心故今不示者专今不可举五钝耶。答。六十心中虽举五钝彼再数末惑非本。故五见无名非无其体谓河心边见自在心等身见欤。故云尔欤。或云。属见烦恼者非直取五见体。取见俱生之惑及前后所引之惑云属见烦恼欤。何者六十心中亦有五钝故。谓见俱生但局五钝所引广通十烦恼也。意云。以能属见俱生及前后起之烦恼多在六十心中所属五见可摄六十心中也（为言）疏上文云。或一时杂起或次第而生（文）可悉之。又义。属见者。属见惑烦恼有六中（疑及五见唯分别起）疑在百六十心中故少也五见在六十心中故云多也。或义云。私谓。五根本烦恼中除疑外只是钝使。此之四种自通利钝。又涉见思。言不说者见惑是初果所断即初重中初重是也。今只取二果已上所断故云不说也（云云）私云。四种通利钝依凭何在。大乘章第六云。依如毗昙。前五是利。推求性故后五是钝。非推求故。前依成实○前五唯利。后五种中贪嗔慢疑一向是钝。无明不定○大乘法中俱有其相（文）依此释今义违三宗说矣。又百六十心局二果所断未审。粗妄中三重初六十心何非百六十摄乎疏初再数为十等者。教相抄第三云。就此五钝惑成百六十心时初再数为十者。约所缘境。贪分二种谓贪心无贪心。乃至疑分二。谓疑心决心也。故成十。此中贪心者贪染法故。无贪心者不好善处故。乃至疑心者疑善恶。决定心者一切行随人教命而正惠观察也。次第二再数成二十者。于贪心亦分二。谓缘色贪缘心贪也。无贪心亦分二。不求有漏善不求无漏善。乃至疑分二。谓缘色疑缘心疑。决定心亦分二。谓信无理苦行信无理乐行等也。故成二十。次第三再数成四十者。付上所成二十惑色贪分为二。谓缘为我所之境色贪缘他所有之色贪也。缘我所境时即起身见也。如是等即身见云贪之末惑也。心贪分二。谓爱自持戒心为真道爱他无色界众生心为涅槃。如此等即戒取见。取云贪末惑也。乃至信无理苦行分二。信无理乐行亦分二。故成四十。如是五度数之故成百六十心。又义云。于五根本烦恼五返数之成百六十心（取意。私云。第二义贪贪嗔嗔乃至疑疑等五返数之欤）显密问答（宝生御房）下云。问。大日经并疏云五根本烦恼五度数成百六十随烦恼。今云贪嗔痴开者成百六十乃至八万。三毒与五根本本数已不同。如何同云成百六十乎。答。五根本五度数之成百六十。故贪一烦恼起时有百六十。乃至疑烦恼起时亦有百六十。故三毒一一开时云有百六十也。问。五根本烦恼五度数成百六十方如何。答。疏云。此五根本烦恼初再数为十第二再数成二十第三再数成四十第四再数成八十第五再数成百六十心。故云一二三四五再数成百六十心也。○问。五度再数成百六十意如何。答。一切众生无明一念心性无始以来根本十烦恼随烦恼乃至八万尘劳皆悉具足。一一根本随惑缘起一念贪心起时本来具足相应种类而有贪无嗔无嗔等十烦恼故云初再数为十也。第二再数成二十者嗔烦恼起时嗔具前贪无贪等十无嗔具贪无贪等十故云第二再数成二十也。第三再数成四十者痴烦恼起时痴具前二十无痴具前二十故云第三再数成四十也。第四再数成八十者慢烦恼起时慢具前四十无慢具前四十故云第四再数成八十也。第五再数成百六十者疑烦恼起时疑具前八十无疑具前八十故云第五再数成百六十也。又疑为始逆数至贪亦同成百六十也。五根本烦恼皆同始终次第无定但五中随起为始为终。五度再数成百六十亦复如是。故贪具百六十嗔具百六十乃至疑具百六十有五种百六十也。此百六十具贪时此百六十皆成贪种类。具嗔时此百六十皆成嗔种类。如是五种百六十种类义门各别也。故摽贪嗔痴云百六十乃至八万。意可知（文）私云。贪云贪嗔痴开成百六十者大师秘藏记云。三妄执贪嗔痴。开百六十心乃至八万尘劳（文）此文也。再数古德二义中。朝誉意开五根本单成百六十。问答意五根本各各成百六十。初度再数二师虽同后后再数二义有殊故也。此中前义虽粗顺疏文颇违记文矣。后义非啻顺疏文亦冥记文矣。故知疏家举五根本是显再数数五返而成百六十宗家但举三毒又示一一皆具百六十也。又记文举三毒摄慢疑欤。义章第六云。二三毒分别除贪除嗔自余一切悉是无明。故论说言。除贪除嗔余之八使从舍生故斯名痴也（文）准又以慢疑摄痴也问。再数何以知贪无贪等乎。答。大师陀罗尼义云。问。其百六十心者何耶。答。一贪心二无贪心三嗔心四慈心等。具如经文（云云）私云。等者等取疑心决定心等也。具如经文者今经中六十心文也。应知六十心是示再数惑也。又等者等取五重再数名相。经文者指大本欤。故疏云。其名相具如十万偈中说（文）问。准大小乘性相无贪无嗔等其性唯善不通恶无记。何为再数末惑。故唯识论释十一唯善。俱舍论判唯是善性。何。答。其名虽同其体全别。此不贪善法彼不着三有故。又非无依凭。大般若经三百一十六（初分趣智品）云。善现复白佛言。世尊。若菩萨摩诃萨能于如是甚深般若波罗密多生信解者何性何相何状何貌佛言。善现。是菩萨摩诃萨调伏贪嗔痴性为性远离贪嗔痴相为相（状貌准之）复次善现。是菩萨摩诃萨调伏贪无贪嗔无嗔痴无痴性为性远离贪无贪嗔无嗔痴无痴相为相（状貌准知）善现。若菩萨摩诃萨成就如是性相状貌乃于如是甚深般若波罗蜜多能生信解（文）私云。此文既以无贪无嗔等为障信解之惑品。又正说中但云贪嗔痴复次文云贪无贪等应知再数贪等云贪无贪等也。故知无贪无嗔等为再数末惑专出于此经矣。
    常依二法不得中道等者。显密问答抄下云。二法者贪无贪嗔无嗔乃至疑无疑等也。○随事异名者。随六尘境事起心爱色恶色爱声恶声亦嗔色喜色嗔声喜声如是事事有有无边执不得中道故云随事异名辄分为二也（文）私记第十云。是为表二障未断时二法之一时有二碍用故于五根本烦恼再数之云耳（文）。
    就此二中复更展转等者。此文依再数而成八万乃至无量之所由也。合譬中从此复更等文矣。若更约下出别义。谓于五根本又约九品等开百六十心乃至成无量也。故知说法说有二重譬中唯有一种也。又云。此义不尔。以众生下出再数所由。中以众生（乃至）辄分为二者是举初返再数之所由也。意云。众生五根本烦恼心中先贪心一种随所作事业而异二名也。依染净污净心名贪心不染善法故名无贪心。故云常依二法随事异名也。余又尔也。次就此二中（乃至）偈中说者于前贪无贪等展转随事四反再数成百六十心也。彼等名相如大本也（为言）复若更约下约九品而明成八万并无量之义也。可合譬中从此复更等。法譬相顺。何烦法中分两重乎。若百六十心又约九品者不顺再数经文。又约九品再数五反再数其数可增百六十矣。故知若更前百六十心约九品等数乃至成八万及无量也（为言）。
　　又如劫初时人等者。颂疏第十二云。劫初时人皆如色界。诸根无缺形色端严。身带光明腾空自在。饮食喜乐长寿久住。有如是类。地味渐生。其味甘美其香郁馥。时有一人禀性耽味馥香取食。余人随学竞取食之。尔时方名初受段食。资段食故身渐坚重光明隐没黑闇便生。日月众星从慈出现。由渐耽味地味便隐。从斯复有地皮饼生。竞耽食之。地饼复隐。尔时复有林藤出现。竞耽食故林藤复隐。尔时有非耕种香稻自生。众共取之以充所食。此食粗故残秽在身。为欲蠲除便生二道。因斯遂复有男女二根生。由二根殊故形相亦异。宿习力故便相胆视因此遂生非理作意。欲贪鬼魅惑乱身心失意猖狂行非梵行。人中欲鬼初生发此时。尔时诸人随取香稻无所贮积。后时有人禀性惰懒长取香稻贮拟所食。余人随学渐多停贮。由此于稻生我心多收无厌。随收处无复再生。遂共分田虑远尽于已分田生吝护心。于他分田有怀侵夺。劫偷过起台于此时。为欲遮防共取聚评议佥量众内一有德人各以所收六分之一雇令防护封为田主。因斯故立刹帝利名。大众钦承恩流率土。故复名大三未多王（此云共许王也）自后诸王此王为首。时人或有情厌居乐家在空闲精修戒行。因斯故得波罗门名（此云净志）后时有王贪吝财物不能均给国土人民。故贫匮人者多行贼盗。王为禁止行轻重罚。为杀害业始于此时。时有罪人心怖刑罚覆藏其罪异想发言。虚诳语生此时为首（文）私云。颂疏中地味地饼如次当今疏地肥地肤欤。又疏中地肥乃至地肤林藤（云云）乃至言显何物乎。可见阿含经矣。问。今一段文法譬中何耶。答。或云。法说也。如者指事义也。烦恼生起义专是法说。故知法譬后重出举法说现证也。或云。譬说中有两重其一也。又言。显譬有二重。如者譬喻义也。合说文中为此喻者等者此意矣。但以法譬法其例非无。嘉祥释云。法性如涅槃（文）所以举劫初现证显灭后烦恼生起。故为法譬也。又义云。准法花三周说。法譬因缘次第欤。谓虽上以法譬明再数义而未示无明生起等因缘故又举如劫初人示彼生起之因缘。例如善心生起举劫初人等矣。但所以为此喻者。喻者晓义。未必譬喻之义也即晓释义也。犹如二教论云喻曰耳。

大日经疏指心钞卷九
第0章 大日经疏指心钞卷第十

 　　

第0章 疏卷第二之三

    若以净菩提心等者。抄第三云。疏若以净菩提心等者。若言不定之意。此有二义。谓若以净菩提心为出世间心即是超越三劫瑜只之行。则出世间心生。出世间心生即是净菩提心。此心出于一切世间故。若以佛惠初心为出世间心即是三阿祇劫成佛亦名出世间心。今言三阿僧祇劫即三种妄执。行者若一生越此三妄执即一生成佛。何见有时分耶。故云若以等（文）教相抄第三述意云。此释心云。于三妄执断位疏心有二义。谓疏若以净菩提心等者。若以初地为出世间心是即地前断三妄执也。若依此义可言经所说三瑜只行皆是地前所行也。疏梵云劫波有二义等下第二义。若以佛果为出世间心即三妄执至第十地尽之。疏心付第二义释经始终也（文）抄第二云。今约因中具有粗·细·极细三重妄执障医菩提。即以地前秘密方便越初劫一重粗妄名离一切障出世间心生。见心明道时净菩提心始得显现。如是练修至八地。时越第二劫一重妄执名离一切障。其菩提心逾胜逾增更益方便。乃至金刚道中越第三劫极细妄执名离一切障。其菩提心与如来等。此位但有四分之一佛地之障存焉。（乃至）唯佛地障解脱道断故此乃四分之一最后微垢也（文）又相钞云。此释心云。地前唯断粗妄。其所以（乃至）法华仪轨云。若能专注无间修习现生则入初地。顿集一大阿僧秘劫福智资粮（文）故知真言初地离一僧祇劫所断粗妄执证寂然界。（乃至）既地前唯断粗妄。故知第二第三妄执定上所除也（云云）范抄云。若以净菩提心为出世间心即是超越三劫瑜只行者消经文之总句也。梵云（乃至）得至佛惠初心故云三劫成佛也者别释也。故以初地净菩提心结佛惠初心也。若佛地何云初心。于佛地不可有初后故。又疏无若以佛惠初心文。上下同云三祇劫。仍非别位欤（云云）私云。朝誉意依钞义专成地前一劫地上二劫之旨也。传法院觉心义亦同之。本寺道范义高野古德等多分义也。是三劫地前义也。初义意三贤是初僧祇。初地乃至七地第二僧祇。八地以上第三僧祇之义。诸经论施设。敢以无违矣。今宗又尔也。故五秘密经。云能变易弟子俱生我执种子应时集得身中一大阿僧祇劫所集福德智惠则为生在佛家（文）又观智仪轨云。若能专注无间修习现生即入初地顿集一大阿僧祇劫所集福德智惠资粮（文）此等文既今宗又地前经一僧祇行即入初地也。又今一僧祇妄执是我执故不可云第二第三劫。后二劫中唯断法执故。又疏第六释经八地三昧道文云。菩萨初度第七地时。上不见诸佛可求下不见众生可度。谓是住大涅槃于万行休息。尔时十方诸佛以此三昧道发起其心（文）又疏第二释第三劫行云。行者初观空性时觉一切法皆入心之实际。下不见众生可度上不见诸佛可求。尔时万行休息谓为究竟。（乃至）尔时十方诸佛同时现前而劝喻之（云云）二处文全同。应知经疏意第三劫在于八地上也。又桧尾口决中以仪轨汝之所证处是一首清净文释住八地如幻三昧也。既地前初劫八地上第三劫义其说分明也。若尔初地乃至七地第二劫之义其理极成矣。依之大师秘藏记云。越三妄执越三僧祇劫即是十地究竟也。过此修上上方便断微细妄执至佛果故经曰此四分之一度于信解（文）既十地究竟断三妄佛地断微细故地上二劫义分明者欤。加之复慈氏仪轨云。若一生中从初念诵至於越三无数劫行即证一生补处三莽地（文）又疏第三云。乃至为一生补处菩萨择去心中无明父母极细之垢亦名治地（云云）此等文又断第三劫妄执至因满位云佛惠初心也。然后断微细得果故于中有二。一无间道断彼解道得果故。故抄云。至金刚定越极细妄执（文）二佛果断故。故抄云。唯佛地障解脱道断（文）此乃依十一地十二地异故。但因满位而言三劫成佛者。等妙二觉一佛二名之故。又密抄第三云。问。第三劫满得成佛不。答。若越三妄执力即得成佛。故疏云。复越一重极细妄执得至佛惠故（文）又杂抄第七（智证）云。越一百六十心粗妄执即一劫。越第二重细妄执即二劫。第三重极细妄执即超第三阿僧祇至于佛果初心故云于成佛时不限劫数也。心内无明渐渐断除即超劫之义也（文）此等释断第三劫妄执即至佛果也。故云故云三劫成佛也。此是佛果初刹那云佛惠初心也。故释论云。极解脱道初刹那中一时相翻不能俱行（文）此意微细摄极细而不开也。依此等释义地前初劫地上二劫之义。同瑜伽起信等说矣。后义意三动俱是寄对如常之地前位也。故疏下释第三劫极无心云。此心望前二劫犹如莲华盛敷。若望后二心果复成种（文。住心论第九云。望前二劫者指他缘一道二种住心。后二心者示真言门根究竟二心。文）又疏云。次生极无自性心（乃至）尔时生于佛家（文。华严经云。生在如来家即得入初地。文）又疏第三云。此空智生即是极无自性心生也（乃至）即是真言行者虚空无垢菩提心也（文。疏二云。初地菩萨得此虚空无垢菩提心。云云）。
    又云。渐次证入者如初无畏时以声字观入漫荼罗行。（乃至）第六无畏于平等心中修曼荼罗行。离垢地以去各于自地观心中修漫荼罗行。略以位分之已作十六重深浅不同（文。私云。既离垢地以上为十重。初地同第六无畏也）又住心论第八心云。是因是心望前显教极果于后秘心初心。初发心时便成正觉。宜其然也（云云）。
    （疏二云。此心望前二劫犹如莲华盛敷。若望后二心果复成种。故曰如是初心佛说成佛因。云云）以上诸文但以极无置初地矣。又论第八心云。经云。此菩萨净菩提心门名初法明道。释云是明法身真如一道无为之真理。佛说此名初法明道。智度名入佛道初门。于诸显教是究竟理智法身。望真言门是即初门（略抄）又二教论上云。至如彼百非洞遣四句皆亡唯佛与佛乃能究尽此则显教关楔。但真言藏家以此为入道初门（略抄）。已上二文以第八心文同初地欤。又当卷下释初地果相云。从此无有待对。出过心量不思议地（云云）此意一道极无俱属地前欤云从初地离待对故。已上三义若约能越净心。或一道地前。极无初地。或二心俱地前。或两心同地上。三说虽异若依所度妄心者三妄皆在地前故云地前三劫耳。但至三祇配立违诸经论者大师释此事云。问。第三僧祇即是八地已上。而何言初心菩萨耶。答。是初心菩萨也。无数劫者三劫之中何劫耶。答。第三劫也（已下如先别）此释既云真言初入净菩提心位顿具显行无数劫功德。准知两轨说又于自宗初地得显行第三劫福智故云一大阿僧祇。非云初僧祇也。俱生我执等者实教意于二障中不分见修。地前伏现初地断种十地除习故。极细当二障种故。且约烦恼障边云我执种欤。非无法执种（粗惑寄现行微细同习欤）或又但一烦恼粗云我执细法执云种子。我执之种子欤。次疏第六释者。疏自释云。复次此中应说初法明门三昧道。于上品中已说故不重言。又如上所说一生补处及八地三昧是约教道法门作如此说耳。然秘密乘人于世谛中即能通第一义谛者从初发心具行大空三昧。其谓不然则于一生之中不能顿满诸地也（云云）。此意于今宗谓教门实行二意。若依教道门准如常第三劫在于八地上。例如云初二三地相同世间四五六地寄同罗汉也。故云一生补处及八地三昧是约教道法门等也。若依实行者初地断三妄故显行八地上行初地得故。云从初发心即具行大空三昧也。疏二云。然此经宗从初地即得入金刚宝藏（文）即此意矣。或又八地三昧者直指如常八地上第三僧祇也。教道法门者常途教门也。然秘密乘等者真言门行也。初心菩萨顿得显行第三劫功德故。故云其谓不然（乃至）不能顿满诸地也。次秘藏记释者越三妄之后十地究竟也（为言）文点云越三僧祇越三妄执即是十地究竟也。过此者过十地位也。此位亦虽断微细且约尽处云果位所断也。犹如根本无明虽从初地断此云佛地所断矣。次慈氏仪轨及疏第三一生补处位断第三劫妄执者。疏第六云。如上所说一生补处是约教道法门（文）余释如先若约实行。是如尊胜仪轨等。故彼轨云初发心时便越百六十心度三无数劫行证普贤色身三昧耶。即是初发心便成正觉（文）。此又同疏从初发心具行大空三昧文矣。故知今宗异余教三劫在地前十地离待对也。故大师释现世证得欢喜地文云。非显教所言初地自家佛乘之初地也（云云）可悉之。又依初义会疏及论文者。先疏此心望前二劫等者抄第四云。第三劫极无自性心生时如莲华盛敷故云望前二劫等。言若望后二心等者。此心喻八心中第五华种心第六成果心。后二心者第七受用种子第八婴童心也。望此二心名果复成种（云云）。又教相抄会论释等云。前二劫者指初二劫。极无自性是第三劫心。谓八地乃至十地也以此极无心为因句。以蒙佛警更增进心为根句。即金刚心一念也。后以成正觉心为究竟句也。然显教意今第八地心为果位。前二劫显行满升此地。故今教以八地乃至十地为成佛因初心佛矣（云云）疏第三十六重深行者。彼卷下释云。传教灌顶是名阿阇梨（乃至）若生极无自性心得入如上漫荼罗海会名阿阇梨。从此复有十重深行乃至于解三密人中最为上首如金刚萨埵。是名阇梨。复次毗卢遮那是名阿阇梨（云云）抄第四释极无自性心名阿阇梨已上之文云。如是次第从下至上皆得名为阿阇梨也（云云）又云。疏从此复有十重等者。十重深行即十地也（乃至云云）教相抄云。此文意从传教至极无。是从下至上示阿阇梨位。谓从地前至第十地也。次从此复有十重等者还从上至下委显有十重德行。谓从十地至初地也。次乃至已下显从初地至传教更有地前三十心。故云乃至（云云）或云。从下至上六重如先。乃至如金刚萨埵者十重从上至下举初地金萨上九地云乃至也。又相抄云。疏第二释八地已上云。住是地已善知诸地障（乃至）如是等有众多十心（云云）指此十心云十重深行也（取意）况复云十重深行。何入佛果。故知前文离垢地指初地也。虚空无垢菩提心故。凡三劫地前地上古来未决。然前义为胜。经疏论释以显教极果为真言初门故。又望后二心会释非理。先密抄释不可。以三劫配十地时第二劫至七地然配五六地华果二心为此心而七八地二心云后二心。理岂然矣。次相抄义又非理。何者八九十地为因句。长短三心中何若短三心则一地内有三心长则八地上究竟句也。等觉为根。果位为究竟。依疏何文乎。开上上方便虽为佛果未见此说也。又八地以上净菩提心说经疏何文乎。就中十地三句真言行位也。谁以八地上究竟句为真言初门矣。密抄犹净菩提心初地义明镜故许地前三劫一义。然依彼释成八地上菩提心义。非啻违抄释害经疏明文暗违大师释论。误甚哉。次又十六重深行是释渐次证入经文。然作顺逆二科通释大背经文。况复疏第三云。初劫智惠犹与二乘共行。若二劫智惠尚与二乘共闻。第三劫等虚空无边智惠一切二乘不能思议。堪作秘密行阿阇梨也。就秘密中又渐次转深。乃至佛为十地说般若则九地非其境界。唯大毗卢遮那得名究竟阿阇梨也（略抄）此中等虚空心者极无心即初地也。就秘密中等者离垢地以去也。既云渐次转深。从上至下岂夫尔乎。前文自地观心者显此秘密行义也。二地已上不对显行。是真言行故。故疏二释初地果相云。从此无有待对（文）又既毗卢遮那云究竟阿阇梨加佛地为十重也。但九地非境者。十地十一地开合异故。约合门云尔欤。或等妙二觉一佛二名故除十地欤。前文举金萨大日二种者六无畏十重中各举终阿阇梨显前阿阇梨体故云乃至也。乃至言流至毗卢遮那上。又八地上十心者不合疏文。疏释云有十心无边智生即是初地果相也（文）又深行者约多分欤。或佛果亦深行所得故云尔。或微细惑解脱道断故果位有对治行相故云尔欤。又十六重是阿阇梨支分故传法阿阇梨作此事业故。毗卢遮那云深行欤。故邻彼释云。是故作最初阿阇梨事业时即须观照自身即金刚萨埵毗卢遮那（文）又智证大师释云。有十重深行者从第二地至于等觉也。于无自性心当于初地也（云云）依此释十重深行无违。但违毗卢遮那阿阇梨文矣。又三祇配位相违者显密相违文义非一。何于此一事守显乘。就中抄释依初义许地前三劫之义。若三祇配位决定岂许彼义乎。况显教中有地地经三祇之义耳。寻云。微细妄执唯佛果所断乎。如何答。或云。第三极细妄执从初地至因满断之。次断微细妄执至佛果也。故疏下文云。复越一劫升住此地即是初入此信解地（乃至）更开佛地。为上上方便（乃至）故曰此四分之一度于信解也（文）此文初地断第三极细之后更不云断别惑而言佛果位断四分一微细故又疏第三卷云补处菩萨断无明极细之垢故。是故成第三极细妄执至因满之义。故知微细妄执唯佛地所断也。又义云。经云复越一劫升住此地。此四分之一度于信解（文）此于第三妄执开第四妄执为十地所断也。谓第三劫终经越诸戏论之句疏释云。越第三重微细百六十心（文）此后经复次信解地等说十地毕云复越一劫等。是举信解地所断也。次此四分之一者此言指前复越一劫文也。故知十地断微细妄执也。或云。今第三妄执有三重。一初地所断二十地所断三佛地所断。而今复越一劫云三祇者合十地所断云极细也。过此修上上方便断微细妄执者别开佛地所断为第四也。
    真言门行者等者。问。三劫俱有时分妄执义。经三劫置真言门言耶。答。本经中说第三劫文云。复次真言门等文今准彼欤。问。经初二劫显如常显行可尔。今初二劫又约妄执。何更云真言门耶。答。三劫皆虽通显密二行。第三劫能越心即初地净菩提心故。此位显极密因故。更置真言门言也。
    得至佛惠初心者。密抄第三云。第三劫满得成佛不。答。若越三妄执力即得成佛。故疏云。复越一劫极细妄执得至佛惠也（文）又杂抄云。第三云超极细妄执即超第三僧祇至于佛果初心。故云于成佛时不限劫数也（文）依此两释佛果初心云佛惠初心。故梵云已下可为异释也。大师陀罗尼义云。得至佛惠初心者真言佛惠初心也。约显宗当圆满正觉位也（文）此意净菩提心云佛惠初心也。梵云下别释已上总标也。所谓总标别释成三劫地前之旨也。但云三劫成佛者。断三妄是初地分证成佛故。菩提心义三云。义释说超三重妄执名度三阿僧祇劫。过第三劫入佛惠初心名净菩提心门。净菩提心门以上十住地名信解行地（文）私云。此释虽似同大师释其意异。何者以别圆初地初住同净菩提心故。故彼释云。天台圆初住别初地证道同位即是真言佛惠初心净菩提心门也（云云）大师以佛惠初心当于天台果佛故。安然意非理。天台别教地前可经三劫欤。
    若一生度此三妄执等者。钞第三云。若一生度此等者。此宗明义但除妄执名为瑜只。若一生度此三妄执名一生成佛（文）问。今此一生成佛与前秘密释三劫成佛全同可云耶。答。依一义非全同欤。问。两释虽异俱度三妄成佛。所度既同。成佛何异乎。答。今文若言起尽显异前成佛也。所谓前标若以净菩提心结得至佛惠初心。是即明初地分证成道也（此中有显密成佛。显虽约究竟且就密成分证义也）今若一生度此等者更显一生成佛究竟成道也。分满既殊。前后成佛岂同乎。依之大师杂问答中释三妄义毕云。问。如此等义尔耳。今所建立不历三劫此生即上菩萨地位即身成之义抑有依凭耶。答。证文甚多（云云）如此问答引经论等中引疏第一所引之大品文证一生二生义。依此释案今文即上菩萨位当于得至佛惠初心。即身成佛即今一生成佛也。但三妄言虽同宽狡是别。后三妄摄微细故。故抄第四云。前言三劫不说不说四者合佛地一障在十地故（文）仍无过。问。案文次第上释时分妄执义毕而言即一生成佛何论时分耶之意无争。前常途秘密中重简时分成妄执义是正释通妨一义也。何云别义乎。况后至文处释第三劫时或释舟车神通至到一处或判巧拙难易不同得宝无异路（云云）既云至到一处。何别分满宝所矣。又两处三妄言何忽有宽狡乎。答。秘密意若分证若究竟皆简时分故结何论时分耶。今分证究竟即如一生二生二类故。金刚顶经略释云。若能受持思修不经三大劫十六大生乃至现生证如来大觉位（文）即身义云。诸经论中皆说三动优佛今建立即身成佛义（云云）此即以真言究竟成佛非待显家时分成佛乎。或又此即身成佛与一生成佛有宽狡。一生二生同不舍肉身故即身成佛摄也。又佛惠初心是秘密分证义。陀罗尼义释分明也（如先引）一生成佛一生成佛又究竟成佛。大师处处判文也。但至下释者真言分证与显究竟一处故云尔。非谓秘密中无分满也。故疏第一释初地成佛云。然非究竟大牟尼位（文）又三妄言随宜何必一同。例如初劫中三重三妄也。仍无失。又义。准秘记释者。初心者因满望果云初心欤。或佛果初刹那欤。然则究竟成佛。若一生下虽上明时分妄执三劫成佛。未判胜劣取舍。故度三妄成佛是密即身成佛故不取时分也（为言）或又密成佛虽非时分未闻隔生即身义。故即显秘密成佛是一生成佛也。
    然就第一重内等者。抄第三云。然第一重内复有三重三妄执。今初出世心生即离初三妄执。谓世间众生从无始不了我之自性。唯依诸蕴执有实我。由执我故起种种惑造种种业受种种报成三毒根。今瑜伽行者从初发心依真言门了知心相于诸蕴中即离相在内外观之皆不可得即离我倒所生三毒根本。是越三世间三妄执也（文）此释三道似云三毒矣。教相抄一云。心云付初劫所断粗妄执又细分有三重三妄执第一谓以贪嗔痴三毒为三妄。此中摄经所说一重百六十心。谓付六十心于一一心各有粗细重重。其中深细摄乃至极细妄执。其中粗浅此即当毗昙所叙声闻人见道位所断也。故住心经四云。此唯蕴无我一句中摄一切小乘法尽。故今声闻乘名唯蕴无我住心（文）故知观唯蕴无我度六十心者是叙诸部之栋梁毗昙断惑也。若尔成实等论可属缘觉智耳（略抄）此意六十心通见修。三妄之中今举粗妄中见断六十心欤。唯蕴无我言虽通三道。且就初得总名欤。例如无云天。云最初解了是显见道位也。问。粗妄中既分三重。第二第三应亦尔耶。答。般若寺抄一云。问。其三重三妄执者何有。答。每三重妄执各有三重。凡九重妄执耳。问尔初重妄执云三妄执。何。答。初重妄执建立粗妄执·细妄执·极细妄执也。余二重妄执亦如是也。问。于劫亦可在九劫。三劫各三劫之故。答。尔云有何妨问。尔疏正文何。答。说三重妄执毕次文云凡有三重三妄执也（云云）可云单三妄执复三妄执耳（略抄）准此释细妄等亦应有三种欤。此释初重内三种亦立粗细等名如次可配。见修相望修惑是细故种子极细义也。但出疏正文三重三妄（云云）今本云三重三妄。此乃粗妄中有三种三妄也（为言）非九劫之义也。然今随义转用欤。又杂问答云。经云越世间三妄执出世间心生者。于妄执有多种。一者百六十心三重度故云三妄执。二度世间心离我倒所生三妄名越三妄执。三六根六境六识制伏此三故超三妄执。四者断业烦恼无明故云度三妄执。问。此四妄执配人云何。答。第二大乘人所断也。第三三果所度也。第四无学所断也。若随根而论之凡有三种三妄执。问。第一三妄约何人耶。答。真言行者（略抄）此心于经一文释有四妄义欤。就中初总释三妄文为真言行者所度以粗妄中三重为显乘大小乘人所断矣。准此释第二第三劫不可有三种三妄欤。六十心文可局第一重欤。
    所谓根境界等者。教相抄云。第二三妄执者。于根境识三法所起妄执也。是谓声闻所断修惑故云三果学人所留滞。于十八界诸法自相所起修惑非须陀所断故云三果所滞（云云）安然释云。是藏修道三果所断修惑（文）修道三果者。预流果。是第十六心修道摄故。此果进断修惑故云尔欤。或此果直虽不断修惑修道摄。第十六心是已曾释故所断言正约一来不还欤。前抄云非须陀所断也。若约云所留滞三果皆依后惑故欤。或随在何道断惑得果道故云三果所断欤。问。何故根境识云修惑耶。答。惠晖疏第一云。十五唯修断者五根五境及善无记心王为所依境修惑为能缘。是所缘缚。此能缘惑修道除名修断也（文）俱舍论云。后三界通三（文）光记云。三通三者见断随眠及相应法迷理起故。四相与得是彼见惑亲发起故。皆见所断（乃至）诸余有漏若无色善无覆无记是不染污缘缚断故。若诸烦恼及彼相应迷事起故四相及得是彼修惑亲发起。欲及善染无表是修断心亲发起故。又是色法缘缚断故皆修所断（乃至）一切无漏非系缚故皆非所断（文）准此释今疏中于后三果取修断边故十八界诸法云三果所断也。见断边摄第一三妄故。然此十八界中染心王及心所等成妄执法皆自性断也。善无记七心·界心所等及五根·五境等所缘缚也。今为能缘修惑云妄执也。或又若约眷属体五根五境等亦妄执摄欤。犹如第三妄执举业矣。故释论记释执相应染云。眷属亦通业及果报（文）佛地论又尔也。淹留修行者。淹久留滞义也。谓见修相望修道时长故云淹久也。又前见惑顿断。今修惑渐断。前惑断故云修行。后惑未断故云留滞也。又义。根境界三妄是法执也。故下释淹留修行云法执当心。又大疏抄释第一重三妄云。三妄执自何发起。我执法执无明发起也（云云）问。以何可知。答。疏云。最初解了唯蕴无我根·境界淹留修行业·烦恼株杌及无明种子（略抄）准此释三果是法执未断位故云淹留修行也。私案。于十八界诸法有体用。迷用是人执修惑也。迷体是法执也。然前义为胜。所以初重三妄皆约所断故。又若约法执者设声闻无学设缘觉无学亦应留滞。何局三果乎。又有不示修断之过故。又下文如下抄。
    如内外十二界等者。或云。如者若义也。谓于根·境·界文有二意。十八界义如先。又若内外十二界即根·境故境·界合言之也（为言）问。若尔何云三妄耶。答。迷根·境十二界起修惑三毒故云三妄也。例如第一重于蕴起我倒所生三毒也。或云内外十二界。界字通根·境欤。或义。初云唯蕴举五蕴。今言根·境·界示十八界。此三妄等中未明处门。故释十二处也。十八界中以六识合意根界故成十二界也（为言）又义。经根·境·界文似说处门。然今释界门故作此释欤。后二义意。如者指事义也。或云。义章中依成实意释法入之中分出六识。此意以六识可合法处欤。然大小乘所判皆六识摄意根成实意未审矣。
    所谓业烦恼株杌等。问答云。四断业·烦恼·无明故云度三妄执（文）今三妄者业及烦恼与无明云三妄也。问。无明烦恼同烦恼摄也何开为二。所生十二因缘何非其数。故疏第七云。净除于业生（文）又论释拔业因种云。业者恶业。因则十二因缘。种者无明种子（文）准此释。烦恼摄于无明别立因似为三妄。如何。答。今文既标有三妄释所谓业·烦恼株杌及无明种子。疏释明镜者也。但至疏下释并论释者未必三妄义。举所断所观欤。又烦恼无明别立约过现也。故实范阿字义云。私案。经言业者行·有二支。烦恼爱·取。无明初支。生者余七。七事无明等之所生故云生也。钞云。业及烦恼根本无明种子所生十二因缘大树（云云）当知十二因缘大多罗树无明为种子四支为根本。余七枝叶华果等也。其中无明等正妄执体也。故疏但云所谓乃至种子（云云）问。株杌种子何物耶。答。安然菩提心义三云。业·烦恼正使。声闻所断。无明种子习气支。佛所断（云云）此意业·烦恼正使为株杌。正使通种现欤。种子是习气也。今谓不尔。株杌亦名习气而为缘觉所断也。故论释缘觉云。业恼株杌犹此而拔。无明种子因之而断（云云）疏第一云。摧坏无明大树拔其根本（云云）此文以无明现种非为树及根乎。但或以抄释四支为根本者其理不可。抄株杌种子为声闻无学所断故与今意是异耳。彼又十二因缘云大树。今于无明分树根故。疏下释大师释悬会矣。即是无学圣人等者。抄云。言即是无学至最难断处者。即非想地第九品烦恼最极微细名为难断处也（文）此释但为声闻无学所断欤。俱舍云。第九无间道名金刚喻定。尽得俱尽智成无学应果（文）或通二乘欤。至下作二释矣。然与大师意异。未辨声缘种子断不故。又安然菩提心义三云。今文业·烦恼正使声闻所断。种子是习气。支佛所断（文）此意今无学虽置二乘无学云缘觉断习。又欤大师异。业·烦恼株杌为现行为声闻所断故。大师意株杌同习气也。最难断义准抄可得意欤。又教相抄一云。第三重三妄执者是缘觉人无学位所断也。所断既越声闻分齐故云最难断处。缘觉智惠深声闻故。故十住心论第五云。辟支佛智惠深利故能以总别之相深观察之见一切集法皆是灭法。此与声闻异故。拔业·烦恼株杌及无明种子（文）付三重三妄。前二声闻所断第三缘觉所除也。中声闻所断云三果学人所滞不举无学所断缘觉所除云无学圣人所断不举学位所断者凡今经所说三瑜只行者欲显真言胜余教。而大小诸乘人所修诸行从浅至深渐次举之以为真宗方便也。故初出声闻行次示缘觉断。然此二人俱有学无学二位。声闻举其学位让无学于缘觉。缘觉示其果位预学位于声闻。是则隐显为义耳。又三果学人者后三果也。此人对缘觉果位犹有学处故云学人。缘觉不举学位者以声闻人为缘觉因人也。或又三果学人者前三果也。无学圣人者第四果也。然此无学果人有所断者有声闻无学转成独觉之义故。故住心论云。以罗汉等回心亦成独觉故（文）诚声闻无学未拔株杌种子更居独觉之学位能除彼株杌等方证中乘极果。所以云无学圣人最难断处矣（云云）又愚案云。无学圣人者通二乘总句也。所断难断是辨声缘浅深别句也。例如起信论如菩萨地尽等总别二句。意云。株杌及种子缘觉所断。声闻难断处也（为言）就中上但举三果学人。此中无声闻应果。可阙彼故。又云。后三果者第二三妄迷十八界修惑既为彼惑所留滞处。无学果岂有彼义乎。应知今文含说声闻无学释声闻应果习难断义非想第九品修断义自显也。问。或难云。大师释云。根·境·界等者三果所度也（文）何云未断惑。应知今留滞者望见惑顿断修惑渐断故云尔。故光云。见惑易断。总立一果。修惑难断别立三果（文）尔何。答。三果留滞义。后向道惑与前果而为留滞处故。前三果各进断三果修惑故。云三果所度也。若不尔者无学既无所断。何云三果所度乎。光释断修惑而所得果故与今留滞义异耳。但缘觉不举学位者声闻四果同缘觉学位故。唯识章云。又上必兼下。声闻行缘必独觉法故（文。建治二年传法会谈义予始立此义矣）。
    凡有三种三妄执者。或云。第一重粗妄中有人法二执中。今三种摄人执见修无学所断。显一重法倒也。或云。此法倒摄今业烦恼也。故下文明法倒云业烦恼网故。凡拔业烦恼等文。虽通二执断。今约无学所断云违世心也。若依菩萨法执断义。又离违世矣。犹如彼如菩萨地尽含因满果满也。或又拔业烦恼句虽约拔二倒。今约无学断云湛寂欤。例如唯识论云二乘见道唯断一种菩萨见道俱断二种耳。若尔何第三劫业·烦恼。不在此句中耶。彼隔僧祇故。此一僧祇内故。又大疏抄释三重三妄各有粗细极细三妄凡为九重妄执毕云。问。尔疏正文何。答。说三重妄执毕次文云。凡有三重三妄执也（云云）可云单复三妄执耳（云云）此释意。今三种三妄者九重妄执义。若尔何局粗妄矣学摩诃衍人等者。抄云。谓学大乘之人。初得出世初心。即是越我倒粗妄执。名出世初心。此与小乘见道预流果适齐。谓上疏云。如声闻人初观阴·界·入时（乃至）于八直道中远尘离垢真法眼生。真言门菩萨亦复如是。初观阴·界·入时（乃至）于如来大菩提道中。远尘离垢得法眼净故。云与小乘见道适齐。今言适齐者。但相似名齐也（文）教相抄述意云。前明二乘智断毕。次显大乘人行。此人依显教大乘初发心时。闻心性不生深信其理。虽然为我见等倒惑所覆未得空观现前。尔时数数学观解。谓蕴·界·入等集成人。此人者以心为主。然蕴·界等是因缘所生法。推求其性不可得也。若心依何而住。故心即不生。成此观时。离诸见网故云小乘见道齐。然此菩萨虽与小乘见道齐。不堕声闻位。声闻观阴上无人。菩萨知心性不生故。又二乘阙慈心。菩萨具大悲。依此菩提心势力不堕二乘地也（云云）私案。抄释以学大乘人似为真言行者。合上疏文故。又以真言行者为能寄齐。是疏前后例也。又六无畏段经中但说所寄齐显乘。疏中兼示能寄齐密行。今又顺彼故。又净菩提心少分增明（文）真言行者菩提心名净菩提心故。又云度无量见网净心增明。同疏第五释真言行者三世无障碍戒云。住此戒时无量见网皆悉净除之故。又今卷下欲释寂然界云。以行者于瑜伽中湛寂之心虽已明显（等文）修瑜伽行者。宁非密人乎。又义。显行人也。下引三兽渡河喻。是三乘共菩萨也。又云非如实巧度。是拙度菩萨也。而下举显密二行云巧拙难易故。又云。同以无言说道得诸法实相。三乘俱证偏真理故。又云共一法中而升沉有异。同智论三乘共十地故（具如下辨）又三兽渡河之喻出于优婆塞经并宝性论。彼经论中说真言菩萨乎。又下所举寂然界菩萨。是此菩萨升进位也。彼既属偏真理显人也。此何不然乎。又修禅定等度门（云云）大师出显行。云六度为宗。真言行是三密故。又觉苑师判通教菩萨故。又大师立四妄执时。初劫三妄中第一云大乘人所断。此外以第一三妄为真言行所度。故依如是等文理显人而非真言行者也。二义中后义为胜。但至能寄齐者非为密人。于三乘人。经中缘觉菩萨但说极位也。故缘觉举无学云拔业恼株杌等。菩萨明度法倒之位。云彼离违顺八心等之故。上兼下故。前断位寄声缘断位示之也。全非显密相对也。又六无畏文异今文。彼但说如常显密行。此说极显浅位故。若如彼学大乘人为真言行者。寂然菩萨显密中何。若如六无畏为显人者。何学大乘人不齐彼矣。若为密人者。寄显明密行之时。无所寄齐而直出真言行者度法倒之位。况案六无畏寄齐。以密人未断惑位同显人断证位。岂非违彼例乎。故知于证偏真理之显行三乘。而显断惑异也。又净菩提心名何遮显矣。如云净心最初生起。外种子心犹得此称矣。又下释者度见网显密同故。犹如大小相似。何以言同。云其体无异矣。又于瑜伽中释者。第二劫往昔修瑜伽（等文）此非指显行。又释顺理云。古昔修瑜伽行者（文）此岂密人耶。故知今菩萨三乘共菩萨非密人也。况显行二乘密行菩萨合论成三乘义。甚以不可矣。问。下文中于寂然菩萨作常途秘密二释。若此菩萨但显人。何作秘密释耶。依之疏第三明十六重深行出寂然界阿阇梨。此岂非真言行者乎。但大师释约总别义举大乘人所断。非谓不密人矣。何。答。下释是寂然界菩萨唯是显人之证也。何者三乘中菩萨。经一僧祇证寂然界也。今秘宗度一重妄执同彼也（为言）寂然菩萨亦非为密人也。宁于一人并显密二行乎。又杂问答释约总别非理。若尔三果学人无学圣人。亦真言行者乎。所以彼释立四妄之所由云。根机非一。所以多种也（文）若约总别何云根机非一。大乘人非显大乘者。有不示显大乘机之过。根机非一中。无显大乘机矣。第三释者。彼次上释云。若观前人未有深解之机。则顺常途随文为释（文）故知彼且顺常途显真言行故云尔。寂然菩萨即非密人也。
    然彼行者等者。此下以学大乘人修惑断。与三果学人位齐也。教相抄云。心云。菩萨前虽观蕴无性知心不生。以观解未熟故有法执。犹爱禅定智惠等功德起修所断惑故。亦次观定惠等功德法之无性。断无所有处已下地所起根·境·识三妄执。是第二重三妄也。此与小乘三果学人位齐。然不堕声闻地义如前释（云云）此意以学大乘人修惑断位似前三果断位也。此修惑爱禅惠等法。而溜滞故立法执名。非实法执。例如起信中于法执立人见称也。虽不起我倒等者。谓此位虽不起见惑我倒。而迷诸法用起修惑也（为言）或又法执者举所依欤。人执必依法执而起故。况此菩萨前出世初心。但度见网未断修惑。修断非此位。何耶。又义。法执留滞义也。既云法执当心故。又不起我倒者。准下我蕴两倒之文。若见若修人执烦恼悉可云我倒故知虽不起人我倒。犹有法执而留滞之义也。蕴倒是法执故。又不能速至菩提（云云）准唯识能障菩提名所知障之文。今又障菩提故应法执矣。又三乘中菩萨所入深。若不断法执何有此理矣。又义。此菩萨约未断惑成留滞义欤。此菩萨湛寂位未度法倒故。又前后位既齐人执断位。中间何明法执断义。又非如实巧度（云云）拆法空义同三藏菩萨。彼教三乘同断见思故。又下疏中拆法但遣人我故。又所寄齐三果明法执留滞义故（大疏抄释意也）前三义中初义为胜矣。顺前后故。故下段然亦稍离下地三执者。指今断位根·境·界三妄也。若下八地云下地者。非想地九品业·恼等既人执也。即下八地烦恼法执乎。若声闻地云下地者。缘觉所断无明种子。既人执习气也。声闻所断分齐何云法执乎。故知今所断人执修惑也。若约法执断者违诸文。故湛寂菩萨类水中莲华。未度法倒故。若约未断惑者。非啻违前后例。亦违所寄齐三妄故。更出一解云。于经一文含大小二义故。疏家作二释也。经中学大乘人出世初心。说唯蕴无我。是似同小乘见道故也。后二文无寄齐说。可悉之。
    然亦稍离下地三执等者。此下以学大乘人烦恼障习气断位。同支佛拔业恼株杌也。故下文云。行者未过此劫。与辟支佛位齐（文）以拔业烦恼为缘觉。此文明镜欤。具如下辨。抄云。疏然亦稍离下地等者。此同二乘无学也。谓行者虽有法执当心非如实巧度。然亦稍离下之八地三妄执故。复能拔第九地我执家业及烦恼根本无明种子所生十二因缘大树。又解。然亦稍离下地三妄执者。此同不还果也。能拔业烦恼等者。此同无学果也。行者能知如是甚深实相之法。有佛无佛性相常耳。证此理时。退非二乘拆法。进非别圆。乃是三兽渡河共空意也（文）教相抄云。次观十二因缘甚深无性理。拔业·烦恼株杌及无明种子。是第三重妄执也。非想一地惑。属第三重妄执。是无学人所断故。此位与小乘缘觉齐。又离下地三执者。指声闻地云下地。此时与声闻所断齐故云离下地三执也能拔业烦恼等者。缘觉所断。此可云上地烦恼。是即声闻属学地。缘觉属无学故。声闻云下地耳。若依抄义与此别。抄心以拔业烦恼等云声闻无学所断。大师以此心为缘学所住。又抄心以摩诃衍人。云退非二乘拆法空进非别圆菩萨。大师心初若湛寂·若寂然·皆属缘觉智分而为第五住心摄也（取意）私云。密抄有二释。初释同二乘无学中。缘觉下八地烦恼凡位断故云稍离下地。其义然。声闻未必然。但超越证不还中有此类欤。谓凡位断欲九品惑尽。乃至或断无所有处烦恼尽后入见道。断遣惑尽至道类智。超证不还果故。此中断下八地惑尽入见道证第三果人。进断非想地惑起九无间九解脱道证无学果故。惠晖疏。声闻无学十八念者指此欤。上最难断处释非想第九品。是约第九无间道所断也。故俱舍云。断初定一品至有顶八品。皆阿罗汉向。第九无间道名金刚喻定（文）后释或述意云。同不还者。只断欲界九品修惑之所得果也（云云）此意欲界五趣地云下地欤。今谓不尔。前约九地分上下。今约四果论上下欤。前又通二乘。今局声闻故异也。今此两释皆不合疏意。今段本意。拔业·恼株杌。专知十二因缘甚深法为宗。此但缘觉智分非声闻所知。故疏第七云。如声闻极观察智。解了唯蕴无我。以厌怖心重故。疾断烦恼自证涅槃。不能分别推求十二因缘实相。辟支佛智惠深利故。能以总别之相深观察之。见一切集法皆是灭法。此与声闻异也。阿含云。十二因缘。法有佛无佛法位常住（文）此释全同今文。阿含经法位常住。今性相常尔义也。既判为此与声闻异。何背疏分明释。云或同声闻无学或通声缘乎。故知株杌并种子者人执习气。独是缘觉所断故。故疏第七文云。辟支佛观一切集法皆悉如涅槃相。于种种有为境界中。皆亦戏论风息（文）一切集法如涅槃相者。性相常尔义也。戏论风息者。知性相常尔义故断习气也。故云戏论息也。又大师住心论中。引同性经声闻十地缘觉十地。而证住心浅深之中。缘觉有甚深十二因缘地·甚深利智地。疏释自契此经矣。又声闻第十地立阿罗汉地。是约断正使欤。缘觉第十地出习气渐薄地。是当今拔株杌种子。应知依此经意声闻十地云下地。缘觉为上地也。故论第五举疏第七释·今经文·同性经三文。成缘觉胜声闻。既此意矣。又嘉祥释云。同性经明缘觉有十地。十地中有习气薄地。以根利钝长断习气名中涅槃。声闻不断名小涅槃（文）二师得经全同妙至矣。又义。约智度三乘共十地已辨地云下地。支佛地云中地。菩萨地云上地欤。故疏下云。故以三乘上中下出世心合论一阿僧祇劫。即此意欤。若尔何约三界九地。以非想地惑云株杌种子乎。非想九品。亦声闻所断修惑摄故。又义。约九地又为缘觉所断无违。故住心论五云。或云。明独觉者。此有二种。一者麟觉二者部行。此二成觉断见修惑。都有一百六十心。诸缘觉法尔皆于凡位时。无所有处已下诸惑先已断竟。后入见道有十六心。但法忍法智不断惑。可知断修所断惑。上之八地。每地地九品各有二心。合有一百三十四心。通前见位。总一百六十心耳（略抄）准此释诸独觉下八地惑凡位断此。故云然亦稍离下地三执也。株杌及种子。与非总第九品惑俱断欤。故上文云无学圣人所断也。所以缘觉一百六十心取果。一百五十九是向。一心是果故。问。下八地惑既凡位断讫。何起上七地无间解脱耶。答。凡正理心。除菩萨余人皆无超越功能故。起下地道为加行。起非想地心也。又婆沙意。麟觉如菩萨。三十四心证独觉菩提也。又惠晖疏云。佛麟角三十四心。部行独觉一百六十心。声闻无学十八念。初果十六念。中二果一无间一解脱道也（文）此释依婆沙意欤。但住心论依正理论意欤。问。若尔何不起欲界道耶。答。正理云。根本非欲。断对治故（云云）此释难思。若约断对治者。何起四法忍四法智及上七地无间解脱耶。又独觉唯依第四定得菩提。宁依彼定起下三禅断对治乎。或云。此独觉。向中必得不还故。欲九无间八解脱。是不还向道摄故。岂得胜果道后还起劣向道乎。故不起欲界道也问。若尔何起法忍法智耶答。彼有超越功能菩萨犹起。况独觉耶。故惠晖疏云。方断见惑以初起难。能断修惑非初起故。麟喻及佛·法智忍为方便引类智忍也（取意）问。今文以学大乘人断惑同无学所断。若此菩萨同彼许凡位断者。可云小乘三十四心断结成佛菩萨欤。又齐小乘见道位可作此释。如何。答。虽大乘菩萨。以人执断位寄同声缘断位时。声闻未必凡位断。故同彼见道未出凡位断也。独觉必凡位断故。齐彼时出凡位断也。所以寄声闻见修二道·独觉无学道显人执断位也。拔业·恼株杌位。即非成佛故。永异小乘菩萨三十四心断结成佛也。此菩萨进度以法倒故。
    生十二因缘者。问。业·烦恼·无明即十二因体。何更云生十二因缘耶。答。实范云。经言业者行·有二支。烦恼爱·取。无明初支。生者余七。七事无明等之所生故生云生也。故抄云。业及烦恼根本无明种子所生十二因缘大树（云云）当知十二因缘大多罗树。无明为种子。四支为根本。余七枝叶华果等也。其中无明等。正妄执体也（云云）此意所生虽是七事（现在五果未来二果）或言总。或带数云十二因缘欤私更读文点云。业·烦恼及无明与生之十二因缘法也。生者名七事体。非词字也。故经具缘品云。净除于业生（文）又义。株杌种子为能生。十二因缘为所生也。上举业烦恼无明。是为取种子习气也。
    如是甚深之法等者。疏第七云。辟支佛智惠深利故。能以总别之相深观察之。见一切集法皆是灭法。此与声闻异也。阿含云。十二因缘法。有佛无佛法位常住。龙树亦云。此中法位。即是如之别名（乃至）譬支佛观一切集法皆悉如涅槃相（云云）智度论第三十二云。问曰。声闻法中何以不说是法性实际。而摩诃行法中处处说。答。声闻法中亦有说处但少分。如杂阿含经中说。有一比丘。问佛。十二因缘此是为佛作为是余人作。佛告比丘。不作十二因缘。亦非余人作。有佛无佛诸法如法相法住常有。所谓是事有故是事有。是事生故是事生。如无明因缘故诸行。诸行因缘故识。乃至老死因缘故有忧悲苦恼是事无故是事无。是身灭故是事灭。如无明灭故诸行灭。诸行灭故识灭。乃至老死灭故忧悲苦恼灭。如是生灭法。有佛无佛常尔。是处说如（文）嘉祥二谛章中云。一于但一者。凡夫颠倒谓瓶衣等诸法为有。此瓶衣等物。有佛无佛常于凡夫是有。如涅槃经云。十二因缘。有佛无佛性相常住。但小乘释有二人。毗婆闼婆提云。是无为常住法。萨婆多弹云。恒有为常。如火。有佛无佛常热。不可言火有佛热无佛不契。有佛无佛恒热为常。十二因缘亦尔。今明世谛亦如此。诸法于凡常有。常有世谛也（文）准论及章释。性相常尔义通声闻。何疏中云此与声闻异耶。复今疏所引阿含经者。岂非论所引经乎。龙树亦云者。指今论文欤。但今所引阿含经。全同章所引涅槃经文也。然章意依旧婆沙说云无为常住法。依萨婆多。有为法恒有云常住。二义俱通声闻所知。如何此甚难解。然于阿含十二因缘有二意。流转还灭之义通二乘所观。依之疏释声闻极观察智云。从无明至老死。此有故彼有。此生故彼生。乃至轮回无际（云云）论云。是事有故是事有。是事生故是事生（云云）又疏云。既见四谛已背生死流随行圣道（云云）论云。是事无故是事无。是事灭故是事灭（云云）已上生灭义。疏论同矣。此生灭义通二乘所观也。又疏云。见一切集法皆是灭法（云云）此乃阿含所说法位常住义也。论云。有佛无佛诸法如法相法位常有（云云）此义但在缘觉故。云此与声闻异欤。或又准嘉祥释。或无为法云常。或三世实有法体恒有云法位常住。此等义通声闻。疏云。一切集法皆悉涅槃相（云云）此义独局独觉欤。或又智论云声闻法中。未必声闻人。缘觉法又声闻藏故。性相常住义举缘觉所知欤。章释何强苦劳矣。问法相。大·乘犹性相别论。未谈相常住之义。何湛寂小乘位许彼义乎。答。彼未谈随缘真如及摄相归性等义故云性相别论。今集法有为相·灭法无为性。俱有佛无佛常有故云尔。非谓有为相即无为常住体也。故疏云集法如涅槃相者即此意耳。问。有为无为各别而言常有者。何异真宗生住等诸法常恒如是生之义耶。答。彼生住等即性佛性然体故云常住。此十二因缘生灭义。无常常有故。犹如相续常也。
    长爪梵尼者。或本梵字先字也。是则长爪梵志也。
    如稻芊等经等者。抄云。彼经云。尔时尊者舍利弗问弥勒言。今日世尊睹见稻芊而作是说（乃至）见十二因缘即是见法。见法即是见佛。十二因缘者。无明缘行。乃至忧悲苦恼（乃至）如是十二因缘。如多罗树。煎灭其旨更不得生（文）。
    言湛寂等者。抄云。湛即是喻。寂即是法。湛寂即是三乘所得但空之理。证此空故。五根本烦恼等皆毕竟不生。故名为寂。又此空理湛然甚深。如万仞之清潭（仞七尺也）不测于浅深。建立宗等种种诸计。非其境界故不能窥度也（文）私云。清潭者青渊也。澄怙者清静义欤。镜彻者明透义欤。
    说云三兽渡河等者。问。今此说云者何经论耶。答。基师义林章引优婆塞经言。三兽渡河浅深成别（文）又惠沼义灯云。宝性论中犹如一河三兽渡水得浅深异（文）又止观云。涅槃名为三兽度河（文）又宽信抄云。三兽渡河譬喻出涅槃经大智度等（云云）指此等经论说欤。问。如上经论皆大乘也。何以彼文成湛寂义耶。答。抄云。今此初劫文意兼得藏通二教之意。何以故。有拆法成空之义故。有三兽度河之理故（云云。疏上释云。非如实巧度故圆三藏拙度菩萨而为拆法空之义也。又天台以三兽度河为通义故云通二教之意也）依此释者。今此菩萨约同通教之边此证欤。又抄云。证此理时退非二乘柝法进非别圆。乃是三兽度河共空意也（文）止观第一云。此三番语异俱顺入空。退非二乘拆法。进非别圆。乃是三兽度河共空之意也（文）同第六云。择论形斥三藏云。余经多示人净法。般若示人无净法。亦名如实巧度。中论云。诸法实相三人共得。大品名为三乘之人同以无言说道断烦恼见第一义。亦名共般若。涅槃为三兽度河。皆是通教四门观意（文）安然云。唯三兽是通义（文）准此等释者湛寂三乘但同通教三乘矣。但抄意兼藏通菩萨欤。若不尔者前后相违故。又安然释今疏文云。此明前藏通三乘及别圆真空八住八信功德也（文）又济暹云。大小虽异义准相似（云云）又惠晕疏云。无为理体同三乘。证有浅深。如三兽渡河（文）此文为小乘喻异。故知取喻随宜。不可局定耳。
    此中有三乘之人等者。此文大同止观第六出大品说。（如前引也）抄云。此第一劫中既有三乘之人。同以空为门入诸法真实之性。二乘之人自为已得涅槃生灭度想沈也。菩萨以不住道发起大悲升也。譬如同坑一去一停故升沉有异也（文）智觉禅师宗镜录六十五云。三兽渡河。同入于水三兽有强弱河水有底岸。兔马力弱。虽济彼岸浮浅不深又不到底。大象力强俱得底岸。三兽喻三人。水喻即空底喻不空。二乘智少不能深求。喻如兔马。菩萨深喻如大象。水软喻空。同见于空不见不空。底喻实相。菩萨独到。智者见空及不空（文）或云。湛寂三乘所断虽无别谛缘度异故云升沉有异也。故嘉祥释云。但取智优劣譬三车不同（云云）天台释云。初三藏中谛缘度殊故因大异。俱断见思三乘微异。果小同（云云）但同共一法中者。三乘所证同生空理故。私案。二乘断惑有浅深故谓声闻断正使缘觉侵习气菩萨度法倒。故天台四教仪（高尘谛观）云。次明通教者（乃至）谓三人同以无言说道体色入空故名通教。依大品经说。干惠等十地即是此教位次也。一干惠他。未有理水故得其名。即外凡位。而藏教五停心总别等三位齐。二性地。伏见思惑即内凡位。与藏教四善根齐。三八人地。四见地。此二位断三界见惑尽见真谛理与藏教初果齐。五薄地。断欲界九品思前六品与藏教二果齐。六离欲地。断欲界九品思尽与藏教三果齐。七已辨地。断三界见思惑尽但断正使不能侵习。如烧木成炭。与藏教四果齐。声闻位齐此。八辟支佛。更侵习气如烧炭成灰。九菩萨地。正使断尽与二乘同。扶习润生净佛国土。十佛地。以一念相应惠顿断残习成佛。正习俱除如炭灰俱尽。经云。三兽度河。谓象马兔也。论断惑不同故（略抄）准此释三兽度河升沉专可依断惑异也。当知学大乘人出世初心者当八人见地。然彼下寄三果之位当薄地离欲已辨三地也。然亦下同无学之位当支佛地。寂然界位当佛地也。菩萨地可属湛寂欤。但于通教有当通被接二类。故同释云此教三乘因同果异。证果虽异同断见思同出分段同证偏真。然于菩萨中有二种。谓利钝。钝则但见偏空止成当教果头佛。行因虽异果与藏教齐。若利根菩萨非但见空兼见不空。不空即中道。分二种。谓但·不但。若见但中别教来接。若见不但中圆教来接（云云）依此文。今寂然菩萨若约属偏真理之义虽似当通菩萨度法倒边异彼。但断见思正习未法执故。又今菩萨不可云被接。彼断无明而见中道故。若别接通则第二劫摄。若圆接通则第三劫摄故。然或书判名别义通次位时。三乘共十地第十地云佛地。以一念相应惠断余残习气亦断小分尘沙惑成胜应佛。是同居土佛。又通方便土也（云云）今寂然菩萨度一重法倒。同断少分尘沙矣。尘沙是所知障中障事惑故。又录中以大象喻见不空菩萨故。或又准净影执取相为法执今一重法倒者六识相应执取相欤若尔龙树释中彼判人执故不相违。又但彼天台以藏通二教如次为拆空体空。若一分不断法执。何成体空之义矣。问。今文释湛寂义引三兽度河之说。何以寂然菩萨为湛寂摄乎。答。凡今三乘中菩萨者寂然界菩萨也。所以经中明三乘时上兼下故。菩萨人执断位让二乘而不别说。然疏家采经意以寂然菩萨人执断位寄二乘显之云学大乘人。非谓别人也。若学大乘人别菩萨何经中湛寂位不说彼乎。缘觉亦尔。学位所断让声闻而不别明依之慈恩唯识章云。上必兼下。二乘境行必菩萨境行故（云云）又云。又上兼下。声闻行缘必独觉法故（云云）虽他宗释自契经疏意矣。在湛寂文虽引此喻意兼寂然也。若不尔者何云升沉有异。所以释菩萨胜支佛云心垢渐除净心渐现。此岂非度法倒乎。又云便得菩提心势力能以不住道等。是又法执断方便也。故下释寂然菩萨云。然以菩提心势力还能发起悲愿。从此以后三乘迳路始分（云云）文义既同。不可异求。况释学大乘人有法执之义云住禅惠等。今云不住道等。定知心垢渐除是度法倒之义也。何况疏下云以三乘上中下出世心等以寂然为三乘随一明镜者欤。依之抄云。今此初劫文意兼得藏通二教之意。何以故。有拆法成空之义故。有三兽度河之理故。由是疏云。故以三乘上中下心合论一阿僧祇劫（文）此又以寂然等三乘为三兽度河之意耳。同以无言说等二句释同共一法之义喻一河也。然声闻置种度门故释升沉有异之义合三兽度河有浅深也。以三乘人类兔马象已。同共一法中而升治有异也者结上义可知矣。天台四教义第三（智者）云。若小乘教门苦谛为初观四谛入道。真无漏断正使尽位证罗汉（乃至）现身而入涅槃。故大智论说如獐在猎围惊怖跳出都不顾群（乃至）若缘觉中乘教门集谛为初观十二因缘发真无漏断三界结使尽侵余习气（乃至）亦于一切即入涅槃。故大智度论云。如鹿在猫围惊跳自出顾眄群怖不停待。（乃至）若大乘菩萨（乃至）教门以道谛为初修行六度化一切众生共出三界至成佛果利益功力圆入涅槃。故大度论云。如大香象在于猎围虽遭刀箭拥群共出（云云）此释中獐鹿象喻全同今疏声闻厌怖生死缘觉不甚窗遽菩萨用不住道之义。准此释未必依断惑判升沉欤。今义中但出声缘正习断异不举菩萨断除。疏中举菩萨断惑未显二乘断惑。然今疏意二乘断惑浅深先显故今不示。天台通三乘菩萨断余残习气异缘觉欤。释签云。次通教中俱学般若故因大同。同座解脱习尽不等故果小异（云云。但四教义释三藏教三乘欤。可决）此释俱学般若似可言同共一法矣。塞经智论三兽虽异其意是同耳。
    同以无言说道等者。经第二云。缘觉（乃至）无言说于一切法证极灭语言三昧（文）又住心论释缘觉云。证三昧于无言（文）准此文无言证理可局缘觉。何通三乘乎。无言证理之义虽通三乘缘觉始终不用言语故别得极灭语言三昧之称也。疏第七云。世尊得无碍知见于法自在。能于无言说法中为作名字转受众生。辟支佛智惠有碍故。是故不能演说（文）声闻虽智惠有碍不遮言故说法欤。
    此宗中说有两种外道等者。抄云。外道有多。略为二种。一者离佛法外外道。二者附佛法外道。名内外道。外外道者本源有三。一迦毗罗（乃至）二沤楼僧伽。三勒娑婆（乃至）二内外道者起自犊子部。如先已说（文）此意二十部中但犊子云内外道。若尔余部亦许知无量宝王之义欤。或云。杂问答云。经云诸佛大秘密外道不能知其外道者有二种。一外外道。二内外道。问。何言之耶。答。真言教诸佛自内证教故云内内。显教随机而说故云内外。外道入而不识（略抄）此意内外道通九种住心欤。若尔无量宝王似指无尽庄严宝矣。谓湛寂位亦有秘密二乘三昧道等。是万德之一门开心实相之秘宝故云尔欤。私解云。湛寂是如常小乘偏真理也。真言行者岂沈彼理耶。故六无畏中湛寂为所寄。更举密行。应知入而不识是三乘中二乘也。故第一云。凡夫二乘两种外道（文）无量宝王者菩萨所行种种度门非一故云无量胜二乘谛缘故云宝王也。又云。菩萨净菩提心云宝王也。故次上释云。菩萨悟如是法时。即知净心渐现（云云）又经第七云。净菩提心如意宝（文）显密菩提心虽异宝王之义同故引证矣。既菩萨但云即知。二乘不尔。当知识无量宝王是三乘中菩萨也。但杂问答释湛寂教亦随机说故云尔。依又以今文证两种义。非全同欤。或又随义转用欤。又依经文但举外外道不知。然疏中示入而不知之二乘。大师又广通九种住心。各据一义欤又疏第十九云。今此诸佛之秘一切外道所不能知。然外道有二种。一者世间种种外道。二谓佛法内有诸外道也。以虽入佛法中。而未能知如来秘密犹是邪见心行理外道故。亦名外道也。此法乃二种外道所不能知。此佛法中外道即二乘人也（文）准此释内外道如先无量宝王秘密宝也。又义。三乘俱云内外道欤。皆不知秘密宝故。
    唯有此一门等者。抄云。过去诸佛无不说此一门。即一种权教三乘也。故法华云寻念过去佛所行方便力我今所得道亦应说三乘等。又一实教大乘。门谓权教三乘。故法华云。开方便门示真实相也（文）初释一即门也。虽三乘方便门故后释一之门也。持业依主可知矣。私记十一云。应知三世诸佛诱引诸众生。三乘方便教中唯有菩萨乘一门而令诸子出三界火宅。善巧方便门云也。问曰。可同法华所云唯有一门出于火宅义耶。答。彼大乘义此小乘义也。虽然义显是同意也（云云）私案。抄义顺经文湛寂三乘俱所知故。内外道者但犊子故。记释顺疏释。疏前后皆以二乘云内外道。故然上文菩萨云即知。无量宝王不通二乘。故知记义胜欤。又法华以三车虽令出火宅。正所授是牛车故。又教相抄云。内外道者指小乘部也。此人虽入一佛法中不信大乘宝王故（文）。
    种种因量诸师等者。抄云。外道小乘部类不一。名为种种。其中善解因明比量之师以因喻次第于此理上欲出其过终不能得。故曰。种种因量等（云云）私案。外道所立是邪比量故于佛教不出其过。佛子立量是正比量故还破外宗也。故上文云。西方诸菩萨作种种量破宗计也（文）小乘又望大乘独属邪欤。
    未名真净菩提心者。湛寂菩萨虽净心渐现未断法执故未名真净菩提心也。或又湛寂三乘虽断人执证人空未断法执得法空故云尔也。前心如水中莲华后心如水上莲华故云如莲华等也。
    以行者于瑜伽中等者。教相抄云是湛寂心有二种初明阴上无人之观。尚不见蕴等性空故根·尘·识等当心不现也。次然以已下明观诸法无性。为治厌离有为乐无为之心修离着方便。为证寂然界之前门也。故湛寂心中有唯蕴无我诸法无性之二心也。菩提心义第三云。彼出世间心住蕴中有如是惠随生（行者未度法性未名真净菩提心莲华离泥尚未出水。私云。结前云云）准此注录。以行者至随生之文重释上湛寂之义欤。谓从以行者至明显者释彼出世间心文。从然涉至无为法者释住于蕴中句。从然以至他教也（十卷义释无也字）者释如是随生句也。但上合经不举如是等句者粗释梗概合经文故具不举欤。应知此意。如是者指上湛寂也。惠者人空智也文点云。彼出世间心住蕴中有如是惠随生（云云）又解云。有如是惠生者。有者或义。如是惠者法空智也。即指下观无性空即空观也。故知彼出世间心住于蕴中者结上也。故合经时置送句也字矣有如是惠生后文标句也。疏以行者至无为法者重举湛寂意而为寂然来由也。然以不明法空智之行相也。又准经若于蕴等若字起尽指上彼于世间心云如是惠欤。疏然以菩提心等者示湛寂菩萨胜二乘也。非为显寂然菩萨欤。置也字即此意矣。若尔能于蕴等下释即空观也。十卷义释无也字。依此文然以下顺释寂然菩萨改若字云能于蕴等。有如是下似明然菩萨矣。
    观察无性空者。或云。寂然菩萨观属偏真理故拆法空欤。故下释云。然亦所观人法俱空成实诸宗未甚悬绝（文）嘉祥释成实拆法空也。成实既拆法空。此岂不然耶。又下释云。前劫五喻有泡沫芭蕉（乃至）此事犹带拆法明无性空。然此中幻焰等喻意明体法难解之空（略抄）此意初劫为拆空第二劫为体空也。私云。今无性空者体法空也。故下释云。达诸法即空（文）若非体可云诸法即空矣。故抄意云。谓前劫中有通教菩萨从无性门达诸法即空此则体法空（文）既以寂然即空同通教如幻即空。体法空义决定矣。无性言虽通拆法未云既空。又拆空是为遣人我非度法倒也。故疏第三云。谓观唯蕴无我时于阴·界·入中种种分拆推求我不可得（乃至）今五蕴尚从缘生者无自性。何况此积集中而有我耶（文）今无性观门专度法倒谁云拆空矣。又湛寂菩萨未度法倒云非如实巧度。寂然非显巧度乎。故抄云。今此初劫文意兼得藏通二教之意（文）此意以湛寂寂然菩萨如次配藏通菩萨。藏通如次为拙度拆空巧度体空也。但成实诸宗未甚悬绝者偏真义同彼非同拆空义。又净影成实判体法空也。次犹带拆法者既云。带非当体拆法也犹且法观必带生空也。或又此五喻通二乘所观故云带拆法欤。故下释云。声闻经中虽说此五喻而意明无我。今此中五喻意明诸蕴性空（文）又第二劫云体法难解空与今体空偏真中道异故。故三重幻即空幻即心幻异也。故抄云。此即自性不可得空故与前无性空意复有殊矣（文）问。五喻中芭蕉释云。乃至分分披拆之（文）是岂非拆空义耶。又成实拆空断法执。成实存二空故。若尔拆空何但遣人我耶。答。拆空有二。毗昙拆空虽分拆五蕴等未拆极微故遣我也。成实拆邻虚故兼遮法执也。或释云。论破邻虚数存邻虚者此意矣。（论者成实。数者毗昙）今疏意以邻亦不可得喻行本不生也。未必取邻虚分拆之边欤。疏第三云。尔时幻焰等喻观察诸蕴即空得离违顺八心证寂然界（文）可思之。问。今无性观见度法倒。尔者厌有为着无为二种法执俱治欤。若俱治者观蕴无性但可治生死实有执。涅槃实有执何遮之乎。蕴不摄无为之故。答。上举欣厌二执其下明能治观门。宁有所简矣。谓五蕴无性即本不生义故云通五蕴皆明不生义。此不生即涅槃故涅槃实有执又破也。故起信论云。法我见者（乃至）见有者五阴生灭之法怖畏生死妄取涅槃。云何治。以五阴法自性不生则无有灭本来涅槃故（文）此为良证耳。问。法华义疏（嘉祥）云。三藏中所以不说揵城者。为三藏不说一切法本性空寂。干城喻辨能成之因所成之果本无所有故三藏中不说也。而成实论亦有此喻有引菩萨藏中譬就小乘法中释（文）准此文成实小乘犹用干城喻而证诸法空。寂然大乘何不引彼喻而明无性空耶。况下释云。然所观人法俱空与成实诸宗未甚悬绝（文）何。答。彼干城是为显能成因所成果本末空寂故专大乘所用也。依之第二劫体法难解之喻始取之。但成实中虽在此喻。就小乘法释故。尚显空不究。全非喻正旨才有此喻同不引也。故龙树释云。小乘中不说乾闼婆城喻（文）又喜祥二谛章下云。前破相宗观法假有土木城。虽无空性不无假城。此宗破相观法如似干送婆城非城城喻然。幻化等譬类亦齐等（文）。
    如夏时暴雨水上浮泡者。抄云。谓当夏时自雨水中。随渧大小种种浮泡形类各异。然水性一味自为因缘。泡起即是水起。泡灭即是水灭。举体从缘。四句求之无别所生之法。此譬受阴诸苦乐等皆从情尘和合故生。苦生即是情生。苦灭即情灭。四句推之亦无别法。即是受阴本不生也（文）私云。声闻经中用泡喻者。此泡虽无实性以因缘犹是实。喻拆蕴遣我欤。今喻意泡起灭全体是水无别所生法故喻即空也。第三劫中以一水生众泡类行者自心能作法界不思议变化也。
    地气日光望之如水者。疏第三云。释论云。以日光风劫尘故（乃至）初见之为水（云云）演秘第七云。又如阳焰于飘动时实无有水而有水觉（文）准此等释。今文地气者尘欤。故知热·风·尘三和合成焰水也。今文举二显风欤。或处云热·空·尘（云云）。
    至于邻虚亦不可得者。此文似同论破邻虚成实之意欤。然实异欤。如先辨欤。成实论立无品云。一切分皆分拆坏裂乃至微尘以分破。尘终归都无（文）此文云破微尘未云极微。或又极微立微尘名欤。
    一微涉于动境等者。抄云。谓从根本无明一念熏真界时即涉动也。展转能生诸杂染法沦没生死则无穷已。故晋远法师云。一毫涉动境成此颓山势。即其义矣。此诸法皆是缘生。既从众缘则无自性。举体皆空即是行本不生也（文）此释意无明一念心微细故云微欤。贪嗔痴等是行阴摄故。若不尔者何云微矣。心法分拆至刹那。色法至极微故。或又准远师释。以无明熏真心初念似类一微动境矣。又俱舍论十二云。众缘和合法得自体顷或有动法行度一极微（文）宝师云。二或有动法度一极微名一刹那。极微处量促。刹那那（乃至）由此故说度一极微名一刹那。极微处量促。刹那时量促（乃至）由此故说度一极微名一刹那。问曰。若诸法得自体中一刹那。得自体顷即是一念。因何仁王般若云一念有九十刹那。一刹那有九百生灭。答。生灭微细唯佛能知。小乘心粗见生灭粗。诸佛心细见生灭细。由此不同（云云）遁邻云。此以诸法实无行度相续道中假说动故（云云）准此释诸法缘生不过一刹那。故云一微涉动境。但又虽相反意可同矣。诸法速灭故虽无动依相绩边说动也。邻释此意矣。释论云。因缘有法不过一刹那（文）又疏下释云。一念无明（等文）可悉之。问。何不依仁王说因小乘度一微刹那义乎。答。今此无性空犹属偏真故随转门意欤。
    识阴亦尔等者。抄云。识阴亦尔。从无明缘生。无明尽时行识等尽。当知蕴性即空也（文）又云。初出三界等者非出过也。但以无明幻起于识等在于三界。究其识体亦本不生也（文）此释意无明者十二因缘中无明支。识阴是识支也。故知于十二因缘流转义云初出三界还灭义云本不生矣。
    声闻经中虽说等者。阿含等中虽说五喻譬拆法之义故意明人无我也。疏第三云。谓观唯蕴无我时。于阴·入中种种分拆推求我不可得（云云）又云。声闻经中以受譬浮泡。（乃至）虽无实性而因缘犹是实法（文）今此中五喻譬体法空故云今此中等也。
    六入十二缘等者。或本六大（云云）六入者十二因缘中六处欤。法华经中六入缘触等（文）又二本义释六大（云云）。
    得离一重法倒者。今此倒是第六识惑欤。初劫但知六识唯蕴拔业分齐故。但法倒者准净影释执取相欤。彼意识中法着我故。龙树释以彼为人执故。云直是人执品矣。又菩提心论云。但净意识不知其他（文）又第七识相应智相相续是第二劫所断故。故知今法倒当执取相欤。云人法二空成实诸宗未甚悬绝。净影又云。利根二乘断彼法执。故实是人执。故大师十住心时摄拔业因种更不开。可思之。又义。当第七相应智相等欤。湛寂寂然譬水中水上莲故。湛寂是但知六识证寂进断末那惑欤。第二劫释云。始能观察阿陀那识（云云）知寂然可断第七惑品也。故云。渐过二乘境界也。今菩萨断三重三妄位名学大乘人人同二乘湛寂心。智论共地中已菩萨地支佛地也。此菩萨进度一重法倒云寂然界即共地中断尘少菩萨地位也。
    为人天乘斋施等者。准大师住心。六心是人四心是天也。然齐施善法亦云天乘行。据通别兼正义门欤。又上经云。护戒生天第七受用种子（文）是别门意欤。
    若三乘初发道意等者。此释意指顺解脱分善云初发道意欤。故上文云。又于此中殊胜住有求解脱惠生。思惟观察生决定想。从此即发声闻菩提初种子心（文）既从内第十决定心生声闻种子。宁非顺解脱分善耶。今文上举顺世绩彼而明违世。尤初发道意可声闻种子心也。复。初发道意若指见道者与第一释何异矣。问。小乘七方便位皆世间有漏心。何云违世耶。答。虽有漏心弃背生死。向涅槃。故云违世也。虽未出世间有背世之心故云违世也。依之住心论释顺解脱分云。观涅般德背生死过（文）又疏第七释不顺行因云。背生死随行圣道（文）当知出世违世互有宽狭故可作四句分别。谓有违世非出世。二乘九位也。有出世非违世。寂然已上诸大乘也。有亦出世亦违世。二乘圣位也。有非违世非出世。违理心及诸大乘九位也。或可下就圣位论违世。正是出世位故。此释意凡位为顺世心欤。虽肖生死向涅槃世间有漏心故。又义。前释又于圣位论之欤。初发道意者即见道欤。五位中见道已上得道名故。但两释异者长短八心异故。例如十地位分长短十心时位无宽狭矣。两义中前义为胜。顺世者内八心。又求人天有漏果故云顺世。今文云。为人天乘行斋施善法。即此意矣。虽有漏心厌生死向涅槃之心何云顺世乎。但或可释约违世义胜亦作释欤。非违凡位。上文云。从此即发声闻菩提初种子心（乃至）三乘一一地皆具十心（文）抄云。疏或可就见道等者。上疏云。乃至三乘一一地皆具十心。（乃至）故云或可等（文）可悉之。又于十地长短例者以圣位分短显凡位短八心故无失。
    于一切法都无所取等者。体法即空观故云无所取无所舍也。不同湛寂心厌有为着无为而有取舍故。我蕴两倒者释经相续二字欤。谓顺世八心我倒未离。违世八心蕴倒犹存。此两倒各有二种业烦恼欤。此二种业烦恼令生死相续不令出。似网故云网欤。实范释云。两倒业烦恼者我法二执之所生也（云云）。
    依常途解释等者。教相抄云。心云。寂然界者从无性门达蕴等诸法皆空也。若显教菩萨经一僧祇劫方证此理。若今宗菩萨虽一生度粗妄执即证此理。然寂然界理菩萨及最极上根缘觉同证之。故疏下云。次以三种三心拔业烦恼根本无明种子。如以利铁去其粗□。次观无缘乘法无我性如渐至软处（云云乃至）既拔业后无缘乘前不出寂然界心而合譬。寂然界与无缘乘二心各别疏下文分明也。所以用寂然界不可摄无缘心也。若寂然亦与拔业心别者何拔业心后不出之乎。故知寂然界即缘觉心也。故今云行者未过此劫与辟支佛位齐。又云与成实诸宗未甚悬绝也。大乘义章二无我义云。第二宗中具明二空。五阴及生揽别成总。是因和合。因和合中空无定性名众生空（乃至）苦无常等集成诸法名法和合。法和合中空无定性。是其法空。第三宗中亦具二空。言生空者。前宗直就因和合中虚假无性名众生空。不空假生。今此宗中假生亦无故名生空。言法空者。前宗之中但说诸法苦无常等和合无性故名法空。不说空无假名诸法。此宗所说假法亦空故云法空（文）又云。声闻人中根有三品。谓上中下。此三品人闻第二宗破性之教。钝者但能悟解生空中上二人通解二空闻第三宗中下二人但解生空利人俱解（文）今疏心可准彼释。谓彼中声闻人者此疏缘觉种性也。皆是解诸法无性等空故。就此中解彼第二宗之人此中证湛寂之缘觉也。悟彼第三宗之人此中证寂然之缘觉也。故疏云。证寂然界菩萨与辟支佛位齐也。成实论圣行品云。有二行空行无我行。于五阴中不见众生。是名空行。见五阴亦无是无我行（文）此文从无性门观蕴等皆空也。若非皆空者何云五阴亦无乎。故疏云。证寂然界人法俱空与成实宗未甚悬绝也。依之疏第三云。初劫智惠与二乘共行非深般若（文）此文岂非明证乎。问。疏云。证此寂然界时渐过二乘境界（文）若缘觉与寂然菩萨齐者岂云如此乎。又疏云。菩萨从发心已来经一大阿僧祇劫方证如是寂然界（文）然缘觉极利行不过百大劫。彼人证寂然界而与菩萨齐者菩萨僧祇行岂非劣二乘乎。又住心论释缘觉云游泳湛寂之潭优游无为之宫（云云）疏释湛寂心云。怖有为故着无为法（文）故知缘觉尚留湛寂之潭未至寂然之拭。尔何。答。寂然界心一宗难义末学未决。然三文会之行渐过。二乘文者二乘智解任言之只观诸法无性未及即空理数习诸法即空观爰寂然菩萨越中下二乘等上根人故。云渐过也。疏云。至第二僧祇乃与二乘异也（文）此意也。次至菩萨僧祇行者。缘觉与菩萨同虽证此理根有利钝解解分明昧。谓缘觉根钝故以百劫行谓所证足。菩萨极别故经僧祇行穷寂然理。若尔百劫薰修僧祇广行所证虽一更不同日论矣。又缘觉无慈心故唯求自出离故百劫行也。菩萨大悲济物利他行故经僧祇证寂然界也。次住心论文者。谓度湛寂之潭入寂然界无为之宫也。又大师依大日经立十住心。若言缘觉唯证湛寂未及寂然界唯局菩萨者。何拔业之后他缘之前不立一寂然心。以此理故知寂然界是摄拔业因种之中也（取意）劝修寺宽信法务抄云。先以寂然界即为拔业缘觉不可尔欤。是前后位也（其一）又未过此劫等文（其二）与成实诸宗未甚悬绝等文（其三）非证据欤（已上疏文料简如上抄之）次义章四宗二空者所依经论各别也。于大日经初劫之一段不可云湛寂之文第二宗缘觉寂然之句第三宗支佛。况疏释湛寂空引三兽度河之喻。出涅槃经大智论等。是大乘共地也。不可为第二宗心（其四）次章第二三乘心者二乘共悟二空。今疏意声闻唯生空。缘觉悟二空。彼此异也。不可为证欤。钞云。彼章声闻者此疏缘觉也（云云）其心如何（其五）次抄云。渐过二乘者。菩萨过中下缘觉齐上根之类。以过中下根云渐过（云云）菩萨与二乘相对判胜劣者菩萨共可过缘觉三根也。此义不顺道理并疏意。就中三乘共十地者于大品经大小相对不依根上下也（其六）愚案云。见此两段之文证寂然界者非二乘之所证。是共地之中第九唯菩萨行也。心者八地以前三乘共以但空观断烦恼业等。所行全同。至第九地由菩提心势力更修离着方便成如幻即空观断烦恼习气。八地以前三乘空观名违世八心。今此寂然界离违顺二世心了达诸蕴即空离前地空执者无取舍心。此地初过二乘地。故云渐过二乘。故非二乘之观行。二乘岂得菩提心势力哉。凡疏文说三兽度河之喻。此是大品共地天台通教也。见前后文或云与见道齐。或云与辟支佛齐。又云偏真理皆是彼宗通教之词也。疏主兼学天台之上经文深□其旨欤。所以共地者七地以前齐声闻第八地齐支佛。三乘同以无言说道证但空理故云辟支佛齐时心滞无为法若失方便堕二乘地（云云）齐时者指至第八地之时。无出假方便者须堕二乘地也。然以菩提心至迳路始分者明第九地出假利生超过二乘地故云三乘迳路始分也。然所观以下还释三乘所证空观同也。心者。九十两地悲愿虽胜二乘犹嗜二空未悟中道故云欤成实诸宗（乃至）一僧祇劫（云云）玄义四云。虽菩萨佛名异二乘通俱观无生体。同是无学竭二涅槃共归灰断。证果处一。故称为通（云云）其旨与今疏释同。至第二劫始悟唯识中道。故云至第二僧祇乃与二乘异也（云云）大师以寂然界不立别住心。盖此谓也（已上略抄）私案。古德义皆非无文理取舍有惮欤。然行者未过此劫等者寂然·菩萨未断法倒而拔业恼株杌之位云与支佛齐也。此乃前同二乘断位之中第三位也。犹如共地中至支佛地也。前证此寂然界时渐过三乘境界者。度一重法倒证寂然菩萨故云渐过也。犹如共地中九十地矣。但朝誉引义章成义不可。其破如法务抄。又法务义。三乘共义虽可然。缘觉悟二空者违经疏并大师释智度共地之说欤。何者经中以拔业缘觉属湛寂极说住蕴中故。疏中譬水中莲未出水上故。又湛寂拔业属违世而即空菩萨云离违顺八心我蕴两倒之故。又大师住心论等以菩提心论虽破人执犹有法执之文证缘觉故。又智论共地龙树所说。菩提心论既不许缘觉法空。智论岂成支佛断法执之义。天台以彼以彼共地证通教时支佛地不云断尘沙故。然依智论天台释成义而许缘觉法空。文义相违耳。又相抄以优游无为之宫而为寂然位。非理。谓游泳湛寂之潭者湛寂之心明显之义也。优游无为之宫者是着无为法之意也。何以此为度法倒寂然位矣。故大师住心论等明此意毕引菩提心论虽破人执犹有法执之文成彼旨耳。问。上明寂然菩萨度一重法倒毕云行者未过此劫等。何云未度法倒之位。依之抄释极无言说处云。我蕴俱离故称为极。语路倾绝名无言说处也（文）应知齐辟支行者是寂然菩萨耶。答。上约常途秘密释寂然位毕。行者下为寂然菩萨即湛寂菩萨胜进位。故前学大乘人寄小乘三道中举终位而为至寂然位所由也。若不尔者何云心滞无为法相。寂然位度法倒故。故知尔时至小涅槃举湛寂菩萨同支佛地位也。然以下述寂然行相即当九十地也。良以此菩萨与支佛齐时。但断人执证人空故云滞无为法。更至寂然位度法倒证二空故云与成实诸宗未甚悬绝也。抄释不符下文。强不可依用矣。或又准义释第七释声闻真言云涅是大空义。声闻经中以法空为大空。（乃至）是名大力声闻者利根缘觉岂不法空乎。故又释缘觉真言云。□是语言道断义。以辟支佛智惠深利见一切集法皆是灭法。故名为证寂然界。住此三昧时观诸法如涅槃相无可宣说。名为极灭语言三昧（文）故知与辟支佛齐者约法空同欤。若尔同义章意。何失。问。寂然界十住心中何心摄耶。答。朝誉之意缘觉寂然同断法执证法空故拔业心摄也。宽信义缘觉寂然同虽得法空胜劣玄隔。然依偏真理同故摄第五也。信证僧正抄云。是第一僧祇内三种三妄执如次见修无学三道所断也。声闻·缘觉·证寂然界三乘人各经同三道断彼三妄。然声闻空我故摄唯蕴无我。缘觉与证寂然界空法故摄拔业因种。故疏云。如声闻极观察智解了唯蕴无我（乃至）此与声闻异也（云云）亦云。行者如是观时（乃至）故名证寂然（云云）若分别配之小乘诸部。萨婆多摄唯蕴无我。遮我存蕴故名是俱舍宗。经部摄拔业因种欤。我法俱空故。是称成实宗（云云）又暹僧都记云。他缘乘心有初分后分二种行位。以其初分为此寂然界。五教章云。六诸法但名宗有一说部。一切我法唯假名都无体。故此通初教之始。此初教始义者今寂然界也（云云）或义云。此菩萨通五六二心也。谓偏真理边摄第五心又法空边第六摄也。例如犊子通第一第四二心矣私云。缘觉寂然人法二空虽异若约偏真理同若依一僧祇摄摄缘觉也。以胜摄劣。是如声闻藏摄缘觉菩萨藏摄大觉梵辅摄大梵。问。声缘虽异同是湛寂人空理也。寂然菩萨既度一重法倒类水上莲。何寂然菩萨立住心以缘觉不摄声闻耶。依之六无畏中唯蕴无我为一种摄缘觉更寂然别立矣。何。答。大师十住心专依论性相。经依别意趣开寂然故。故性相释云素怛览言因别意趣阿毗达摩依法相说（文）例亦尔。菩提心论中开二乘不明寂然。故大师废立深存此意矣。但至六无畏释者出没随宜。当卷下以宝珠譬统论三劫始终时。拔业心后无缘乘前不出寂然界故。
    三乘上中下等者。或云。唯蕴无我·湛寂·寂然云上中下心也。准十住心次第。唯蕴无我配声闻湛寂当缘觉。虽有共事离分之时约胜故配三乘欤。或云。三乘各有上中下心。谓唯蕴无我根境界淹留修行拔业烦恼株杌及无明种子也。私案湛寂中有声闻下乘缘觉中乘。同虽湛寂三昧分异故。亦故三使习气断异故为下中也。寂然菩萨度一重法倒得代故为上根也。理实湛寂三道中见修二道中三乘俱有无学缘觉菩萨。寂然唯菩萨也。约胜位一往配耳。

建治二年七月中旬之比以传法会
谈义之次记毕
金刚佛子赖瑜（生年五十二）

第0章 大日经疏指心钞卷第十
第0章 大日经疏指心钞卷第十一

　　

第0章 疏卷第二之四

  　大乘行发无缘乘心法无我性者。演密钞第三云。疏发无缘乘心等者。此心有二。一约真心。二约事心。今初理运弥载真心名乘。谓诸行者解了三界唯心心外更无一法故名无缘。无即一心。则是能遣。缘为万法。乃目所无。既了缘本不生是诸法无我性。为斯乘体。发谓发起。即无发之发。以诸行者乘此真心直至道场故曰发无缘乘心也。二事心者。万行济物。事心名乘。谓行者观于六道随缘普利而无自他能所之相名为无缘。无即净心。离冤亲故。缘乃群生。有高下故既念平等一缘普令同修万行。是则六度万行为斯乘体。发谓兴起进策之义。以诸行者乘此无缘乘心上菩提道故曰无缘乘心也（文）私云。真心·事心者如次疏无缘他缘义也。真心者大智证理自利行也。事心者大悲济物利他行也。即正体后得观门也。或复真心是真理。五重唯识中识性唯识。即遣相证性识也。故唯识章云。事为相用。遣而不取。理为性体。应求作证（文）事心即识相唯识也。后得智观门故。前四重唯识中随应摄也。此释意。真心者即觉心不生义也。第二劫中不分二重故。宗家意不尔。无缘心又事心。法相唯谈有为识故。故释无缘义云。观阿陀那识了三界唯心（云云）异觉心乘如来藏云阿梨耶故。故觉自心本不生者真理云心王也。二重别故。又义云。大乘行等三句通二种住心总标也。次释成中依何以故征问作二重答说。初如彼往昔（乃至）乾闼婆城者显他缘心义。后彼如是舍无我（乃至）知自心性者明觉心乘义。是超越二劫瑜只行者总结二心也。但大师以总标句属第六者。总标属前段。其例非一欤。二义中前义宜欤。二段文各有标释。何总合成标释矣。所以二段各总说初置秘密主言别说初各存何以故句。
    即是明第二重等者。钞云。谓初劫中五喻达诸法即空离一重法倒带拆法故合论一僧祇。第二劫六喻正观不可得空。以体法空观赖耶法无我性故云第二重也（取意）私云。此义意于大乘法空观。即空即心二重殊故。今云第二重也。又义。依大师住心次第。初劫中寂然界摄拔业。唯蕴拔业人无我分齐也。今对彼人无我。大乘法无我云第二重也。或又不云人法。三劫相望时。第二劫云第二重欤。问。今法无我中法者。指五蕴欤。答。或云。五蕴法也。但前即空带拆法。今唯体法故法空有浅深也。私云。前即空觉云法也。故第三卷法无畏云离蕴之扼缚。法无我无畏云离法之扼缚（云云）六无畏中。既在后无畏离前无畏觉也。今亦可尔故。第三劫释云。此中十喻望前十喻复成戏论（文）又第六无畏释云。谓观空性时。我之与蕴法及无缘自性无性（取意）。
    梵音莽钵罗等者。钞云。莽此云无。钵罗云他今欲明无缘他缘异故。以梵音甄之也（文）私云。此释未审。无他梵语别。何云亦是他义耶。亦言无用欤。
    乃至诸一阐提及二乘入正位者。暹记云。彼法相大乘。偏约带权说存五性各别义。是大日宗依佛随自意趣正理说成立一切众生皆成佛义也（文）或人云。阐提有三种。断善·无性·大悲也。二乘有二种。定性·不定也。寄同相宗义。今约断善及不定性。云拆伏摄受也。但入正位者。见道已上也。故上文云。与小乘见道适齐。然不随声闻正位（文）彼宗意已得果亦回心故。或本未入正位（云云）十住心论所引同之。依此本者。约未起顺决择分已起顺决择分未得果三类论之欤。四位回心瑜伽杂集等意也。如住心论第五具辨也。或未入正位者。指无余位云正位欤。二乘极位故。若尔为显不定性云未欤。定性入无余故。又云。准疏第一云一阐提必死之疾二乘实际作证已死之人者。无性阐提·决定二乘欤。然拆伏摄受者。菩萨拆愿意乐也。非实得益矣。故慈恩释云。以众生界无尽时故。无性有情不成佛故。大悲菩萨无成佛故（文）又定性随分有信解心。秘密神通力唯疗彼故。又云正位者大乘正位也。被上二类。意云。阐提·二乘未入大乘正位者。摄受令入是乘也（为言）故云。普令同入是乘（文）或云。大师御所持本。入正位（云云）二本义释。入正位（云云）故知以入正位本为胜。上多义中以初义为善。摄大乘论云。身子化人既得受记。令未定入二乘正位者改小乘行。已入正位者。令其练根学菩萨也（文。玄论第七引之）此文约凡圣位论入未入欤。唯识枢要上云。然第五性合有三种一名阐底迦。二名阿阐底迦。三名阿颠底迦。一阐底迦。是乐欲义乐生死。阿阐底迦。是不乐欲义。不乐涅槃。故此二通断善根人。不信·愚痴所覆蔽故。亦通大悲菩萨。大智大悲所薰习故。阿颠底迦名为毕竟。毕竟无涅槃性故。此无性人亦得前二名也。前二久久当会成佛。后必不成（文）乃至者上法界众生句。总标五性。今别句中举无性·不定显余三乘性。故云乃至也。大师疏文次第阐提定性之文（云云）。
    约此无缘大悲等者。私云。显他缘又含经无缘乘之义也。谓住怨亲平等观普利一切众生故云无缘也。异三界唯心义。故知无缘宽兼他缘义。他缘狭不唯心故。故知此无缘乘即是法无我性者。通二义总结欤。何者梵云等十二字是总标也。所谓以下别释。别释中二义各有结文。故知此无缘下二句。通二义总结也。问。无缘兼他缘。往心时专应立无缘乘名。例如住心品名。何不尔耶。答。立名随宜。经既云无缘乘。大师立他缘名。显无缘有他缘义欤。故他缘乘下注云无缘起悲也。又为显大小差异。专有自利利他不同欤。故第六心云。四量四摄齐他利行（文）。
    始能观察阿陀那等者。抄云。始谓方始初始。谓至第二劫方始能观。前未能故。又举始摄末故名为始能（文）私云。方始欤初始如次配二释矣。初义意第二劫方始观阿赖耶。故后释从深至浅。举初本识摄末七转也。又或准大师释他缘觉心但示八心者。第二劫中二心俱知八识中。他缘乘在初故云尔也。问。初劫是六识分齐也。何末那不云始观乎。答。或云寂然界所断法执是末那相应欤。龙树菩提心论等中。六识唯人执相应故。若尔末那属寂然界欤。或又经论中。唯无说七识之文故。故住心论第十云。唯蕴·拔业二乘但知六识。他缘觉心两教但示八心。一道极无但知九识。释大衍说十识。大日经王说无量心识无量身等（文）言阿陀深细者钞云。言阿陀那者执持义。即第八识之别名。唯识论云。或名阿陀那。执持种子及诸色根故（文）唯识论第三云。解深密经亦作是说。阿陀那识甚深细。一切种子如暴流。我于凡愚不开演。恐彼分别执为我。以能执持诸法种子及能执受色根依处亦能执取结生相续故。说此识名阿陀那。无性有情不能穷底故说甚深趣寂种姓不能通达故名甚细。是一切法真实种子。缘击便生转识波浪。恒无间断犹如暴流。凡即无性。愚即趣寂。恐彼于此起分别执。随诸恶趣障生圣道故。我世尊不为开演。唯第八识有如是相（文）问。经云阿赖耶释云阿陀那。其义同耶。答。钞云。言阿陀那者执持义。即第八识之别名。此通一切位也。又名无垢识。此名唯在如来地。阿赖耶名过失重故。最初舍故异熟识。菩萨将得菩提时舍。声闻独觉。入无余依涅槃时舍无垢识体无有舍时。今无缘乘心亦应观此。故住心品中云。皆以无所住而住其心。故亦令观也（取意）私云。阿陀那名通因果二位。赖耶称局因位。但异异熟名者。赖耶局七地以前不通八地已上。故又唯识疏及枢要有多释中。一者约三位释。谓我爱执藏位·善恶业果位相续执持位。赖耶名唯在初位。异熟名通初二位。约有漏位也。阿陀那名通第三位也（取意）。
    由属对治悉檀者。钞云。疏犹属对治悉檀等者。即四悉檀中尚属对治。非第一义也。悉檀者此云义宗而有四种。谓佛以四法各云义宗。一世间悉檀。二各各为人悉檀。三对治悉檀。四第一义（文）私云。第二劫即心观。是缘生中道故。第一义摄也。初劫即空观。是偏真故属对治也（为言）问。四悉檀义如何。答。如钞释。又天台释云。世界乐欲。为人生善。对治破惑。第一义入理（文）。
    若失般若方便等者。钞云。谓前劫修观行时心没蕴中。以无性空门观法无我。若失般若无所得方便即堕断灭（文）私云。无所得方便者。指第二劫中道观也。故释云。今大乘不可得空。空相亦不可得（文）即无所得义也。又钞中释方广道人云。即清辨论师等也（文）若般若方便者与即空观者。何失彼时云乱清辨空乎。故知若失护法中道方便者。乱清辨心境俱空义名恶取空（为言）若不指中道观者。不失彼时但空故。望第二劫观可云恶取空乎。又此文以即空观成属对治悉檀之义。若非失第一义方便。何为属对治之因乎。又上文释他缘心云。亦当以种种方便折伏摄受（文）指此云般若方便也。后得·大悲能所起虽异。俱利他心故。故知般若方便者。缘生中道也。又义云。般若方便者。寂然智分也。所谓于即空观解有悲智方便。故上文释寂然心云。若失方便多堕二乘地证小涅槃。然以菩提心势力还能发起悲愿（文）是大悲方便也。今文般若方便者大智方便也。故知即空观解。以菩提心势力具悲智故。显示不随断灭则非恶趣空也又下文释初劫观解云。畏堕断灭故。不能尽理观空（文）今又畏断。般若方便定知寂然智分也。又唯识疏释论契中道云。谓非一向空如清辨。非一向有如小乘。故名中道（文）准此释。湛寂小乘同初时寂然即空同第二时般若。第二劫中道深密也。故知般若方便指第二劫中道观也。然今疏意觉心不生同胜鬘宝性。故以般若不可同寂然欤又准香象释。宝性论等为终教。般若中观等为始教初门。今疏同此欤。无性空让般若故。此又违大师释三论为性宗故。又方广道人者。钞云。龙树斥云。非佛法方广亦是邪人法也（文）又疏家宗家意。有宗·空论如次他缘觉心浅深故。二义任意取舍。但若失方便者。上文云。尔时心滞无为法相（文）寂然心望湛寂位作此释欤。故上文云。行者湛寂心虽已明显。然涉事时根尘等当心者着无为法。然以菩提心势力修离着方便。观察无性空（取意）彼既望湛寂。而寂然心云方便。此可文可尔欤。或文势不似彼。不可同欤。又下文相望不定故。望中道即空云断灭何失。
    滥方广道人者。钞云。方广道人者。即清辨论师等也。唯识云。清辨计若论世俗心境俱有。若依胜义心境俱空。失于中道名恶取空。滥方广道人即滥同彼人也。又摩诃止观云。方广道人自以聪明。读佛十自作义云。不生不灭如幻如化空幻为体。龙树斥云。非佛法方广亦是邪人法也。今滥同彼人故云方广等（文）三论玄（嘉祥）云。二方广道人。谓一切诸法如龟毛兔角无罪福报应。此人失世谛有宛然而空故空名有。既失有亦失空。如斯之人亦失二谛（文）智论疏第一（惠影）云。方广道人者○此是方广部中所执道人故云方广道人。此人虽学大乘而失大乘旨。执之大过。执言。一切法无间假实之生与法。悉皆无如□角无（文）私云。演密初释违经疏起尽欤。经疏并宗家御意。有宗为浅空宗为深。为他缘觉心二重故。天竺那罗坛寺。戒贤·智光二义分。华严探玄记第一云。三藏说云。近代天竺那烂陀寺。同时有二大德法师。一名戒贤。一名智光。神解超伦声高五印○以所承宗别立教不同。谓戒贤远承弥勒·无著近踵护法·难陀。依深密等经瑜伽等论立三种教。谓初鹿园说小乘法。虽说生空然未说法空真理。故非了义。即四阿含等经。第二时中虽依遍计所执自性说诸法空。然犹未说依他圆成唯识道理故亦非了。即诸部萨婆若等教。第三时中方就大乘正理。具说三性三无性等唯识二谛。方为了义。即解深密经等○第二智光论师。远承文殊·龙树。近禀提婆·清辨。依婆若等经中观等论亦立三教。谓佛初鹿园为诸小根说小乘法明心境俱有。第二时中为彼中根说法相大乘。明境空心有唯识道理。以根犹劣未能令入平等真空故作是说。于第三时为上根说无为大乘。辨心境俱空平等一味为真了义（文）私云。立教浅深互有文理。其乃相成非相破也。然今疏并大师释义。颇顺智光所判矣性相二宗浅深宜然之故。
    今大乘不可得空相空相等者。两本义释无初相字。抄无二相字。故义释云。不可得空空相亦不可得（云云）钞云。今大乘等者。对前三乘但故。云今大乘不可得空空亦不可得。是名不可得空也（文）暹记云。空相亦不可得者。是明此他缘大乘所观依他圆成之上圆空理也。为遣所执实我·实法。而且说诸法空义。若遣所执我·法毕后。于依他圆二性。不可成空不空之定相也（文）阿字义第四（实范）云○又云。对前三乘但空故。云今大乘不可得空空亦不可得不可得空（云云）又云。谓前劫中有通教菩萨○（具如上之）今则不尔。了法缘生故幻有。知缘无性故真空。此则自性不可得空。故云。与前恶性空意复有殊矣（云云）有人云。今大乘不可得空相者。此劫缘生中道也。空相亦不可得者。前寂然留无性空之故今遣彼。云亦不可得也（云云）又义。不可得空者依圆有也。故下云。然亦于诸法无所空（文）空相亦不可得者遍计无也。故下云虽观诸法无所有（文）故须离有离无道者。指上中道结成也。或云。初二句遣遍计。能遣空犹无所得故。云空相亦不可得也。虽观已下四句存依圆也。亦与虽二字起尽可思之。故唯识论第七云。我法非有。空识非无。离有离无故契中道（文）同疏云。谓心外所计我·法非有。真如理空及能缘真识非无。我空即真理。识即俗事○契中道者结前所言契会中道也（文）又云。是则契中道者。谓非一向空如清辨。非一向有如小乘。故名处中道。谓二谛有不同清辨。二取无不同小乘。故处中道（文）私云。二谛者依圆二性。即前空（圆成真谛）识（依圆俗谛）也。二取者能取所取。即遍计所执也。前我及法。我法各有二取也。定又三时教次第。初时小乘云有教。说依圆有故。第二时般若云空教。明遍计空故。第三时深密等云中道教。三性有无双辨故。故知前二时未了说。但有但空故。第三时显了谈。明离有离无中道故。故云故须离有离无道观法无我性也。疏文可读文点。今大乘不可得空。空相亦不可得（云云）问。唯识云我非有既通二我。今何云法无我唯遮法我非人我乎。又彼云空识非无依圆存有。此何云观蕴阿赖耶而唯局识乎。答。人无我初劫显故。让彼且举法空显人空也。或法空如带人空故。故彼宗释云。然且法空必带生空（文）次观阿赖耶者。举识显空理也。又真如识实性故。言识即显也。故下文云。然阿赖耶有三种义（文）或法无我性即理故。问。今文遮清辨空义者。疏家意可云法相胜三论劣耶。答。明宗义寄彼宗虽谈之。所存终别故。依之观蕴阿赖耶等处即楞伽密等（云云）引相宗经成义（文）觉自心本不生处如胜鬘宝性等（云云）引性宗经论成理（文）可思之。宗家依此判他缘觉心胜劣耳。问。若尔清辨立教如何。答。小乘经中述心境俱有义。深密等中明境空心有义。般若等中成心境俱空义。故般若胜深密劣也。夫护法·清辨互以虽是非。非成鉾楯。故法藏释云。色即是空清辨义立。空即是色护法义存。此乃相成非相破也（文）然内鉴冷然之圣人虽不鉾楯。外迹应同之兴法非无浅深。性相分岐权实殊途。仍大师判二重胜劣分三乘差异耳。有人云。师云。于前清辨所立出难者。彼所立二谛唯是教门（云云）故二谛教外有中道理。故有无二谛教云偏有偏空。有无教外有中故中亦偏。非中破也。而清辨所立。有表不有并遣四句。无表不无并遣。何云偏有偏空乎。护法门人且为弘一教付此过也。祖师内证非鉾楯也（云云）护法圣智所证非有非无而有而无等者。二谛假理故。离情有无则圣智还有无也（云云）为欲净除智障故者。钞云。何说智为障。智有二种。一证智二识智。识智分别体违相顺。相顺故说为智。体违故说为障也。智即是障名为智障。入大乘论云。出世间无明是智障。世间无明贤圣已远离故。无明即是智之惑故。是智之障故名智障也（略抄）唯识论第十云所知障者。谓执遍计所执实法萨迦耶见而为上首。见·疑·无明·爱·恚·慢等覆所知境无颠倒性。能障菩提名所知障（文）私云。智障者。二障中所知障。二执中法执也。随顺古昔诸菩萨等者。经云。如彼往昔如是修行者（文）问。今此行者具言行欤。又显行者欤。如何。答。显行者也。所以举修行轨则云观蕴阿赖耶。出所依经证云即楞伽解深密。明知显乘行者也。又疏第三云。明三劫六无畏众多心相。拟仪外迹显修证深浅（文）此文又显三劫六无畏是如常显乘行。而非密乘行也。又住心论第六引今文毕。法相大乘以此为宗。此则所谓菩萨乘也（文）既云菩萨乘非显三乘教耶。依此等文。定知显乘行者耳。又义真言行者也。经品号既云入真言门住心品。所以初劫段云净菩提心少分增明。第二劫释心主自在明即是净菩提心。第三劫中判世尊所以广说如上诸心相者为教真言门观行者（云云）又住心论第一引今经云。又问发趣菩提之时心所住处相相续次第几种。佛具答之。故经初品名曰住心。今经显真言行者住心次第。显密二教差别亦在此中（文）斯则显示大日所说住心次第。真言行者修证续生也。先师云。古德二义。住心论中浅略深秘。如次显教密二行也。或云。于真言行有一心三密修行。三密行者后深秘门也。一心行是前浅略门也。此中又有显密二行。显行者释尊所说三乘一乘等。各住自乘不知心相续是也密行者。大日所说三劫十住心续生次第是也。虽一心观解。专期秘密庄严心。一生到彼宝处。故异显耳。但至即楞伽等文并拟仪外迹文者。自宗浅略与如常显教融不融虽异教行相顺故。云皆是拟仪外迹（北）以明修证之深浅耳（真言浅略）也。大师又云。今经住心次第显密差别亦在此中（云云）故知浅略又通密行也。依之疏第七云。如余经所说。求小乘人。当修行作观即便于世间法教深生厌离。求大乘人。又于声闻法教深生怖畏。此皆为未知秘密藏者作此方便说耳。就此经宗。则五种三昧皆是开心实相门。如行者初住有相瑜伽。则是世间三昧。但于此中了知唯蕴无我。即是声闻三昧。若以十缘生句观诸蕴无性无生。即是菩萨三昧。余如住心品中广明。不同余教以心性之旨未明故。五乘殊辙不相融会也。若更作深秘密释者。如三重曼荼罗中五位三昧。皆是毗卢遮那秘密加持。其与相应者。皆可一生成佛。何有浅深之殊（文）私云。住心论浅略深秘。专依此文起尽欤。故浅略中可有真言行也。但六无畏能寄齐真言行。有浅深次第。与今深秘异欤。若尔彼修证深浅者能寄齐三密行欤。又住心论深秘中。世间三心同第七卷深秘。四个大乘深秘。同第三卷秘密（云云）浅深无浅深随宜欤。
    即楞伽深密等者。问。香象释中。唯识法相宗所依出深密。如来藏缘起宗所依出楞伽经。如何。答。慈恩唯识述记云。所谓华严·深密·楞伽·厚严（云云）。
    八识三性三无性者。私云。解深密经中。第一卷心意识品说八识。第二卷法相品明三性。又无自性品明三无性。又唯识论中先说三能变八识次说三性。后明三无性。经论符今次第矣。彼论第九云。即依此前所说三性立彼后说三种无性。谓即相·生·胜义无性。故佛密意说。一切法皆无自性。非性全无。（乃至）云何依此而立彼三。谓依此初遍计所执立相无性。由此体相毕竟非有如空华故。依次依他立生无性。此如幻事托众缘生。无如妄执自然性故假说无性非性全无。依后圆成实立胜义无性。谓即胜义由远离前遍计所执我法性故假说无性。非性全无。如大虚空虽遍众色而是众色无性所显（文）问。凡案三时教次第。无性先明三性后说。如何答。义灯中有三释。其中判第二释胜故。三无性可后说。但至三时次第者华严经中明三性旨。性既最第一说也。故云三性先说无过。问。三无性既深密经显了说。何唯识云佛密意说耶答。或云于三无性教有显了·隐密。若显说相生胜义三无性是显了说。即深密经说是也。故义林章云。以显了言说三无性（文）若依三无性总说诸法无性亦名无性教。是隐密说也。唯识密意说者此意也。故彼疏云。总密意说三种无性（文）故各据一义并不相违耳。问。楞伽经云。八九种种识（文）何今但云说八识耶。答。住心论引唯识章云。或因果合说九。楞伽第九颂云。八九种种识如水中诸波。依无相论同性经中。若取真如为第九者真俗合说说故。今取净位第八本识为第九。染净本识各别说故（文）唯识疏第一云。楞伽经中兼说识性。或以第八染净别开。故言九识非是依他识体有九。亦非体类别有九识（文）私云。意一种第八识约因果染净位分为八九。非体别有九也（为言）故章云或因果合说九。疏云或以第八染净别开也。依此等意疏家楞伽说八识（云云）宗家他缘觉心但示八心（文）问。同性经无相论以真如为第九。故无相论云。能缘有三。一果报识。即阿梨耶。二执识。即末那。三尘识。即六识（乃至）境识俱泯即是空性。其空性者阿摩罗识（乃至）唯阿末罗识是真如。如大乘同性经言。众生神识无边无色无相不可见无定处所。识相清净。唯无明·贪爱·习气·业等客尘烦恼之所覆障。譬如清净虚空四尘所障（文）此文既云真如。何云净第八耶。若取净位第八别立。余七识亦可开。染净别故。若尔识体可成十六。如何。答。净位第八别立是依庄严经说也。故彼经云。如来无垢识（乃至）圆镜智相应（文）既云圆镜智相应。定知第八识非真如也。故又唯开第八非七转也。余识非圆镜相应故。又楞伽经上文云。依诸邪念法。是故有识生。八九种种识（文）既云生。有为识体非真如也但至无相等者彼性宗所依论欤。问。若尔既云依诸邪念法。邪念所起识唯有漏识。何云无漏识乎。答。依具二意。八识邪念所起故云依彼也。第九转邪念得故云依。例如起信论云依不觉故说有始觉（云云）。
    即是知三界唯心也者。钞云。谓了知八识三性皆如幻等唯是自心。故华严觉林菩萨云。若人欲了知三世一切佛应观法界性一切唯心造。正与此同（文）私云。唯识演秘中引此文。然但有唯心文无三界言。新华严第三十七明第六地云。了达三界依心有。十二因缘亦复然。生死皆由心所作。心若灭者生死尽（云云）又第五十四云。菩萨知三界唯心三世唯心。而了知其心无量无边（云云）此文同今疏文也。问。三界唯心意如何。答。相宗释云。世亲摄论第四无解。无性第四广解十地经名体言唯心者心识是一。唯言为遣所取境义。由彼无故能取亦无。不遮心所不相离。故如说若无心所心未曾转。三界唯心之言即显三界唯识。即与欲等爱结相应堕在三界。即属三界贪等结。此唯识言无有横计所缘不遣真如所缘依他所缘。谓道谛摄根本后得二所缘等（云云）邑法师记云谓此三界皆有欲等爱结。谓心心所堕在三界。与此爱结相应系属三界贪等。故言三界唯心。或此言欲等者即以欲界等余二界。谓心心所属中此三界爱结也（文）私云。总意云。有情起三界烦恼。烦恼力故轮回三界。若不起三界惑业不可受三界苦。故知三界唯心之所为也（为言）彼宗意以华三界唯心文证舍滥留纯识。准此等文者今唯心又取事心心所。但阿赖耶者举本摄末举王包所。故抄上释云。又举始摄于末故名为始能（文）问。欲色界中而有色法心能变色故不离心。可云唯心。无色中既无色法。何复云唯心耶。答。唯识疏云。此不然也。非但色无亦无贪等能取之心故。亦无余虚空等识所取义。○故说三界唯心（文）义演云。无色界中虽无色法有贪信等。恐外人执离心外别有贪信等。今为遮彼故说三界唯心。无色中离心王外无别贪信等以为能取心。又无色界虽有虚空无为等然此等无为亦不离心外别有是识之所取。恐计离心别有故说三界唯心（文）私云。依此解者。今三界者五蕴中取色行二蕴欤。贪信等行蕴少分故。又义云。以二界五蕴无色四蕴归第八识云三界唯心欤。此义隐劣显胜识摄欤。又义云。唯心者真理。赖耶实性故。摄三界五蕴有为俗事（蕴不摄无为故）归无为真理。故云三界唯心。是即第四重摄末归本摄也。故唯识章释摄末归本云。所说理事真俗观等皆此门摄（文）又义云。遣三界五蕴事相证无为理性故云三界唯心。故疏云。心外更无一法（文）钞云。无即一心则是能遣。缘为万法。乃目所无（文）又唯识章释遣相证性识云。识言所表具有理事。事为相用。遣而不取。理为性体。应求作证（文）问。若尔慈恩以三界唯心经唯证第二重唯识。何违彼乎。答。随义转用故无失。是以五教章云。又如十地经云三界虚妄唯一心者摄论等约始教释为赖耶识等也。十地论约终教释为第一义真心也（文）。
    皆是双辨有无者。私云。此有无有二意。一云三性相对辨有无。有者依圆也。无者遍计也。故下文云。然阿罗耶有三种义（文）一云但约依他。此依他有非有似有二义故云有无也。故下释云明蕴阿赖耶别缘起义（文）准唯识论等后义为胜彼论第八依他八喻举幻事阳炎等故。问。所引庄严论中幻事譬遍计。岂不违彼乎。答。庄严文。如幻事以幻师所起义譬分别性妄心所起义也。此即当情显现情有义。非观心所观理无谓也。岂为知自性观解耶。依之唯识论中。释依他云如幻事等非有似有。明遍计云如空华等性相都无（第八文）释圆成云如大虚空虽遍众色而是众色无性所显（第九文）三性譬喻异中幻事唯显依他非有似有义也。但庄严文幻事非有而有譬依他非有而有文。取此证蕴赖耶也。故疏云。了知自性如幻最与此经符会（文）又义云。今疏意如幻即通三性譬喻也。幻事非有而有或譬遍计情有理无。故是事非处有（等文）或譬依他非有似有也。当知虚妄分别有而非有（文）又以幻事有空不二义譬圆成。故文云。今以如幻等门照有空不二。○乃名真入法空悟唯识性（文）问。前明缘生中道云离有离无。何今云双辨有无耶。答。诠门·离言中道义异故。谓双辨有无是表亦有亦无故诠门中道也。离有离无者有无并亡故离言中道也。余教双照双非中道义自相当耳。又此离言·诠门各有三性合论三性别论也。合论遍计是无依圆即有。又依圆非无遍计非有。故别论遍计情有理无如次有无。又理无非有情有非无故依圆各二义通二种。准知。又此合论别论若离言若诠门皆实空有不二为宗。故疏下云。照空有不二悟唯识性（文）。
    明蕴阿赖耶别缘起义者。私云。相宗明生灭有为赖耶。是则简异性宗真妄和合二分不二赖耶。彼事理通融具分识也。此生灭一分缘起故云别缘起也。故法藏章下云。若依始教于阿赖耶识但得一分生灭之义。以于真理未能融通但说凝然不作诸法。故就缘起生灭事建立赖耶。从叶等种辨体而生异熟报识为诸法依。方便渐渐引向真理故说熏等悉皆即空。如解深密经云（乃至）若依终教。于此赖耶得理事通融二分义（乃至）不同前教业等生故（文）又法藏探玄记第一云。始教中广说法相少说真性。所立百法决择分明。故无违诤。所说八识唯是生灭。如瑜伽杂集说（乃至）终教中少说法相广说真理。以会事从理故所立八识通如来藏。随缘成立具生灭不生不灭（乃至）如宝性等论说（文）私云。始教者相宗。即当他缘乘也。此宗酬前业今生感得总报果报果体故云业种生也。唯识第二云。酬因业力感第八识（取意）终教者性宗。义当觉心乘也。彼宗谈真如缘起故立二分不二识也。
    与前劫五喻等者。钞云。谓前劫中有通教菩萨。从无性门达诸法即空。此则体法空。今则不尔。了法缘生故幻有。知缘无性故真空。此则自性不可得空故云与前无性空意复有殊矣（文）私云。以双照有无缘生中道异前无性空偏真耳。
    正翻为室等者。钞上释云。言蕴阿赖耶者。蕴谓诸蕴。阿赖耶此云巢室。即蕴之住位处也（文）疏第十六云。藏者梵云阿赖耶。此翻为藏。或云宫室舍宅之义。如世间舍宅一切众生各随已分安住其中。既有此窟宅。即有善恶含藏。不能自出。如来已离如是阿赖耶窟宅故云无藏性也（文）金刚界仪轨云。心为阿赖耶。善恶皆由心（文）私云。此善恶者与今诸蕴名异义同。故知善恶种子云诸蕴欤。第八识集诸法种子起现行故云蕴。蕴即聚集义也。又蕴是有为义。蕴不摄无为故。无为无种故。为显诸法种子是有为故云蕴欤。此识与诸蕴而为能所藏。能藏识生灭相续所藏诸蕴生灭相续故云诸蕴于中生灭也。问。疏第一云。一切蕴阿赖耶业寿种子（文）此文非诸蕴即种子欤。如何。答。蕴阿赖耶者依主立名。故蕴即指种子欤。或复蕴者三界五蕴从赖耶缘起故云诸蕴于中生灭也。故上文云三界唯心也。又唯识论第二云。此即显示初能变识所有自相。摄持因果为自相故（文）同疏云。自是总。因是是别。自相摄持因果二相为自体故（文）准此释者赖耶三相中自相云藏因相果相云诸蕴欤。又约因果二相则互有能所藏义。故彼疏云。能持种。种为所藏此识是能藏也。是杂染法所熏所依。染法为能藏此识为所藏（文）私云。染种者有漏法皆名杂染。非唯染法也。即是因相也此识者果相也。故演秘云。又能藏所藏皆通种现。无别体故（文）。
    然阿赖耶有三种义者。抄云。即是遍计所执性·依他起性·圆成实性皆不离心故（文）有人云。相宗有多师。玄奘护法等义立凝真如义。或有真如缘起之义。唐智觉禅师唯识论中说缘起义为宗（云云）此义不尔。其故智觉禅师者禅门人欤。医王眼触途药。以深教意于唯识。谈真如缘起义。何预彼宗义乎。彼华严清凉大师释云。此唯识实性亦即是真如定言不变。过归彼辈（文）此又为相宗义乎。又法相扑扬释云。马鸣菩萨亦言真如受薰持种。恐译者误（文）此又为性宗义乎。故知阿知阿赖耶唯依他也。然具三义者。遍计于依他上起故。圆成又依他实性故。以不离故云具三义也。抄释有其理也。故唯识论第八云。此中意说。三种自性皆不远离心心所法。谓心心所及所变现（疏云。谓心心所即自证分及所变现即相见分文）众缘生故如幻事等。非有似有诳惑愚夫（疏云愚夫等不了谓为实有）一切皆名依他起性。愚夫于此横执我法。有无一异俱不俱等如空华等。性相都无一切皆名遍计所执。依他起上彼所妄执我法俱空所显识等真性名圆成实（疏云。此空所显识及所一切相分等真性名圆成实文）。是故此三不离心等（文。疏云。故此三性不离心心所相分等文）。
    故应知三性俱真实者。庄严论第四（弥勒颂无著释）云。次说求真实义偈曰。离二及迷依无说无戏论。三应及二净二净三譬显。释曰。离二及迷依无说无戏论者。此中应知三性俱是真实。离二者（乃至）由自性无戏论不可说故。三应及二净二净三譬显者。三应谓初真实应知。第二真实应断。第三真实应净。二净谓一者自性清净。由本来清净故。二者无垢清净。由离客尘故。此二清净由三种譬喻可得显现。谓空金水。如此三譬一则俱譬自性清净。由空等非不自性清净故。二则俱譬无垢清净。由空等非不离客尘清净故。偈曰。法界与世间未曾有少异。众生痴盛故着无而弃有。释曰。法界与世间未曾有少异者。非法界与世间而有少异。何以故。法性与诸法无差别故。众生痴盛故着无而弃有者。由众生愚痴炽盛于世间无法不应着而起着。于如如有法不应舍而弃（文）私云。今疏所引未必如本文。或取本三应及二净等意或依释初真实第二真实第三真实文明此句也。已上二颂并释是求真实法说也。三性俱真实者。抄云。此三俱是真实。而有二义。一者三性各别论真实。二者三性无碍论真实。且初义者遍计性真实是分别故。依他性真实是因缘义故。圆成性真实是真实故。下疏云。如彼可得故通达世谛实。第二无碍义者遍计依他皆以圆成而为体。故下疏云。如彼无体故得入第一义。又华严抄云。情有即理无。缘生即无性。皆是真实也（文）私云。各别真实者遍计情有依他似有圆成真有三性真实各别故云别论也。譬说云。如彼可得故通达世谛实（文）法说云。众生痴盛故着无而弃有（文）譬说举依他遍计真实显圆成真实。故但云世谛实也。或上文无碍真实同故不别举欤。法说文具显欤。众生痴盛故著者能遍计妄心。第六七识与痴惠相应执我法故云痴盛故着也。故唯识论第八云。有义第六第七心品执我法者是能遍计。唯说意识能遍计故意及意识名意识。故计度分别能遍计故执我法者必是惠故。二执必与无明俱故（文）著者通二执。虚妄计着故。无一字指所执。体相虚无故。云无。妄心着彼成实有执故。故着无者显依他遍计真实也。而弃有者。有者真有圆成真实也。妄心计着情有故弃舍圆成真有也。又无碍真实者遍计理无依地非有皆显圆成故云圆成为体也。遍计依他空为门显圆成故。故章云。空为门故入于真性（文）不同彼华严。遍计理无依他无性即云圆成不变耳。故譬说云如彼无体故得入第一义。法说判法界与世间未曾有少异。法界者圆成世间者余二性也。以不离故云未曾有少异也。故譬中不云无性即第一义也。二性又归圆成真有论真实故云无碍。不同华严三性一际论相即。故清凉性相两宗十别中立三性即离别也。抄二义中初义顺本文欤。本颂云三应释中应知应断应净（文）既遍计应知无。染分依他可断。故情有与似有云真实也。净分依他是二净摄故。具如下辨也。问。法相华严三性即离为异。若尔三论天台三性云何异耶。答。大乘玄二谛义（嘉祥）云。三性者依他·分别·真实。分别性者即六尘为识所分别故。言依他性者本识为种子所依故名依他。真实性者二无我真如。三无性者。知尘无相故言分别无相性。依他无生性者知本识无生故言无生性。知无我理无性故真实无生性。三论云。无性法亦无。他宗不遣三无性。今论遣三无性故（云云）私云。三论三性三无性义虽同相宗。彼三无性为极此无性又遣故殊矣。天台大乘止观下（南岳）云。总明三性者谓出缠真如及佛净德悉名真实性。在障之真与染和合名阿梨耶识。此即依他性。六识七识妄总分别悉名分别性（文）又云。更有一义。就依他性中。即分别为三性。一者净分。谓在染之真。即名真实性。二者不净分。谓染法习气种子及虚相果报。即是分别性。二性和合无二。即是依他性也（文）私云。初释。真实性约出缠依他分别约在缠。然真如体是一也。后释。于在缠依他染净分真实分别二性也。二义虽异三性一际二义双融义全同华严。故华严五教章中云。又云。阿毗达磨修多罗中世尊说法有三种。一染污分。二清净分。三染污清净分。依何义说此三分。于他性中分别性为染污分。真实性为清净分。依他性为染污清净分。依此义故说三分释曰。阿毗达磨修多罗中说分别性以烦恼。为性。真实性以清净品为性。依他性由具两分以二性为性。故说法有三种○此上论文又真该妄末。相无不摄。妄彻真源。体无不寂。真妄交彻二分双融无碍全摄。思之可见（文）故知彼三论虽遣三无性唯遮情义未及表德圆融矣。
    由能所毕竟无故者。私云。依此释者。颂离二者能取所取云二。毕竟无释离欤。又二者依他相见二分。此二分是自体分所变。不即不离不一不异。如镜上能照所照用不离镜。而愚夫依虚妄熏习力执心离境执境离心。斯则迷依他内境（相分）彼上起所取遍计所执。迷依他内心（见分）彼上起能取遍计所执。此能取所取即当情现体用无物也。此二取离依他相见计故云离二也。又依他相见不即不离也。然遍计二执偏离故云离二也。又二者我法也。此我法二种离内境故云离二也。问。譬中云二迷显现。何明都无义耶。答。是法譬影略互显三性真实别融二义也。又法说中遍计举无碍真实依他举各别真实互显也（为言）问。虚实相对法。三性俱真实对何虚耶。故五重唯识中遣虚存实识（文）非遍计遣虚依圆存实耶。答。相对非一。义门随宜。依圆真实如令寻也。二智境故。遍计约情实云真实。遍计一性通虚实二义。故对理无虚情有云实也。无碍论真实。唯圆成故非难欤。
    迷依者。钞云。谓依他性与迷分别为所依故。故名迷依。由此能起诸分别故（文）私云。迷分别者遍计所执性也。依依他而起遍计故。
    无说无戏论者。唯识论第二云。谓空无我所显真如有·无·俱·非心言路绝与一切法非一异等。是法真理。故名法性（文）私云。此文真理云心言路绝。今又圆成真理言语道绝故云无说。心行亦寂故云无戏论也。故慈恩理趣分疏中释经谓贪欲性无戏论等文云。超过寻思言议故云无戏论（取意）今绝寻思故云无戏论也。问。戏论既通心言者。何别云无说乎。答。次下句三应及二净（文）二净者圆成二门。真如及无漏心。赞真理故云无说。叹菩提故云无戏论也。二净者自性净无垢净故。
    谓真实性真实者。准下彼事无体故得入第一义之文。今此真实性局真理欤。二性云彼事圆成云第一义故。又彼论法说颂云。法界与世间未曾有少异（文）释论云。法性与诸法无差别故（文）法界法性是真如异名故。又准下如是转依故即得真实义之释者。通理智与转依言兼理智故。又举依他云虚妄分别。唯染分依他故。净分依他摄圆成欤已上二义中初义约常无常门圆成后义约漏无漏门圆成也。故唯识枢要上云。三性有二谛。一常无常门。常为圆成。唯真如是。一切有为皆依他起。二有漏无漏门。一切无漏皆圆成实。诸有漏法皆依他起。菩提涅槃并圆成故（文）又唯识论第八云。有漏心等定属依他。无漏心等容二性摄。众缘生故摄属依他。无颠倒故圆成实摄（文）二义中后义。为胜欤。彼论中无说无戏论下有二句云。三应及二净二净三譬显（文）释论云。三应。谓初真实应知。第二真实应断。第三真实应净。二净谓一者自性清净。由本来清净故。二者无垢清净。由离客尘故（文）既依他云应断。圆成云应净。净分依他摄圆成也。二净如次理智二法。自性净无垢净义可然故。但法界与世间者。法界唯理世间但有漏故举唯圆唯依法而显通二性无漏心欤。又彼论释如云有法世间云无法。依此文。举唯圆唯遍而显通二性有为心欤。
    次说求真实譬喻者。问。今此譬说至何文耶。答。观义云。正譬说二种迷（乃至）通达世谛实二行八句颂也。兼通彼事无体故（乃至）可得亦如是诸颂也。或初二颂总说后诸颂别说也。问。何应知所治体等颂非譬说耶。答。彼通妨故且约正释论之也。又彼颂等更有法说故。又义云。诸颂皆求真实譬喻也。通妨依正释譬喻起故摄彼也（云云）私云。本论中法说中有二行颂。譬说中又有二行。如次配显矣。文言无偏颇法譬齐等耳。彼事无体故等更设譬合双转释前法譬余义欤。若尔何偏属譬说耶。
    如幻师依咒术力等者。本论中有譬字也。今此文释上颂中。又如下释下二句倒因已上释上二句。各有开譬合譬。二段文。各如是下释合譬已上释开譬也。又本颂中。前二句前迷依譬说下二句前离二喻说也。各上开譬下合譬也。
    变木石等者。观抄云。幻师幻事如次依他遍计文显以木石可譬圆成也。所以法说三性具举。譬说颂无圆成。释中举木微性喻圆成也（云云）或云（印俊）以幻师咒术力喻能变计依他。即第六七识也。木石者即所变计依他。下云木石是也。即实木石也。此木石等为因变金等相喻所执也。今木石为所执二迷之因故云迷因也。所以颂中幻师譬依他是约能变计依他也。下木等实境譬圆成是取木等四微体故云实境也。此义虽顺颂文违变木石之文。今木石举所变法。何为能变因矣。若能变者应云木石变乎。道范云。依咒术因。缘力故于草木等上假施设显现似金银等物是依他也。实草木等是圆成。圆成诸有为法之性真实自性故。又解云。实草木喻依圆二性。若细合喻者以草木等总相喻依他。是草木等所有色·香·味·触四微性喻圆成也（云云）○私云。变木石等者释颂中起幻二字也。准唯识疏等释幻事喻。于此幻事有二。一者假事幻。谓依咒术力因缘所变现之木石等也。喻之依他似有也。二者实事幻。谓于假事幻愚夫不见因缘而见实木石等也。喻之遍计也。故知今木石等者等金木也。是依他也。所以依咒术所变假木石等上起情实木石等故云变木石等以为迷因也。迷是实事幻即遍计也。但合譬中。依他性者类上木石。种种分别者所执也。意云。谓作依他起所执之倒因如假木石之为实木石之因也（为言）又义起种分别合变木石等。种种分别即依他也。虚妄分别故。为颠倒因合以为迷因。文句相对分明故。如是虚分别等句合譬标句也。此义为胜（云云）次下幻像金等者等取木石等也。是实事幻遍计也。理实言之木石像金皆通假实故喻依遍二性也。问。颂见幻师譬依他幻事喻遍计。何但幻事分二种耶。答。释中以幻师咒术为变木石之因缘。是当依他众缘。但颂文为取所起幻事兼举能起缘而显假事幻也。次诸幻事者取实事幻譬遍计也。或本云。如彼真幻事（云云）疏主为显实事幻真替诸欤。若幻事唯譬遍计非依他者依今论。唯识论既幻事譬依他。非能所相违乎。故知今疏下彼论明观蕴阿赖耶了知自性如幻之释与唯识论意同矣。不可异求耳。问于幻事分假实。依凭安在乎。答。枢要下云。中边论说八喻通依他所执二性。假喻依他实喻所执（文）是其证也。演秘第七云。中边据彼幻事体及能执心所执木等通喻二性（文）此释未必分别假实欤。或云。今木石云圆成非理。圆成非迷因故。故唯识论云。摄大乘说。是依他起遍计心等所缘缘故○真非妄执所缘境故（文）范义。初义同观后义以今草木为能变因而喻依他故又违下木等实境喻真实性义矣。当知真草木圆成。假草木依他。实草木遍计也。故彼论下文云。色识为迷因。识识为迷体。释曰。彼迷境名色识。彼能迷名识识（文）此文既云依他色心境为迷因。何为迷因木石云圆成乎。非色识者虚妄分别能遍计心欤。
    此譬依他分别二相者。古德云。以依他·分别如次譬上幻者及幻事也。今谓不尔。二相俱譬幻事。有假实故。但标幻者是为取幻事也。意幻者之幻事（为言。中川上人点本幻者幻事。云云）况今显二相无体。幻师既无彼义。何取彼乎。又多本中皆无幻者二字。疏主为显幻事通二性省幻者二字欤。或云是依了知所执理无与依他假有而无性义故悟入圆成也。上所云求真实者求入圆成也（云云）私云。遍计理无·依他非有云无实体也。依他似有世谛边故。又求真实义何必局圆成乎。若尔违如彼可得故通达世谛实文故。所以应知应断应净求三性真实义故。
    又如幻者幻事体亦不可得者。钞云。此中剩个不字。应云如幻者幻事体亦可得（文）私云。不字误欤。本颂云如彼可得故故。又本论亦无不字矣。
    此譬虚妄分别者。此虚妄分别者唯依他性也。上文云虚分别依他性故。又唯识论第八云。虚妄分别是依他起。又云。谓能遍计虚妄分别（文）又第七引中边云。虚妄分别有于此二都无（文）释云。此颂且依染依他说（文）当知唯名依他也。遍计唯云分别不云虚妄故。问。世谛实应知应断义异。何唯举依他乎。答。举依他显遍计欤。或约胜唯举依他欤。或二谛影略互显欤。或又虚妄与分别为二性欤。凡此一颂圆性真谛依遍俗谛故三性各别真实义欤。
    彼事无体故等者。观义云。此颂转释上如彼无体等颂意也。又云。上颂明幻师幻事无体。此文限幻事无体。未必转释上文欤（云云）私云。此文但释上幻事非幻师。云彼事故。又云彼幻事无体故。彼事者指上幻事即依他。如上文云此譬虚妄分别也。或通依·遍。如上文云依他分别亦无实体也。问。合说中彼二迷无体（文）何唯云依他耶。答。譬合互显欤。又依后义。合譬文举迷显假欤。已转位染分依他亦可断。故若不尔违次下文中明依他非有而有等故。或二迷者二性欤。真实境者释中云木等实境。是譬圆成也。所以得假（依）实（遍）幻事木等无体故即得真实木等体也（为言）故合譬云。得转依时即得真实性义也（文）当知上段中明依他（兼遍计）有义成三性别论真实义。今文中明遍计（影依他）无义辨三性无碍真实义也。前文第一义即圆成也。今文转依是圆成也。即通理智。故枢要云。二有漏无漏门。一切无漏皆圆成实。诸有义法皆依他故。菩提涅槃并圆成故（文）又彼事无体故等颂次下本论中更有一颂并释。故论云。迷因无体故无迷自在行。倒因无体故无倒自在转。释曰。迷因无体故无迷自在行者。世间木石等虽复无体而为迷因。若得无迷行则自在不依于他。倒因无体故无倒自在转者。如是依未转时虽复无体而为倒因。若得转时由无倒故圣人得自在依自在行（文）私云。依未转时虽复无体等者。未转位虽依他法具无性义。二障未断故为妄心所缘境。故云为倒因也。已转依位二障断故。能遍计妄心尽故。见道已上圣人离二种相自在行也（为言）。
    是事彼处有等者。有人云。是事者幻事也。即遍计依他无体无性义也。彼处者依他起处也。有者前二迷也（云云）私云。此文幻事显有而非有义。何唯云无体无性义耶。或云。此文唯明遍计有无义也。故释云。有谓幻像事彼处显现故（等文）上文中以幻像事譬分别性故。今谓不尔。此二行颂明幻事非有而有等义显依他非有似有也。故合说文此幻即譬诸蕴。是故当知虚妄分别有而非有文复次虚妄分别非有而有（文）既云诸蕴三界五蕴也。又有而非有非有而有俱云虚妄分别。能遍计依他也。故唯识疏云。虚妄分别有即有三界虚妄心也○即能分别。分别境故。起执故（文）故知虚妄分别言唯在依他非遍计故二颂同明依他也。但有而非有非有而有于一法二义为显两义无偏颇作顺逆释。例如不生而生生而不生矣。又义云。上一颂明遍计情有理无义故云有而非有也。有而言未必似有欤。又案颂次第。是事者指上二迷彼事故正是遍计也。后颂明依他非有似有故云非有而有。故结后颂云此幻即譬诸蕴也。是故已下文更述两颂意也。又上是事言正变计兼依他欤。此幻事有假实故彼处文可通依圆欤。又虚妄分别言所执又彼所起故云尔欤。二义中前义顺文欤。非有而有等而字起尽是显即无而有义。故即似有假有义也。或人云。唯识等中或云假有实无或云非有似有。意少异。假有者依他当体虚假义也。实无者。守千师意云遮遍计情有也。是执空义也。指征法师意虚假体云实无也。体空意也。又非有者非圆成真有故云非有。似有者似遍计情有故云似有也。
    如是有体与无体无二者。此文释颂第三句也。彼论正文牒后二句明此释。故由此下释第四句也。但后颂第三句无体体无二是不二义分明。今颂不二义难得。然文点可读有体与无而有也。意云。有体与无体不二而有也（为言）。
    此幻即譬诸蕴者。问。本论文此幻即譬诸蕴。是故当知十字无之。何疏加之耶。答。本论中此间有两颂。今疏虚妄分别以下文略颂引释。故论云。偈曰。说有二种光而无二光体。是故说色等有体即无体。释曰。说有二种光而光无二体者此显虚妄分别有而非有。何以故。有者彼二光显现故。非有者彼实体不可得故。是故说色等有体即无体者由此义故说色等有体即是无体。偈曰。无体非无体非无体即体。是故说色等无体体无二。释曰。无体非无体非无体即体者此显虚妄分别非有而有。何以故。非有者彼二光无体。由无实体故。而有者彼二光非无体。由光显现故。说色等无体体无二者由此义故。故说色等无体与体而无有二（文）私云。此二行颂虽二光说有而非有非有而有义未云譬上幻事二义。故疏家取意以二光二义譬上幻事二义也（为言）故加此句耳。或云上二行颂明遍计有无义。下二行颂明依他有无二义也。此幻即譬诸蕴者。上幻事譬遍计故此幻事又譬依他也（为言）有人云。上下譬合但显遍计所执也。所执诸蕴非依他五蕴（云云）私云。上二颂唯譬说无遍计合说。何尔云合依他耶。又遍计诸蕴者依凭安在乎。颂并释中云色等。举色蕴非等取余四蕴乎。此非依他五蕴耶又上释蕴阿赖耶云。谓诸蕴于中生灭（文）岂云遍计乎。故知上下譬合但显依他性也。况复所引论文偏为证观蕴阿赖耶知自性如幻等义也。前后诸文显遍计则引证成无用欤。疏中加此幻即譬诸蕴句良有以也。故引彼论毕释云彼论明观察蕴阿赖耶了知自性如幻。最与此经符会。故具出之（文）既指彼论文云赖耶自性了如幻。非依他喻幻事哉。定知诸蕴云遍计误甚也。问。于虚妄分别释而有义云。彼二影显现（文）非所执二迷显现义耶。又释非有义云。彼二都无实体（文）非遍计体用都无义耶。故知约所执情有理无释有而非有等义（见）如何。答。虚妄分别唯指依他先成毕。然于彼释有无二义是遍计乎。故知二影者依他相·见二分。故无性摄论云。但法生时缘起力大即一体上有二影生。更互相望不即不离。诸心心所由缘起力其性法尔如是而生（文）太钞云。更互相望不即不离者。一识体上有见·相二分生。即见相分别故不即。无离自体分别见相分故名不离（文）此释分明欤。又庄严论正文云。有者彼二光显现故（文）次彼二都无实体者。依他无性义云尔也。故上文云。依他分别二相亦无实体（文）故无过。又彼论今正文云。有者彼二光显现故（文）又下说求染污及清净颂云。自界及二光痴共诸惑起。如是诸分别二实应远离。又释云。界谓自阿梨耶识种子。二光能取光所取光。此等分别界共无明及诸余惑故得生起○二实谓所取实及能取实。如是实染污应求远离（文）止释既二光云能取实所取实。似云分别性乎。又依他见·相二分云前能取所取欤。本文云光今所引改云影。处处文如此。唯识依他八喻中光影为一喻。显色十二光与影别也。今以影替光。其义是一欤。
    能遮建立诽谤等者。钞云。疏能遮建立等者。由此有而非有非有而有有无不二故能遮彼二及小乘故。言建立者应音建立不建立。前叙外计处云建立净不建立无净。计建立者。建立一切依此修行。谓之为净。不建立者。谓此建立非究竟法。若无建立所谓无为乃名真我。谓一向者拨为无即名诽谤。故言能遮等（文）有人云。此释颇穿凿欤。龙树释云。建立有诽谛无（云云）可用通相义也。私云。抄意建立计云建立。不建立计云诽谤。既以不二遮二乘。有无可遮外道。何云空凿乎。彼论正文云。问。体与无体何不一向定说而令彼二无差别耶。偈曰。有边为遮立无边为遮谤。退大趣小灭。遮彼亦如是。释曰。如其次第。一为遮有边。二为遮无边。三为遮趣小乘寂灭。是故不得一向定说。问。云何遮有边。答。有边为遮立。此明由于无体知无体故不应安立有。问。云何遮无边。答。无边为遮谤。此明由于有体知世谛故不应非谤无。问。云何遮趣小乘寂灭。答。退大趣小遮灭遮彼亦如是此明由彼二无别故不应厌体入小涅槃（文）私云。遍计依他无体故入第一义。谓之有体。遮外道无。有无不二二谛是一故遮二乘厌生死有入涅槃空也。又云。彼二无别者非有非无中道故遮外道边空也。
    幻像及取幻等者。彼论中此偈前有一偈并释。故论云。偈曰。色识为迷因。识识为迷体。色识因无故识识体亦无。释曰○彼所迷境名色识。彼能迷体名非色识○色识无故非色识亦无。何以故。由因无故彼果亦无（文）私云。此文法说欤。幻像者所取境譬色识为迷因也（色心诸法皆为所迷境故）取幻者。能取心即譬识识为迷体欤（心心所是能迷心故）此心境即相·见二分。于中染净不同。染分相·见譬幻像（相分）取幻（见分）净分相见为骨像取骨（如欠又相见也）也。染所治即可断依他也。净能治即不断依他也。能取所取者如次染依他见·相二分也。能观所观者净依他相见二分也。此染净能所治依他俱具非有似有二义故云彼二虽无而二可得也。又义云。幻像取幻是所执能取所取也。骨像取骨即观心相见二分也。两处彼二虽无而二可得者。所执情有理无义。观心非有似有义也。文同义异矣。又义云。迷人者愚夫也。幻像取幻者所遍计境即依他相见也。迷故者能遍计妄心染分依他也。能取所取二事者遍计所执也。彼二等者。彼二者前依他二分也。而二者今遍计二取也。意云。彼依他相见虽无遍计二取由迷彼二分而此二取可得也（为言）故云由迷显现故也。观门二事如先。但彼二虽无等者观心前无所执二取故云彼二虽无。非无观心相见故云而二可得也。已上三义中初义能治无漏心也。净分依他故。故下文云。如是清净法能令染法尽（文）所治是可断法也。染分依他故。断能迷心所执随之故（依他中所遍计通染净。今取能遍计染心为所断也）次义能治是有漏心。故云能治体念处等。四念处等观是应有漏故。或通无漏欤。唯识中云四地修得菩提分法故。又今文既云清净法故。或又此文不违前说。地上位通有漏心故。又释论宗中有漏信进等云清净法故。后义可通漏无漏欤。问。无漏心带所执二取耶。答。护法正义无漏心不带所执也。但安惠意无漏心带执也。约正后智有异。依本宗可决矣。今文既云菩萨虽修行而无所得也。顺护法义矣。问。何所治中云幻像等能治中云骨像等耶。答。幻像有假实故。若约所执者是实幻像故。若约染依他者假幻事故。骨像是四念处等能治观门不净观所缘境故。问。若尔何下文能治又云强幻王乎。观心又若有漏若无漏皆依他如幻体故。但本论正文云。释幻像及取幻等一行颂毕。又有问更举颂作释也。文云。问。此譬欲何所显。颂曰。骨像及取骨等（云云）此意骨像等颂为法说乎。私案为显前颂迷因无体虽举此喻兼显能观所观欤。
    如是观已等者。观义云指自离二及迷依乃至可得亦如是文云如是观已也。谓观蕴阿赖耶说相与此论符会故。私云。指骨像及取幻等一行颂也。既云观故亦说二故。但引离二及迷依等文证观蕴阿赖耶者。已前文为证赖耶三义。观义今文是也。故无违耳。何法为所治下义释及本论有何法为能治五字也。
    迷法相者等者。论正文云。法迷相法迷相者（云云）迷法相者或唯所执也。或唯能迷心也。或通二也。谓如是如是体故者。有体无体二义故云如是如是欤。有非有又尔也。或体无体与有非有云如是如是欤。或能取所取云尔欤。或相见二分欤。或依遍欤。然如（乃至）分别故者释颂中如是体及有也。亦说（乃至）无别故者释无体并非有也。前顺体标有释也。后逆非有标无体释也。如是下释如幻二字欤。
    谓诸佛所说念处等者。私云。举四念处等取八解脱八胜处等无量法门也。何以故下释成能所治二义。如诸凡夫等者明所执情有义即所治也。如诸佛说等者迷所执理无义即能治也。依此文则前所治幻像取幻所执能取所取欤。又约下文云如是清净法能令染法尽者似染分依他欤。彼宗明匠可寻决矣。观抄义云。此文征释能治有无也。谓凡夫于念处教法等作有解。诸佛于所说住空也（云云）私云。有无俱为能治非理。案如是体无相等问起。但以无体为能治也。若通有体何致示现入胎等有相之难矣。况云如诸佛所说未必取佛。四念处观是有漏心故。凡夫能治观亦属下文。故知上凡夫所取者所治迷相也。又准以佛示现八相致难者。可通无漏心也。如上辨。就中依他如幻后得智境。未起正后二智。已前皆遍计分别摄欤。若尔凡夫位犹迷如幻道理欤。如是如是体故者。有能观所观二事故。云如是如是欤。如凡夫所取等者。举所治迷法成今能治观欤。问。如是体无相者体无体二义欤。体即无相之义欤。答。今此一句颂若合前生佛二文者顺初。若唯合佛说无体者会后义矣。举凡天所取者为显佛说且示所治欤。
    而佛世尊示现等者。或云。此文通伏难也。问。意云。如诸佛所说如是如是无体无相。何诸佛示现八相耶。答。意云。然诸佛现八相。是离所执相后得智中现身立等故云如是无相而影显现也。故唯识论第八云虽似所取能取相现而非一切能遍计摄。勿无漏心亦有执故。如来后得应有执故。经说佛智现身立等种种影像如镜等故（文）又义云。如是体无相（乃至）成等正觉者问也。如是无相等二句答也。问中初一句牒正释意而佛下正致难也。前解意如是体无相者结成上意也。
    由此义故菩萨虽修行而无所得也者。疏家私释成颂意也。或以释论意释成颂也彼论云。释曰。譬如强幻王令余幻王退者。彼能治净法亦如幻王。由能对治染法得增上故。彼所治染法亦如幻王。由于境界得增上故。如是清净法能令染法尽者。如彼强力幻王能令余幻王退。菩萨亦尔。知法如幻能以净法对治染法。是故无慢（文）此文既云智所治能治俱如幻事无慢。故云虽修行而无所得欤。
    彼论明观察蕴阿赖耶等者。问。庄严论中虽明三性真实。未云观赖耶。又虽幻事譬分别性。未类赖耶自性。何彼论所明如此指耶。答。三性即赖耶三义故。引三性文证观赖耶之义也。况复彼论下说求染污及清净云。偈曰。自界及二光痴共诸惑起如是诸分别二实应远离。释曰○自界谓自阿赖耶识种子。二光能取光所取光。此等分别界共无明及诸余惑故得生起○二实谓所取实及能取实。如是实染污应求远离（文）此文既云自界谓阿赖耶识种子。岂非观蕴阿赖耶义耶。又虽所执喻幻事。又非幻事不譬赖耶非有似有。故上文云。此幻即譬诸蕴（文）幻事譬蕴赖耶之义也。又彼论求真实文终。以幻梦等八喻依他诸法。何唯云譬遍计耶（此中八喻如唯识八喻。但所喻行相异也）故论云。如幻至如化次第譬诸行者。幻譬内六入无有我等体但光显现故。梦譬外六入。所受用尘体无有故。焰譬心及心数法。二法由起迷故。像复譬内六入。由是宿业像故。影复譬外六入。由是内入影内入增上起故。响譬所说法。法如响故。水月譬依定法。定则如水。法则如月。由波证静法显现故。化譬菩萨故意受生。不染一切所作事故（文唯识论中八喻皆譬心心所众缘生非有似有义）况复彼唯识以庄严论为所依。然唯识中以幻事譬依他。所依论中无彼义。宁非能所相违乎。指此等义云此经符会欤当知阳炎等者。六喻中引庄严文成赖耶如幻义毕。余五喻又庄严八喻中随应引证又引余经论释旋火轮乾闼婆城等如幻事。应广说也（为言）。
    前劫五喻等者。私云。五喻六喻相望而明初二劫观解有胜劣也。此三事犹带拆法者。有人云。世人见芭蕉泡沫。时实谓有体。智人拆之令见之时知无体。故云折法空。阳炎等世人见时不拆即知无体故喻体法空也（云云）私云。三喻又显体法空也。云带拆法明无性空故。带拆法者声闻经中譬人无我意欤。故第三释云。谓观唯蕴无我时于阴界入种种分拆推求我不可得（文）又上文云。声闻经中虽说此五喻而意明无我。今此中五喻意明诸蕴性空（文）既五喻明性空知譬体空也。故钞寂然界云通教体法空也。故知今意三喻是带拆空之体空故不同幻炎等唯体空。故今不取也（为言）问。若尔何第三劫十喻中取泡喻耶。答。彼一水生众泡。譬行者自心能作法界曼荼罗不思议变化也非取拆空体空边。故经云。如天降雨生泡。彼真言悉地种种变化当知亦尔（文）又疏云。声闻经以受譬浮泡。般若中以泡为喻。虽无实性而因缘犹是实法。故十喻中有如化而不明泡喻。今此经譬意复殊也（文）所喻既殊。何为难矣。
    言即是粗相转融者。有多意。实悟房义云。第二劫观解待第三劫云粗相望初劫云转融也。谓即心幻不及不思识幻。故云粗胜即空幻故云融也（为言）文点云。粗相（乃）转融也。又上佛房义云。初二劫观解双结。意粗相与转融也。故转融中道位不论即空粗相喻也（为言）或云。初劫即空粗相转融第二劫云中道观也。点云。粗相（于转融也。私云。转有转舍转得二义。谓初劫五喻中拆法三喻转舍体法幻炎二喻转融故云尔也。
    未了如是自性时（乃至）见空未尽者。观抄云。举初劫未尽空有观成第二劫尽理中道观也。问。初劫但即空观。未见观有畏有所得观空畏随断灭耶。答。凡佛法观空智惠因缘外无见空。所以见缘生观性空谓之即空观。故初劫无性空释五蕴皆云缘生无性。仍为遮断常见观空且名离断常中道欤（云云）私云。于他缘乘中相似实证待对明胜劣也。加行位颂云。现前立少物谓是唯识性。以有所得故非实住唯识（文）论释云。燸等四法依四寻思四如实初后位立。四寻思者寻思名义自性差别假有实无如实遍知此四离识及识非有名如实智○此四位中犹于现前安立少物谓是唯识真胜义性。以彼空有二相未除带相观心有所得故非实安住真唯识理。彼相灭已方实安住（文）立少物谓是唯识未尽之义也。又成假有实无之观是有空观门也。此观未住真胜义性云未了自性等也。然见道以上二智观门是实证故。二空相不当心而悟入识相识性唯识也。故见道位颂云。尔时住唯识离二取相故（文）论释云。尔时乃名实住下识真胜义性即证真如（文）故上文云。行者解诸蕴唯心即是知法自性。又下云今以如幻等门。（乃至）悟唯识性故。即此意矣。重意云。今经观蕴阿赖耶知自性者即见道以上实住唯识之义也（为言）问。既云今以如幻等非对初劫观解耶。例如今大乘不可得空等也。又云人法二空相亦不当心。非遮初劫耶。答。今字随宜。何必同矣。于一劫中初后相望何失。又唯识观虽待加行观遮初劫二空无过。加行观未离彼相故。故释云。带相观心有所得故非实安住真唯识理。彼相灭已方实安住今二空之相亦不当心者。彼相灭已方证安住意也。况初劫二空观门非有观。何云不能尽理观有矣。若望今心而成恐断灭之义上文即空观属断灭矣。若与初劫言之谁云非尽理观乎。故知非指初劫观门也。又义。人空观是观依圆有人我自亡故可云有观欤。然未知五阴法本来涅槃。故非尽理也。又观蕴即空时断法倒故云空。然未空相不可得故非尽理也。非尽理者以第二劫中道观降初劫观之意也。
    今以如幻等门照有空不二等者。唯识宗立三时教。初时有教说依圆有（小乘）第二时空教明遍计空（般若）是偏有偏空而终有空离别矣。第三时中道教（深密等）三性有空双辨故亦有亦空则诠门中道也。又遍计非有依圆非空。故离有离无则离言中道也。诠门离言俱非偏有偏空。故云空有不二欤。故唯识论第七云。我法非有空识非无。离有离无故契中道（文）私云。此中空识者空圆成识依他。具如前辨也。又依三劫次第者。初劫中湛寂明有。寂然说空。是偏有偏空也。第二劫说缘生中道。故云不二也。又义云。有空观门一念同时故云空有不二欤。唯识章云。由无始来执我法为有拨事理为空故。此观中遣者空观对破有执。存者有观对遣空执。今观空有而遣有空（真兴记云。依所治病有有空约能治药可有空有若所治病无增损者应能治药亦无遣存。为言）以彼空有相待观成纯有纯空谁之空有（记云。意云。若所治病纯有纯空无有空相并者能治之观但有偏空之观为谁相并有空有之观乎。为言）。故欲证入离言法性可须依此方便而入（记云。意云。若欲引起无分别智证得真见离言真如要先资粮及加行位可修如此遣虚存实观为言）非谓有空皆即决定。证真观位非有非空。法无分别。性离言故（记云。所观之法非体决定是有是无。诸法体性言语道断诠言不及。有无分别皆断灭故。但是世俗虚妄施设。何以知者。证真实位一切诸法非有非空离诸分别。离言无定。若诸法体有无定者无分别智应非证实。为言）。说要观空方证真。谓要观彼遍计所执空为门故入于真性。真体非空（文记云。是通伏难也○般若经等云。观空入真者由能显空以为门故入于真性非真体空。如广百论云圣智所证非有非无而有而无。即其意也文）私云。证真观位非有非空者即当空有不二义。以幻事非有似有类空有不二欤。章谓要观彼遍计所执者同疏人法二空之相亦不当心也。以章空为门故人于真性释疏真入法空悟唯识性也。字义第四（实范）云。私案。疏言今以如幻等门照有空不二而人法二空之相亦不当心乃名真入法空悟唯识性者。有空不二者幻有空谓真空。而此有空相性是异故不一。相性不离故不异。且约不离云不二也。故上文云唯识无境体法难解之空即是粗相转融。唯识无境者幻有。难解之空者真空。转融者明不二。然带不一故云粗相。人法二空者人法谓初二性。二空谓真实性。三性妄假真实有空诸相皆不当于心也。故下文结此第二劫云然上来原始要终。自发一毫之善以至于超度人法有无二障（云云）真入等者入真空故证胜义性。证胜义故。了世俗性故云悟唯识性也（云云）。

第0章 大日经疏指心钞卷第十一（终）

    御本记云。先年比以高野山传法会谈义之次草之毕文永十年春比托理性院上野公令清书毕。
    同九月中旬拭老眼加点毕。披览人必可令记菩提给耳。
    金刚佛子赖瑜（生年四十八）
第0章 大日经疏指心钞卷第十二

　　

第0章 疏卷第二之五

    经云。秘密主彼如是舍无我等者。钞云。疏舍无我心主等者。舍者离义。无我者谓前劫离倒时有法执当心。故以五喻达诸法即空。遣彼法倒。虽遣其有仍滞空相。今第二劫以六喻对治前劫即空。既有去空亡方顺不可得空故（文）私云。觉苑师意第二劫是他缘心。一重未见二重浅深。故令经文合前真入法空悟唯识性义。故云故经云秘密主等。不置者字也。宗家御意于第二劫中有他缘觉心二心。引前复次大乘行发无缘乘心等文证第六住心。又引今彼如是舍无我等文证第七住心也。故知今经文更牒释成觉心乘义也。更牒经文作释时不置者字。疏前后例多。故字又属上段也问。案经文起尽。初大乘行发无缘乘心法无我性者。总标。何以故以下别说。如是知自心性下总结也。于别说中依何以故征问设答释。中初举古昔菩萨修行成三界唯心义。后明此唯心者舍初劫即空无我而成缘生中道即心无我性也。故云彼如是等。非指上义乎。故疏释中初标第二重法无我性释二段文毕云更作一转开明倍胜于前劫。指第二劫望初劫云一转。定知非有二心胜劣也。故六无畏中法无我无畏存他缘觉心。未开二重浅深乎。又疏下举宝珠譬喻示修行次第出三重之心尽三劫之旨。然第二重但举无缘乘无示觉心。又疏第三举十六重阿阇梨时。证寂然阿阇梨后举觉心不生阿阇梨。不出无缘乘心。爰知无缘觉心一重心非二种心也。是以安然教时义第二难大师意云。经中观蕴阿赖耶乃至心主自在觉自心本不生越二劫行文。义释以为一种阿阇梨亦摄诸经八识三性三无性等。此法相宗所用经论。而海和尚以观蕴阿赖耶等名无缘大乘心摄法相宗。以心主自在觉自心本不生等名觉心不生摄三论宗（文）加之又住心浅深专可任惑智胜劣。然智品同法无我观解。惑品又细妄执一种也。若惑智无胜劣。谁信住心浅深耶。况复大师所成色即是空诸法亦尔之义不超他缘大乘之谈。他缘乘又言如幻依他即圆成空理故。若尔于一文一义之中何开觉心不生之重哉。如何。答。宗家依大日经菩提心论立十住心。非无起尽也。其中于第二劫开二心。经疏起尽明镜也。谓他缘心文说观蕴阿赖耶知自性等明业种生有为识。是则法相所明真异熟识也。故疏云知自性者明蕴阿赖耶别缘起（略抄）意简异性宗事理通融具分赖耶而明一分生灭赖耶故云别缘起也。故法藏章云。若依始教。于阿赖耶但得一分生灭之义以于真理未能融通（文。法相云始教）次觉心乘文说心主自在觉自心本不生明如来藏真识也。此宗以无为真理为第八。故云心本不生。又此心理与七转妄心和合非一非异故云心主自在也。故嘉祥胜鬘宝崛云。佛性与六七妄心和合生时不可真外求妄妄外求真。故言不异。而妄尽真显故言非不异。亦可在缘常静故言非不异（文）私云。佛性者第八真识也。六七者七转识也。又有经说云。是故七识有生有灭。如来藏者不生不灭（文）如来藏者第八识也。故知今段意说不生不灭真识类池水性净也。既有为无为识体玄隔。宁无二心胜劣乎（是一）又他缘文明蕴赖耶义云即楞伽解深密经八识三性三无性皆是此意（文）是则法相所依经也。觉心段释彼义毕如胜鬘宝性佛性论中广明（文）即是三论宗家经论也（是二）又上文观察阿陀那深细之识（文）专当深密经中阿陀那识甚深细之文。又下文中云。此心本不生即是渐入阿字门（文）是顺大乘玄云诸法本从无生皆归阿字一无生之文也（是三）又前无缘心才虽空境界尚存能证之心智。既遣境遗智。所以如滞有无。又许有为智体故心不免挂碍。今觉心乘境智皆亡。何智滞有无。自心即如。宁心有挂碍乎。既悟境智俱真空而凝然不生故立觉心不生称也（朝誉是四）又法相宗许佛智无常。故慈恩三身章云。佛受用身既堕法数。生者皆灭。是一向记。故不可说是本性常。许从因生说是常者违比量故（文）受用者报身也。三论意法报凝然不曾见生灭。嘉祥义疏云。报佛寿量有始无终（乃至）初证佛果。是故有始。一证已后湛然不灭。故无有尽（文是五）依如是文理。定知经疏起尽可有二心浅深也。但至难者经疏了简不可然。其故二段文各有标释。总合成标释等义耶。所以二段各总说初置秘密主言。又各别说初存何以故句。故疏中二段文各别牒释。若尔觉心文义既全别。何致二心无别难乎。次彼如是者。彼者指觉心乘行者也舍无我者今此心舍他缘心法无我故云尔也意云。如彼他缘乘行人舍即空法无我观即心法无我。觉心行人舍蕴赖耶无我证觉心不生无我。故云彼如是也。又一转开明者应有多意。二心虽异第二一劫故且云一转也。非无二心清深矣。又云。他缘心既胜初劫觉心更胜故云倍胜也。又云。于第二劫中二心相望觉心胜他缘故云一转。弥成觉心别重也。他缘半劫云前劫。例如望前二劫中一道心耳。六无畏文者开合随宜。后法无我义同故虽立一种无畏。非不存二心别。例如第二第三劫同虽所知障有细极异矣。又如寂然智法无我为第二劫所离矣。又宝珠譬文并深行阿阇梨说者举一显一。或又开合随宜欤。故宝珠譬三重心中不示寂然。十六重中彼为一重。故知出没随宜欤。况复十六重中前六重是六无畏也。然六无畏第五无缘觉心俱举。故举他缘摄觉心也。若安然不分二心浅深唯为法相一重。三论宗是三劫不摄法门欤。如何。恐不合疏意者欤。又至惑智俱一重者法门废立非一。三劫相望时虽惑智同为一种。住心对辨日非断证是无二重。例如粗妄执中或分三种三妄或别人法二执（惑重数也）又如法无我观虽同即空即心胜劣遥异（智浅深也）彼既尔也。此何不尔耶。事理观门异故。又诸法亦尔言独觉心之谈永超他缘也。其故法相家遣相证性观门前都虽遗依他之假相。能观正智尚留真空外存体。既有为无为各别境智不混。岂会诸法亦尔之词乎。觉心乘起实智见中道理时万法皆归真空。自心即如也。何物不尔。故云诸法亦尔也。故大师叙觉心云。悟心性之不生知境智之不异（文）仍无过问。犹不明。安然等义非无其理。所以何者。疏第三云。如说观蕴阿赖耶觉自心本不生。即摄诸经八识三性三无性义（文）若尔何以楞伽等八识三性等成他缘义。以宝性胜鬘等义证觉心义为胜劣二心明证乎。又经疏文起尽未必见二重。所以彼如是者彼指上所举法。犹如彼出世间心及彼离违顺八心何指未举之法乎。故知彼法无我者舍初劫无我也（为言）加之他缘心中道观遮初劫有空观非尽理今照空有不二故云不滞有无等也。又第八识是种子识能成流转还灭故。经云心王自在疏云所为妙业随意能成也。又心本不生者识相识性虽识中约识性边云尔。故上文云真入法空悟唯识性。即此意也。故知他缘觉心文言虽异义理是一。依之第三劫释云。前动悟万法唯心心外无法。今观此心即是如来自然智。（乃至文）若如所立万法唯心是他缘心观门真识常住义觉心乘智分者与第二第三劫浅深何异耶。故疏第三立三种幻中。第二劫但名即心幻。又万法唯心意哉。如何。答。二心胜劣如先成矣。所以深密唯识胜鬘宝性等经论性相二宗依据显密一同之掟权实二宗之理也。疏家引凭非无所由。宗家释义甚有深意者欤。是以唯识论第三引大乘阿毗达磨经云。无始时来界一切法等依。由此有诸趣及涅槃证得（云云）论释云。界是因义即种子识。无始时来展转相续亲生诸法。故名为因（文）又宝性论第四引同经云。无始世来性作诸法依止。依性有诸道及证涅槃果（云云）论释云。所言性者圣者。胜鬘经言。世尊如来说如来藏者是法界藏（乃至）自性清净法身藏。自性清净如来藏（文）依此等意宗家释他缘乘云。楞伽深密等经瑜伽唯识等论（乃至）法相大乘以此为宗（文）疏家叙觉心乘云。如胜鬘宝性佛性论中广明（文）但至疏第三释者。或云。楞伽八识摄论三性是三论宗所依。何不解其义乎。故云即摄八识三性等。意疏第二且约他缘乘故至第三卷显示三论家亦谈八识三性也（朝誉义）或云。即摄诸经八识者第六住心也。即摄三无性者第七住心也（实范义）私云。第二卷云楞伽深密等。第三卷云诸经。上但举相宗所依经。今云诸经。故通性相二宗经说八识三性欤。故大师云。他缘觉心但示八心（文）若二心同依楞伽深密则违疏家及宗家二宗所依经论别举故。或又上虽举他缘觉心下且约他缘云八识三无性也。何分八识三无性成二宗义。三无性专出深密唯识故。又他缘乘意虽空有不二三性终别即滞有无。虽理智平等心境不混。岂无挂碍乎。或云。三论家虽烦恼性空即真理未云真如缘起（云云）今谓。嘉祥释既佛性与妄心真妄和合不一不异（云云）又净影释云。染净诸法真妄共起单真不生唯妄不成（文）此等释同法藏真如缘起文。故彼释云。唯真不生但妄不成。真妄和合方有缘起（文）文义是同。岂不谈真如缘起乎。故知有为即无为无为即有为不思议常不思议无常故云不滞有无心无挂碍所为妙业随意能成也。依之大乘玄二智义云。真故无有虽无而有。即是不动真际而建立诸法。俗故无无虽有而无。是不坏假名而说实相（乃至）以真际宛然诸法故不滞于无。诸法宛然实相即不累于有。不累于有故不常。不滞于无故非断即中道也（文）今不滞有无等释非依此文乎。又彼言随宜。如是言亘已未。所以今彼者待此他缘心指觉心云彼如是也。例如对今大乘行云如彼往昔等矣。又至第三劫文释者。唯心言虽同事理心异故。又自然智心不生文似同意是异。觉心乘虽许真妄和合。终妄灭真存故疏云。波浪尽时水性非无（取意）嘉祥释云。真妄和合方起染净（乃至）而妄尽真显故言非不异（文）故知心本生但约佛性理也。一道心非但心理不生。根尘等诸法皆尔也。故彼具释云。今观此心即是如来自然智（乃至）以心如是故诸法亦如是。根尘皆入阿字门故曰离于根境（文）渐入阿字皆入阿字。可思之。
    心主即心王也等者。今此文中有二。初释心主自在文。后心王犹如下释觉自心本不生句也。以不滞有无等者光明山义云。前无缘乘心才虽空境界尚存能证之心。故犹如滞有无。又许有为智体故心不免挂碍。今至觉心乘境智皆亡。何智滞有无。自心即如。宁心有挂碍乎。既悟境智俱真空而凝然不生。约此心本真空之义更立觉心之别重也（云云）疑云。上他缘乘中以有空不二观解遮有空未尽观门。故释云。非但见有不明。复见空未尽。今以如幻等门照有空不二（文）故知指上空有不二观云不滞有无等故云故经云等也。若尔何为别重耶。况复如所成者第三劫观解也。故下文云。前劫悟万法唯心。今观此心以心实相智觉心实相（取意）依此文第二劫是三界唯心之观解未及自心即如重。若不尔者与第三劫境智俱实相谈何异乎。答。私云。望第三劫时虽云唯万法唯心一重。于第二劫内细论日非无浅深。事理心异心本不生义唯局觉心。故心体自如义与他缘异。故宗家以菩提心论心体自如不见心身之文证此心矣。但至难者觉心乘虽心体自如未谈心外影像自如。故云渐入阿字。未云皆入阿字。故下第三劫释云。以心如是故诸法亦如是。根尘皆入阿字门。影像不出常寂灭光（文）又虽遣初劫有空观云空有不二。智有为理无为故非滞有无也。寻云。觉心乘意谈真如缘起义耶。答。木幡义云。虽谈诸法即真理。未必云真如即万法欤（彼宗释中不云真如缘起欤）故智论云。有为法实相即是无为。无为相者即非有为（文）可思之（云云）私云。今文云所为妙业随意能成故云心王自在（文）又嘉祥释云。真妄和合方起染净（乃至）亦可在缘常静（文）既云随意能成。非真如成万法耶。又云在缘常静。虽随缘不告自性常义也。又至智论文者彼论次下云。无为有相者即是有为（文）仍无失。
    更作一转开明等者。有多意。如先成矣。
    心王犹如池水性本清净等者。或云心王者第八识。心数者七转识也。下水波喻准楞伽藏海识浪之文。故七转云心数。是性相分岐故。或云。心王者八识心王也。心数者贪等也。释论云。不坏相有八（文）八识俱云常住也。私云。七转云心数者王数杂乱。权实二宗无证文故。又八识俱常住者违楞伽等文。故又违嘉祥等释。故释论摄相归性意也。故胜鬘经云。自性清净心而有染污。难可了知（文）又云。如来藏者是法界藏。法身藏。出世间藏。自性清净而客尘烦恼上烦恼所染不思议如来境界（文）私云。心王者经如来藏。即自性清净心也。即是第八真识真如佛性也。心数客尘者经客尘烦恼等也。即七转相应贪等烦恼也。又准下文者亦有境界风无尘染。前后两段影略互显矣。意云。第八识本觉心水依境风动。是所缘缚也。数尘被染。即相应缚也。自性清净心依相应所缘二缚而成七转妄心。犹如依风尘成浊波（风成波尘成浊）心数即非七转识也。故知第八本来清净故譬之池水本净。七转离垢清净故喻之客尘清净。七转离垢清净即归第八自性清净。无别体故。云证此性净时觉心本不生也。故大师叙此心云。心王自在得本性之水。心数客尘息动浊之波（文）。
    譬如大海波浪（乃至）常无生灭者。觉心抄云。有云。心性喻水性。心数喻波浪也。有云。心王有相性。性喻水相譬波。心数类客尘故云心王亦复如是等（云云）私云。二义俱不会疏文及大师释也。如先成矣。道范抄云。牒心王犹如池水（乃至）以前后际断故之文为一段同为心王自在觉自心本不生之释。恐失经疏起尽坏总别二段。何以故已下牒经别说文。疏作释。依无者字经文滥疏释欤。所谓何以故至不可得故。是牒经文也。故经具文云。何以故。秘密主心前后际不可得故（文）若今文非牒经者但释前后文。有不释此文之过。疏释中有譬合。譬说可知。合说中心王亦复如是者合上海水。无前后际以前后际断者先释心王离起灭也虽复遇境界风从缘起灭者第八真识缘六尘成七转妄心义也。合上波浪以从缘起故即是先无后无文也。譬中但举识浪合中偏说境风。互显而譬合周备矣。故知以七转识类波浪也。而心性常无生灭者合上而水性以下文。第八心体随境界缘转作七转妄心。心性常寂如水随风作波湿性不失也（为言）是故宝窟下卷嘉祥云。又云。如楞伽说藏识海常住。境界风所转种种诸识浪腾跃而转生。如海水起波浪非异非不异。佛性亦尔。心俱和合亦非异非不异。如是一切。故知真妄和合方起染净（乃至）佛性与六七妄心和合生时。不可真外求妄妄外求真故言不异。而妄尽真显故言非不异。亦可在缘常静故言非不异（文）佛性（乃至）故言不异文自当疏大海波浪（乃至）先无后无文。合说亦尔也。是则明真妄和合水波不离义也。而妄尽真显以下又似疏而水性不尔以下文。合文亦尔也。斯则明妄尽真显波灭水存义也。但正释顺譬说。亦可释会合说耳。又法藏释云。经云。如来藏者不在阿梨耶中。是故七识有生有灭。如来藏者不生不灭。解云。此中唯生灭是七识。唯不生灭是如来藏。二义既分遂使梨耶无别自体。故云不在中。此约不一义说非谓不和合。何以故。此中如来藏不生灭即七识之不生灭故。与自生灭不一也。七识生灭即如来藏不生灭故。与自不生灭亦不一也（文）此约终教作此释欤。仍引证矣。
    觉此心本不生即是渐入阿字者。大智论第八云。行陀罗尼菩萨闻是阿字即时入一切法初不生（文）大乘玄二谛义（嘉祥）云。诸法本从无生皆以阿字为本。是即诸法皆归阿字一无生门。故经云。四十二字皆归阿字也（文）私案。玄云皆归。疏云渐入。若约本宗。以阿字一无生门为极。若约密宗。还是入佛初门。故云渐入欤。故上文云心王自在即是净菩提心（文）又大师二教论云。中观等寂灭绝离以为宗极。论主自断入道初门（略抄）问。住心论释第八心云。于诸显教是究竟理智法身。望真言门是则初门（文）既第八心又初门。何云皆入耶。答。相望不定。于阿字不生义对第七但约心本不生。第八根尘亦入阿字不生故云皆入。若望真言犹是应渐入义欤。
    尘沙上烦恼等者。第二劫细妄执唯约法执所知障故云尘沙等也。故起信论云。过恒沙等上烦恼依无明起差别。我见爱染烦恼依无明起差别（文）此中恒沙者法执所知障也。故天台释云。故所知障兼于事理。障理智者是无明惑。障事智者是尘沙惑（文）。
    此中无为生死等者。胜鬘经云。有为生死无为生死（云云）又经上文云。有二种死。何等为二。谓分段死·不思议变易死。分段死者谓虚伪众生。不思议变易死者谓阿罗汉辟支佛大力菩萨意生身（文）又云。如取缘有漏业因而生三有。如是无明住地缘无漏业因生阿罗汉辟支佛大力菩萨三种意生身（云云）宝性论第三云。住无漏界中声闻辟支佛得大力自在菩萨为证如来功德法身第一彼岸有四种障。何等为四。一者缘相。一者因相。三生相。四坏相缘相者。谓无明住地。即此无明住地与行作缘如无明缘行。无明住地缘亦如是故。因相者。谓无明住地缘行。即此无明住地缘为因。如行缘识。无漏业缘亦如是故。生相者。谓无明住地缘依无漏业因生三种意生身。如四种取缘依有漏业因而生三界。三种意生身生亦如是故。坏相者。谓三种意生身缘不可思议变易死。如依生缘故有老死。三种意生身缘不可思议变易死亦如是故（文）佛性论第二云。出三界外有三种圣人。谓声闻独觉大力菩萨。住无流界有四种怨障。由此四怨障故不得如来法身四种功德波罗蜜。四怨障者（乃至）一方便生死者。是无明住地能生新无流业。譬如无明生行（乃至）二因缘生死者。是无明住地所生无流业。是业名为因缘生死譬如无明所生行（乃至）三有有生死者。是无明住地为方便无流业为因三种圣人是意所生身。譬如四取为缘有漏业为因三界内生身（乃至）无有生死者。是三圣意生最后为缘。是不可思议难退堕。譬如生为缘老死等为过失（文）私云。无为生死者变易生死也。故嘉祥宝窟下云。分段名曰有为变易名曰无为（乃至）对界内有为名界外为无为。然实是有为（文）止观第六云。无为生死即无为而说生死以无为为名也（文）因缘生坏得。因缘变易能感业烦恼。生坏所感生死果体也。佛性论曰四怨障。宝性论云四种障。如文可知耳。问。引胜鬘宝性等无为生死义证何义耶。答。光明山义云。谓觉真如不生时知此真心所变之妄法变易生死因缘所生皆生灭法也。今且明秘宗义故此中彼法不详说耳。或又胜鬘所说无为生死者实是界外变易身也（如彼经宝窟下释）然出此文成觉心之义者论释觉心不生云。虽复遇境界风随缘起灭而心性常无生灭。觉此心本不生即是渐入阿字门（文）为成此义次引胜鬘无为生死矣。此心云。凡三论意。真心妄念杂起见心性不生者至界外变易位方始发此。界内分段生之中惠解粗浅故。才虽闻其理未预证见之分。故觉心不生之心于变易分齐谈之。所以取胜鬘变易生死七识生灭如来藏识不生不灭之说为此宗所依也。宝性论等中说三种意生身引为所依。即此意耳（云云）。
    然上来原始要终者。或云。愚童持齐云始。故下文中世间八心云一毫善故觉心云终。第二劫满故。又义云。第二心乃至第九心云始终欤。又义云。第一乃至第九云始终。故大师释云。九种心药指外尘而遮迷（文）异生羝羊又云心药。岂不许一毫善乎。又云对治心外之垢。非九种心指外尘之义乎。又大师释云。九种住心无自性。转深转妙皆是因（文）非依今转妙转深文乎。问。大师释异生羝羊云。一向行恶行不修微少善（文）又密严院释云。异生差羝羊耽恶器。愚童持齐修善始（文）如何。答。第一心有知过义。故云心药也。又释论云。谓虽未得十信之位而以本熏习之力故即自心中厌生死苦求涅槃乐（文）此意也。但至难者本熏习力虽知过未及始觉修善又非必改。故云尔也。
    超度人法有无二障者。唯识章云。由无始来执我法为有拨事理为空故。此观中遣者空观对破有执。存者有观。对遣空执（文）私云。准此文者。人法二障执我法（遍计）为有。拨事（依他）理（圆成）为无。此人法二执执有无故云尔也以空有观遣有空执故云超度也。又扑扬释云。实蛇为我实绳为法（文）实蛇实绳俱虽遍计所执且随绳蛇有无。云人法有无二障欤。或又我法二种俱情有理无法故云尔欤。
    尚未开此心中秘密等者。有多意。或云。但第八心云秘密不思议事也。觉心一道续生次第可尔。故从此已后此已后方乃说之（云云）此意欤。故下文中。寿量长远名为秘密（云云）大师以此文证第八心故又云名秘密一乘（云云）又法华经云。如来秘密神通之力（文）又云。诸佛如来秘密之藏（文）故知第八住心也。又云。唯第十心也。既云心中秘密故。故宝钥云。心外矿垢于是悉尽曼荼庄严是时渐开（云云）理秘密义虽通显一乘事理俱密义唯在密宗故云心中秘密也。故从此已后方乃说之下复次真言行修行菩萨行等（文）大师引此文证第十心故。又义云。通八九十三种心也。显密虽异理秘密义同故。所谓理秘密是意地观门故云心中秘密也。况复非无文证。故大师释云。一念心中即具三谛（文）又疏第三云。复次众生一念心中有如来寿量长远之身寂光海会。乃至不退诸菩萨亦复不能知（文）第八心之心中秘密义也。又疏第二云。又此菩萨能于毕竟净心中（乃至）供养诸善知识。询求正法（乃至）由此因缘复名秘密（文）此文似善哉遇知识云秘密。是第九心中秘密义也。疏第一云。此三句义中悉摄一切佛法秘密神通力之事（文）大师释云。金刚一宫排内库而授宝（文）此第十心中秘密义也。又内外相对非一。或他缘已前云外。觉心已后云内。疏第三云。即是无缘乘心法无我性于心外有无影像智都无所得（文）又宝钥释第六住心云。但遮心外之迷无开秘藏之宝（文）或觉心前云外一道后云内。今文是也。或一道前云外极无后云内。守护经开题云。空性等虚空融境智而知一实。然犹遮心外影未开庄严之宝（文）或九种云外第十云内。如先成矣。疏云。次生极无自性心。如灰水莹拭使极光净（大师云。心外矿垢悉尽云云。宝珠莹拭使极净云尔也。极净悉尽义也）尔时生于佛家名置在高憧雨种种宝（文。大师曼荼庄严渐开云云）私云。三宗理秘密同慈觉智证等义也。大师本愿御意。理秘又天地玄隔。具如即身义抄。然三义中第三为胜。然上来原始要终（云云）既于上来论始终故若未明。故左可在从此以后方乃说之文中矣。但大师释疏家宗家影略互显欤。
    常情各玩先习等者。如常显乘云常情及先习也。微妙者真言也。今约迂回行者作如此说欤。
    真言门修行菩萨行等者。疏释云。先叹其功德耳（文）私案。准疏二释经文可有二点也。依初释云。真言门修菩萨行之菩萨（今教菩萨也）无量无数那由多劫积集无量功德智惠（余教菩萨行也）具修诸行（真言行也）无量智惠方便（指前业福智也）皆悉成就（今教菩萨成就也）且经释配当者如余教中（乃至）至者释经中无量无数（乃至）功德智惠也。今此教（乃至）心门释经复次（乃至）诸菩萨也。谓今此教句释真言门文。真以下释修行菩萨行句。诸菩萨句经释全同矣。次若见此心明道时者释经具修诸行也。经云。此菩萨净菩提心名初法明道（文）疏第一云。法明者以觉心本不生际其心净住生大惠光明普照无量法性见诸佛所行之道故云法明道也（文）准此文普照无量法性见诸佛所行之道。故云具修诸行也。净菩提心法明道名异义同故。次诸菩萨（乃至）福惠释经无量功德智惠方便也。自然具足释皆悉成就也。依后释云。无量多劫积集无量福智具修诸行（显菩萨德行也）无量智惠（指前福智也）方便（指前诸行也）余如先。又经释配者。疏真言行者初入净菩提心释经真言门（乃至）诸菩萨。又于无数阿僧祇劫释无量（乃至）多劫。次具修普贤修行释具修诸行。次满足大悲方便释积集（乃至）智惠。次然此等下二句配经无量等二句矣。问。今此文为叹第八九十三种住心功德。将如何。答。重誉义云。经说第二劫觉心不生毕次文云真言门修行菩萨行。故秘密外有一道极无不许也。今经以一道极无二心虽唯关真言行隐不说显教所谈。以实言之显教亦有故。大师探之开为第八九二心（云云）私云。此心三心俱真言行故同叹也（为言）暹僧都义云。从此下是约兼修真言行义而明此净菩提心门义。即一道极无是也。若据大师御心。从此下三个住心也。然约本经文者。总标彼三重住心之所作妙行也（文）私云。此义。又三心俱叹也。但八九正显行兼修密行也（为言）前义。八九正密行兼显行故与前义别矣。道范义云。今真言门菩萨者唯第十心真言行菩萨也。然前二劫中虽有显密二人。望第十心疏远故。显为表密为里。此第三劫虽有三个心。邻第十妄执尽处故。密为表显为里明之也（云云）私云。此义意但叹第十心德也。觉心义云。此中有三心。八九通显密第十唯密也。若真言行者住心八九则三心俱叹之。若指如常佛华法华者但可叹第十也（云云）私云。此义意通局双存矣。疑云。所谓空性以下别说文但说如常浅略八九住心。大师证浅略义故。若尔叹德总句正叹如常佛华法华。兼可叹秘密乎。故知上诸义皆不会文理。如何答。上所举古德义皆有其理。取舍任意矣。私云。于此经文疏家作二释。先释意经文举显乘僧祇之功德示真言行者之顿成也。故疏意云。此教余教相对而明此教菩萨直以真言为乘见心明道时余教菩萨僧祇福智自然具足义也。故疏云。叹入真言门功德竟（文）又大师宝钥下。第十心引此文释云。此叹初入真言菩萨功德（文）故知叹德虽局第十。所对余教中有八九故。今劫通三种心也。又复次释意今一段经文唯局第十无杂举显乘。无量那由他劫者真言行者所度妄执也。或真言行者自证满已果后化他经僧祇故也。故复次释法譬各置虽未言显真言行者终可经劫数也。故知二义虽异俱唯叹真言行者也。难云。凡经疏意三劫显乘为本十地密宗为要。大师十住心此意也。若如所立者。第三劫唯密行非显乘耶。答。于第三劫中有三个住心。总标句但说真言行别释文明如常八九也。大师三种住心引证分明故。所谓为叹真言行德举所对显乘也。所谓已下别说委释成所对显乘义显八九浅深也。所谓经中总标句所对显乘三乘一乘中未闻何教。故今别释显佛华法华二种一乘也（是约正释意作会释矣）复次释意则谓者复次义也。非别释上文。上文明第十。所谓以下八九说文。三段各别也。故疏释彼文云。行者复次何法入此门耶（文第八心）又行者得如是微细惠时（等文第九心也）例如释论中本所谓如来正在世文释复次如来在世耳。但真言许者虽可居三劫后。初举者第三劫是邻第十心同真言初门故。第三劫初殊叹真言行者德为令佛华法华见闻者于秘密生信乐尊重心也。故疏云。欲令见闻者信乐尊重故先叹其功德竟（文）故知文虽在始意居三劫后。故无过。问。若尔他缘觉心真谛废诠第一义离言又观真言初门。何于第二劫初无此句乎。答。真言立教有二意。横二教对辨竖十住心续生也。十住心转生迂回行者从显一乘必回入真言也。三妄尽处故例如彼华严宗中回小入大回三入一也。故香象释云。谓诸二乘以根钝故。要先回人共教大象舍二乘名得菩萨称。然后方入此普贤法（文。私云。三乘云共教一乘云普法也）今又然也。他缘觉心回入显一乘然后入真言也。故大师秘密释云。二乘人蒙诸佛警诱故起他缘大乘心。他缘大乘人愿最胜果故起觉心不生心。觉心不生人无自性故起一道如实心。一道如实人蒙诸佛惊觉故发极无自性心。极无自性人愿究竟最胜金刚心故发秘密庄严心（文）次二教业辨。横以四个大乘果极望真言为初门也。依此意三乘教又直入真言欤。例如彼华严清凉大师释云或有从小直入一乘（云云）故般若寺疏抄第一云。除第十心前皆入真言门。菩萨三昧门（文）又大师云。诸教绝离密藏本分（取意）今意约初义故。第三劫初叹真言行也。八九虽异第三一劫摄故。第八初先叹第十也。又义云。于真言行有浅略深秘二义。深秘行下十地文是也。故准金刚顶十六大生（云云）又从初地入金刚宝藏（云云）即三密行也。又于浅略一心行有显密。显各各自乘为极。密远期秘密庄严。如次总句中余教此教类舟车神通是也。所谓已下文双释显密二义。十住心中浅略亦有二义故。大师引此文证八九心也。故疏中释第八第九文云行者。非真言行者乎。故知浅略门显密虽异俱一心观解非深秘三密行故云浅略耳。
    欲明超第三劫之心等者。于今经文有二意。谓或八九十三心皆为欲显超第三劫之心也。或三心中迟速相对叹密行菩萨德。而为欲令未来见闻者生信重心故。先叹其德也（为言）或终一句被上文。彼又局第十心矣。或上下皆通三心欤。问。见闻者应是当机一众。何云未来机乎。答。今此会中无正被教因人故约未来人也。故圣位经云。汝等将来于无量世界（乃至）若见若闻悉地三昧功德智惠顿集成就（文）彼经既指将来机云若见若闻今又可然耳。
    如余教中菩萨行于方便对治道等者。疏第一云。如余乘菩萨志求无上菩提种种勤苦不惜身命经无数阿僧祇劫或有成佛或不成佛者。今此真言门菩萨若能不亏法则方便修行乃至经生中逮见无尽庄严加持境界。非但现前而已。若欲超升佛地。即同大日如来亦可致也（文）又五秘密经云。若于显教修行者久经三大无数劫然后证成无上菩提。于其中间十进九退（乃至）若依毗卢遮那自受用身所说内证自觉圣智法（乃至）则于现生遇逢曼荼罗阿阇梨得入曼荼罗。为具足羯磨（乃至）应时集得身中一大阿僧祇劫所集福德智惠则为生在佛家（文）杂问答云。问。真言行人不依余乘三密满行此生成道者不历十地等位耶。答。皆经之矣。问。若经十地何言不历劫数。答。虽经十地而不相似余教菩萨种种苦行不惜身命如是经历阿僧祇劫或有成佛或不成佛。若以义说非无历劫之义（文）智论第三十八云。有菩萨初发意。初虽心好后杂诸恶。时时生念。我求佛道以诸功德回向阿耨多罗三藐三菩提。是人久久无量阿僧祇劫或至或不至（文）私云。疏文依此论文心欤。朝誉义云。显教菩萨经阿僧祇劫之后证二空真如中道。此即寂然界心他缘大乘觉心不生所证也。若今宗菩萨以真言为所乘入菩萨十信位之后极速人一生证净菩提心。但显教菩萨无量劫证真如与秘密教菩萨一生入净菩提心同是初地位也。故云。至到之处虽则无异而所乘法有殊也（云云）又此人以五秘密经中一僧祇福智得初地成地前一劫地上二劫义也。又或云五秘密文显教者他缘觉心也。彼宗经三僧祇故。私云。疏及经显教对治道者通三乘一乘。对秘宗故。又譬中舟车神通同度五百由旬到初地宝所故。度五百由旬舟车岂唯三乘耶。故五百由旬出法华中。又大师第九心释云。归路五百由旬。此心即都亭（文）准此文。今对治道设虽局八九心不可云唯六七心也。但至五秘经文者一僧祇福智者度第三劫所得福智也。故指第三劫云一劫。例如疏云复越一劫升住此地（云云）又久经三大劫者大日经所说时分三僧祇也。非三乘教所经三祇也。彼三祇大经第二劫摄故。又义。余教对治道者但指天台华严也。谓第三劫有三心中显密相对明迟速也。既云舟车神通至到一处。第二劫三乘何不度极细而到初地宝所乎。就中五百由句譬专法华华严所用也。况复大师释今经文云。问。抑今无数劫者三劫之中何劫。答。是第三劫也（文）此等文理实以分明者欤。问。无量僧祇说全非一乘时。或至不至释偏是三乘谈。尔何。答。显密相对时设虽一乘何不属僧祇。告成三大为限释无异论欤。况法华云。我于无量阿僧祇劫（等文）次释又约自乘云得至望密云不至欤。文点云。或有得至菩提或不至人也。又依前义或至是一乘或不至三乘。第二劫故。又或云。五百由旬中三百由旬度三界义。二百由旬度二乘菩萨之义。宝处是一乘也。约回三入一机云至到一处欤。若尔僧祇对治道是唯三乘也。故第二劫终由是对治心外之垢（云云）此意矣。故知今余教者但初二劫二乘菩萨乘也。显密差别义（宝生房）云。问。真言地前地上横竖义如何。答。依十住心论者前九种住心皆是因。皆是地前也。第十即果。即地上也。竖论次第浅深皆是真言地前行相也。横观智智乎等即地上行相也（文）私云。今此横竖义住心玫略深秘二义也。竖义通显密横义唯真言不共谈也。智智平无浅深故。皆真言十地具德不论地前欤。故疏第三云。又令普现随类身而言悉现如来身者（乃至）行者如此解时。观毗卢遮那与鬼畜生等尊其心平等无胜劣之想辄从一门而入皆见心王。是故作佛事也（文）菩提心论云。瑜伽中诸菩萨皆同大毗卢遮那佛身（文）大师释云。若深开庄严秘藏则地狱天堂二乘一乘皆是自心佛之名字。焉舍焉取（文）于栗多抄第六（信证僧正）云。真言所立三重妄执于地前论之。地上无之。大小二机初发心时一时顿断故也（文）私云。准此者三妄总云一劫一等故。初发心时顿断三妄故。大师云。顿越三妄入心真（文）心真者初地净菩提心也。
    以舟车跋涉者。后汉书曰。跋涉悬度。注云。草行曰跋（山行曰跋）水行曰涉（云云）私云。准此文。舟行云涉。船浮水故。车行曰跋。车行陆故。
    得达五百由旬者。法华经第三云。譬如五百由旬险难恶道旷绝无人怖畏之处。若有多众欲过此道至珍宝处。我等疲极今欲退还。导师方便过三百由旬化作一城可随意所作（取意）又探玄义第一引百喻经五百由句譬显一乘胜于三乘也。或云。五百旬是表三界二乘也。三百由旬化城者越三界住二乘果也。过二百由旬到宝处是改二乘心入一乘义也。天台嘉祥等释可见。
    及至到之处虽则无异者。或云。以开会意云至到无异也。故疏第一云。究竟同归本无异彻（文）又云。舟车神通是迂回直往二机也。迂回机又入真言故二机同得净菩提心宝。故云至到一处也。故下文云。而获宝终无异路（文）又云。舟车神通所得宝一心三密虽异同初地位。故云至到一处也。谓净菩提心有遮表。显乘极果寄当密宗遮情。故大师言。所乘各异。所治亦异（文）。
    又世尊所以先广说等者。觉心义云。余教此教相对释意结成也。如上诸心相者指觉心不生以上住心也（云云）一道极无真言行故。况复彼二心说文既在下。何云如上乎。有人云。诸心相者上三劫也。如是境界者彼各各极位也。真言三劫共行之时。见彼如情浅略他缘觉心等各留自乘极果。真言行者经过彼道故彼未到处想已到不可稽留教诫也。是地前三劫六无畏位劝诫也（云云）私云。后义为胜。九种心皆显行故。若约能寄齐何但局八九矣。但说文在后者别说虽在后而在所对总标。何不云如上乎。又文虽安后意在上。故大师引证即此意矣。或又但第三劫之心云诸心相欤。意云。谓如常途八九证此心为佛也。真言行菩萨误此心谓极勿稽留（为言）但广说者约义非文也。总标有三心别说八九故。为教真言门等者。教者教诫也。为教二字但被诸观行人读之。为教诫真言行人也（为言）或又教字使令义也。为教二字远及下中路稽留读之。意云。为令真言行人若行至如是境界须明识不得未到谓到中路稽留也（为言）中路稽留者。法华中五百由旬中途构化城令二乘留滞。今文见显乘稽留劝诫真言行者也。随义转用矣。谓净菩提心至到之处若望显教虽是宝处于真言是中途故云中路稽留也。若行至如是境界时者至初地菩提心境界之义也。又义。观行人往至净菩提心境界时勿三百由旬中路稽留（为言）又义。中川实范点本云。则须明识不得（云云）不得二字属上句不被下句矣。依此意。今一节文总结前段非劝诫也。未到下文结余教菩萨也。此义粗劣也。不得是被下句辞字也。何指法乎。复次如轮王太子等者。光明山义云。显教菩萨发心已后经一阿僧祇登初地故。阿僧祇劫间于无量有情所行布施修忍辱。如是无数劫间经一一事具殖福智资粮。所以如习众艺。密教菩萨发心已后极速乃至一生入净菩提心。所经时分甚短促故于无量有情所不能行布施爱语等。是以疏云。未于阿僧祇劫具备普贤行满足大悲方便。如轮王太子未习众艺。是即发心已后时节短故类轮王太子也。然此菩萨顿如来功德皆已成就。入净菩提心而证毗卢遮那是无量功德之法身故（云云）有人云。若通论净菩提心次位则在初地及地前。然真言行者净菩提心正位在初地故约实证位叹其德也。文中虽未于无数劫等者望二地已上大悲万行云未具也。但此未言业显行无数劫云未也。且论真言行有三义。一云。最初发心即横得无边行果无别次第行。是顿机也。二云。顿修诸行得万德。是超机也。三云。次第修诸行证佛位。即渐机也。此三重中实证只顿机。后二为果后化他也（云云）觉心义云。此有二义。一自证顿满化他久远也。故譬说云未能遍习众艺统御四列等。合说云未于（乃至）满足大悲方便也。二约妄执云无量劫也。又法譬相对众相备足等文无合法说。无数阿僧祇劫文无譬说。法譬互显。余文易知（云云）私案。众相具足等二句是太子德用故合净菩提心。无数僧祇句属遍习众艺。时无别体依法而立故。满足大悲等利他方便故合统御四列也。又疏第三云。复次初入净菩提心门见法明道如识种子歌罗罗时。前七地以来为大悲万行之所含义如在胎藏。无功用以去渐学如来方便如婴童已生习诸伎艺。至如来一切智地如伎艺已成施于从政。故名大悲台藏生也（文）此释因根二句在胎藏中。今文三句皆在胎外。取譬随宜欤。问。初地自证满二地以上化他义不可然。其故以譬说意案初地证理。理性无隔故。虽顿成众德。未实修彼行。何显果德耶。例如彼一乘宗有顿悟渐修二门也。故疏第一云。当知行人则是位同大觉也。以其自觉心故便得佛名。然非究竟妙觉大牟尼位（文）又第三云。谓初发净菩提心时见此曼荼罗已遍法界升第二住。又逾广逾深作十转开明乃至第十一地而后所见圆极（文）又云。就秘密中又渐次转深。乃至佛为十地说般若。则九地非其境界。唯大毗卢遮那得名究竟阿阇梨也（文）又云。以此中道正观离有为无为界极无自性心生即是心佛显现故曰正等觉句。以深修观察故如入大海渐次转深。乃至毗卢遮那以上上智观方能尽其源底故曰渐次大乘生句（文）依此等文非初地自证极也。如何。答。今宗意初地位开如实知自心之悟云究竟即心成佛。又名菩提实义也。既自证初地极何更修二地行而云到果乎。彼华严尚云十信终心得究竟果。何况事理俱密教即事而真谈乎。故今经开题云。若有善男子善女人。才入此门则三大僧祇越一念之阿字。无量福智具三密之金刚。八万尘劳变为醍醐。五蕴旃陀忽为佛惠（文）私云。此释依今文意欤。一念阿字者初地净菩提心也。三密金刚者初地金刚宝藏也。醍醐者醍醐妙果也。佛惠者第十一地一切智智也。意初地一念阿字菩提心位成一切智智醍醐妙果也（为言）秘藏记云。是密教所谓横义也。初地与十地无高下故（文）又古德义（宝生御房）云。真言秘教证初地时同究竟妙觉大日位更无浅深差别。故云从初地得入金刚宝藏也（文）但至难者开说二地以上浅深者。实证虽初地满为令人知功德品数假说。例如天台判法在一心说必次第华严释印纸同时读时前后（云云）或又王子诞生时众相备足是自证位也。谓之菩提实义。统御四列制断刑赏又果后方便。谓之成佛外迹也或又六大无碍故一念延多劫。三密加持故劫海摄半时也。故疏第九云。如初发心时一切功德即与如来等。从此已后经无量阿僧祇劫于一念中恒修胜进转深转广不可思议。名为秘密藏中无作功德（文）无失。
    又如王子（乃至）作大归依者。此释经天人世间之所归依文也。有人云。是叹净菩提心外用功德也（云云）私云。已上文明菩提实义。故经云无量功德皆悉成就。疏云即是毗卢遮那具体法身（文）依之疏第六云。次有二偈。明菩提实义。我觉本不生者。谓觉自心从本以来不生。即是成佛。而实无觉无成也（云云）私云。谓觉（乃至）不生者如实知自心义也即是成佛者云究竟即身成佛也。此文有二意。谓本觉·始觉成佛也。文点云。觉知自心是不生也。始觉义也。别本即身义云。如实知自心云究竟即身成佛也（取意）又点云。觉者自心也。本来不生也觉自心者释经我觉。即本有心月轮也。从本以来不生者释经本不生。即本有阿字也。即身义云。究竟即身成佛者。本有心月轮中观本有阿字（取意）是本觉成佛义也。可思之。兆庶者兆民欤。孝经云。吕刑云。一人有庆兆民赖之。（十亿谓兆言天子有善德民赖其福云云）又如王子已下文明成佛外迹也故经云。天人世间之所归依（乃至）释提桓因等亲近敬礼（文）疏云天人世间作大归依。若彼成佛我当奉鼙祥草。若此成佛时我当请转法轮（取意）抄引智论云。佛至树下时。释提桓因奉上好草。（乃至）梵天王请转法轮（文）疏主引智度应化成道之说成今成佛外迹也。例如上文释成佛以智度以如实知等文成自证成佛之义矣。又如以般若经证一生二生成佛耳。依之疏第六云。初有二偈明成佛之外迹。谓我初坐道场以此一体速疾力三昧降伏天魔军众。我将证菩提汝之势力何能留碍耶。尔时大梵天等八部众生徒见伏魔之外迹是故有名称生号为大勤勇者（取意）私云。文义既相顺。理致岂违背乎。
    若常途诸论所明等者。光明山义云。付第三劫行言复次秘密主真言门修行菩萨。至天人世间之所归依者是总先赞叹真言行之功德也。此即叹初地已上功德也。净菩提心初地者处处释分明耳（今真言行初地者付实行为言。若依教门八地为真言门也）经言出过一切声闻辟支佛地已下说第三劫行。谓八地已上行也。七地已前让第第二劫故。八地已上断极细妄执位云第三劫行也。今疏若常途诸论所明以下即释经出过一切声闻等文也。证此心者净菩提心之证位也。即第八地是也。初地所发观空心至八地而证故。指此地云净菩提心证位。故疏第六释八地云。入此地时得度空性彼岸（文）然显教心用此位为佛果。所以知然者法华经说佛智云。诸佛智惠甚深无量。其智惠门难解难入。一切声闻譬支佛所不能知（文）显教至极不如法华。彼经赞佛智云一切声闻辟支佛所不能知。此即当今经所说出过一切声闻之第八地。故疏云。常途诸论以此为佛也。又疏第六云。菩萨至第八地时。于心之实际而初证之故。显教心指此时云佛果也（云云）有人云。凡第三劫文地前初地间杂。然约八九二心时地前也。约真言行者第三劫尽处第四妄断位时初地也。历文留意耳。又今释行者得此心时（乃至）是故此事名为秘密者。第三劫虽有一道等三人以真言行人为面故。作是说云秘密也。真言行者地前一道心时即见法华常在本地身故。约密行者名秘密也（云云）私云。第八住心配位或过或不足。八地及地前义非理。八九极果寄同初地净菩提心遮情义。故大师释一道心云。云何菩提。谓如实知自心（乃至）秘密主。此菩萨净菩提心门名初法明道。释云。谓无相虚空相及非青非黄等言并是明法身真如一道无为之真理。佛说此名初法明道。智度名入佛道初门。言佛道者指金刚界大日曼荼罗佛。于诸显教是究竟理智法身。望真言门是则初门（文）此释意。第三劫中一道心无间。断妄虽地前解脱证理是初地也。何退偏云地前或进云第八地耶。又大师释极无自性心云。是因是心望前显教极果于后秘心初心。初发心时便成正觉宜其然也。疏云。心实际亦复不可得故曰极无自性心生也。此心望前二劫犹莲华盛敷。若望后二心即是果复成种。故曰如是初心佛说成佛因等（云云）此又第九心无间道地前解脱道初地也。又疏第三释一切法自性平等无畏云。即是真言行者虚空无垢菩提心也（文）又云第六无畏于平等心中修曼荼罗行离垢地以去各于自地观心中修曼荼罗行（文）此又八九二心俱在初地证也。第六无畏二心合说故。且料简今文者。又如王子以下文明成佛外迹中有八九十三心也。又如至归依者正明真言菩提心外迹德也。若常途至佛地也者释出过等二句兼明一道极无佛即真言外迹成佛义也。诸论地论·法华喻·中论·智度等也。法华中明佛智非二乘所知。华严云二乘如聋如盲故云出过二乘地也。今文总明八九也。以行者至名为秘密者别明第八心。寿量长远法华说故。前遮三乘今一乘中简迹门也。又此至后名秘密者别明第九心。供养知识是善财访知识义即华严说故。此中行者及菩萨者显行人也。例如初劫中学大乘人云然彼行者也。又如云秘键云行人是七。问。既云此菩萨。可真言行者。故疏第七云。此瑜伽者能不起于座悉至如是诸佛会中亦能次第绚求诸善知识故云初地菩萨化满百佛国也（文）此文同今释。既云此瑜伽者。宁显行人耶。答。约显行同义指前行者云此菩萨也。又瑜伽者未必密人。顺理外人云修瑜伽行者矣。若尔指华严人何失。况上文云余如华严经说·分明者欤。或真言行人也。今文悉密为本显为末明之故。前二劫中至辟支佛地也者通结一道极无也。此中秘密一乘者理秘密一乘也。非金刚一乘也。是事理俱密故。已上释所谓出过声闻辟支佛地文毕。时大威德下释经释提桓因等句犹叹净菩提心外迹功德也。问。二心同初地八九浅深难辨。依之或义云。一道地前极无地上义成如何。答。断惑证理二位俱虽同位无间位一道胜。解脱道极无强。故约无间解脱次第为浅深欤。或同虽断极细无胜劣观智有浅深故尔也。例如三昧分异漏尽即同也。重意云。以实言之。二心同断妄地前证理地上故二心地前者约断妄也。二心地上者约证理也。一道地前极无地上者。一心约断妄一心据证理也。斯乃三义相成非相违矣。又问云。八九名秘密一乘。何云理秘密乎。依之天台释中云。一念凡心已有理性三密相海。一尘报色同在本理毗卢遮那。方乃名为三无差别（文）又华严经三十九云。又入如来秘密处。所谓身秘密·语秘密。心秘时非时思量秘密（乃至）得菩提行秘密。如是等皆如实知（文）同疏云。初三即总显三密（文）此等文岂非明三秘密义乎。答。天台释仅虽云三密不正明其行相故慈觉释云。虽粗明印契真言事相而支分不具未尽佛智（文）华严文又准之知矣。或又华严文说诸法皆秘密时三业又得此名未必我教秘密之义矣。
    即知释迦牟尼净土不毁等者。抄第三云以行者直以真言为乘超入净菩提心得见心明道故。得此心时即知释迦牟尼净土不毁等。此一段疏。全引法华经。欲显此劫真实超过二乘之地证不退地。兼彰经之秘密（文）疏第三云。复次众生一念心中有如来寿量长远之身寂光海会。乃至不退诸菩萨亦复不能知。当知此法复难信。故法华中补处三请如来四诫然后演说。今此经具有修入方便乃至一生可成（文）又云。今此中妙法莲华曼荼罗义毗卢遮那本地常心。即是华台具体四佛四菩萨醍醐果德。如众实俱成（文）私云。于今文有二意。准第三前文者第八住心也。故大师引此文证一道心矣准后文者又第十心也。法华曼荼罗华台具体故。故法华仪轨云。我今依于大教王遍照如来成道法若能依此胜义修现世得成无上觉（文）大师即身义以此文证即身成佛义也。寿量长远本地之身。可思之。又疏第七云。此经是法王秘宝。不妄示卑贱之人。如释迦出世四十余年因舍利弗等殷勤三请方为略说妙法莲华义。今此本地之身又是妙法莲华最深秘处。故寿量品云常在灵鹫山及余诸住处乃至我净土不毁而众见烧尽。即此宗瑜伽之意耳（文）私云。此释又通浅深二意。唯前可知耳重意云天台意以久远实成为极。今宗以菩提实义为要。不改九界迷情而本地常身也。又本地常心何指久远成觉耶。故疏第六释菩提实义云。谓觉自心从本以来不生即是成佛。而实无觉无成也（文）于法华法有重重习。依事相更问又于本地身三身分别者天台释云。此品诠量通名三身。若从别意正在报身（文）文意显矣。又大师释此文云。证此理佛亦名常寂光土毗卢遮那（文）又心境绝泯常寂土（文）此释云理智法身寂光土也。又云。于显教是究竟理智法身。望真言门是则初门（文）法华本地身今教净菩提心位也（为言）疏第七云。今此本地身又是妙法莲华寂深秘处（文）又第三云。如来寿量长远之身寂光海会（文）此意二经本地身全同欤。但法身寂光义钥·疏虽同。本地身意钥·疏是异矣·又天台释云。常在灵鹫山此谓实报土也（文）妙乐释云。据常在之言即属自受用土。若准颂文宝庄严言即本时他也（文）此意今本地身云报身实报土也。上行等诸菩萨等者法华从地涌出品出。检可见。修对治道等者补处弥勒等也。第三卷不退诸菩萨是也。法华经第五云。我于此众中乃不识一人（文）准此文。法华中迹门属方便对治道本门摄秘密神通乘欤。故大师开题云。又据大日经显秘密。妙法莲华义毗卢遮那本地常心（文。疏第三文如先引）是深秘意也。又依浅略本迹二门同为方便对治道。于余教对治中既开对治秘密也。故法华寿量品云。如来秘密神通之力（文）智证释云。迹门修生有对治道本门本有无对治道（文）若又准前总说后总结但以三乘教可云对治道。于法华迹门犹生惊疑故前文云或不至者指此类欤。未至宝处故。终。

第0章 大日经疏指心钞卷第十二
第0章 大日经疏指心钞卷第十三

　　

第0章 疏卷第二之六

    前二劫虽云度二乘地等者。抄第三云。等者等舍利弗目连等。谓须菩提于般若会中犹能承佛威神说人法俱空。若离加持则不能为。谓行者于前劫中虽过愚法未能出此广惠人等。至此劫中须菩提等而于此秘密一乘不知所趣。故此行者乃名直过二乘地也（文）法华安乐行品云。此法华经诸佛如来秘密之藏。于诸经中最在其上（文）疏第三云。复次初劫智惠与二乘共行非深般若。二劫智惠尚欤二乘共闻。亦非甚深般若。第三劫等虚空心无边智惠一切二乘不能思议。乃名甚深般若。堪作秘密行阿阇梨也（文）私云。疏第三尚欤二乘共闻者广惠承佛力说二空故云共闻也。然今即上文至第二僧祇乃与二乘异也者。过愚法故云尔。不谓与不愚法二乘异也。等虚空心者第八等空心也。无边智惠者法华云。诸佛智惠甚深无量（文）一切二乘不能思议者。法华云其智惠门难解难入。一切声闻辟支佛所不能知（文）准此释者。若常途诸论（乃至）辟支佛地也一章是唯明第八住心欤。又此菩萨等文又第八也唯独自明了文顺法华唯独自明了余人所不见文故。故知三重秘密是前后一致指法华也。又菩提心论云。今真言行人如前观已复发利益安乐无余众生界一切众生心。以大悲决定永超外道二乘境界（文）此文会第三劫文。第三劫初云复次真言门。故论又云今真言行人也。经云出过二乘疏云真离二乘地。故论又永超二乘（文）论文可通八九心欤。
    故释提桓因等者。抄第三云。准此经文但言释提醒因亲近供养。何故疏言帝释奉草四王献钵梵王请转法轮。今经略故。故智度论云。佛至树下时释提醒因奉上好草执金刚菩萨常执金刚卫护菩萨梵天王请转法轮。如是等各有常法是以疏主引来释此故云释提醒因等（文）私云。经意含四王梵天故疏中举二天欤。或经与释影略互显欤。问。今段成佛者显密中何佛耶。答。凡案一段意初直约行者内证外用叹德。其文可知。后出过下重对显家法身生身赞德也。于中有二。初以显法身极佛同内证初心。故大师云。显教理智法身。是则真言初门（云云）常途诸论证此心时即名为佛者即此意矣。后释提下（疏时大下释此文）以显草座成佛拟密外用德也。故知今成佛是显佛也。故疏十九云。又佛所以自藉此草者除世间憍慢心故。为太子时种种放逸坐卧宝床宝几承足等。若出家犹习之即与本在家无异。此能舍如是事而坐草藉一切人天皆生敬心（文）此释迦菩萨事也。今文同彼故可云显成佛乎。又义。上文明初心现证位为人天所归又同显佛极理而叹内证德也。今文真言菩萨当成四种身之中亦约变化法身赞利他之德也。故菩提心论云。成大毗卢遮那佛自性身·受用身·变化身·等法身（文）前归依今敬礼其言虽同其意是异。谓现当因果内外等异故。问。草座成佛是天台三藏佛。何云密佛耶。答。密成佛又四身别故变化法身用草座何失。或挫显释迦即云变化法身欤。或又密意大日成佛用草座欤。况彼圆教佛虽虚空为座又用草座之义欤。何况灌顶阿阇梨用草座。可思之。问。若尔灌顶阿阇梨授印可时是令弟子成佛之仪式也。何唯华座非草座乎。答。私案。初后夜位内证故坐华座。后朝叹德外用故座草座。可悉之。今疏释内证外用此意欤。阿阇梨住化他门故坐草座欤。故知今经中菩提实义时不用草座成佛外迹可依彼座欤。可寻决矣又疏第八云又为弟子作法时阿阇梨此边藉以生茅使蹲踞而座。阿阇梨亦当座于茅座不得加以床褥之类也。然受用生茅略有三义。一者其性洁净离处乐触可以蠲除行者昏怠恣慢之心。二者是吉祥草以为数坐而证菩提。是故能除一切诸障。三者以此吉祥茅表惠性也（文）私云。今此文世尊者大日世尊欤。若尔成佛外迹可用此座欤。又第十九云。以如来成道时所坐故一切世间以为吉祥。故持诵者藉之障不生也（文）此又大日如来欤。然准下文云。为太子时者释迦欤。若尔第八文又可同此欤。或云。奉草献钵等有深秘释。疏第九六种震动释六根烦恼。准知耳。
    经所谓空性等者。有云。住心论等中以所谓空性等文证第八九二心中以终极无自性心生句为第九简别文。此空性者真如大空性随缘作诸法。故以同文证两心也。其缘起无性中第九心即无性极故以终句为简别矣。（云云）抄云。有云。所谓空性（乃至）身意者第八心也。极无自性心生一句唯第九心也。故大师云。极无自性心一句悉摄华严教尽（文）但第九引上文是为来由。非正证耳。有云。此文通二种心。然于一文上含浅深义。所以六无畏立一无畏三重幻含一种幻。但以终句为简别文。极言显无上故（云云）私云。三义中初义于空性等一文浅深有无未分明矣。（或云）空性等文无浅深而证第九。胜兼劣故。例如慈恩二谛章中云。又上兼下。声闻行缘必独觉法（乃至）上必兼取下。二乘境行必菩萨境行故（云云）又般若寺疏抄中。以所谓空性（乃至）等虚空之文证第八。以离有为无为界（乃至）极无自性心生之文证第九也。准此释者释者离有为至舌身意十七字通二心前后文句各局欤。但宝钥中两所引之。下所引如疏抄上所引与第八所引者同文故来欤。私检引文论八九钥八并第九上引皆除无边至续生之三句。但论钥俱第九增极无自性心生句（又论钥各第八云等同虚空加同字耳）下引除初所谓至戏论之四句以等虚空以下三句退安极无自性心生下更加无边一切等三句具引如是初心已下文矣。倩案以极无自性句为第九简句。钥论是同。但钥下引以无边一切佛法依此相续生文似为别句矣。或又下引为惊觉的据一切佛法生者五相成身等曼荼功德故。上重证时钥论俱不引此文欤。又义。等虚空一句兼八九通句欤。故今所引安极无下也。故上释云。惊一道于弹指觉无为于未极。等空之心于是始起（云云）此释极无云等空。但始起者约已极边欤。非遮第八也。故疏云。空性即是自心等虚空性（文）又守护经开云。空性·等虚空融境智而知一实（文）或又此文空性与等虚空欤。又或云。所谓空性至虚空通二心总句也。离有为下二心别说也。离有至身意第八也。终一句第九也。例如第二劫中觉心所度云微细他缘所度云智障故。故理实细与极细又各分粗细。故大疏抄云六劫。可思之问。若尔第八所度何耶。答。经显文越诸戏论是无间第八心也佛法续生即解脱第九心也。然理实各有断证故。此中十喻者第三劫第八觉也。前十喻者第二劫觉与第三劫第八所度妄俱故云复成戏论也。今第八越彼故云越诸戏论也。越者指第八觉也。又等虚空三字显微细断也。又义。第九证局终一句也。依之疏云。心实际亦复不可得。故曰极无自性心生也（文）又云。行者初观空性时觉一切法皆入心实际（乃至）以蒙佛教授故转生极无自性心。乃至心之实际亦复不可得（文）文意第八心沉心实际万行休息时诸佛惊觉而令转生第九心。故云转生。又云亦复也。转及亦起尽非是示二心胜劣乎。若空性等文通第九则于一重心有转生义耶。但第九同引者。若无彼文则难知无自性心从何心转生。故引为来由也。例如第五心引证。故彼心所引云。又云。声闻所说真言一一句安布是中辟支佛复有少差别。谓三昧分异净除于业生（文）此中声闻所说一一句安布是第四心证也。今再引是来由义也复有少差别。难知与何法差别故。问。迂回直往二机俱以空性为入门耶答或云。然也。渐机今空性者住常寂灭光理性时蒙佛惊即转生极无心然后入秘密也顿机宿善机熟可入密者即成空性心。空性者无始生死我执转融性也。此心不生时难入故以机为空性也。斯则字三谛究竟入字三谛也。宿善位以字空性为门而入金刚宝藏中三点。开藏内见时三点双现前于藏外谈内宝即有次第也。横竖义可思之（云云）问。今此空性无境等义可通觉心乘耶。答。不通也。问。觉心乘毕竟皆空为极不三无得为要。依之大师开题八不空性谈义。宝钥独空虑绝不二无相（文）若尔空性无相等义不通第七乎。答。不通也。其故大师引证其文别故。所以二劫三劫隔僧祇三乘一乘异境行。故疏云。前劫悟万法唯心今观此心即是如来自然智身（取意）若此文通觉心。三劫杂乱十心难辨者欤。但至八不空性等释者彼宗八不空理云八不空性非依今文欤所以宗家第八心独名空性无境心故仍无失。问。大师立十住心专依大日经菩提心论。八不空性又非依今文乎。又虽有第七所依别文兼通此文何失。例如第九心正虽依极无自性句亦通所谓空性等文矣。又空性无境心名虽名第八何遮通余心例如如实知自心矣。如何。答。住心浅深尤可任别凭经论起尽。此文通第七住心优降难辨者欤。但又住心浅深虽依真言经论兼取各宗文理也。故八不空性及一心无相等言依彼宗释义欤。又云。第九引证者如先会矣。或八九一劫故设虽通。此隔僧祇何同彼耶。又如实知自心名虽总即别名。空性无境心称可局第八。例如一道无为心矣。
    上文无量等者。经云。无量如虚空不染污常住诸法不能动。本来寂无相。无量智成就正等觉显现（文）疏第一云。次有一偈半。略答菩提心相貌（乃至）尔时行人为此寂光所照无量知见自然开发如莲华敷。故云无量智成就。此智成就即是毗卢遮那心佛现前故云正等觉显现（文）私云。疏云寂光所照无量知见。同天台四佛智见。经云无量智成就同法华诸佛智惠甚深无量文。又心佛显现义如实知自心义故大师引今经文证第八心符疏意矣。
    前劫悟万法唯心等者。唯心中有他缘觉心。法相唯识是事心也。三论唯心即真心也。相宗遣相证性唯识虽名真理识实性故云唯识。异三论云真理即唯心耳。故知唯识言虽同事理义是别人如先辨而已。
    今观此心即是如来自然智等者。疏第六云。次云离一切戏论法佛自然智。是广叹不思议智而为世间说满足众希愿。是广叹不思议方便○是故权实二惠具不可思议也（文）法华经第一云。诸佛智惠甚深无量。其智惠门难解难入（文同疏云叹权实。智取意）二经意同权实二智俱不思议故云自然智也又一道心中谈法报常住义。故云如来自然智等也。如来自然智者自受用身。毗卢遮那遍一切身者法身也。二身俱常住故云自然及遍一切也。故天台释云。境既无量无边常住不灭。智亦如是函大盖大（文）理智俱常住而冥合如函盖相称也。问。法报常住等义觉心乘亦谈。故疏第二劫文释心主自在文云。以不滞有无心无挂碍。所为妙业随意能成（文）意云。法报同常住故云不滞有无不以身无为报身有为之故。理智俱冥会故。云心无挂碍。故第七叙觉心云。悟心性不生知境不异（文）又嘉祥法华义疏云。内应与法身相应。法身常住应身亦常（文）内应者自受用身也既云俱常。是法报常住义也。又云相应。岂非理智冥合耶。彼他缘心犹成理冥会义。何况觉心乘乎。答。法身常住言虽同理智不二意全别。故彼义疏云。报佛寿量有始无终○初证佛果。是故有始。一证已后湛然不故无有尽（文）虽二身俱常报身犹有始无终也。而今文中如来自然智显报身无始无终故云自然智也。又唯识等论中虽明智与真如平等平等报身唯有为生灭体未及无终谈也。故慈恩三身义云。佛受用身既堕法数。生者皆灭。是一向记。故不可说是本性常。许从因生说是常者违比量故（文）何为难端乎。凡今住心理智俱无始无终冥会一际故。境智俱实相也。境智俱般若也。故疏云。以心实相智觉心之实相。境智皆是般若波罗蜜（文）又宗家叙此心云。似澄水之能鉴如莹金之影像。湿金即照影。照影即金水。即知境即般若。般若即境（文）此等义岂乱觉心乘乎。问。大师引菩提心论心体自如不见身心之文证觉心乘。又嘉祥二谛章云。不见有法出法性者。是名与般若相应（文）既云能照心体即真如。又云不见法性外有能照智法。此等说岂非云境智俱实相耶。如何。答。虽云境智俱实相未谈心境同般若欤。例如智论文云。有为实相即是无为无为相者即非有为（云云）又云。理智不二谈二心虽同影像遮取义两宗是别所以第七心遮心外影像但于唯心位谈理智不二。故疏上文云。觉此心本不生即是渐入阿字门（文）然今心中非但明自心不生。心外影像亦不出常寂灭光。故疏云。以心如是故诸法亦如是。根尘皆入阿字门○影像不出常寂灭光（文）止观第五云。无生教门竖摄因果。其义已彰。横摄之意今当说。大品若闻无生门则解一切义。初阿字摄四十七字。四十七字摄阿字。中间亦然。横竖备摄其文如此（文）既云。横竖备摄皆入阿字意也。渐入皆入义。可思之。问。根尘皆入阿字即事理俱密之义。影像不出常寂是即事而真之谈也。若尔何异秘密心耶。答。境智俱般若之谈虽甚深犹是一乘一如理未及十十无尽说。影像归常寂之义虽希有犹是摄相归性域未入性相历然位也。观夫秘宗意现觉诸法本初不生也。何云入阿字耶。直约诸法令识其心也。岂云归常寂乎。所以皆入不出言显示一心缘起末归一心无相本也。宁及性佛性然六大四曼乎。故释云。今所言色者非诸识所变影像（三乘色）非一心缘起色（一乘色）性佛性然四曼法佛法尔三色（文真言色也）。
    以此中十喻望前十喻等者。钞第四云。疏以此中十喻等者。初劫第二劫十种譬喻乃成戏论。今此中十喻复为对治前劫心没实际欲令离有为界故。观此十喻亦成戏论。今时等虚空性俱不可得故云越诸戏论（文）道范云。此释意以此十喻者第三劫十喻。望前十喻者前二劫十喻也前二劫十喻没实际。为对治之观此第三劫十喻。尚对前十喻成能所。故成戏论。释欤。谓即空·即心·不思议三种幻粗·细·极三妄如次能所治也。若三劫十喻为戏论者。何心为能治耶。即以等虚空性俱不可得为能治也（云云）或云。以第三劫妄执云戏论。故次下云第三重百六十心烦恼业种除（文）是即越诸戏论意也。或云。第二劫十喻觉望第三劫觉降戏论。非妄执也。或云。前位觉即后位迷故俱无相违耳。问。四义俱未审。先抄义不明。二三劫相望时。何忽第三劫十喻云戏论乎。次义非理。十喻望十喻成戏论义何忽云妄执耶。作释合经其文别。何以下释成上义耶。次义非理。此中十喻者第三劫。望前十喻者第二劫。不顺缀文。若如成者应云以前十喻望此十喻成戏论也。后义不然。真妄一体则何分能越所越耶。诸义皆非理。如何。答。诸义皆非无理。抄意得缀文起尽。故意云。以此第三劫十喻望前初二劫十喻成戏论。此复成戏论也（为言）更述抄意云。初二劫十喻望第三劫成戏论义也。所以观此十喻者指没心实际前二劫十喻也。意云。今此第三十喻复观此没实除前十喻亦成戏论也（为言）初二劫妄执既戏论故望彼云亦也。若不尔者违下今时等虚空性等文。故等虚空性是第三劫十喻故。又是能越心故但会难者前劫十喻属戏论。是不断极细故。其戏论者妄执也。又第三重微细等释虽文在下意指上文也。合经属后者举前意为来由耳。佛树牙生偏当等虚空等文故。次义甚深所说义理相顺何拘缀文。依之唯识论云不可随文而取其义。十地论述随声取义有五种过（云云）宗家判如文取义三世诸佛之怨（云云）所以此十喻所望也。前十喻能望也。以此十喻（于）望前十喻（于）可读也。又实范点云。以此中十喻（于）望（连波）前十喻复成戏论（云云）后义相望不定故。一时具二义也。故释论云。复次觉与不觉是一味故（云云）上诸义任意取舍。但案宗家意第三劫中有二种心。故一道心十犹属戏论。故以第三劫十喻云复成戏论也。故大师叙一道心云。前劫菩萨作戏论。此心正觉亦非真（文）此释依今文起尽。故意云。第二劫菩萨望第三劫觉属戏论。准知于第三劫中第八望第九非真是戏论也（为言）故文点云。以此中（乃）十喻于望（礼波）前（乃）十喻复成戏论（云云）意云。于第三劫中八九十喻相望第八成戏论故云越诸戏论也（为言）越诸戏论文虽通八九今显第九胜第八矣。次下云微细百六十心者重成第九所度边也。所以极细中分粗细故立微细名欤。若不尔者所越戏论可非极细妄执。何故疏第三云。此空智生时极无自性心生也。但知心垢尽处戏论不行。即是第六无畏依（略抄）既极无位云戏不行。即知一道心犹戏论也。理实言之极细妄执是障二心故。一道心虽断一分极无障犹在故。一道十喻亦成戏论也。又义。如下辨。问。第二劫唯六喻。何云十喻耶。答。十有增减十故初二劫五六喻皆云十喻也。故疏第三云。然统论此品中十缘生句略有三种。摩诃般若中十喻亦具含三意（文）又法无畏释云。法谓十缘生句也（文）初劫五喻非名十缘生句乎。
　　第三重微细百六十心烦恼等者。或云。一道心所度也。其故所谓空性（乃至）舌身意文第八说文。极无自性心生句偏在第九。即知第八说文中第九义未终。前所举妄执唯可第八所度欤。或云。所谓空性等文亘二种心。八九有浅深。越诸戏论文又可通二心所度也。私一义云。但第九心所断也。谓等虚空句对前望后含无间·解脱二义。前越诸戏论者第八无间道断极细粗分也。若对彼今等虚空成第八证理。有智契空理故云等虚空也。若望后佛法而生句又为第九无间道。断极细中细分故云微细。犹如第二劫中他缘所度云智障觉心所断云微细也。佛法而生是第九证理故。故知种已上释等虚空以虚空似烦恼灭无欤。复有下释无边以下文也。但至云第八所引中间文者。作释引证依义理浅深不云文言交杂。今经第十心在八九前。又菩提心论七八引证未必文前后矣。又大师处处释。第八第九同云等虚空心。八九同引此文通二心义显然者欤。问。下云于业烦恼解脱非第九所度耶。答彼广通三妄。烦恼即知佛事故。例如云一心流转作四相故（云云）。
    业寿种者。疏第一云。蕴阿赖耶业·寿·种子文智证大师释云。业寿种者。约第二识有三相。谓自相·因相。果相也。开因相为二。谓业与种。所谓业者身口意不清净业也。言种子者痴爱因缘也。言寿者酬因所生之果报识故约第八梨耶立种子及果报二名也（文）私案。业者业种子。种者烦恼种子。寿是总报体。皆在赖耶识。故知今业果可通二种生死欤。问。第一卷释缘业生云。痴爱因缘造不清净业生六趣身（云云）此但分段业果。何通变易。况彼华严犹云若依圆教不说变易等。期即身成佛行者受变易乎。答。上缘业生者分段烦恼业现行并别报故在前六识。今业寿种是种子并总报故在第八识。然今宗三妄顿断故极细断时烦恼障一时断。故二种生死业种等又顿离也。但上举分段者真言行者无始本具边虽有变易业果非三妄渐故不云受变易。粗苦先尽细苦显云变易也。今既顿断故。分段尽时即变易无故。成即身成佛义也。华严又一断一切断故云但分段身穷于因位也。但初劫文拔业烦恼株机等者。虽同时断寄如常且作次第说也。况第一释云。二乘虽破三毒亦不了了尽（文）分段业烦恼种子实极细断位可断尽欤。若今教即身成佛故不存变易业果者彼业果终不离。况极细法执故变易烦恼乎。若尔劣如常断。又虽有彼种不可云受变易。地前凡位无漏未起故。初地以上无漏虽起非变易业欤。非有分别无漏故。又缘助烦恼已断故。又虽有微细妄执非二死缘助惑欤。又义。但分段业果欤。智证释云六趣业。故又普观释云。其实二苦通依一切本末不觉（文）又香象释相续业用通五意故。或智证释以现行显种也。普记等约助发润欤。问。等虚空是初地菩提心平等种子。何云业寿种除义。佛树牙生又二地以上大悲为根。何云极无自性心耶。故疏第一云。今修平等三业清净惠门一切蕴阿赖耶业·寿种子皆悉焚灭得至虚空无垢大菩提心。一切如来平等种子从悲藏中生法性牙。乃至茎叶华果遍满诸法界成万德开敷菩提树王（文）此文明镜者欤。如何。答。业·寿种除释等虚空文非无依冯。疏第一云。即时人法戏论净若虚空。成自然觉不由他悟（文）以上二句准等虚空以下二句似无边已下也佛树牙生者虚空无垢菩提心也。心因句中有短三心等故云芽也。虚空无垢又业·寿种除义也。又义云。如能难。长十心时种子为因牙等为根。故疏下文云。初地为种子二地为牙三地为□（文）但今释中不举平种者经疏影略。经举菩提心种子疏示所断妄执也。或除字平等种子欤。若不尔者如伊兰种生栴檀牙。如何。又大师引证者为证惊觉义引此文矣。故惊转入秘密故云牙生也。又义云。经文依此相续生文通种牙欤。疏家宗家互欤。杂问答云。问。何故先住此不生理。答。是虚空无垢大菩提心之地故。亦一切如来平等种子故。所以真言行人从初发心住金刚种性。时即法性之芽自此而生万德之果于此开发。开发故先住之（文）私云。此文证二义。万德果者心果德。故宝钥释第九心云。初心之佛其德不思议。万德始显一心稍现（文）是证初义也。又云。三密功德云万德果。故同释叙显密异云。心外珧垢于是悉尽。曼荼庄严此时渐开（文）是证后义也。或云。准释论中云从无明种出觉知树则业种生佛牙欤。疏第一云。离因业生佛树牙生（文）思之。
    既不坏因缘即入法界等者。因缘及生灭释经有为法界及不生灭释经无为也。不坏不动即入即是释经离字经中明舍离前劫隔历三谛故云离有为等。疏中明今心不思议三谛故云即入即是也。故天台释云。隔历三谛是粗法也。圆融三谛是妙法也（云云）又云。始自华严终至般若但为次第三谛所摄。今经会实方曰圆融（文）私云。以华严为隔历欤今疏异耳。问。有为无为是事理真俗法也。何云三谛耶。答。二谛三谛开合不同一法二义差别。故疏第三云。今此境界○而形声宛然即是法界。论幻即幻。论法界即法界。论遍一切处即遍一切处。论幻故名不思议幻也（文）私云。幻·法界·遍处如次假·空·中三谛也谓。幻是假有义。法界即空理异名。中道遍二谛故云遍一切处也。前缘起·法界如次俗谛·真谛也。二谛门合假空为俗以中为真谛也。问。不思议幻者但约假谛。如何云三谛耶。答。一假一切假故以空中即假谛故云不思议。空及中相即又尔也。故疏第三云。若于一念心中明见十缘生句义则上穷无尽法界下极无尽众生界其中一切心相皆能了了觉知以皆从缘起即空即假即中故。故曰如实遍知一切心相（文）又天台止观第六云。无明一念因缘所生法即空即假即中。不思议三谛一心三观一切种智佛眼等法耳（文）故大师二教论中叙第八心云。此宗所观不过三谛。一念心中即具三谛。以此为妙（文）问。经离有为无为界者中道正观离真俗二谛义故。故疏第三云。以此中道正观离有为无为界极无自性心生（文）若尔别教离边中道。何云圆融三谛乎。答。疏下文以不思议中道遮隔历二谛也。所谓圆融隔历同虽明三谛且约中道二谛显其义也。又圆融三谛虽俱体俱用中为经体。故释签第一云。问。虽辞异意同空假如何得为经体。答。既是不思议空假还指空假即中。中为经体。中既空假亦指于中。三谛无非遍一切处（文）何况中道正观既云极无自性心第八心既圆融第九心还隔历。
    若如来出世若不出世等者。钞第四云。一切诸法住阿字本不生中若佛出世若不出世其性常住离于造作故曰诸法法尔等（文）大日经说真言相云。若诸如来出现若诸如来不出诸法法尔如是住。谓诸真言法尔故（文）疏第七云。此意言如来自证法体非佛自作非余天人所作法尔常住。而以加持力出兴于世利益众生○如来无碍知见在一切众生相续中法尔成就无有缺减。以于此真言体相不如实觉故名为生死中人。若能自知自见时即名一切知者一切见者。是故如是知见非佛自所造作亦非他所传授也（文）私云。宗家第十心引此文。今如实知自心义同故引合也。释大衍论云。六者非作非造自然意。谓欲显示一切诸法有佛无佛相熏相生无断绝义。法尔道理性如是故（文）此释会今文欤。
    如般若中一切法趣眼等者。抄第四云。言一切法趣眼等者。一切法者般若中从色等历法是也。趣即归趣。谓一切法皆归趣于眼处即法界也。是趣不过者无有出过是处者也。大品云。云何菩萨摩诃萨得阿耨多罗三藐三菩提时为众生说色趣空说受想行识趣空乃至说一切种智趣空等。何以故。是色空相非趣非不趣。乃至云一切法趣空是趣不过。何以故。空中趣非趣不可得故。又论。问曰。般若波罗蜜非趣非不趣。须菩提。何以故。问。行般若者趣至何处。佛何以答言趣萨般若。答曰。外道言说法从因趣果从先世入今世从今世趣后世。破是常颠倒故言无趣不趣。此中须菩提以着心问。佛以无著心答等（文）私云。宗家以今经文证第八心。疏家以般若经意作释。相违如何。答。经论文理随宜。若尔般若何背第八心乎。疏第三云。如说极无自性心十缘生句即摄华严般若种种不思议境界（文）第九心犹摄般若。况第八心乎。或又此文证第九心故依般若欤。下文分明故。止观第四云○若得此意初心凡夫能于一念圆弃诸盖。故大品云。一切法趣欲事。是趣不过。欲事尚不可得。何况当趣不趣。释云。趣即是有。有能趣所趣故即辨俗谛。俗事不可得即是明空。空中无能趣所趣即辨真谛。云何当是趣非趣即是辨中道。当知三谛只在一欲事耳（文）私云。准此释者趣是有也有能所越故即俗谛也。经一切法（乃至）更无去处也次是故（乃至）眼尚不可得者是即明空。空中无能所趣故即真谛也。何况趣非趣耶者即是辨中道也。此文有双非双照中道。谓趣不趣如次有空故亦有亦空中道也。又互夺两亡故趣不趣如次非空非有中道也。当知三谛只在一眼中耳。耳鼻舌身意等应准知之。故云亦如是也。大师以此离眼耳鼻等文证第八住心。甚有深意矣。彼宗一心三谛为极故。问。大品文并止观释三谛义宜然。今经云离眼等未闻三谛义。如何。答。谓以大品文合今经意。趣眼是有义释眼字。眼尚不可得即空义当离字。何况趣不趣并同离眼二字。故知开为二谛合为中道也。或又三谛俱在眼一字中以眼耳等各三谛归第一实际故云离也。故次为释极无重示此意云一切诸法无不从缘生者者假谛也。若从缘生即无自性者空谛也。若无自性即本不生即中道也。疏第七释阿字有空不生三义中云又不生者即是中道（文）本不生即是心之实际者。天台虽明圆融三谛以中为经体故云不生即是心之实际也。玄义云。正指实相直为正体（文）释签云。既是不思议空假还指空假即中。中为经体（文）又三谛是能依别义实际是所依一心也。故疏第一云。又复从缘生故即空即假即中。远离一切戏论至于本不生际。本不生际者即是自性清净心（文）弘决（五）云。心性不动假立中名。亡泯三千假立空称。虽亡而存立假号（文）此中心性者今心实际所依□体也。经中离字也。不动已下三谛别义故皆云假立也经眼耳等文也。二义虽异心实际为极故云离也。
    行者得如是微细惠时等（乃至）极无自性心生也者。住心论中以此文证第九心。此文有多意。如是者指前言也。微细惠者空性心即第八心也。所以观一切法（乃至）即是心之实际者重述前段意为后心来由也。前引大品成天台一心三谛义毕重举其意为极无起因也。心之实际者或中道或所依一心义如先成今心实际亦复不可得者。前一道无为心理无自性故起事事无碍故云亦复不可得云极无自性也。依之金师子章释第五圆教云。情尽体露繁兴大用。起必全真。万像纷然（略抄）大师引菩提心论万德斯具妙用无穷证极无良有以也。繁兴大用万像纷然二句逆次配论二句矣。心实际无自性而起事事故云起必全真等耳。故知心实际亦复不可得文正释极无自性心生句也。是即第九心也。故下释云。行者初观空性时觉一切法皆入心之实际○尔时十方诸佛同时现前而劝喻之。以蒙佛教授故转生极无自性心（文）此释意者入心实际是第八心故。又云。如是牒已成义指例未成法之义也。前已成第八心毕欲今更成第九心故。微细惠者极无自性心。于前空性等文有二意一有为无为相即是天台圆融三谛也。二缘生无性义即华严法界缘起也。抄第六云。又云。行者得如是（乃至）心生也（云云）是当当华严法界缘起义（文）所谓观一切染法等者染净诸法俱有缘生无性义。故大师引菩提心论夫迷之法从妄想生（染法缘生）妄想止除种种法灭（同无性）从真起用施诸法门（净法缘生）达于彼岸法已应舍（同无性）之文证第九心同今文耳。故知一段文皆正证第九也。次下释此心云。若住不思议地时不着于有为无为（云云）又义。一章文皆悉释极无自性一句故证第九而已。故宝钥下云。善无畏三世故说此极无自性一句悉摄华严教尽。所以者何。华严大意原始要终明真如法界不守自性随缘之义（文）问。准华严释义真如随缘义是三乘真如缘起而非一乘称性具德。故探玄记中立十重唯识云○六转真成事唯识。谓如来藏不守自性随缘显现八识王数相见种现。七理事俱融唯识。谓如来藏举体随缘成辨诸事。其自性本不生业。即此理事混融无碍。是故一心二谛皆无碍。故起信云。依一心法有二种门皆各总摄一切法（已上约终教说）八融事相入唯识。谓由理性圆融无碍以理成事。事亦融互不相碍。或一入一切一切入一无所障碍。九全事相即唯识。谓依理之事事无别事理。既无彼此之异合事一即一切。十帝网无碍唯识。谓一中有一切。彼一切中复有一切。既一门中如是重重不可穷尽。余一一皆各如是。法性圆融故令事相无碍（此二门约别教取意）此文中以真如法界随缘义为终教以事事圆融为圆教。大师何违本宗义以三乘教义成一乘义理。谁信用耶。答。有二意。一云真如法界随缘义者。是一乘无尽法界缘起非三乘一相真如缘起也。故复古记下云。太一云。一乘缘起自体法界不同大乘缘起但能离执断常诸过示。此宗不尔一即一切无过不离无法不同也（文）华严玄门云。若二乘教辨即异事显异理。若此宗即事是理等（略抄）华严问答云。三乘缘起者缘集有缘散即无。一乘缘起即不尔。缘合不有缘散不无（文）寿灵云。三乘一相缘起。一乘无尽缘起（云云）准此文。今法界随缘者一乘无尽缘起也。二云。彼宗虽云无尽缘起是一心缘起未及三密无尽缘起。故云真如缘起也。又虽以理成事故谈事融未明性相历然事常故。故先德云。显一乘一心缘起谈非性佛性然四曼（取意）般若僧正疏抄云。一道无为与极无自性住心文相交难见别意。一道者佛知见即佛性。此佛性自性清净故云极无自性也。譬如。金真每值阿练其形万差而其性不改也。问。尔者可云极有自性住心。何云极无自性也。答。其摄相归性尔云可也（文）宝生御房云。又直因净菩提心照明诸法故少用功力便得除盖除三昧见八万四千烦恼实相成八万四千宝聚门初发心时便成正觉。得如来一身无量身。初位得后位功德犹论明昧是法华等显一乘教相也。或已开净知见照法性圆融解脱一切业烦恼时即知一切业烦恼。时即知一切业烦恼无非佛事本自无有缚令谁解脱耶。一断一切断一成一切成在于一地普摄一切诸地功德。因果无二始终无碍。犹明从微至着阶位渐次有次第行布等是真言浅略。华严等显一乘表德教门断惑证理行相也。今真言秘教金刚一乘表德教门曰能治道品是一一行者本有内证秘密金刚智印。论所治惑障即一一法佛法然自性三摩地密印标帜也。何舍何取哉（文）。
    此心望前二劫等者。钞第四云。此心望前三劫等者。三字误书。谓此心属第三劫故○第三劫极无自性心生时如莲华盛敷故云望前二劫等。言若望后二心等者。此心喻八心中第五华种心第六成果心。后二心者第七受用种子第八婴童心也。望此二心名果复成种。复能与彼后心而为种故（文）于业烦恼解脱即是如莲华开敷。而业烦恼具依即是果复成种也。又解。此心是三心中菩提心。望前来二劫论时。当第三劫如莲华盛敷。望后二心即根与究竟。此菩提心却为因故云如是初心佛说成佛因也（文）朝誉述抄意云。前二劫者指初二劫也。根与究竟者以极无自性心为因句时。次以蒙佛警更增进心为根句此即金刚心一念也。后以成正觉位心为究竟句也。然显教意见今之第八地心为果位。前二劫显行满升此地故。今教以八地已上乃至十地心为成佛因初心佛矣。密教行始成八地故此约说三祇渐行而论。若据实寻其行者初地已上可云成佛因。故疏第十一释初地德云。平等清净离诸分别。剂此名见菩提之心为初成佛种子也（文）皆是密教行大空三昧故。故疏第六云。如上所说一生补处及八地三昧是约教道法门作如此说耳。然秘密乘人于世谛中即能通达第一义谛者从初发心时即具行大空三昧。其谓不然则于一生之中不能顿满诸地也（文。取意）私云。抄约十心或约三心。二释中述后释意也。今谓不尔。抄师于出世间心生疏释存三劫地前地上二意。今释何必云八地已上菩提心句耶。又大师住心论第九引行者得如得（乃至）佛说成佛因疏文注释云。前二劫者指他缘一道二种住心。后二心者示真言门根究竟二心（文）宝钥中引经如是初心（乃至）而业烦恼具依文。与住心论少异。彼不引于业烦恼等二句也。于此释异义。或云。第二第三劫中各举初摄后云二劫也。意于前二劫中极无自性心如莲华盛敷也（为言）故以论上文云。是因是心望前显教极果。于后秘心初心（文）既显教中有极无故。或云。以他缘·一道二心云二劫显中间觉心非三劫义欤。释二劫者二种住心之故。或云。第二劫举他缘摄觉心第三劫唯取一道能所相望异故以一劫半云二劫也。半劫又一劫摄故。问。在第三劫指前二劫。应是初二劫。例如上文云前二劫中虽云度二乘地等。又望初劫未敷莲第三劫总应云开莲。若尔相对初劫。万可入前劫。故知抄义合疏意。如何。答。宗家释义深冥疏意。总持字义依处随义可取文义。前三劫相对今十住心相望也。又初劫中湛寂证寂相望而分水中水上之未敷莲。准知今第三劫中一道极无相望而别未盛已盛之开莲华故疏第一释无量智成就文云。尔时行人为此寂光所照无量知见自然开发如莲华敷（文）此文说第八心。故今卷中引此文合所谓空性文。无量智者同法华佛智无量义。无量知见当彼经四佛知见理。然但云莲华敷不云盛敷。故知于第三劫内开敷盛敷相望也。重意云。前三义中初义望字违上此心言。不顺下犹如等文。大师释又望前显教者。对极无指一道等云前显教欤。若尔何为证矣。次义又非理。何唯举他缘一道不举觉心乎。若又摄觉心者非二劫欤。故第三义为胜。上下文符顺故。随又前诸难无故。
    世尊以十方三世佛为证等者。释心云。极无自性心望显极果。于密初心之义以十方佛说而证之义也。故住心论九云。是因是心望前显教极果。于后秘心初心。初发心时便成正觉宜其然也（文）此意十方佛说中且以报身所说华严文证显果密因之义也。即以此义开示众生云一大事因缘。又云净知见也。故知以华严文而证显果为密因之义。源出大日经说。非大师私义耳。问。今释同法华中以大事因缘说四佛知见。何云显果秘因之义耶。答。随义转用矣。
    行者解脱一切业烦恼时等者。自此下重释经于业烦恼等文。已上再释经上二句也。此中有法譬法说中初释初句即知下释而业下句。本自下二句如次释成上二义。莲前文两次读之。如良下譬说有二种。初譬中变毒为药如次喻脱烦恼时即知佛事。用除众病一句通应譬本自下二句。又义。以譬二句对法说二二句。各逆次配矣。又如下以譬二句对法说四句而两次配之。又或此譬却显前开华成种之义。而万像具依同果复成种之意。故若依后意可云万像即空耳。演密抄第四云。知一切业烦恼等者。据事则凡情谓之尘劳圣智达为功德。约理则本离尘染。然与一切烦恼为依故以变毒·虚空二喻而相况尔（文）实范注云。私案变毒喻事虚空喻理（云云）阿字义第四（实范）云。又云。虽解脱一切业烦恼者。行者得此心时即名之为明。明来暗谢故。即是无明灭则行灭（乃至）生灭则老死灭等名为业烦恼解脱。又云。而业烦恼具存者。净名经云。不断无明而具明达之智。又云。众生未成佛以菩提为烦恼。菩萨成佛时以烦恼为菩提。故华严疏显三毒相普有正法。彼有五义。一当相即空。空故是道。非谓此三即是佛法○（般若）二约幻用摄生。亦非即是○（净名）三在或用心○观心为道亦非即道（浴流）四留惑润生长菩萨道。亦非即是○（净名）五当相即道。不同前四。不思议故。今第五义正与此同。故无行经云。淫欲即是道。恚痴亦复然。如是三法中具一切佛法即斯义。又如虚空出过众相而万像具依。故下经云。虚空无垢无自性○（云云）具可见之（云云）私云。觉怨并实范其意大同矣。菩提心义第三云。私云。欲入第三劫时先观性空无相菩提超第三重无明极细妄执证得极无自性瑜伽之心名超第三劫行。约所度惑名第三劫行。约所证法名净菩提心○真言初住于一分无明不断而断名超第三而极细妄执。然犹有四十一品无明故云解脱业烦恼而业烦恼具依。变毒为药。即是初住以上法性同体之无明也。不断而断断而不断故云解脱而具依也（略抄）大师守护经释下云。一切义宗经云。大圣说空法远离于断常。案上来文显家之佛滞断常二行未出业烦恼之苦依。故大日经中说如是初心佛说成佛因故于业烦恼解脱而业烦恼具依等。华严·宝云等说应机之假佛未许究竟圆极之真佛（文）私云。而业烦恼具依义疏释与大师释是异。各据一义影略互显欤。自宗十地有本有性德修生显德二义。疏家约本有无垢十地故。无间道地前诸惑断尽故。疏第三云。但知心垢尽处戏论不行即是第六无畏依。更欲如何表示耶（文）解脱道初地开宝聚门悟。故今文云即知一切业烦恼无非佛事（文）不同天台法性同体惑也。又宝钥云。心外矿垢悉尽曼荼庄严渐开（云云）大师据修生断惑十地故云滞断常二行也。所以菩提心论十六分明昧大日经疏第四微细妄执等是也（西谷义也）或云。修生十地有有惑无惑义矣。宝生御房义云。夫真言地前者是竖义也。地上横义也。依十住心论前九种住心皆是因也。是地前也。第十即果也。即地上也。竖论次第浅深皆是真言地前行相也。横观智智平等即地上行相也。又义疏中释今经文有二意。一者此心（乃至）成种文似释如是初心佛说成佛因故文也。上二句反显下两句顺成。以此心两字应流下二句矣。或读文点皆为顺释。谓如是初心佛成佛·因说。上二句释成佛义下二句释因义也。故住心论中引疏今文合经局成佛因文矣。于业下文下别释。行者已下文是也。故疏第三引今文云如前所说解脱一切业烦恼等除初二句矣。但佛说两字广贯下文故再释欤。二者于业已下文又为所释也。置故字以反顺义成上佛因之义故。所谓上先作盛敷成种释合解脱具依等经。故抄上释云。于业烦恼解脱即是如莲开敷。而业烦恼具依即是果复成种（文）大师守护经释同此意矣。意离地前三妄故云盛敷。地上微细未断故云成种。宝钥云。望前显教极果于后秘心初心者即此意矣。次行者以下释更述别义也。若依顿证人。微细亦初地尽故云尔欤。前义约渐证人兼显显密差别欤。大师显密分别为要但依前义也。若尔依后义不成佛因义乎。谓知无非佛事即顿证之因故云成佛因耳。但疏下释。不思议幻义下句显故尔也。意异矣。大师释不引释不引尽欤。或又约显果后惑不存故云无非佛事。依密因后惑未尽故云果复成种。前后相成而成一义矣。或又释论中熏离·熏俱作二释。今释当第二是一味故释欤。问。无非佛事悟唯在诸惑断尽位耶。答。准释论染净始觉悟可尔欤。故仁王经云。菩萨未成佛时以菩提为烦恼。菩萨成佛时以烦恼为菩提（文）又准同论五重问答明无明义者分分可开此悟欤。问。经如是初心等者宝钥云。初发心时便成正觉宜其然也（文）以真言深位初地同华严浅位初住。岂夫可然乎。答有人云。秘宗又立四十二位。故彼宗初住入此宗初住也（云云）私云。不尔以同位寄同者浅深犹难辨。所以彼显极果同密初心。故彼具文云。是因是心望前显教极果。于后秘心初心。初发心时便成正觉宜其然也（文）既云极果。显初住乎。又释第八心云于诸显教。是究竟理智法身。望真言门是则初门（文）但初发心时便成正觉者。指今经如是初心佛说成佛因文也。何云华严文成秘宗义。便如智论是助佛道初门之文矣。问龙树付法亘显密报佛唯说显故相例不齐。故大师虽智论为显密差别之证。华严不尔。如何。答。传持龙树既知密。能说如来不思秘。故大师释云。应化如来秘而不谈。传法菩萨置而不论（文）楞枷我乘内证智可引作证。况大师处处释中以释论所引大本华严成显密义毕。但初发心者如云初心未必发心住欤。或随义转用矣。
    若住此不思议解脱时等者。极无自性心在初地故云住不思议等也。故下文云。转生极无自性心至不思议地（文）问。不思议解脱何必地上耶。第六无畏云不思议幻。故设虽地前何不云不思议乎。答。既下文云不思议地岂非初地以上乎。今文意回向满心垢悉尽入初地时。开一切业烦恼无非佛事悟。故云不思议地也。故疏第七云。若到修行地授不思议果。此修行地即是净菩提心初法明门。例如声闻见谛已后复入修道位也（文）此文分明矣。但至不思议幻者何云地前耶。故疏第三释极无自性心云。即是真言行者虚空无垢萨提心也（文）又云。如前所说解脱一切业烦恼而业烦恼具依即不思议之幻也（文）非指今文乎。
    文永三年七月四日于高野山文六堂僧坊草了是偏为绍隆佛法回向菩提而已。
    金刚资赖瑜（生年四十一）

第0章 大日经疏指心钞卷第十三（毕）
第0章 大日经疏指心钞卷第十四

　　

第0章 疏卷第二之七

    统论三劫始终等者。且约大师十住心者有多意。或唯蕴无我为始。极无自性为终。上三劫文各存二意故疏云。越世间三妄执出世间心生（文）约出世间心论三劫故。又云。持齐为始极无为终故上文中一毫善为始。下文中世间八心为一毫善。故持齐为始。又上文云。若住此不思议解脱时是真阿罗汉（乃至）应受广大供养（文）故极无为终也。又云。正唯蕴为始兼摄人天。第十心为终也（观抄义）私云。始兼正如观义。终又有兼正。极无为正秘密为兼。上三劫中第三劫摄秘心初劫除世间心。下六无畏举世间心无秘密心。故前后合论始终各有兼正耳。或始可通第一心。彼又有知过义。故宝钥云。九种心药（文）。
    在石矿之中者矿薛峋云。侯猛反。铜铁石。祝尚丘云。金玉未成器。矿古猛反。金璞金玉未成器（云云）私云。矿字相通也。金玉中今取玉边为喻矣。
    譬如收彼顽石置在家中者。问。譬说中既无此意。何合说中示此义耶答。今文中譬合互显圆世间三心也。故有此句。所谓合中。是故诸善知识才见众生世间八心（乃至）遇便识之者第二持齐也。诸佛菩萨亦尔（私云。对前譬说云亦尔譬中虽无文有意故）久已证知（乃至）方便诱进令受三归如前已分别说譬如收彼顽石置在家中者第三婴童心也。受三归戒。是护戒故。前譬中此心无文。又譬说中。犹有如意宝在石矿之中（乃至）与瓦石无异者第一羝羊心也。此文无合法故互显圆三心耳。
    次以三种三心等者。有人云。见·修·无学三道云三种。此三道各有越三妄之心故云三种三心。但云拔业烦恼者举无学三心显余二三心也（云云）信证僧正义云。第一僧祇内三种三妄执如次见·修·无学所断也。声闻·缘觉。证寂然界三乘人各经同三道断彼三妄。然声闻空我故摄唯蕴无我。缘觉与寂然界空法故摄拔业因积（云云）私云。此意三乘云三种三道云三心欤。观抄云。三乘心三种三心。三种即三心也。又有义同第二义也。私云。第二义违住心浅深。见道·三果是唯蕴心。无学拔业心故。第三义唯三乘心可云三种心后三字无用乎。初义无难欤。
    尔时生于佛家等者。此文有二意。或摄秘密或属极无自性心。合灰水使净生于佛家合在憧雨宝之故。即知极无唯在地前也。地前地上是显密界畔故。故宝钥释显密异云。心外矿垢悉尽曼荼庄严渐开（云云）又云。显药拂尘真言开库（私云）。悉尽者依疏极净文欤。渐开又雨宝义也。疏云。从初地入金刚宝藏（文）若不开何入矣。重意云。入秘心迂回直往二机异。今文明渐机入密。若行者已下述顿机入秘也。直从真言门直字此意矣。所谓迂回直往虽巧度拙度不同俱入初地金刚宝藏故云获宝无异路也。意渐顿修行虽是显密异路入初地时同得三密宝故无异路也（为言）后义意若行者已前文皆明显乘行也。巧度拙度相对分明故。况复三劫各置次言简滥若生于佛家文更明直言初地。何不置次言乎。又结文以此因缘故堪受世间广大供养也者又非释经世间宗奉常应供养文乎。上疏文见叹极无德。故即知今文成极无义理也。但至合譬二重者于极无有断惑证理二重。无间·解脱如次地前地上故。然次生极无自性句虽通断证总句且约断惑边合别譬也。又大师释者。大显密对辨时虽云拂外尘于显中断证异故非无得宝。故宝钥叙第九心云。初心之佛其德不思议。万德始显一心稍现（文）又第九心引菩提心论万德斯具妙用无穷文为证矣。此等岂随分非开宝乎。然犹望三密宝时彼非真宝故云未开藏也。又于初地位有遮表。显乘极位寄同秘密遮情故云雨藏。一心三密虽异同初地位故。上文云至到一处。非所得宝是一也。又舟车神通顿渐异故云巧拙难易。然俱度五百由旬同路。故云无异路。非全得一宝也。又暹僧都云获宝无异路者。谓是菩提心本末因缘故云尔。如云汝等所行是菩萨道。若依常途不得云此浅略大秘密（文）是以开曾意云无异路。海云。彼诸乘各各有所至果殊故云无异。非言一处也。大师言。所乘各异所谓亦异（文）以为证（云云）。
    此经从浅至深（乃至）我今悉开演也者。住心论第十云。心续生之相诸佛大秘密我今悉开示者即是竖说。谓从初羝羊暗心渐次背暗向明求上之次第。如是次第略有十种。如上已说（文）私云。疏家以心续生之相文成三劫从浅至深之义。宗家以彼文证十住心续生次第。故知影略互显欤。又疏上文中以此文成八心等续生。宗家以八心三劫文成十住心续生次第。疏家宗家成一致非相违也。故疏第一云。已下答心相续义也（文）大师住心论第一云。善无畏三藏释云。从此已下十种住心佛答心相续之义也（文）疏十心文释十住心住心给。可思之。疏家意八心三劫中存十住心。故俱以心续生经文成义也。或又疏中十心云续生。论中十住心云心续生。各据一义耳。
    经信解行地观察三心等者。朝誉义云。经心。信解行地观察三心等者正指八地已上云信解地。经出过一切声闻等已下文说八地上。故但疏云。此经宗理实净菩提心已上十住地皆是信解行地也。为证初地已上皆信解地引毕严经文。经观察三心者。若通论则初地为因二地上云根八地上为究竟。又一一地皆有三心。经依此义于八地上云观察三心也。经建立十心等者。若通论则十地相望论十心。而一一地无边智生。又付一一地各有十心也。经心正说八地上。疏主以实义云初地上信解地也。引华严·佛性等显教成真言十地。显密虽别十地功德是同故（云云。教相抄）私云。此义心经信解地者说八地上。故三心十心又约短八地上心也。疏言初地上者以实义约长短三义作释也（为言）觉心义同之。证僧正义云。今十住心者从粗至细从浅至深本末合有十心。前九种合为六无畏位。第十中门十地总为真言门。十六重玄义横竖统摄十二部经。则旋转无尽。是名诸如来次第证入大悲发生三摩地。菩提心论立三种。行愿者大悲。胜义者深般若。于中有二义。依教相遮着处。约空性旨直悟心性也。三摩地者自心本有实德。九种住心在胜义门。次第遮情义。秘密庄严是三摩地门实义。又释论五翻问答次第浅深道理炳然。疏第二云。如前所说种子根□等及归依三宝为人天乘。乃至又云。空性即是自心等虚空性（乃至）影像不出常寂灭光。故曰无相（云云）是天台常寂光境界是也。又云。行者得此心时（乃至）同会一处者亦彼宗意耳。又云。行者得如是微细惠时（乃至）故曰极无自性心生也（云云）是当华严法界缘起义。又云。真言门行菩萨等（云云）又云。信解行地观察三心等者真言也。以续生分位配立诸宗疏家意趣显然（取意抄）私云。此意三劫十地是地前地上不同显教密教差别耳。宝生御房义云真言地前地上是异显教也。夫真言地前是竖义也。地上是横义也依十住心论者前九种住心皆是因。皆是地前也。第十即果。即地上也竖论次第浅深皆是真言地前行相也。横观智智平等即地上行相也（文）般若僧正释云。问。论文然。今如上九种住心各第十住心亦有耶。答。第九极无自性心文之次云。复次秘密主信解行地观察三心（乃至）此四分之一度于信解等（云云）文以下皆秘密庄严住心尔也（云云）私云。三劫六无畏三劫九种心地前地上古来二义。从显入密人立地上义。唯密学者成地前义。经轨文二途大师释左右也。然以地前义为胜疏家宗家等释多分冥此义。故仁和醍醐高野贤哲皆以立地前义耳。又大日经宗显密中委辨显乘心故三劫六无畏九种心文分明也。金刚顶宗曲明秘密心故五相十六生说炳焉者欤。二经影略互显成一揆矣。
    此经宗从净菩提心已上等者。抄第四云。此经宗从净菩提等者。即下文虚空无垢菩提心也言十住地者。住谓依持。地谓住生。依持住生名为住地。仁王经云。入理般若名为住。住生德行名为地。言信解中行者。信谓忍可乐欲。解谓了悟证达。各有浅深浅即地前深即地上此是地上行。即地上行即进修故曰信解中行也（略抄）疏第三云。此解行梵音阿毗目底。谓明见此理。心无疑虑。如凿井已渐至泥虽未见未必知在近。故名信解也（文）第十五云。初信者谓随分能净诸根深信如来秘藏决定不疑虑心。信佛有如是如是方便。若依行者必成菩提。此是地前信行也。入地者谓初欢喜地也。准望声闻法中犹如见谛人也（文）或云。信解行地者信十信。解行三贤。谓地前信解行摄地上唯立十地故云信解行地也。亦名到修行地者。疏第七云。若到修行地授不思议果。此修行地即是净菩提心初法明门。例如声闻见谛已后复入修道位也。此菩萨于百字明门中各见莲华胎藏曼荼罗世界海（文）。
    唯如来各究竟一切智地者。问。疏第一云。如来信解游戏神变（等文）又第四云。诸如来印从如来信解生（文）若尔何果位简信解名云究竟地耶。答。依因信解愿力得果德故果从因云如来信解也。故知今文中约正信解体。局十地。上下文约相从门名果。故无过。又十六玄门义云。疏第二云。十一地名信解地亦名到修行地（文）此释信解有佛果也。
    自然于十无尽界者。六十华严第二十四（十地品）云。以十不可尽法而生是愿为满此愿勤行精进。何等为十。一众生界不可尽。二世界不可尽。三虚空不可尽。四法界不可尽。五涅槃不可尽。六佛出世不可尽。七诸佛智惠不可尽。八心所缘不可尽。九起智不可尽。十世间转法转智转不可尽。若众生界尽我愿及尽。而众生界实可尽○我诸愿亦不可尽（文）。
    生十大愿等者。抄第四云。佛此菩萨住欢喜地发如是大誓愿如是大勇猛如是大作用。以此十愿门为首满足百万阿僧祇大愿。佛子此大愿以十尽句而得成就（乃至）故我此大愿善根无有穷尽（文）私云华严经云不可尽。今疏云十无尽界。何抄云十尽句。可寻决矣。十愿者华严探玄记第十一云。愿是希求义○今依梁摄论具列十名。一供养愿。愿供养胜缘福田师法主二受持愿。愿受持妙胜正法。三转法轮愿愿于大集中转未曾有法轮。四修行愿。愿如说修行一切菩萨正行。五成就愿愿成就此器世界众生三乘善根。六承事愿愿往诸佛土常见诸佛恒得敬事听受正法。七净土愿。愿清净国土安立正法及能修行众生。八不离愿。愿于一切生处恒不离诸菩萨得同意行。九利益愿。愿于一切时恒作利益众生事无有空过十正觉愿（文）私云。经文广博故不引之。抄具载。可披见。问。今此十大愿因·根句中何摄耶。答有多义。范云。因名摄也。初云得此虚空无垢菩提心时终结即是菩提心为因。故知十愿百万等大愿皆因句摄也。观义云。根句摄也。故次下文云。从二地已去大悲万行即是大愿（取意）但上文无垢菩提心为因二地以上所修大愿云大悲万行也。所以得菩提心时于十法界生大愿故能所生义异。何愿为因乎。今文中为显因举二地上愿也。结文此愿即菩提心为因也（为言）此行增长至八地名方便也。私云。依前义会下文者。大悲万行者大愿为缘于十界生根。彼根云大悲行也（为言）故知非大悲万行即大愿也。故华严经云。菩萨住此欢喜地能成就如是大誓愿（文）更立义云。长短三句中。约长则初地摄故因句摄。据短是根句摄也。所以者何。初地大愿虽因摄二地上增修即成根也。即大悲万行也。此根八地上增长云方便也。既云增修非简初地乎。虽然于初地中发心誓愿异故短中根也。又下文引经云。发十大愿已则得利益心○（等文）彼经疏云。由先大愿熏心故则得利益等十心为起行依（文）依此文十心既初地果相也。十愿初地根摄也。故知约短三心根句也。若据长三心因句也。彼疏起行者当今疏二地上万行矣。
    于十法界生根者。抄第四云。谓于前十无尽界中所修悲愿能引起后地方便名之为根（文）意云。于前十无尽界中所修大悲大愿起八地上方便二地上悲愿为根也（为言）此释前十大愿为根句也。问。华严经云。菩萨住此欢喜地能成就如是大誓愿（文）若尔何云二地上行耶答经中云成就。可初地位。成就现在故。疏中云生十愿。可二地行。生在未来故。又于十法界生根与前于十无尽界生大愿文言既同。义理岂异。故知大愿即根也。又云。依愿起行。何愿即行乎。所以于十法界或生愿或生行。故今云根也。
    八地以上境界皆同等者。抄第四云。八地已上者。谓后三地境界缘同。以无相为境故。言但约方便等者对治惑障有阶差故。佛性论云。无相无功用道者即领先已上。无相者即真如境。乃至云言究竟者。八地已上见境皆同更无别境所未见者。故名究竟。但约方便犹有浅深耳（文）此释心云。于八地上无相无功用道有二意。约所证理无差别故云境界皆同。是释究竟义也。又据前证智有断障阶差故云方便阶降。即释方便义也。例如清凉略策云。理无浅深证有阶降以无为法贤圣不同（云云）故知八地上理智云方便究竟也。问。若尔初地乃至七地有智证理。何不云方便究竟乎。答细论有其义。故云各有三心也。然大分八地上无功用位故殊立此名。七地前有功用位故。又大师秘藏记云。三句义○即是真言行者用心也。从凡位修行六度圆满成佛故曰以方便究竟成佛以后以大悲济度众生故曰方便为究竟。向上向下读文有异（文）密严院云随顺菩萨方便随顺众生方便（云云）私云。心向上方便以因行方便成果位究竟故若约长三句则七地前大悲行云方便。八地上可云究竟欤。但今文八地上名方便地者方便所成地故从因云尔也。又云。成佛云究竟。八九十三地方便欤。方便之究竟。向下方便者济生方便即为究竟故方便即究竟。尊胜仪轨云。遮那大日即是法身。火天智火即是应身。已身住方便即是化身。故经云。方便为究竟能作一切佛事。是故自身为化身（文）诸佛利生方便能现化身济物为究竟也（为言）又准随顺众生方便者又方便之究竟欤。依主持业随宜矣。又疏第三云。复次初入净菩提心门见法明道如识种子歌罗罗时。前七地以来为大悲万行之所含养如在胎藏无功用以去渐学如来方便如婴童已生习诸伎艺。至如来一切智地如伎艺已成施干从政。故名大悲胎藏生（文）私云。八地已上无功用位学如来方便如习伎艺云方便。至一切智地如伎艺已成云究竟欤。若尔八地上方便究竟双明故云方便究竟欤。问。若尔何下释佛果云上上方便耶。答。疏第一云。即万行所成一切智智之果说名方便由内具方便故方便之业即是利他（文）果位由内具故云尔也。问。向上向下义依何文耶。答。疏第一云。方便究竟者。谓万行圆极无可复增。应物之权究竟能事。即醍醐之妙果三密之原也（文）私云。应物已下向下方便。已上文向上方便也。此文方便究竟似局果。云万行圆极无可复增故。疏第三说见支分生曼荼罗境界云。谓初发净菩提心时。见此曼荼罗已。遍法界升第二住。又逾广逾深作十转开明乃至第十一地而后所见圆极（文）既云第十一地所见圆极。今万行圆极义可局果位欤或又准今疏八地上文者无功用位见曼荼罗境界有优劣故云万行圆极欤。
    若观一一地亦自有三心等者。释经观察三心句。初列名。即是因·根·究竟心是也·后若通论下配位。于中有二。初通门。谓长三心配十地。后别门短地地分三。今文是也。此中有二。初释总标句。后此经无量下释别句文。初中二。略示·广释也。广释中。因缘者因句也。因即缘。例如亲因名因缘矣。方便中。净治果相者向上方便也。治地是大悲万行。此万行所成果相即究竟。谓以方便万行成究竟果相。故云向上也。故疏第一云。即彼万行所成一切智智果说名方便（文）方便业者向下方便也。故又第一云。由内具方便故方便之业即是利他（文）余皆准此者以初地三心准仿二地以上耳。次释别句中。初释根句。有十心下释究竟句（中间无对无量等句通上下句总句也）。于中二。初释建立十心。后释无边智生。初中有作释·引证·结成也。此别释中但有根究竟阙因句也。又但约短三心作释显长三心义也。总句既兼通例。别句又可通长短故。
    华严经云。发十大愿等者。注华严经第五十六（经第三十四录疏注经）云。佛子菩萨发如是大愿已（由先大愿熏心故则得利益等十心为起行。依于后十行作自在。然有二意。一以十心通为十行之依随释易了。以十心别对十行以治十障。文皆次第。唯信行最初而不浊居末者以与释文相接故也）则得利益心（利益拔苦即是悲心所依。治损害障能成悲行）柔软心（欤乐柔软。即是慈心。治嗔恚犷强障）随顺心（随顺所求。即是施心。治于身命财生顾恋障）寂静心（寂静无求。方能求而无厌故。是无疲厌心。治希求报恩贪着利养不寂静障）调伏心（三学调伏是知经论心。以经诠于定论诠于惠经兼于律。复是调伏治无善巧求加行障有则调伏故）寂灭心（虽行世间妄惑不生故云寂灭。是解世法心。以治性不柔和不于他心随顺而转不寂灭障）谦下心（高崇贤善拒恶不增故名谦下。是惭愧心。治于放逸之高举障）润泽心（能修出离以法润泽即坚固庄严。治于种种猛利无间无断生死大苦生怯弱障）不动心（能如说行故心不动。即供养佛行。治于大师所犹预疑惑障）不浊心（即第一信行。信以心净为性。离不信浊故。此治全未发心全未受持菩萨学处障。由治十障故经名净治地法。法法通于教证。此所治障具如瑜伽三十九说文）。
    次又成就十种净诸地法等者。抄第四云。次又成就十种净治诸地法。谓即能信如来本行所入乃至信成就果。即信也。菩萨乃至见诸众生不免诸苦即生大悲。此乃悲也。是诸众生我应救护令住毕竟佛道之乐。慈也。菩萨随顺如是大慈悲法于一切物无所贪惜学行大施。喜舍也。是菩萨以大悲心大施心救一切众生心无疲懈。即无有疲厌也。菩萨生无疲倦功德于诸经书能自开解。即知诸经论也。由是功德善根能筹量应作不应作于上中下众生随宜利益。即善解世法也。由是功德则知时知量惭愧庄严修治自利利他之道功德。即惭愧也。如是功德精勤修行心不懈退。是精进不退功德。即得堪受力即坚固力也。得堪受力已勤行供养一切诸佛。即是第一供养诸佛也（文）。
    复次住是地已善知诸地障等者。抄第四云。言复次住是等者。谓此地菩萨已具十种净诸地法更于诸佛菩萨善知识所咨受请问成就是地之法○所谓善知诸地障者。入初地时皆由观解故知障有十障十地。故知智有十治十障。故立十地别。善知成坏者。揽行成位能集诸行即成相也。解位无体住自行故即坏相也。善知地相果者。谓方便智带相观终故名相果。善知地得修者。谓得入时即根本智显是证修。非缘修故善知地法清净者。谓胜进位后得智信等净地之法。离障清净故。善知地地转行者。依前起后。地背相舍故。善知地地处非处者。二执名非处。二空为住处。亦是相应不相应也。善知地地殊胜智者以后胜前增长善巧。名殊胜智。善知地地不退转者。谓具方便不退转故。善知净治一切菩萨地乃至入如来地者。能治障尽得解脱故等（文）。
    更约前三心作十心说之等者。觉心云。更再释前观察三心文也。所谓前以三心约通别义门摄华严众多十心也。今示开三心作十心以通别义摄华严十心也。所以上既一章文悉释毕重作此释故（云云）朝誉义释经建立十心等文也（云云）具如先出矣。私云。疏家作释尤可依经说。何舍十心明文云依三心他文。所谓经文非无赶快说。经中三心十心文各有总标别释。信解行地观察三心者三心总说也无量已下别说也。信解地无量无对不可思议者十心总说也。建立十心下别说也。然建立十心等二句含二意或三心中究竟句别释也。如疏文。或十心中别句也。含疏意若如释唯取三心别句者信解地无对等二句似无用欤。所以三心首标信解行地外更云信解地等。岂非十心标句乎。故知建立十心等文含多意故通二种十心也（利益心等三心果相种子等十心云二种也）但更约三心等者。前信解地约三心释之毕。今更于约三心之十地作十心说之（为言）又虽一章文约三心释讫重于建立十心文释别义。何过。若如所成者别句文不可有长义。如何约短三心释讫故彼不许者此又不成乎。问。建立十心文疏释分明。何云释彼文乎。若于一文有三心十心二义者一段文悉可通释欤。所以以三心尽十地。十地又如次种芽等十心义。其理极成何必寻十心文句乎。次后十心文八心段有之。何为奇乎。若又信解地标句为所由者三心释可局观四摄法文。下文十心文故。文起尽彼此不相顺如何。答。一字摄多教文含无边义故或全文皆三心总别两释也。如疏释或信解地以下又十心总别说也。如更约三心等释也。或上三心总别说。下十心总别说。三心中总标具标三心。别句唯明根显余二句也。十心中总说叹德未云十心。别说指十心也。故知总别两段影略互显而示义门多端毕。又一文再取其例是多。谓如释论能所平等门本文等而已。
    所谓果中之果者。私云。有二意。一前六心中结实既果也。彼结实还为种更生无畏果上文云。今此受用果心得成后心种子（文）故云果中果也。二三句中八地上是果。又十心中果故云果中果也。故今文云。此二心于第八心中约方便转开出之毕（文）意三心中方便中开无畏等心故云尔也。
　　且如住初地时（乃至）推之可知者。觉心云。初一地时成就一切净治法。并知一世地果相。是以悟初地智力悟后后地位也。如此今地地具十心事例彼可知之也（云云）私云。于此文有二点。一云初如字被知诸地相句读之。是释初地十心义也。藉此下二地上具十心之义。例准也。一云如字及更解二地读之。以上举前短三心义也。以十心下今十心义例准也。
    然此经宗从初地（乃至）自当证知也者。朝誉义云。显教十地如说华严。今宗于十地功德有浅略深秘二法。浅略者谓华严所说十地法门也。深秘者谓金刚顶所说十六菩萨功德也。菩萨若证入初地莫问显密行必悟浅深二法。入证之后如实见佛界。故华严说浅略为十地法。是教门说故也。若不达如是密号等者。若浅略者即因缘事相之十地次第可涉其品位。若深秘者事相十地之上即证显十六菩萨功德也（云云）信证僧正云。今释位义有两种义。一显教中有两种义一从初地入证及从初住入证。此两行人障其心解或离或即故有两处分证不同。二彼此相望十地为深十住为浅。何以故。十住去佛尚远。须到十地方乃近故。依实说从初地入名真分证。华严十地含此两意。又今经中多导十二地。此取进果之位故不涉于十住品。又一一地皆具十心。都有百心。百心满时得成佛果。例如金刚顶十六大生各具十六至于第十六生得最正觉。第二正显今宗正义。上来住地分证之义皆约显教行人说或从初地或初住入此秘密。所以处处文中所说位义多约教道浅略门。今此教中初发心乃至十地此生满足之。如实知自心名一切种智。何用次第修行。诸文中分别地位者对比显教令行人知法相而实无时方。一切本不生虚空。何论长短而论因果。令除上慢养分别浅深两释。若总论之摄于浅略。其深秘门在师。只不可执文。若偏执文。因缘事相未是此宗深秘之趣。此中有拟仪外迹之说（趣意）宝生御房义云。于真言十地作浅深二释。浅略十地行相如华严十地说。深秘释如金刚顶十六大菩萨生也。若浅略十地依华严意释有二。一次第。位位次第迁登位位时分经历位也。二圆融。十地功德皆法性缘起故诸位功德一一皆悉平等相入相即主伴无尽也。如此虽云甚深望真言此浅略行相。当知真言深秘十地是一一位皆当体法然轮圆三密四身六大四曼涉入无碍过刹尘。谓之密十地也。若不达深秘释不知密号但依文说则因缘事相往涉显教义门。有疾菩萨不可不慎（趣意）又十六玄义云。疏第二。十一地名信解地。广引华严经释信解相作浅略深秘二释。浅略深秘如华严经。深秘如金刚顶十六大菩萨生（云云）但以深秘地位行相正为真言地位行相也（云云）觉心义云。依华严十地名言作浅略深秘释之次。引合自宗金刚顶十六大菩萨生浅略深秘意令准知也（云云）私云。古德异义不同。或今经真言十地有浅深二释。浅如华严十地深如金刚十六也。或显中浅深释也。约住地浅深位故。又密中浅深也。约迂回直往二机故。或今经信解地浅深二释如华严经深秘如金刚顶也。或先举华严浅深二释合金刚顶浅深两释也（云云）私更解云。今此文通伏难也。上来引华严十地众多十心释今经十地。恐显密杂乱欤。仍为遮彼难云然此经宗从初地入金刚宝藏等。依无畏口传华严名言须作浅深二释。其中以彼经深秘义同今经而作释也。若不达如是密义但依彼经浅略文说今经深秘义则今经菩提心本末因缘事相往涉于华严十住品矣。若解金刚顶大生今经深秘义自当证知也（为言）问。金刚宝藏者菩提心实相欤如何。答。觉心云。以根究竟可云金刚宝藏也。谓此经宗言简余经也。然自心实相法门显密大同也。初地证不生理亦显说故密自心实相非青非黄等遮情义非表德道理故（云云）宝生房云。金刚宝藏者本有无垢金刚一乘秘密曼荼罗也（云云）私云。菩提心实相云金刚宝藏也。故疏第一云。经云。秘密主。云何菩提。谓如实知自心。即是开示如来功德宝所也（文）又云。云何即知菩提心生。越百六十相续心即是净菩提心。行者最初开发金刚宝藏时见此心性（取意）此文分明。不可异求矣。但至初地同类者于初地菩提心有遮情表德。此中遮情义似同显乘寂灭绝离极果故云尔。理实彼异。显极理四种方语不及故云绝离。密遮情以如义遮遣破执说故文。言虽同义理全别。何况菩提心表德实义乎。故云初地入宝藏也问。以十六大生摄十地尽。如何。答。或云。十地摄十六生也。故仪轨云。现世证得欢喜地后十六生成正觉（文）或云。金萨地前也。故不空心要云虽证萨埵正位而见惑未除（文）既云见惑未除定知地前也又菩提心论云。若才见者即名见真胜义谛。若常见者即入菩萨初地（文）既异初地常见。云才见者地前金萨智分也私云。金萨通地前初地二位也。真言行者菩提心相似真证皆金萨故。但仪轨文约真证也。心要约加行等观心也。证者得义也。正位者正定也。金萨通地前地上。故三贤正定位金萨见惑未断也（为言）禅要云。乃至满三千大千世界乃至即便证得解脱一切三昧得此三昧者名为地前二贤（文）若金萨局地上者此等地前智分摄何菩萨乎。又非本有修生智惠故唯云地前。初地金刚经轨文分明故。菩提心论文今义润色也。金萨通二位故有才常见异也。问。以十六生相配十地方如何。答。依金刚三昧经说十六长配十地。具如即身义抄又仁王经陀罗尼秘释（不空）云。于瑜伽教中成普贤行十六行如声闻见道中十六行也（文）此释意于初地位具存十六菩萨。准见道十六心故。准知二地已上各具十六德也。演密抄第四云。又此十六大菩萨生。若一一从菩萨说时有其十六行者。未度此时未得成佛。若能一生度此。即是一生成佛。都名一生则无十六之异。故云十六大菩萨生也。又此十六大菩萨皆从普贤萨埵心生故○下十五菩萨出生大意同此。已上义当深秘之释○（文）或云。初释十六大生一生中渐次证也。后释一一地中各各证十六功德也（云云）。
    经云。我一切诸有所说等者。或云。我一切经中所说行果悉依十地三心修行得之云意也。或云。我一切者释家云如上一切智地无尽庄严境界是也。诸有所说者释家及余修多罗佛所称欢等文是也（云云）。
    如上一切智地无尽庄严境界者。观抄云。有云。上明菩提心为因示一切智地。是云如上等也。或云。如上一切智地无尽庄严境界者佛瑞相所现种种未曾有事是也。金刚手见此一切智地外迹问其宗本一切智智。指彼云我一切也。余经者摩诃等所明六度等也。
    是故余经如是广叹等者。觉义云。显经及金刚顶经等也。虽真言经具不说三句者可摄枝末余经。大日经名根本经王。又释今此经中唯明此树王种子等故。故又显经等中得王名。是相形不定故密经复如此互为主伴故（云云）范义云。今余经又得是显经。疏前后文皆指显云余教故。今种子生育因缘者因·根·究竟三句也。然金刚顶中亦说三句。故又义。显密相待时显云茎叶。两部相对时金时故云华果胎因故云种子。故金刚顶部摄余经中何失（云云）私一义云。唯于密经相对金刚顶部云余经也。其故经我一切诸有所说文此经余经皆见大日说故。疏释意。今经一切智地果并金刚顶所叹行果无不依今经菩提心也（为言）若余经是显经。何与彼俱举今经一切智地乎。若此行果唯云显行果者。从密因生显果乎。犹如栴檀种子生伊兰果矣。又违果复成种之释故。故知今经及金刚顶行果皆依今因也（为言）理实二经皆虽说因行果。今密中专菩提为因为宗故显彼德也。故住心品结文云。已说净菩提心诸心相竟（文）可思之。
    是故智者当思惟一切智信解地者。朝誉云。从此已下说八地已上之益也。故疏云经复举益劝修。此中一切智信解地者一切智与信解地二地也。故疏上云。十住地皆是信解中行。唯如来名究竟一切智地（文）谓一切智者是佛地信解地者是八九十地也（云云）私云。今此文虽有依主相违二义俱信解通十地也。
    复越一劫升住此地者。抄第四云。地者即指一切智地也。下疏云。就前三句中更开佛地为上上方便心。至此心时名度信解。由前劫信解行地复越一劫升住佛地。此言一劫。非更一阿僧祇劫时分。但越佛地一障便名一劫。为此宗以妄执为一阿僧祇劫故前疏云若一生度此三妄执则一生成佛。何论时分。前言三劫不说四者合佛地一障在十地故。又解言。复越一劫者。即是越此第三一劫升佛地故曰复越一劫（文）私云初释意。一劫者佛地一障也。此地者佛地也。意依初入此八地上信解地之功力复度微细妄执而升住一切智地也。理实四妄也。后解意。一劫者第三极细妄执也。此地如前。意入八九十信解地度第三极细妄执升住佛地也（为言）三四妄义虽异俱佛地云此地而二劫置地上也。二义俱不明三劫地前所度也。云八地上乎。又信解名通十地。八地上何云初入耶。况复初义四妄义经疏起尽安在乎。故今文云。名度三大阿僧祇劫也（文）如何答三劫地前。地上如先成矣。所以秘藏记文分明上慈氏仪轨云。若一生中从初念诵至於越三无数劫行即证一生补处三莽地。越一百六十心三度即是度三遏僧祇行（文）又四妄文是经中。此四分之一于信解（文）大师秘藏记分明也。又疏第三云。乃至为一生补处菩萨择去心中无明父母极细之垢亦名治地（文）等觉因满菩萨所断无明父母惑岂非第四妄乎。又同卷云。如来已度此微细戏论进趣都息故名超越心地也（文）佛地所断微细戏论非果位所断微细妄执乎。又初入者极细妄执。入八地上信解地初断故云初入地。又度三祇者抄云。前言三劫不说四者合佛地一障在十地故（文）准知今文又尔也。私云。有二意。此地者初地。一劫者第三极细妄执也。回向满心无间道断极细。故云复越一劫。初地入心解脱道入信解地故云升住此地也。经文一切智信解地者一切智之信解地。依主立名指此云此地也。故次下举一道极无第三劫意云解脱一切业烦恼等。全同前第三劫说文故此意。今文在十地后故。恐有人滥佛地障故。重作此释成极细旨也。又义。一劫者微细妄执。此地者总通十地也。意于第三劫开第四妄执为真言十地所断障。至第十一地。时断彼妄执尽名一切智地也。是约小机渐证也。若据大机顿证者初地菩提心位顿证十六大生故发心位一念顿断四妄速得十一地功德故先释第三劫云越诸戏论○依此相续生（云云）疏释云业·寿种除。复有佛树芽生（文）其次约三心等释十地行毕云复越一劫等。复字起尽说文钩锁。今文说佛地断证也。但初入信解者。上此一切智信解地者显一切智即信解地故约佛果信解云初入欤。度三僧祇者。微细是虽第四合门时第三摄故今第四云第三也。但行者已下文明十地菩萨举益（佛果益也）劝修（微细对治行相也）义时因便又明地前三劫举益（生极无也）劝修（诸佛劝喻）也又义。第三劫八地上故为显从极无因满至佛果故作此释欤。此义违上上方便文欤。若一道极无为相生起因可云上方便。如何。然大师秘记中地上三劫义又云上上方便故无违欤。又义。是故（乃至）信解地者总标。复越（乃至）信解者别释也。此中复越一劫升住此地者释上信解地。故疏云。即是初入信解地（文）所谓一劫者第三妄执也。此地者信解地。初入初地时正断极细故经云一劫。入此地则三妄皆已尽故疏云度三祇劫也。次此四分之一度于信解者释上一切智也。故疏云。名究竟一切智地（文）此意可读一切智与信解地也。若唯立三妄意十地无惑故。疏云更开佛地为上上方便心不云断惑。故或开第四妄执。十地及佛地断故。秘记中立四妄执也。但秘记云越三妄执十地究竟故。复越一劫应是因满。微细唯佛果断。云断微细妄执至佛果故之故。或又越一劫入初地断微细得佛果举初后显中间诸位断证也。若断第四妄执云复越一劫者。行者初观空性（乃至）二乘地也文何次耶。故知彼欲断极细智品令知有一道·极无二心故疏家作此释也。前诸义中此义冥经疏文欤（文永一年七月十二日始安立之）。
    行者初观空性时等者。疏第六云。经云。八地菩萨三昧道不得一切诸法离于有生知一切如幻。是故称观自在者。如已说十地道。若次第而进当说佛地若渐下者当说第九地。何故说八地耶。以一切菩萨初度第七地时上不见诸佛可求下不见众生可度谓住大涅槃于万行休息。尔时十方佛以此三昧道发起其心得度菩提心难地。是故别说从此进入九地中。无别说从此过患难故不须别说行处印也。从初发意以来深观十缘生句入此地时得度性空彼岸故云不得一切诸法离于有生。复以善巧方便于如如不动中起十缘生无边大用。以如幻三昧遍至十方佛刹。亲近种种善知识普学无量度人门。随诸众生应以何等像类言音而得度邓皆现之而为说法。是故世间见如是事迹故号为观世自在者。是初入莲华三昧之异名也（文）钞第六云。至第八地住于法爱贪着寂灭。尔时十方诸佛以七事劝从此。发起离着之心。得度菩提心难处○故璎珞经云。一切菩萨初度第七地时。上不见诸佛可求。下不见众生可度。为是住大涅槃于万行休息。尔时十方诸佛以观自在三昧道发起其心。得度菩提心难处（文）或云。下八地惊觉说。与今第三劫文是文义全同。故知第三劫八地已上也（云云）又瑜伽·摄论等显经论中。皆三贤为初劫。初地乃至七地为第二劫。八地已上为第三劫。起信·释论等亦尔。准知今经疏又可尔乎。私云。疏家前后释皆以第三劫为初地。宗家以一道·极无寄寄齐初地先成毕。但至下文者约教道门。以地前第三劫寄同八地上也。例如彼显乘云初二三地相同世间。四五六地寄同罗汉等。若据实证门。第三劫二心回入真言初地。故三劫地前也。故疏第六次下云。又如上所说一生补处及八地三昧。是约教道法门作此说耳。然秘密乘人于世谛中。即能通达第一义谛者。从初发心时即具行大空三昧。其谓不然者。则于一生中不能顿满诸地也（文）况复今释虽似同第六卷释进退义实异。若住此位在八地。何云退不堕二乘地。若退第八地则应七地等之故。又不可云不进得上菩萨地。当位既菩萨地故。故知一道心在地前。出过二乘地故。极无心即初地故云不进上菩萨地也。第三云上菩萨地即此意也。住心论望前二劫（他缘一道）望后二心（根究竟）之注释深契此旨耳。但显乘中八地上为第三劫者。显密意异也。何一同乎。故真言问答云。八地沈空一道蒙心佛惊。而转生地上极无心。然后入真言初地也。又义云。八地三昧道者显教八地已上也。意八地已上境界皆同故。是即以显教极位同真言初门也。大师处处释此意欤。故桧尾口决云。不见于身心者。梵云阿莎波那伽三昧也。住此三昧言住寂平等究竟真实智也。是准显教当八地已上。何故者。住如幻三昧。是第八地也。亦文言想身证十地故。是第十地也。然今八地已上行相同故。今言八地已上耳（文）又宗睿私记云。阿莎显耶伽者是显教八地以上。住如幻三昧（文）两口决既以八地如幻三昧云显教显八地已上彼宗皆为第三劫。为八地上也。非密八地已上也。彼即真言初门故。疏第六次下文云。复次此中应说初法明门三昧道。于上品中已说故不重言（文）初法明门者。初地净菩提心也。上品已说者住心品也。上说显八地三昧乎。下指密初法明门。以显极位同密初门也。又五相观意前住无相观思惟诸法空。是故得观空一边。未见自心相。今依彻心明力故知心如月轮也。故大师叙第九心云。虽入此宫初发佛五相成身可追寻（文）问。今文配二心方如何。答。行者初观空性（乃至）亦名无记心者。第八住心也。然以菩提心（乃至）真离二乘地也者。第九住心也。问。今此沈空位第二劫终觉心不生心也。彼宗专谈空理。故依之疏第三明三种幻中。三者以心深着心实际中欲离有为无为界。故观十缘生句○即不思议之幻也（文）既沉实际位为第三劫不思议幻所治。岂非第二劫耶。又口决中。仪轨不见于身心。住寂灭平等究竟真实智。名住八地上如幻三昧。是指三乘第十地究竟佛所证也（取意）又宝钥中中引菩提心论心体自如不见身心住于寂灭平等究竟真实之智。而证觉心乘。既论轨二文全同。口决既指彼云八地如幻三昧。非同大经说耶。疏下没心实际为第三劫所治。宗家论·轨文为第七心。或云三乘。是知第二劫终第七住心也。尔者如何。答。住心实际位第三劫一道心也。所以所谓空性无相无境界是第三劫文故经疏施设炳焉。大师又以此文证第八心。故今文又为显度极细妄执有二心作此释。故但至下卷文。者不思议幻是于第三劫内。八九相望为能所治。而作此释欤。例如于初劫内即蕴即空相对为能所治耳。故知第三重幻为令知第三劫中二心异。以没心实际一道心为不思议幻极无所治也。故疏第三云。如说极无自性心摄华严种种不思议事（文）又口决释彼下释云。今是定志三乘究竟位佛。未知自心开一乘极究竟位成佛。故教汝所证一道清净。更知自心理佛果极位也（文）心云。三乘究竟佛不知实已开天台一道清净理故惊觉也（为言）又云。三乘者小乘三乘。一乘云三乘。显一乘极位故云尔。一乘者金刚一乘也。意云。三乘极位一道清净。未知自心当开秘密一乘成佛故（为言）菩提心论文于一文含多义。故且证第七欤。又第九所引乃至言含彼文。故通第九心欤。遍满记中以彼文证通达心矣。况复大师秘密释云。觉心不生人无自性故起一道如实心。一道如实人蒙诸佛惊觉故发极无自性心（文）此文但惊觉第八而不云惊觉第七故。问。抄第四释转生极无自性心云。前劫发无缘乘心。以六种譬喻作唯识观。了知三性杂染等法皆无自性○虽作此观未得称极。今以十缘生句观自心毕竟空性。我之与蕴法及无缘皆同一性。所谓无性名极无自性。此空智生名极无自性心也（文）此释又住心实际位指第二劫见。冥疏第三文。又如成者第二即心幻既初劫心没法中为所治。不思议幻岂违彼乎。答。觉苑师不知十住心续生。故第三劫为极无一心。第二劫唯他缘一重故作此释也。恐不合疏意。二三劫各存二心。经疏起尽分明故。第三劫中所谓空性下成心之实际义。合今文初观空性时皆入心之实际（云云）又皆入实际说同皆入阿字义。却云渐入阿字义耶。又即心幻二劫相望。即空不思议于一劫内二心相望显义门多端矣。故知第三劫内一道极无浅深经疏起尽明镜者欤。问。设许二心一道极无浅深又不共许欤。依之疏第三云。又此经宗横统一切佛教。如说唯蕴无我出世间心住于蕴中即摄诸部中小乘三藏。如说观蕴阿赖耶觉自心本不生。即摄诸经八识三性三无性义。如说极无自性心十缘生句。即摄华严般若种种不思议境界皆入其中。如说如实知自心名一切种智则佛性一乘如来秘藏皆入其中（文）此文既极无后置如实知自心。佛华法华次第。何云天台华严浅深乎。故智证今经指归出此文毕云。或立十住心判一代教未合此文。不足为论耳（文）又安然教时义云。如实知自心之文。释以为。从此复有十重深行阿阇梨。亦摄佛性一乘如来秘藏。此中佛性即涅槃经。一乘即法华经。秘藏即真言教。而海和尚以上如实知自心等文下所谓空性等文为天台宗。于显教是究竟于真言此初门。而安华严教之下（云云）此难意如实知自心文摄天台真言。二宗既同教。何以天台安华严下耶。教时义又云。经中所谓空性乃至极无自性之文及十缘生句义释以为。生极无自性心入曼荼罗海会一种阿阇梨。亦摄华严般若种种不思议境界。此中华严是华严宗。般若是三论宗。而海和上以所谓空性等文为天台宗。以极无自性一句为华严宗（云云）此难意觉心不生阿阇梨后但立极无自性阿阇梨。此中更不云有一道无为阿阇梨。又极无自性句摄三论华严。何大师偏为华严乎（为言）尔者如何答朝誉云。极无自性者。谈圆融相即而未见法自性立其名也。若尔偏可华严。何亦三论乎。但华严般若等者。指彼二经所说圆融义云不思议也。谓华严一部皆圆融为宗。离世间品所所说是也。般若又仁王经中现五不思议神变等（云云）是皆华严一宗所明故。又如实知自心句中摄法华涅槃（文）此中佛性言何非法华乎。故智证指归云。或曰佛性指大涅槃。一乘指法华经。如来秘藏即持明藏真言教者。此亦一见矣。今以为。佛性一乘不合破为两句。下句亦不然。并乖文意也。法华明佛性一乘旨故合为一句。如来秘藏为涅槃教。最佛性一乘之一句。只指法华家宗旨也。今佛性开为涅槃。强云非法华劳分一句成义。有何由绪乎。次如来秘藏文非示真言教。其所以今明此经中摄入余诸教。岂更显以真言摄此经乎。故知秘藏是涅槃经也。今摄法华涅槃者即显天台宗义耳（云云）实范云。然义释意随义理宜前后而说。非浅深之次第也。彼佛性为涅槃。如来秘藏为真言。此义不然。佛性一乘是法华故。如来秘藏非真言故。故智证云。法华涅槃同明佛性一乘旨。故总为一句。如来秘藏为涅槃教（云云）此经横统诸佛教者。是明此经摄余显教。非此密教摄真言故（云云）进上人云。智证大师言。或云。法华涅槃大日经等摄如实句。佛性指涅槃。一乘指法华。如来秘藏即持明藏真言教者。此亦一见矣。今以为。佛性一乘不可读为两句。说教次第可乱故也。法华与涅槃同明佛性一乘。故合一句。如来秘藏为真言。或立十住心判一代教。未合此疏不足为论耳（云云）此或云。言当安公所立。佛性一乘不可为两句。说教人第可乱故（云云）而此一段义释文非必说教次第。诸部小乘在前华严般若在后故。如来秘藏为真言者。如实句摄大日经等。能摄所摄是一也。此说又难指南。又云。或立十住心判一代教。未合此疏不足为论耳者。以不次之文以为定判（云云）又破安然释云。秘藏即真言教者。今此经横统一切佛教之中。如实句摄佛性一乘如来秘藏。而佛性一乘如来秘藏皆法华涅槃所说法门。涅槃说秘藏之藏所谓方等经典。法华说一切如来秘要之藏等也。秘藏即真言教者。如实一句即初心。何摄真言因果（云云）私案。三人释义未详。范并誉依凭智证释佛性一乘为法华。如来秘藏为实（云云）进引智证如来秘藏为真言而破之。取智证释大相违矣。又进述自义。以法华异二文如来秘藏亦存两经矣。诸释义虽异。以能摄四句为真言是同也。今谓。佛性一乘是涅槃经。彼经说常住佛性之理。故法华亦虽不遮彼旨正顺涅槃经也。如来秘藏即法华也。彼经说此法华经诸佛如来秘密之藏（一乘行品）之故。涅槃经亦虽同有秘密之藏言广通方等经。独非指涅槃。宁如此法华经如来秘藏之明文指掌乎。应知法华涅槃同味教故同为如实句摄而为天台宗耳。但以能摄句为今经。其理可然矣。四句俱能摄为真言教。以真言摄诸经。故今横摄诸教。故显为所摄密为能摄。三教对辨义故未必其次第列浅深。例如二教论显密相对时四个大乘非浅深次第矣。若竖论十住心时有浅深。故八心三劫文即存其旨。故大师释云。心续生之相者即是竖说（云云）宝钥住心论依此义。横竖是一双法门故。疏中既存心相续之竖义。然智证大师但守横摄之文而破住心之义。恐可谓不合疏意。不足为论欤。又实范上人云。今遮云一阿阇梨。开为二心。准第二劫其理应知（第二劫经云。观察蕴阿赖耶义者他缘。亦觉自心本不生等者觉心。故疏随云。楞伽解密经八识三性三无性皆是此意云云。此引他经说法相义证他缘即法相也。又云。此中无为生死因缘生坏义如胜鬘宝性佛性论中广明云云。此引他教说三论义成觉心即三论也。故二宗证无相也）。自既一劫一阿阇梨开为二宗。何嫌开二心乎。疏第二劫为三论。故此引般若非显性宗。但欲明法界缘起道理也。故义释云。如说极无自性心十缘生句。即摄华严般若种种不思议境界。皆入其中（云云）释意。缘生故无自性。无自性既空性。空无性而缘起。此妙道理非凡小境。名不思议。华严经说法界缘起极无自性。般若经说诸法界空而能缘起。故二经说摄于此经妙道理欤。能摄所摄其理同故。故智证云。华严般若种种诸部皆摄自性缘生句中说第一义空故○今案。疏意不论说时先后只取义理之浅深。以类集之。与般若同（云云）注此意。又疏般若之言非三论也。彼难之非见者知耳（云云）又进圣人遮云。极无自性及十缘生句摄二经者。非为成华严三论二宗。华严有十不思议。所谓诸佛刹土不思议·诸佛净愿不思议·诸佛种性不思议·诸佛出世不思议·法身不思议·谓佛音声不可思议·诸佛智惠不可思议·诸佛神力自在不可思议·诸佛无碍不可思议·诸佛解脱不可思议。般若有五不可思议所谓时佛为王现五不思议神变○（云云）二经同说不思议之境界故是圆融无碍法门也。三论非圆融之谈。何极无自性句摄之。依之极无自性句唯摄华严一宗也（云云）私云。此十及五不思议经说虽似顺种种不思议文。倩案非疏本意欤。所以者何。今十种不思议未必明一多即入之义。此外又后经事举一切善根不思议一切愿不可思议等十种不思议。此又同之也。况彼经中说一多即入之文未必云不思议。仁王中虽说一多无碍。但云神变不思议。未显即入之因。何为彼宗圆融之义矣。故法藏五教章中引华严经一多无碍之文毕释云。此等并是实义非变化成。此是如理智中如量境也。其余变化等皆不入此例。何以故。此并是法性实德法尔如是也。非诸分别情谓境界。但可去情思之（云云）今此释云。其余变化等非遮仁王等神变不思议乎。况疏前后云般若。皆大品经也。今何别指仁王乎。故知华严者。指上极无自性句。般若者。出上十缘生句也。上既标二义。下出二经。非显两经所明矣。若如成者。下二经但局极无自性句不摄十缘生句乎。应知种种不思议言通上二句二经也。谓诸法无性故一多即入事理相通。此等皆正体智中俗缘境界而非分别情谓境界。故今云不思议。本宗遮三乘教神变不思议义故未云必不思议欤。故疏第三云。空则毕竟不生。所则尽其性相。中则举体皆常。以三法无定等故亦为不思议幻（文）此华严经不思议也。般若不思议者十缘生句也。故疏第三云。摩诃般若中十喻亦含二意。此中深修观察者即是意明第三重（文）又释第三重云即不思议之幻也（文）故知指大品所说十喻云般若不思议境也。三论十等不思议非一故云种种不思议也。委论极无自性又第三重十缘生句摄也。所谓于初地净菩提心位有八九十三个住心。俱作十缘生观。其中今经所说真言行者所用也。故疏下云。毗卢遮那以此十缘生句不思议法界作无尽庄严藏（文）般若所说十喻是一道极无所用也。其中今记极无边故云摄般若不思议境界也。又范上人依知证释。虽依大品但总云诸法皆空。未云十喻。恐诸师意似不合疏意。十缘生句不思议法界之明文不可异求耳。又义。华严般若者。华严即般若。非指别经也。故天台释签第十云。言二经者。谓般若法华。以般若亦得名华严。故法华佛慧不异彼故（文）既云。般若名华严今又华严名般若。故无违。何烦穿凿矣。问。演密抄第四云。言佛性一乘等者。异胜鬘如来藏等经也。问今第三义已该圆宗。第四云如实知自心。别收秘藏。是华严般若劣于如来秘藏耶。答。此乃宗是同但显密为异。前约教相圆极摄诸了义。后约威灵咒验。属以秘宗。复何疑哉（文）此释如何。答。此师未知住心浅深。又不合疏意欤。证僧正云。经文第三劫内分别始终二文。其二心浅深与真言佛悬。成佛因初心今秋果先还如成来秋种子。然信解初心从第三劫终极无自性中生。秘密庄严初因犹如当春种子成当秋果实。三心同摄菩心句。而不坏次第浅深之义。高祖独达。余师皆迷惑（文）。
    诸佛同时现前而劝喻之者。抄第四云。十方诸佛皆悉现前申其七劝。依华严经明七劝者。一者应趣果德劝。二愍念众生劝。三令忆本誓劝。四界同二乘劝。五指事令成劝。六勿生上足劝。七悉应通达劝（略抄）。
    就前三句义中等者。朝誉云。前释八地已上之因位相毕。故次释佛地也。前二句中因门为下品。根门为中品。方便心为上品。此方便中。更开佛地为上上品也。至此上上品之第四心时。名究竟一切智佛地故经曰此四分之一度于信解。谓超第十地信解位升佛地。故云度于信解耳（文）秘藏记云。越三妄执越三僧祇劫。即是十地究竟也。过此修上上方便断微细妄执至佛果。故经曰此四分之一度于信解（文）私云。疏约因·根·究竟净心。开上上故云四分之一。记据三妄染心开微细妄执。故云四分之一。斯则四妄执义也。度于信解者。或如来信解果位断彼故云度于信解（仁）也。或信解局因故。属妄执故。云度于信解也。故知疏·记影略互显二义同备矣。或又四分之一者。疏·记同约净心也。故记云。过此修上上方便。断微细妄执者。显佛地断障义。未必释四分之一文也。或云。但于方便心开四品也。谓八地为下。九地为中。十地为上。开佛地为上上品也。
    （文永三年七月十四日于高野山丈六堂传法院谈义之次记之毕金刚佛子赖瑜生年四十一）。

第0章 大日经疏指心钞卷第十四（终）
第0章 大日经疏指心钞卷第十五

　　

第0章 疏卷第三之一

    疏犹是答前心相句者。前九句问中答第四诸心相句。故云答前心相句也。第二卷中以六十心及三劫文答毕。今更又答故云犹是也。问。前六十心所度妄心。今六无畏能度净心。何染净异耶。又三劫文通答心相及殊异。故疏第二云。亦是答诸心相及心殊异也（文）今何但答心相耶。答。心相句意广通染净及显密心相。故随宜可得文义也。又今但答心相。含多意。或云。举心相显殊异欤。或云。今心相通二句前心相局一句欤。问。同云心相。何有宽狭乎。答。总别异故。故释今品毕结云。已说。净菩提心诸心相竟（文）此释意住心品所说文皆诸心相摄。可通修行句心续生等句。故又云。心相通显密心殊异局瑜伽行者心。今六无畏文但说所寄齐如常心故不答殊异心欤。问。若尔三劫又如常。何答殊异耶。答第三劫明真言行者故。故经云。复次真言门（等文）问。若尔今又释第六无畏云。即是真言行者等文如何。答。彼经文此疏释欤。或彼约第三劫此约前五无畏互显欤。又问。今经中金刚手更发问。何答前心相句耶。答。观义云。今重惊前问故约本云前矣。若但言答今问者恐有人执九句外故（云云）疏第一云。或转生疑问以尽支流（文）准例可知矣。
    既闻此教等者。金刚手所闻说文异义不问（云云）观义云。通指三劫十地文也。题入真言门住心品故。又大师以三劫文证真言行者心相续义故。又答请问说六无畏故。实义云。复次真言门修行菩萨行等第三劫文也故疏释云。此教诸菩萨则不如是。直以真言为乘超入净菩提心门（文）净菩提心者初地也。即上菩萨地义也。故云超入。又云。十地说文。复越一劫升住此地（文）指此文也。私云。通二文也。此教诸菩萨直乘真言门者指真言门修行菩萨行文也。上菩萨地者指升住此地文也。且依本经文上阙上地文下无直乘真言行文。故二文合义理圆备耳。又义。诸义皆非理。九句问皆三劫未说前问也。何云闻彼乎。故知九句问前此菩萨净菩提心门等文也。或又金刚手兼知佛答而致问欤。或又六十心三劫虽答此问犹未尽故以前答说为重问因欤。
    此菩萨行道时等者。今此菩萨是一生二生二类中二生成佛小机欤。故上文。直乘真言门上菩萨地（文）疏第一引大品云。或有菩萨初发心时即上菩萨位得不退转。或有初发心时即得无上菩提便转法轮（文）大师问答中以即上菩萨位文证二生成佛以即得菩提文成一生成佛故云二生成佛机耳。问。三劫六无畏是义门虽异法体是一。然疏三劫释云。若一生度此三妄执即一生成佛（文）若尔三劫既约大机一生成佛人。六无畏何取二生类耶。是以暹僧都记云。此教菩萨直乘真言门上菩萨地者是指入真言门顿入者也。上疏文云。唯一行一道而成正觉者即此人也。又菩提心论云。从凡入佛位者即是三摩地者是人也。谓此直往菩萨初入真言教修学此教门终极佛果以前中间有几许无畏安稳利益处问也（云云）如何。答。凡于真言机利钝二机分。或云顿渐二机。或云大机小机。或云一生成佛二生成佛。或云即身成佛即身成菩萨。或云闻时证渐次证也。然今经中专明钝机得无畏兼显利根解深密。故疏释明钝所寄齐成浅深二义耳。故当卷下释（具缘品）云。然以解二种义得阿阇梨名。所谓浅略深奥分二。若观前人未有深解之机则顺常途随文为释。若已成就利根智惠则当演畅深密而教授之（文）准此文今经文为钝机顺常途作说。释家为利根兼示深密也。斯则利钝虽异俱以真言菩萨二类也。且出其证疏第六云。而诸众生有渐入者有顿入者然其所趣毕竟同归（文。是一）又第八云。若人于秘密藏中受灌顶位乃至一生中或成正觉（文）此文乃至者显渐机十六生成佛也（是二）又大师金刚顶经略释云。若能受持思修不经三大劫十六生乃至现生证如来大觉位（文）此文又十六大生者二生成佛。现生者一生成佛也（是三）又理趣经开题云。若能受持思修不经三大劫十六生乃至现生证如来执金刚位（文）文义同前（是四）别本即身义云。问。大机小机共修此教者二共即身成佛（乃至）答。今宗意可云大机即身成佛小机者后十六生成佛（乃至）经云。修此三昧者现证佛菩提。此即大机即身成佛之证文。若有众生遇此教昼夜四时精进修现世证得欢喜地后十六生成正觉此即小机成佛之证文也（文是五）秘藏记云。真言菩萨或十六三昧一一次第证或与得一三昧共十六同时证（乃至）十六顿证之义也（文是六）杂问答云。大品般若云。或有菩萨初发心时即上菩萨位得不退转。又金刚顶经云。（乃至）现世证得欢喜地后十六生成正觉是云此生即上菩萨位之证文也。又大品云。或有菩萨初发心时即得无上菩提便转法轮（乃至）又菩提心论云。真言法中即身成佛故（乃至）此云即身成佛之义证文也（文是七）又云。今何云一生二生成道对三密相应如说修行或即身超十地至一生补处位或一生入佛位。是秘密乘力耳。其诚证何对。金刚顶经说。修此三昧者现证佛菩萨（乃至）论云能从凡入佛位者（乃至）是即身成佛证也（乃至）千辟经云。如法行者即得初地速成佛果阿耨菩提。论云。复修瑜伽胜上法超十地菩萨境界。依如是等文立即身一生补处而已（是八）私云。依诸文真言机既分大小利钝。若尔何以即上菩萨位人为从凡入佛人耶。但至上文者一生二生同望显乘人不舍肉身故同云即身成佛。又云一生成佛也。故上具文云。即一生成佛。何论时分耶（文）对显乘经三祇十六生一生俱以不经三祇故云一生耳。或三劫举大机无畏明小机影略互显欤。
    佛还复约前三劫等者。钞第四云。谓佛说此六无畏意明从浅至深从凡向圣阶降位次悟证不同也（文）意云。付三劫作差降位。所以亘三贤十地判六无畏也（为言）问。三劫六无畏法体无宽狡。如何。答。三六是开合不同法体无宽狭欤。故疏第二云。统论三劫始终作宝珠譬喻（乃至）诸佛菩萨久已证知。亲从一毫之善自致大菩提道（乃至）方便诱进令受三归（文）既统论三劫始终时。顺世八心一毫善为始。宁非善无畏乎。况令受三归文全同渐受三归说故。故大疏抄第一云。即此于前三劫中亦更出六无畏也（文）又云。有宽狭也。彼但出世心。此通顺世故所谓作差降者辨法体宽狭也。且约今所兼则世出世异故云差兼顺世劣心故云降也。但约三劫者举胜三劫显劣八心也。具可云约前八心三劫作差降耳。又第二文者欲明三劫始终出世心先示净心最初顺世心也。例如欲明顺世心先明违理心矣。况复准抄善无畏释十信已前。十信犹有劫内外论。况信前乎。又约抄释差降云阶降位次悟证不同不遮有宽狭而已。对明者对是答也。又大疏抄第一云。问。然以此六无畏相配三劫何。答。各每三劫有二无畏。如次相配耳（文）此释未详。上文中配十住心时以三四配唯蕴拔业也。又上文中十住心配三劫时云。出世心中此唯蕴无我与拔业因种二住心为初僧祇也（文）又举六七住心毕释云。以上二住心为越二劫瑜只行。论文尔云也（文）前后悉相违显义门多端欤。私云。六无畏中前四初劫摄第五六如次第二三劫也。
    至此六处如得再生者。大疏抄云。言诸众生至六处再生解脱故云苏息无畏也（文）此大无畏处行者苏生处故云至六处得再生也。问。既云再生许还作众生义耶。答。望本有无垢生始觉修生后显故云再生。非许还作众生义耳。
    疏善义通于浅深者。有二意。一者善是净通名。六无畏皆善心浅深阶位故云通于浅深也。今总即别名名十善故云今此中意明十善业道也。二者善者初无畏别称。此中有浅略深秘能所寄齐故云义通浅深也。二义中前义为胜。五无畏此释无故。或后义为善举初显后故。又顺下释故疏云。得阿阇梨名·浅略深奥分二（云云）六无畏即六重阿阇梨故。
    后得顺世八心也等者。谓有二义。一者顺世八心者外八心。渐·受三归者内三归也。上句终置也送句显内外别矣。疏第二云诸善知识才见世间八心萌动即如彼相者遇便识宝。诸佛菩萨久已证知方便诱进令受三归譬如收彼顽石置在家中（取意略抄）私云。善知识者上代五通仙人也。世间八心者外八心也。佛菩萨者如名。三归者内三归也。斯则从外八心入内八心义也。又八心三归皆通持齐·无畏二心也。但准第二卷譬似八心三归如次当二三心矣。此中言三归戒者十善受三归时发戒故云尔也。凡于发戒有三归得羯磨得也。谓声闻七众戒中比丘比丘尼具戒作羯磨时发戒也。式叉摩那等五种戒三归得也。但今十善戒非彼七众戒摄也。若尔谁人所受耶。谓灌顶文云。十善戒通五种随其广狭有浅深耳（文）此五种者人天二乘菩萨也。学处品疏释·住心一等可见之矣。前七众者比丘比丘尼式叉摩那沙弥沙弥尼优婆塞优婆夷也。二者八心三归同于内明之。上标下释故。但也字显标释不杂欤。或本无此字矣。疏第二云。时善知识告言（乃至）如佛所说众生以悭贪故现世有种种忧苦。命终以此因缘堕恶趣中以心离悭贪故现世安乐有大名称命终生天后得涅槃。是故汝今更应以胜上心受八齐法（乃至文）又准此文者。前善知识者又内知识欤。又举外八心得益但云命终生天不云后至涅槃故。问。一受三归力可感无量生耶。若许尔者。一因多果理可然耶。若不许者远得涅槃解脱果。世间人天果报何有所局乎。答。一业引一生是萨婆多一义也。大乘实谈何同彼义乎。小乘犹有一兴供养千变生天后证涅槃之说。况大乘谈乎。若又约有部义会文者。俱会论并光记作二释。光第十七云。由一业但感一生。余六因兹展转别造。显由初力故言一施（文）又云。由一施食起多思愿感人天别。刹那不同就有前后。约所施食。故说一言据能施思实多。故非一业能引多生（文）。
    经若如实知我当得身无畏者。问。我是四颠倒第四。身即四念住第一若知我者应离法扼缚。若得身无畏者观不净也。故光记第二十三云。观身不净治彼净倒。观受是苦治彼乐倒。观心无常治彼常倒。观法无我治彼我倒（文）如何。答。四念住观有总别杂不杂观。谓总相念住时唯总观所缘身等四境修四行相中空非我行相通四境。故云知我得身无畏也。光记云。彼观行者居缘总杂法念住中唯总观身等四境修四行相。观诸有为皆非常性。观诸有漏皆是苦性。观一切法空非我性（文）又别相念住中杂缘法念住中或无我观通身也。故光云。四中前三一一别观唯不离缘。第四所缘通杂不杂。若观唯法名不杂缘。于身等四或二合观或三合观或四总观。二二合观有六。三三合观有四。四合观有一。总有十一名杂缘法。通名法故（文）但总别念住异者光云。唯总缘四名此所修。前杂非唯故与差别（文）私云。别相通杂不杂。总相唯杂也。虽四总缘通总别。总相唯总缘四故异别相兼二三总缘耳。又义云。身无畏者通四境总称。非随一欤。我又包四倒通号。四倒同妄计故云我。故疏释云。得离不观我性四种颠倒于身诸扼缚得苏息处（文）问。四念住中余三心法。何云身乎。答。疏十二云。六识身（文）身有体·依聚之义故通心也。如俱舍云六识身也。且第一二无畏配住心者。般若寺抄意。第一二如次第二三住心也（云云）私云。善无畏举十善摄五戒云生人天中故可通二三住心也。身无畏是四念住观门声闻七方便摄故第四住心摄也。又身无畏摄世间心非无其证。疏第七云。如行者住有相瑜伽则名是世间三昧（文）此文外道护戒生天云世间三昧。然疏第三释身无畏云。第二无畏于有相观中修曼荼罗行（文）既云有相观。即非有相瑜伽乎。故知第三住心也。身无畏者今此无畏异前后约所害立名欤。谓于身诸扼缚文同于我之扼缚文故。或又身言通能所害欤谓观身不净等治身常等倒故。
    见此身三十六物者。抄第四云。涅槃经圣行品云。善男子。菩萨摩诃萨圣行者观察是身从头至足。其中唯有发·毛·爪·齿·不净垢秽·皮·肉·筋·骨·脾·肾·心·肺·胆·肠·胃·生熟二脏·大小便利·涕·唾·目泪·肪膏·脑膜·骨髓·脓血·脑脉·诸脉。是故颂云。发·毛·爪·齿及尘垢·皮·肉·筋·骨·肪膏·脑膜·骨髓·脓·血·脑脉·诸脉。是名三十六物。行者应当速求厌离（文）私记第十二云。三十六物。一发·二毛·三爪·四齿·五皮·六肉·七骨·八髓·九筋·十脉·十一脾·十二肾·十三心·十四肝·十五肺·十六大肠·十七小肠·十八胃·十九胞·二十尿·二十一屎·二十二垢·二十三汗·二十四泪·二十五结□·二十六涕·二十七唾·二十八脓·二十九血·三十黄ＫＶ·三十一白ＫＶ·三十二肪·三十三□·三十四脑·三十五ＢＣ·三十六精也（文）。
    五种不净者。抄云。言五种不净者一种子不净。谓揽父母精血·业因·识以成身分故。二住处不净。于父母胎中生脏之下熟脏之上故。三自体不净。三十六以成身故。四自相不净亦名外相不净。九孔常流眼出眵泪耳出结□鼻中流洟口出涎唾大小便道常出不净。五究竟不。气绝已后□胀烂臭。如是不净甚成可恶。此上是身念处观（文）。
    次复观受心法等者。抄云。次受心法。即是受心法念处观也。应观受是苦观心无常观法无我。如是观时离我性四倒。谓观身不净得离净倒乃至观法无我得离我倒。故下结云。于身之扼缚得苏息处也（文）。
    众相现前等者。所寄齐或云不生贪爱或云离我性。皆是遮情义。然相现即表德谓。既遮表大异。何令相同乎。恐以第三能寄齐于瑜伽境不生爱慢义可同此。如何。谓遮表虽异义理终同。三昧现前是妄执制伏故欤。又下文以显深位配密浅位欤。故伏寄断也。私案。今疏多存乱达。谓以下不生爱慢一句安今众相现前时下读之。所谓于瑜伽境界（乃至）心不可得文全同于阴界中（乃至）我不可得之言。又不生爱慢齐前不生贪爱故。若不尔者违文理。故先违文者疏第一云。复次如声闻人。初观阴界入时求我皆不可得。真言菩萨亦如是。初观阴界入时求心皆不可得（略抄）准此文。第二无畏以身不可得可齐我不可得也。又第四以镜像水月同十缘生句第五以心得自在之用齐心王自在等也。又违理者我不可得断位。不生贪爱是伏位也。能寄齐又可同耳。若回文者文义相有所无违矣。
    经若于取蕴所集我身者。钞云。蕴者积聚而为体故。以谓执取。凡夫执取以为我故。身者依止。我所依故（文）意云。身者指取蕴。此五蕴是我所依故（为言）唯识论云。体·依·聚义总说名身（文）三义中今取依义云身也。或云身者体义。体云身故我即身也。何还指蕴耶。私云。身者聚集义。即指上取蕴所集。故次下释云。何况此积集中而有我耶（文）又云。于阴界入中种种分拆推求我不可得（文）既两处俱但云我。不云我身。故知身名所依五蕴聚集也。问上举取蕴我身下云舍自色像。色像如次指上取蕴我身也。若尔我即身也。何。答。我是积集上计故取蕴所集我及身（为言）。此中分拆身断我故云舍自色像也。舍未必断故。光云断·舍义别（文）取蕴者。光记第一云。此取蕴亦名为蕴。蕴从取生故名取蕴。从因为名。烦恼名取。能执取故。蕴于取蕴蕴能生取故名取蕴（略抄）。舍自色像观者。钞云。言舍自色像观者。自色蕴也。像即我也。双离称舍（文）。
    种种分拆推求等者。问。分拆三科观蕴无性。亦是拆法空。何但云唯蕴无我耶。答。虽分拆推求非空极微（色法）刹那（心法）体。故俱舍云。三世实有法体恒有（文）故知今此分拆为遣我故云分拆推求我不可得也。若尔何同法无畏空极微刹那体拆法空乎。疏第二释寂然界云。乃至分分破拆之至于邻虚亦不可得（文）又或释云。数存邻虚。论破邻虚（云云）数·论如次毗昙·成实也。疏中寂然同成实故引证耳。又风蕴无性亦为遮我。非无性空义欤。故疏第二云。声闻经中虽说此五喻而意明无我。今此中五喻意明诸蕴性（文）此中以声闻经成今无畏意也。又今蕴无性者。菩提心论云。知四大五阴毕竟磨灭深起厌离破众生执（文）众生执者即人执也。问譬说若无树者影由何生（文）若言蕴不空我灭者法譬不齐乎。若言树有灭影者有世间相违过耶。答。以积集离散且类树无欤。又譬取少分故无过。又寂然界虽大乘树空观属小乘欤。嘉祥二谛章下云。小乘人拆色空观。大乘人即色空观。小乘人拆色空。大乘人色本性空（文）私案。大小合有四重。谓小乘有二。毗昙拆法空我。成实破极微空法。大乘又二。相宗见诸法如幻空法。性宗观诸法不生空法。起信论云。以五阴法自性不生本来涅槃故（文）前二拆法空后二体法空也。
    如上所说乃至证湛寂等者。经云。谓如是解唯蕴无我。根·境·界淹留修行·拔业·烦恼株杌无明种子生十二因缘。离建立宗等。如是湛寂一切外道所不能知。先佛宣说离一切过（文疏第二释之）。
    一切分段中等者。钞云。一分一段名为分段。所谓从缘生法待因缘成。必有分段差别之相。上疏云。即是摩诃般若中历法广明者是也。如于阴界入分拆求心不可得当知六度万行乃至一切总持三昧门中种种求心亦不可得等。由此观故所有一切我爱慢等皆永不生。故云一切分段中等也（文）。经若害蕴住法攀缘者。此中蕴者指前无畏云唯蕴。故又今释云心住蕴中是也。害者举今无畏用。住法攀缘者显今无畏体。所谓法者法空观解即十缘生句观也。故释云诸蕴即空又云法谓十缘生句也。大疏抄云。离违顺八心终无畏门苏息处（即十缘生句也文）此法空观解犹约偏真理故云攀缘也。故疏第一释此心云。由约偏真理作此平等观耳（文）。
    于法得苏息处者。今此于法者释经住法也。是能害十缘生句法也。问。上文云。于所害我得苏息。今何云能害耶。答。得苏息随宜。今文同第五无畏释。二句如次配下文上法所害下法无我能治也。前文同第六无畏释。未必一同欤。
    尔时约幻炎等者。初劫经文云。秘密主。彼出世间心住蕴中。有如是惠随生。若于蕴等发起离着。当观察聚沫·浮泡·芭蕉·阳炎·幻等而得解脱。谓蕴处界诸执能执皆离法性。如是证寂然界。是名出世间心。秘密主。彼离违顺八心相续业烦恼网。是起越一劫瑜只行（文）疏第二云。如前所说种子·根·□等及归依三宝为人天乘。行齐绝善法皆名顺世八心。若三乘初发道意迄至拔业烦恼根本无明种子生十二因缘名违世八心（乃至）大乘行者了达诸蕴性空故于一切法都无所取亦无所舍。双离违顺八心我蕴雨倒二种业烦恼网。是名超越一劫瑜只行（文）私云。准上经文。今幻炎等者逆次举二喻等上三喻欤。又准释法谓十缘生句。十喻中顺次举初二等余八欤。二义中前说为胜。今释文全同初劫文故。又十喻但局第三劫。云深修故。又初劫中应无乾闼婆城喻故。又聚沬芭蕉十喻中无故。但十喻者言总故。例如指第二劫六喻云前十喻耳。问。疏第二。以寂然界同成实。然彼论中说干城喻。又疏第七云。若以十缘三句观诸蕴无性无生。即是菩萨三昧（文）同今能寄齐云无性无生。似释寂然界菩萨。如何。答。干城显体法空故初劫拆法空不可用之。但至成实论者。嘉祥法华义疏云。三藏中所以不说揵城者为三藏不说一切法平等本性寂。（乃至）而成实论亦有此喻者引菩萨藏中譬就小乘法中释（文）今寂然虽但大乘犹是拆法空故同小乘义欤。又第七释者对佛地三昧云菩萨三昧。可通第二三劫菩萨也。问。智论第六云。复一切声闻法中无揵闼婆城喻。有种种无常譬喻。色如聚沬受如泡。想如野马。行如芭蕉。识如幻（文）第三喻与今经相违。相何。答。举能迷显所迷欤。或野马者游丝也。阳炎游丝相似故经论互举欤。委至下可辨耳。问。今此无畏十住心中当何心耶。答。先哲异义不同（云云）般若僧正义云。第三四无畏如次四五住心（云云）信证僧正义同之。济暹僧都义第六住心摄也。朝誉上人义云第五住心摄（云云）私云。两僧正说虽可依用聊违疏家及宗家释。大师以湛寂经疏文证唯蕴拔业。何以证寂然界云第五住心耶。又大师举十纲摄众毛（云云）何以毛目为纲领乎。又济暹义亦非理。初二劫大别故。又朝誉义违渐过二乘境界文。大小大异以劣摄胜乎。然终义为胜欤。疏云。行者未过此劫与辟支佛位齐（文）又云。合论一僧祇劫（文）但至过二乘文者今菩萨同极上利根人过中下类故云尔。故义释云。证寂然界深位缘觉（云云）又大小虽异。偏真理同故相摄矣。又疏第七云。若了知唯蕴无我乃至证寂然界时。当约我·人·众生·寿者本不生故。明种种法门。以五喻观察性空时。当约诸蕴本不生故。明种种法门（文）准此文。似缘觉云寂然界欤。然此人无我摄故异法无畏耳。又义释第五（十卷本）末释缘觉真言云。缚是语言道断义。以辟支佛智惠深利见一切集法皆是灭法。故名为证寂然界。住此三昧时观诸法如炎相无宣说名曰极灭语言昧（文）准此文疏第七卷文亦寂然界名缘觉欤。或又义释指湛寂云寂然界欤（十四本同）密抄云。若拔业（乃至）三障尽时名证寂然界（文）又准一切集法皆是灭法并诸法如涅槃相文。缘觉亦断一分法执欤。此观门是法执能治故。故起信论云。以五阴法自性不生本来涅槃（文）故知缘觉智惠深利故亦断法执同寂然菩萨悟。故云证寂然界也。疏第二释寂然界菩萨云。行者未过此却欤辟支佛位齐时名为极无言说处（文）但第七卷释者。我人不生约唯蕴。诸蕴不生释寂然故无违。故知两僧正俱以第四无畏为拔业心合义释等意矣。问。缘觉断法执。于今宗依凭安在乎。答。疏第二释寂然菩萨云。然所观人法俱空与成实诸宗未甚悬绝（文。嘉祥释云。成实具明二空文）又第七云。辟支佛智惠深利故能以总别之相深观察之见一切集法皆是灭法。此与声闻异也（文）此中能观行相总别相者。总观是通声闻。遣人我行相故。别观局缘觉。断法执观门故。观集法是灭法即是也。应知于诸法执总想云人我执别相云法执。故从彼能观行相又云总别之相也。又住心论五引今疏文毕合同性经。习气者不染无知。当大乘所知障。当知依此等文利根缘觉断法执同寂然菩萨也。又嘉祥三论玄云。于小乘内自分三品。一者俱不得二空如犊子部（乃至）下根人也。二者萨卫之流。俱得人空不得法空。为次根人也。三譬喻诃梨之流。具得二空为上根人也（文）准此释。渐过二乘境界者。同寂然上根人过中下二类故云也。又密抄释又缘觉法执断位云证寂然界也。故次下释云。即初劫满也（文）若人执断位何云满矣。又义。寂然菩萨是偏真理故小乘摄也。法执断大乘行故大乘摄别住心不立。又偏真故非大乘。大乘行故非小乘偏难指属。故立一种无畏也。宗家疏家皆有由耳。又义。十住心专依大日经菩提心论立之。然经中因别意趣虽立寂然论中判性相故无寂然心。故依论法相举十纲摄经众毛也。小乘释云率多览言因别意趣阿毗达摩依法相说。可引作证耳。
    经若害法住无缘者。谓法者前十缘生句即拆法空观也。害及无缘者今体法空观即法无我无畏也。无缘乘义如先辨矣。
    疏心外有无影像等者。唯识论第九云。若时于所缘智都无所得。尔时住唯识离二取相。故论曰。若时菩萨于所缘境无分别智都无所得。不取种种戏论相故。尔时乃名实住唯识真胜义性（乃至）有义。此智二分俱无（乃至）有义。此智相见俱有（乃至）有义。此智见有相无（乃至。云云）私云。准此文。依第二师义云心外有影像依第三师义云心外无影像。此中心者见分。影像者相分也。四分中约相分云外后三分云内之义故云心外影像也。又义。疏第二释第二劫云。行者解诸蕴唯心（乃至）非但见有不明亦复见空未尽。今以如幻等门照有空不二。而人法二空之相亦不当心（文）准此释者初劫观解有无未明故。有无影像似有所得。第二劫二空相不当心故。云智都无所得也心王自在觉本不生者。私云。前文依经显相释他缘心义。今三句依经密意。成觉心乘旨也。故大师引第二劫终心王自在觉自心本不生文证第七住心也。问。前发无缘乘心法无我性文但明第六心。今住无缘法无我句何兼第七心耶。答。前文中经中自有觉心乘别文。故无缘乘心等句局他缘心。今经文无第七别文。故意含第七也。又义云。前总即别名局第六。例如色处等。今文通二种住心。无缘法无我大乘通故。或云。今文但说第六显第七。疏释示此意也。或云。前文今文俱通二种心也。前文通二心总句故。或云。今文经疏俱局第六也。般若寺抄云。第五无畏他缘心。第六无畏摄觉心·一道·极无三心也（取意）私云。经中无第七则能寄齐心得自在待何寄齐。何得言拟外迹显修证耶。次前文云。通二心者违经·疏及大师释。经中二段标释别故。又疏中释无缘乘义用深密经意故云阿陀那深细识故。又大师但第六心引此文。故后义非理。又违疏及大师释。五六无畏如次当第二三劫疏上文中。第二三动各存二心故。何违彼五存一六含三耶。又大师以觉心不生但为第七不证第六。故最初义为胜而已。又第三义祖师释义也。非无起尽。疏下释中。观蕴阿赖耶觉心不生摄深密八识三无性极无自性心摄华严般若（取意）又菩提心论。相说置第六旨陈摄三心。同法性缘起宗故也。
    我之与蕴法及无缘等者。我者。初二无畏。人我未断矿。此释经一切蕴处界能执所执我寿命文。蕴者。第三无畏。唯蕴无我义故。此释经等一字。或却释一切蕴处界句也。等字属前我。众生作者等我非一故。法者第四无畏。拆法空故。即释经法字也。无缘者。第五无畏。发无缘乘心故。即释经无缘二字也。皆同一性者释经自性无性句。故疏释云。所谓自性无性（文）初言谓观自心毕竟空性者释经空一字也。当知观自心空性时。悟我蕴等诸法同一性故。云此空智生当得一切法等也。疏此空智生者释经此空智生。即是时极无自性心生也者释当得法一切平等文也。于业下重释平等性义。尔时下成空智生义也。故知空智·同性似断证异。即如次第八九二心也。故大师以于业烦恼等文证第九以离有为无为界证第八。可悉之。然此空智·同性实时故。释文前后随宜欤。又义。皆同一性者释经自性无性句。故云所谓自性无性。是第八心也。故疏第二云。若无自性即是本不生（文）此空智生者指经文。即是时极无自性心生也者释也第九心也。故住心论云。等空心初起（文）般若寺疏抄一云。经若复一切至得一切法自性平等无畏者。观心毕竟空性时。我之蕴·法及无缘皆同一性。如是解自心本不生即亦解一道又解无自性。（此觉心不生·一道·极无自性三种住心也。文）此释今无畏中明三心也。或云（五智房）经文。此空智生者但说第八心也。今经略本故但说一心。然疏中。以具本意释是时极无自性心生兼第九也。或云（智月房）此空智生一句并明二心。约空智初后故。且约满云是时极无自性心生也。
    尔时于有为无为界等者。于今此所离有为无为界可有二意。若约住心次第亦有二。一者今极无所离故。第八犹有为无为界摄欤。故经一文含即离二义。例如一法二义文含门法矣。二者上兼下故。第九亦离第八所离故。为极无所离。故有为无为界唯隔历养也。二者疏意未必分二心。故但极无所离也。故下不思议幻文云。欲离有为无为界故（乃至）而业烦恼具依（文）。
    都无所缚亦无所脱者。经云。于业·烦恼解脱而业烦恼具依（文）疏第二云。行者解脱一切业烦恼时即知一切业烦恼无非佛事本自无有缚令谁解脱耶（文）私云。案经·疏意于业烦恼解脱故云都无所缚。而业烦恼具依故云亦无解脱也。无缚无脱故一切法自性平等也。
    即是真言行者等者。且有二意。一者准前五无畏。以一切法平等寄齐虚空无垢菩提心故云即是等也。显密虽异悟分齐同故云尔也。大师释中。第三劫又有浅略深秘故。般若寺释如下引。二者第六无畏无能所寄齐。第六无畏即真言行者净菩提心故云即是也。是以第三劫中云真言门修行菩萨行等也。或又初地证理位故。显行人入此位回心成密人。故犹如天台云初地初住证道同圆耳。大疏抄云。经（乃至）谓观自心毕竟空寂时。我之蕴法及无缘皆同一性。如是解心本不生。即亦解一道。又解极无自性（乃至）尔时于有为无为界离扼缚得苏息处。即真言行人得无垢菩提心时位与此齐也（文）又云。六无畏者。一善无畏（乃至）六一切法自性平等无畏也（可悉）约修真言密教时有此六位。一依止三昧三密修行位。二本尊色相现前位。三于法不生爱慢位。四觉法性无生位。五得心自在胜用位。六净菩提心法用位也（文）第六无畏出能寄齐心。又分疏文为能所寄齐矣。
    然此在缠出缠皆毕竟无相者。真言行者初此净菩提心也。谓于此菩提心有遮表二义。遮情无相似同一道极无无相空理故云即是（乃至）无相也。上言谓观自心毕竟空性者一道极无玄底一心无相极理也。以彼毕竟空性同此毕竟无相故云即是也。故宝钥下云。谓无相虚空相及非青非黄等言并是明法身真如一道无为之真理。佛说此名初法明道。智度名入佛道初门。言佛道者指金刚界宫大曼荼罗佛。对诸显教是究竟理智法身。望真言门是则初门（文第八心也）又云。等空之心于是始起寂灭之果果还为因。是因是心望前显教极果于后秘心初心。初发心时便成正觉。宜其然也（文第九心也）然无相言虽同。空性意是异。显乘应化言语不及故云无相也。密宗法身如义破执故云无相也。此无相者显教如来不能观见。故云以如来五眼等也。又约表德义者。无相不具故云无相。故疏第十九云。佛法离诸相而以方便具足一切善功德神力不思议种种境界。即相无相而具一切相。即缘无缘具一切缘。非谓但空直无所有而已也（文）私云。远离九种迷情妄假相故云离诸相也。以三密方便具足四曼本有功德故云而以方便等也。故大师住心论第三云。若入阿字门悉离一切相。离相之相无相不具（文）显乘如来不知无相不具义故。今此无相是不得九种妄假像貌故。云尚不能得其像貌也。故密严院古德云。色有二。谓妄假·真实。真实者非诸识所变影像（三乘）非一心缘起色（一乘）法佛法尔三色性佛性然四曼也（取意）或云真言如来。遮情门时密佛。又不得像貌故此义非理。虽知菩提心体破执故云不得像貌者。况余生灭中人句又可然乎。若实不知破执则自宗佛知自证三菩提。岂不知初地菩提心乎。故知显如来耳。
    皆是拟仪外迹等者。钞云。今所以明三劫六无畏者。若不作如是对辨恐常情各玩先习不能觉其微妙。但拟度外事之形迹以显修证之浅深也（文）大疏抄第一云。意珠有三时。况内心三妄执。此以外相与内心故尔云也（文）又上释云。凡有三时。一珠在衢路时。二见相隽生时。三洗垢磨莹时。以此三时相配三妄执（文）私云。此释未必显云外迹欤。或云。今心相者真言行者心相故。谓以行者心。相外相知内性修证也（为言）故次下释云。见烟之相可以经知火性（文）或云。拟显乘外迹之心相显密乘修证之心相也（为言）故疏第二云。此经从浅至深广明心相。皆为开示菩提心本末因缘（文）本末如次密显二种故。私云。如上义是以六无畏浅秘两释或如次为真言心相外内或为显密二宗也。经文说浅略疏释加深秘。然今释偏释经文。何所加自释云以明修证之深浅乎。故知经中文顺显外迹而意显密修证也（为言）故当卷下文云（具缘品）然以解二种义故得阿阇梨名。所谓浅略深奥分二。若观前人未有深解之机则顺常途随文为释。若已成就利根智惠则当演畅深密而教授之。今还以此二分释阿阇梨义。若于此曼荼罗种种支分乃至一切诸尊真言手印观行悉地皆悉通达得传教灌顶。是名阿阇梨。若度违顺八心证寂然界。是名阿阇梨。若已心王自在觉自心本不生名阿阇梨。若生极无自性心得入如上曼荼罗海会名阿阇梨（文）私云此中传教阿阇梨存善身二种阇梨欤。故当卷上文云。如初无畏时以声字观修曼荼罗行第二无畏于有相观中修曼荼罗行（文）此六无畏阿阇梨随常途作释。钝机渐入次第也。既云修曼荼罗行。又行傅教灌顶阿阇梨。此即五种三昧中第四三昧耶欤。若尔经所说六无畏谁云显乎。又云寂然界阿阇梨等不可云深秘利根行也。况经中既问真言行者心相。答说举但显心乎。故知经中但举浅略钝机密行。疏释加深秘利根深行也。斯则以真言利钝行为能所寄齐也。但钝机所行无畏中顺显作释故。显密差别自显故。又云。言显为所寄齐无违。故大师释云。今依此经显真言行者住心次第。显密二教差别亦在此中（文）以三劫浅略文证住心作此释良有以也。意云。已明见显烟之相可以比智知密之火性竟（为言）又云此浅秘二义下所举劣惠深惠二机所行也。故具缘品云。于当来世时劣惠诸众生以痴爱自蔽唯依于有相（文）疏第四云。传法之人当善识根缘。若着相之人而辄尔为说甚深空义增其不信。若利根深智而辄授以浅略法门则以为不顺无为正道而生轻慢（略抄）又经第七卷说有相行仪毕云。次说无相最殊胜。具信解者所观察。若真言乘深惠人此生悉求无上果。（乃至）甚深无相法劣惠所不堪为应彼等故兼存有相说（文）此文明有相无相如次劣深二机所行也。故知今文顺常途作释拟仪择地造坛等有为事迹而业修证深浅也（为言）故疏第四释有相曼荼云。如来以世间因缘事相拟仪况喻不思议法界以俯逮郡机。勇进修行自见心明道（略抄）今拟仪外迹等释同此释矣。
    上已明见烟之相等者。此文有二意。一者结成前无畏。就中亦有三。一者显云烟。密云火。二者密行中有浅深二行故如次类烟火也。三者真言浅略行随如常烟相显真宗火性故云尔也。二者十缘生句来由也。所谓地前六无畏位分寄齐如常故未离待对。地上十缘生观门离待对故今释云更欲如何表示耶。上释中（第二）释初地治地行云。从此无有待对出过心量不思议地（文）故知上已明见六无畏烟之相竟。更可比知十缘生句火性也（为言）例如道火前相故亦名燸（云云）又暹僧都义云。谓以极无自性心菩提心因海烟相而可比知法佛境界性海火性也（云云）又私云。以初地净菩提心之烟相而可比知妙觉自证三菩提之火性也（为言）。
    但知心垢尽处等者。谓初地净菩提心位三妄尽处故云尔。非谓尽微细妄执也故下释云。菩萨亦如是。依心进行故名此心为地。以心尚有所依故未名正遍知。如来已度微细戏论。进修都息故名超越心地也（文）又菩提心论云。既破人法上执。虽能正见真实之智。或为无始间隔未能证于如来一切智智（文）人法上执者三妄也。故疏第一云。初发心时直观自心。人法戏论净若虚空（略抄）无始间隔者微细妄执也。又大师释第九心云心外矿垢于是悉尽（文）又释第十心云惠眼破无明昏夜（文）无明又微细妄执也。又义云。十地因满位三妄断故云尔。故秘藏记云。越三妄是十地究竟。过此修上上方便断微细妄执至佛果故（文）又义云。等觉因满四妄断尽故云尔。故疏第三云。乃至为一生补处菩萨。择去心中无明父母极细之垢亦名治地（文）无明父母者微细妄执也。问。以六无畏配地位方如何。答。钞云第一无畏即当十信已前。第二无畏即当十信位也。第三无我无畏即当十住十行位也。第四法无畏即当十回向四加行位。第五法无我无畏即当初地至八地已前位也。第六一切法自性平等无畏即当八地已去位也（略抄）第二释意开行配第二无畏。都信当善无畏耳。今谓不尔。今此无畏约三劫对明。三劫既满但至初地。六无畏何通十地耶。况下文云。经第一（具缘品）云。渐次证入大悲发生三摩地（文）疏第三云。渐次证入者如初无畏时以声字观修曼荼罗行。第二无畏于有相观中修曼荼罗行。第三无畏于唯蕴无我心中修曼荼罗行。第四无畏于法缘心中修曼荼罗行。第五无畏于无缘心中修曼荼罗行。第六无畏于平等心中修曼荼罗行。离垢地已去各于自地观心中修曼荼罗行。略以行位分之已。作十六重深浅不同（文）此文意第六无畏于初地论之也。释六无畏修行相毕云离垢地已去各于自地观心中修行故。故上释第六无畏云。即是真言行者虚空无垢菩提心也（文）虚空无垢菩提心是初地德故。故疏第二云。初地菩萨得此虚空无垢菩提心（文）此等释明镜。何通二地已上乎。问。抄释非无起尽。疏第六释八地三昧道云。以一切菩萨初度第七地时上不见诸佛可求下不见众生可度。谓是住大涅槃。于万行休息。尔时十方诸佛以此三昧道发起其心得度菩提心难地（文）又疏第二释第三劫行云。行者初观空性时觉一切法皆入心之实际。下不见众生可度上不见诸佛可求。尔时万行休息。谓为究竟。（乃至）尔时十方诸佛同时现前而劝喻之。以蒙佛教授故转生极无自性心（文）两释文义既同。明知第三劫在八地上也。然第六无畏亦第三劫行也。故知抄释依此等意云第五无畏从初地至七地第六无畏在八地以上耳。但至十六重玄者抄释此事云。又解谓。渐次证入而有二种。初约六无畏从因至果以为渐次。后约十地从因至果以为渐次。二门并影总有十六。非次第修行经十六位也（文）尔者如何。答。十六重玄从浅至深一门渐次升进义也。何猥云二门别举耶。故疏次下释云。略以行位分之已作十六重深浅不同。（乃至）其中从因向果则三密方便展转不同。容极至心王大海方一味无别耳（文）既云十六重深浅。何云二门别举耶。若二门别举者应六重极在佛果十重初在初地。然第六终初地十重始第二地。岂非一相续位分乎。故知六无畏为六重。从地前至初地自二地至佛果为十重也。故疏下释云（乃至）若生极无自性心得入如上曼荼罗海会。名阿阇梨从此复有十重深行。（乃至）复次毗卢遮那是名阿阇梨（文）又抄第四云。疏离垢地已去各于自地观心中曼荼罗者。以初地菩萨入三世平等与第六平等无畏无异。故取二地已上乃至佛地足前六种无畏故成十六重玄义也（文）但至第二文者邻彼释而释云。即是初入此信解地。下释至此不思议地乃名真离二乘地也（文）第三劫解脱在初地明镜者欤。又至第六释者。又彼释下云。如上所说一生补处及八地三昧是约教道法门作如此说耳。然秘密乘人（乃至）从初发心时即具行大空三昧。其谓不然则于一生之中不能顿满诸地也（文）故知第三劫在八地。者教道寄显之假说。非证道修得之实谈也。仍无失。或云（朝誉）今私解云。疏云。第六无畏于平等心中修曼荼罗行离垢地已去各于自地观心中修曼荼罗行（文）此文无争指初地。言第六无畏而二地已去乃至佛地立十重玄也。但疏释六无畏中佛还约前三劫作差降。对明者理实约初劫及第二劫之初论六无畏。今约前二劫者付三瑜只行门。于前二劫中说此无畏故言总意别以为此释耳。若成此意者经渐次证入之文疏作十六重深浅不同之释。巧相□乎。云云（私云）。此义非理。第六第三劫俱云极无自性心。岂第六无畏降第二劫乎。问以六无畏配十住心方如何。答。般若寺抄云。第一二三四五无畏如次第二三四五六住心也。第六无畏中含第七八九三种住心也（取意）问。第二四念住观何当天乘。第四证寂然界超缘觉位。第七住心第二劫摄。何安第六无畏耶。摄答。祖师判文非无起尽。故下文云。第二无畏于有相观中修曼荼罗行（文）然疏第七释世间三昧云。如行者初住有相瑜伽则世间三昧（文）有相观文同有相瑜伽。然大师以世间三昧道文证第三住心矣。故知以第二无畏配第三住心也。又疏第七云。若了知唯蕴无我乃至证寂然界时。当约我·人·众生·寿者本不生故明种种法门（文）既以寂然界属人空分。非为缘觉。上唯蕴无我即声闻故。又极上利根缘觉度一重法倒欤。故相配矣。义释云。寂然界是深位缘觉（云云。可见正文）又疏第三云。如说观蕴阿赖耶觉自心本不生即摄诸经八识三无性义（文）八识三无性他缘乘法门。故疏第二云。即楞伽·解深密等经八识三性三无性皆是此意（文）故以第五无畏唯配第六住心也。又疏第三云。如说极无自性心十缘生句即摄花严般若种种不思议境界皆入其中（文）既以般若摄极无自性句。故第六无畏中摄他缘心也。故菩提心论旨陈段含七八九三种住心引可为证矣。故知祖师释义深相□疏家宗家等释耳。凡酌东寺之末流之人拾小野之遗尘之辈。谁不仰信。谁不依凭。虽然私立义云。善无畏第二三住心也。故释云。今此中意明十善业道。（乃至）渐受三归戒于无量世生人天中（文）大师第二第三心判人天乘教故。身及无我二无畏各通唯蕴·拔业四念住观亦通二乘观门。故第四无畏或摄第五或摄第六也。又义云。第二声闻七方便。第三声闻四果。又第三第四缘觉摄也。第五他缘觉心。疏文分明也。第六一道极无。是约第二第三劫义故。但第二无畏有相观者。抄第四云。第二无畏有相观者。谓四念处观。即真言行者本尊三昧众相现前故（文）然有相瑜伽者世间三昧故云有相。又系属他主故云有相欤。名言虽同义意是异也。又第七释者证寂然名虽属人空。彼行相下别释。故疏云。以五喻观察性空时。当约诸蕴本不生故明种种法门（文）又第三卷四心义释者。上举他缘觉心二心毕且付他缘心作释欤。或云。八识他缘。三无性觉心（云云）又至次下句者。以般若大小无碍义且同华严。非取三论义也。菩提心论且约性相二宗义属相说旨陈别意欤。
    是略答前问中修行句也者。问。经文云一切心相。何云修行句耶。答。且有二义。一者既云遍知心相。是以十缘生义观法界众生界。一切心相皆能了知故。所观境界心相而非行者心相故。今见一切心相观十缘生义故。云修行句也。故下释云。若于一念心中乃至以皆从缘故。即空即假即中故（文）二者心相句有总别二义。今约总义修行等句皆云心相欤。故此品结云。已说净菩提心心相竟（文）。
    如下文万行方便等者。谓指具缘品等所说也。故下释云。从此已下明进修方便及悉地果生也（文）又云。上品已经种种心相对辨一切智心竟。然此妙果以何方便而能得至耶。故此品次明入曼荼罗行法。具众缘支分及所要真言皆于此中广明。譬如已知乳酪有醍醐性即教令具诸器物方便攒摇。以从缘起故当知不异十缘生句也（文）依此文万行即方便也。进修方便故。
    是故当知最为旨要等者。此文意十缘生句为真言行者最要观矣。问。若尔如何秘藏记云。如境界中见界会圣众及余一切事皆当入十缘生句观察。不信而信之。唯当每系心于本不生际无留所现境（云云）又云。于十喻观密严海会眼前时。观如阳炎。其心如何。若思是至极。其意留着。又作慢心。譬如磨镜时见现小影像停留时遂不成实镜（云云）若此观至要一向可信。何云不信而信。又若思至极有过。何云留意思之耶。答。中川上人义云。既万行方便净除心垢必藉此观。岂非旨要。而因缘生法即是假相即是法界。若才见假相不知法界思假相为至极之时。则有留着慢心过失。故言见所现境不可信是法界至极。但可信是至极之假勿留假相当系心至极也。本不生际即是法界至极故（云云）。
    然统论此品中十缘生句略有三种者。或云。今所说十缘生句有三重也。三重同云十喻故。云次下文云。摩诃般若中十喻亦具含三意（文）此文意见于一种十喻含三意矣。今谓不尔。既云统论此品中应尽一品所说诸喻。既云深修观察。非待初二劫五六喻乎。故释云。今此中十喻云深修观察者即是意明第三重（文）又云真言门修行菩萨行可局第三劫。第三劫中目真言门修行菩萨行故。又于今十喻作二释中。无通初二劫之释故。但至云十喻者或言总也。或带数义也。或顺华严宗立增减十故。又般若所说广。何无五六喻。今十喻言总含。阙五六喻耶。故疏第二明五喻毕如大般若中说（文）又智论第六云。复一切声闻法中无揵闼婆城喻。有种种余无常譬喻。色如聚沬。受如泡。想如野马。行如芭蕉。识如幻（文）能释论有五喻。所释经岂废其义乎。况既云声闻法中无揵闼城喻。定知今十喻不通初劫也。五喻义既成则六喻义何无乎。或云。今十喻有三重也。今十喻真言行者所用故。若初劫若第二劫皆真言行者用此十喻也。但五喻六喻皆所寄齐观故非真言行者所用也。但统论此品等者寄五六喻显密观十喻故云尔。意明第三重者示深修义也。
    以心没蕴中等者。运和尚云。且约初幻有即心幻·即蕴幻·即不思议幻。即心幻者以心喻幻。即蕴幻者以五蕴喻幻。即不思议幻者以诸佛圣人比幻（文实范阿字义第四引之）谓以心没蕴中者。三劫中初劫初心湛寂心也。六无畏中第三无畏也。十住心中四五住心也。欲对治实法故等者。初劫后然心也。无畏中第四无畏也。住心中第五摄。或第六初心欤。此心度一重法倒故云对治实法故。观五喻故云观此十缘生句。达诸法即空故云即空之幻也。故疏第二云。行者如是观察时。从无性门达诸法即空得离一重法倒了知心性。（乃至）名证寂然界（文）经云。彼出世间心住蕴中。（乃至）若于蕴等发起离着。当观察聚沬·泡·芭蕉·阳炎·幻等皆离法性（文）。
    以心没法中等者。初劫寂然心即第四法无畏也。上文云。法谓十缘生句也者是也。寂然心没寂然空理故云心没法中也。此理犹属偏真之理故云境界攀缘。谓境界者理异名。攀缘者偏义也。观察蕴阿赖耶知自性如幻炎等时。离境界攀缘故。云对治境界（乃至）十缘生句也。谓十缘生句者第二六喻也。至此心时观陀那深细了三界唯心。故云蕴阿赖耶即心之幻是也。故疏第二云。至此僧祇始能观察阿陀那深细之识解了三界唯心心外更无一法而可得者（文）今此能治心住心中第六他缘乘也。
    以心没心实际中等者。诸本不同。或本云。以心深着心实际中（云云）或本着字下有没字。或但云着没无深字矣。有二意一者心实际者三劫中第二劫未无畏中第五无畏终。十住心中第七住心也。所谓即心幻既以初劫即空为所离。第三劫又以第二劫心可为所离也。又能治文云。欲离有为无为界故（文）大师以此文证第八心。故又不思议幻但为第九者今第八心何所摄乎。问。心实际言名第二劫。经·疏何文乎。答设虽无文。其理极成何责之耶。况复觉苑师释云。今此中十喻复为对治前劫心没实际欲令离有为无为界故。观十喻亦成戏论（文是一）今金刚顶经云。住于如实际（文）实惠·宗睿两口决云。三乘家极究竟位佛（云云）既云三乘究竟。岂非觉心乘乎。（是二）又菩提心论云。当知一切法空。已悟法本不生。心体自如不见身心。住于寂灭平等究竟真实之智令无退失（文）大师以此文证第七住心即云心体自如不见身心。非没心实际义乎。（是三）又金刚顶经中住如实际位云不见于身心住寂灭平等究竟真实智（文）准菩提心论文又第七住心也。是四依此等文理定知第七心也。二者第三劫初心第六无畏摄。十住心中第八住心也。且又示文理成义。谓举能治文云。解脱一切业烦恼而业具依（文）大师以此文证第九心。故所治实际可第八心（是一）又疏第二云。若无自性即是本不生。本不生即是心之实际。心实际亦复不可得。故曰极无自心生也（文）此文意。心实际者第八心也。心实际不可得是极无故（是二）又云。行者初观空性时。觉一切法皆入心之实际（乃至）尔时万行休息。（乃至）以蒙诸佛教授故转生极无自性心（文）此文既惊第八生极无故（是三）金刚界仪轨云。想身证十地住于如实际（乃至）汝之所证处是一道清净（云云）住如实际云一道清净故（是四）住心论第九云。惊一道于弹指觉无为于未极（文）准疏释以第八为所惊故（是五）戒序云。觉心不生人无自性故起一道如实心。一道如实人蒙诸佛惊觉故发极无自性心（文）第七无惊第八有惊故（是六）依如是等文理故成心实际第八义也。二义中后义为胜。心实际文名第八。疏文分明故。但会前文理者能所治义不定。或两劫相望。如即心幻。或于一劫内成能所治。初后幻是也。初劫既然也。第三劫何不然乎。又三重幻不尽三劫心。举一显一。谓初劫举寂然显湛寂。第二劫举他缘显不生。三界唯心他缘不及心王自在故。第三劫举极无显一道也。又大师以离有为无为界亦证第九。故知望第九时第八还属无为等欤。故觉无为于未极（文）又觉苑释第二三二劫中各不存二心不知住心故。故指前劫也。口决释三乘家者小乘大乘一乘云三乘。故疏释通达三乘云。大小乘（等文）又香象释大·小·一为三乘故。仪轨文云一道清净。故菩提心论文文同义异欤。或彼文不遮通第八欤。例如第九又虽云自如未云心实际故无失。问。三种幻配位方如何。答。字义第四（实范）云。问。三种幻何位之所观耶。答。即空幻初劫。即心第二劫。即不思议第三劫乃至如来地之所观也。问。初二幻如次初二劫所观经文分明。何以得知第三幻第三劫乃至如来之所观耶。答。疏云。今此中云深修观察者。即是意明第三重。（乃至）复次言深修者。谓得净心已去从大悲生根乃至方便究竟其间一一缘起皆当以十喻观之。由所证转深故言深观察也。（乃至）是故唯有如来乃能穷此十喻达其源底。此经所以次无垢菩提心即明十喻者包括始终综该诸地（云云）故知第三重幻第三劫得净心已去乃至佛地之所观也。问。经文云修菩萨行诸菩萨。是举因行人也。释云佛答修行句非示因行乎。况于果位无妄执。何用十喻观乎。答。或云。实示修行相是虽因位轨则所授法岂果位无乎。况修上上方便断微细妄执时宁不用此观乎。又释论对治行相可引证矣。云唯有如来乃能穷此。又下云毗卢遮那以上上智观尽其源底。又云以十缘生句作无尽庄严。则此意也。私云。可局因欤。云菩萨行云修行句故。但秘记释者上上方便句可存因满也。上云十地究竟故。八九十三地如次下中上三品也。因满果满为上上方便也。例如菩萨地尽句。故知。因满断微细得佛果故云至佛果故也。又当卷下云补处位断无明父母之垢故释论又理无断故不可依无性观也。但穷此十喻者。因行转齐至佛果故云尔。又下释者依因十缘观生上上智观也。又以因十句作果德庄严也。然疏文次第十喻观通因果故（文）此文难消矣。
    即是意明第三重等者。钞云。经深修观察者。对前二劫故名为深。谓第一劫中即空之幻是名为浅。第二劫中即心幻亦名为浅。今第三劫中不思议幻故名深观也（略抄）字义第四（中川）云。第三即不思议幻等云深修观察。有二深义。一望初二幻等云深。二净心已云所证转深故云深。即是意明第三重者初义也。谓得净心已去等者后义也（文）。
    以自心为感佛心为应者。大疏抄云。私若自心着真际时自心为秽。是故感小。自心秽故佛心应小。故悉地不成。（乃至）自心佛心俱毕竟净是时有感有应。（乃至）我心地净本尊月自显言也（文）谓行者信水净则本尊影现云感应也。又本尊影现云加行者信水能持故云持。以加持逆次配感应耳。故即身义云。加持者表如来大悲欤众生信心。佛日之影现众生心水曰加。行者心水能感佛日名持（文）。
    所喜见身者。若约四种身义者。受用·变化·等流三身云所喜见身也。能现毗卢遮那是自性身故。若约五种法身义者。自性。受用等四身皆所现也。法界身为能现故。故菩提心论云。成大毗卢遮那佛自性身·受用身·变化身·等流身（文）此文既毗卢遮那外举四身。故又宝钥下云。是法身大毗卢遮那如来与自眷属四种法身住金刚法界宫（乃至云云）既毗卢遮那外云眷属四法身。故密严院先哲引正位经礼忏文成五种法身义。可见九字释矣。又义云。能现所现俱通四种身。且约自他利义作能所现假说欤。故二教论云。此四种身具竖横二义。横即自利竖则利他（文）。
    即是法界等者。钞云。疏即幻论遍一切等者。如来金刚三乘之幻即是遍一切法界圆坛。谓彼法界大曼荼中一一本尊皆是法界慓帜。一遍一切名遍一切处。遍一切处论幻者。谓遍一切处法界曼荼罗即是如来三密之幻。皆本不生。四句求之俱不可得。即不思议之幻也（文）字义第四云。疏云。今此境界为从自生耶。他生耶。共生。无因生耶。以中论种种门观之。生不可得而形声宛然。即是法界。论幻即幻。论法界即法界。论遍一切处即遍一切处。论幻故名不可思议幻也。今行者于一念净心中通达如此尘沙四谛。空则毕竟不生。有则尽其性相。中则举体皆常。以三法无宗相故名不思议幻。如四谛者余一切法门例耳（云云）十卷本云。即是即（即字十四本无）法界论幻即幻论法界。即幻论遍一切处即遍一切处论幻。故名不可思议幻也（云云）抄第四云。疏即幻论遍一切处等者（乃至。云云。如前引）当知即不思议幻有二义。初义两本义释其意全同。谓法界与幻互相即论。亦幻欤遍一切处互相即论（抄释后）故名不思议幻。疏文虽异其意返同。如来身语名为幻。空有性即是法界。圆坛为遍一切处。三法一体随论异名。今即法界遍一切处而论幻故名不思议幻。后义三本皆同。空即毕竟不生者八不举初一。有则尽其性相者。十如出初二。中则举体皆常者。是法界不动也。幻有假谛即余二谛而无宗相故云即不思议幻也（云云）观义云。古文点如常。若私训者即法界论幻（乃至）即遍一切处论幻。故名不思议幻也（云云）意显三谛相即义也。谓法界者真如法界。即空谛也。幻者幻有。即假谛也。遍一切有空不二。既中谛也（云云）私云。相即义宜其然也。但疏文初句云即是。若尔训释不顺文欤。不思议幻名专三谛中依幻有故。可云论幻故名不思议幻故。故知形声宛然即是法界者。总先释有空不二义也。论幻即幻者一假一切假义也。论法界即法界者一空一切空义也。论遍一切处即遍一切处者一中一切中义也。论幻故等者不思议三谛中今约不思议假谛故名不思议幻也（为言）故天台释云。约如明空一空一切空。点如明相一假一切假。就是论中一中一切中。非一二三而一二三。不纵不横。名为实相（文）又若无是字而有即法界本则何无其义乎。三谛相即虽无偏颇。今观门假为宗故从彼云不思幻也。故下释云。以皆从缘起即空即假即中（文）既以缘起为三谛相即所由故抄释牒文不顺疏文。未审。
    谓得净心已去等者。深修观察第二释也。净心者初地也。起信论中名净心地是也。大乘义章十云。欢喜地者经中亦名净心地也（乃至）住此地时于真如中证心清净名净心地。又于三宝得清净信亦名净心（文）今谓初地是净菩提心位故云净心也。三句中菩提心为因句也。二地至七地为大悲句。八地已上为方便句也。故当卷下云。初入净菩提心门见法明道前七地以来为大悲万行。无功用以去至如来一切智地名大悲胎藏生（略抄）疏第二云。初地菩萨得此虚空无垢菩提心。从二地以去增修大悲万行。至第八地以去皆名方便地（略抄）今释与正释异者或云。前释局第三劫即八九十地也。今解意通第二劫。从初地至七地是第二劫故。今谓不尔。初释初地净菩提心。三句中局因句也。后释通三句。广亘十地故。若初释八地以上何不云转深耶。又不思议幻是第六无畏也。上文云。即是真言行者虚空无垢菩提心也（文）岂有八地耶。违初地菩萨得此虚空无垢菩提心文故。菩提心进在究竟位乎。故知。三劫地前论之耳。问。若尔实范义云。即不思议第三劫乃至如来地之所观（云云）如何。答。彼正释复次通论故云尔。今两释别说故无违矣。
    且如四谛等者。钞云。且者不尽之辞。如即指斥之语。法数诚多。但举四谛。世界无量。直示娑婆。盖取一隅耳。故华严四谛品云（乃至）诸佛子。苦圣谛此娑婆世界中或名罪或名逼迫或名变异或名攀缘等（乃至）诸佛子。若灭道圣谛此娑婆世界中或名一乘或名趣寂等。诸佛子。此娑婆世界说四圣谛有如是等四百亿十千名（乃至）彼密训世界中或名荣求根或名不出离。乃至十方无量世界各有无量名。不可备举。如彼广说。故云且如等（文）。
    次三法无定相者。大疏抄第一云。此不思议幻得成就时三心究竟。即是秘密行者所求果耳。意者心中空·有·中道皆悉不生。以不生故无有定相。故名不思议幻言也（文）私云。三心者心中具三谛故约三谛云三心也。凡今。一句出三谛相即因成不思议义也。不思议三谛有·空·中无定相不隔历故云尔也。天台止观云。此三谛理不思议。无决定性（文）或云。至名为不思议幻为复次释终矣。或云。至达其源底。为终矣。或云。不可缕说为终耳。私云。诸义皆非理。且如四谛至达其源底者释经当于真言行通达作证文也。故云通达如是尘沙四谛。又云乃能穷此达其源底也。次无垢菩提心至明其大归耳者次下所释十喻来由也。故云且依释论等耳。故知。故言深观察也句为复次释终也。
    次无垢菩提心等者。字义云。言无垢菩提心者。上云得净心已去之净心也。言十喻者第三重也。谓所以次第六无畏即第三劫净心即明第三重十喻者。以净心包始以十喻括终。举所观显其他故。始终即诸地故也（云云）觉心云。有云。无垢菩提心者十喻以前所说净菩提心也。其菩提心已经三劫十地无不通。今其次说十喻者如彼菩提心通始终絯诸位。每事缘成此观（云云）行实多不可说之云意也（云云）私云。今此十缘生句包括三劫始终综该信解诸地也（为言）凡通三劫十地位触一切境成十缘生句观故云触缘成观也。问。今十喻历事观时所喻各别耶。答。今经说所喻别也。然于一事用多喻何遮之乎。依之第二劫六喻通观赖耶自性。初劫五喻各别如次观五蕴无性等。依之千手仪轨观诸法虚假通用十喻故。又金刚界仪轨观烦恼等通用五喻。故知。通别随宜耳。
    包括始终综该诸地者。谓今此十缘生句包括三劫始终综该信解诸地也（为言）凡通三劫十地位触一切境成十缘生句观故云触缘成观也。
    御记云。
    文永四年六月二十七日于高野山丈六堂以传法大会之谈义之次草之毕文永九年十二月中旬于醍醐寺中性院誂理性院上野公令清书毕自拭老眼加点毕。
    金刚佛子赖瑜（生年四十七）

第0章 大日经疏指心钞卷第十五（毕）
第0章 大日经疏指心钞卷第十六

　　

第0章 疏卷第三之二

第0章     经谓如幻阳焰等者。智度论第六（譬喻义品）云。解了诸法如幻如焰如水中月如虚空如响如揵闼婆城如梦如影如镜中像如化。是十喻为解空法故（文）智论疏第二（惠影）云。名喻虽十相对即五。如幻焰者内外相对也。水月虚空有无相对。如响如城见闻相对。如梦如影寝觉相对。如像如化合散相对（文。又大品第一序品十喻文同譬喻品文）私云。此十喻与今经十喻大同少异。经影喻当论镜像。以浮泡同如化。以影喻替火轮。余七全同。故云大同少异也。嘉祥二谛章下云。什师云。十喻以悟空。空必待此喻（文）又不空千手仪轨举十度印言中明智度印言功能云○断二种○证得一切法如幻如阳炎如梦如影像如谷响如光影如水月如变化如因陀罗网如虚空。不久满足十地住法云地为大法师（文）私云。此中十喻九喻全同论说。谛网一种当经中干城欤。又金刚萨埵仪轨有九喻。幻·阳焰·梦·影像·声响·光影·水月·变化·虚空。法华仪轨有八喻。幻·阳炎·梦·影像·响·光影·水月·佛变化。略出经有七喻。八炎·幻化·揵闼婆城·空中响·旋火输·梦·妄（别本次第异之而幻为初）金刚界仪轨有五喻。幻·焰·乾闼婆城·旋火轮·空谷响也。又唯识中有八喻。已上经论异说多少随宜欤。
    云何为幻者。抄云。幻者化也。无而忽有之谓也。先无形质假因缘有。名为幻化。又幻者诈惑。以不实事惑人眼目故曰幻也（文）。
    疏虽于众缘中（乃至）生处者。释经中何以故本性净故文欤。故合说中。虽一一缘中（乃至）不异净心（文）初释中阙此释矣。而亦五情所对明了现前者。释经惑自眼故见希有事也。望幻事见闻人云自。抄云。惑人眼目故曰幻也（文）幻师是执持行用证心人也。何云惑耶。初释并合说又阙此句矣。又以诸大论师可释惑自眼故句欤。诸大论师不出其所由。故当迷惑义。故今释中上标五情所对等下结是事亦非筹度思量之境耳。大疏抄第一云。问。既幻师谛解心幻是不实物。故不更成疑。若尔何经惑自眼故（云云）此文极难也。引智论十六显幻法义也。（可见之）问。尔者能喻幻法不实。所喻真言若实欤。答文。偏如是真言相唯假立（云云）答对偏执实人如是说耳（文）虽展转相生（乃至）非不异者。释经展转相生（乃至）非不去文也。初释中以升空隐形履水蹈火释此句及能造所造种种色像句也。合说中以成一切奇特不思议事合能造所造种种色像以自在神变宛然不谬合展转往来等也。又以药术因缘释经咒术药力。初释中举药力显咒术。合中合三密行也。又初释中举执持行用人。即是幻师也。合中持诵者是也。故合说云。独有方便具足得成悉地者自证心耳（文）第二释及经譬说阙此句。经合说中持诵成就者是也。故知第二释约譬说初释就合说意也。又经合说中阙毕竟净故展转往来等义。以譬说而显故。又一切言合说欤。
    无明亦如是虽非内有等者。智论第六云。无明亦如是。虽不内有不外有不内外有不先世至今世今世至后世亦无实性无有生者灭者。而无明因缘诸行生乃至众苦集。如幻息幻所作亦息无明亦尔。无明尽行亦尽乃至众苦皆尽（文）私云。无明亦如是下云虽不内有等。准譬说文以无明合幻所作欤。又依无明因缘诸行生句。以无明可合幻师。无明所生行可合幻事故。故智论云。如幻息幻所作息无明尽行亦尽（文）智论疏第二（惠影）云。幻息所作亦息者。颠倒分别心若尽虚妄分别法亦自无。非是际荡万物已方乃致无。如无明尽业报则尽。故言知诸法如幻也（文）既还灭时以无明行如次譬幻师幻所作。生起时何以无明合幻所作耶。二义中前义为胜。顺智论法说文故。故智论云。德如白佛言。世尊。是无明内有不。佛言。不。外有不。佛言。不。内外有不佛言。不。世尊。此无明从先世来不。佛言。不。从此世至后世不。佛言。不。是无明有生有灭不。佛言。不。有一法定实性是名无明不。佛言。不（文）法譬合三说中。内外多重问答相符。何异求之。但类无明幻者是幻术欤。应有幻师幻术幻事三种。故知此中幻术望幻师所作也故云是幻所作内有不等。对幻事是能作也。故云从幻能作伎乐也。以行等所生合唯所作幻事也以幻师可合不正思惟欤。或可合无明能具心欤。或合一心欤。论中无法合者。以譬说显欤。例如今经中但举幻术幻事疏中加人矣。又大师咏如幻喻诗云。吾观诸法譬如幻。总是众缘所合成。一个无明诸行业。不中不外惑凡情。三种世间能所造。十方法界水莲城（文）此意无明行俱似云不内有不外有。若尔二义并存欤。三种世间能所造者幻事中能所造欤。或云。以幻事中能所造如次可合无明行欤。今谓不尔。彼同幻事故。药则当三密行。故大疏抄云。问幻幻有几种耶。答。幻有二种。问。即何。答。假事幻实事幻也。问。今此中取何幻为论耶。答。通二种幻也。又有三种幻。即空幻·即心幻·不思议幻也。可悉之也（文）智论复次释云。复次是幻譬喻示众生一切有为法空不坚因。如说一切诸行如幻欺诳小儿属因缘不得自在不久住。是故说诸菩萨知诸法如幻（文）。
    依三密作行得成一切奇特等者。疏第十五云。如如意珠满一切愿。随心所欲。今观是彼众珠得生耶。从人心生耶。当知。不从珠出。不从人心出。不共。不无因缘。但和合有耳。今悉地不思议神变亦如是。但犹真言观本尊及身印等缘而成悉地。由真言故口业净。观本尊故意业净。印故身业净。三事平等故自我而有不思议业。然亦不可分别。无思无为也（略抄）。
    不异净心者．大疏抄第一云。意真言神变不思议极无垢净菩提心生言也（文）。
    独有方便具足得成悉地者。疏第十一（悉地出现品）云。所谓真言悉地本来成就。何以故。如来现证如是不思议法。所谓阿字自体从本已来具足无量自在力不思议力。此悉地体常住不变。但由行人不自了知故不得如是之果。今以此行净其身口意业。若能与法相应即自成就。诸法自尔终不虚也。不思议果众缘会时自当生起。如大海潮终不失时（文）如是真言相唯是假名者。大疏抄第一云。问。尔者能喻幻法不实。所喻真言若实欤。答文偏如是。真言相唯是假名（云云）答。对偏执实人如是说耳（文）。
    以日光风动尘故者。疏第二云。次句阳炎者如春月地气日光望之如水（文）私云。地气摄风尘欤。或外书云。风者天地忿也（云云）风是天地气故今取地气欤。尘其义显矣。
    如野马无智人者。且有二意。一者野马者游丝也。如者譬类义。斯则以野马类阳炎也。依之智论第六下譬中云。声闻法中色如聚沬受如泡想如野马行如芭蕉识如幻（文）今经中以想譬阳炎。故知阳炎与野马形相相似故俱譬想。今又想譬欤。故大疏抄第一云。风光相映野马生形。故智论十六云。以日光风动尘故广野中动如野马等（云云）无智人者能迷人也。二者渴马也。亦能迷者。如字指示义也。被下无智人读之。故下引智论云。饥渴闷极睹热气如野马谓之为水（文）此文渴马义分明也。又大师释云。渴鹿野马驰尘乡（云云）又大师阳炎诗云。举体空空无所有。狂儿迷渴遂忘归。远而似有近无物。走马流川何处依（文）此中狂儿者能迷无智人也。走马者野马也。指炎水云走马流川欤。故惠影疏第二云。阳春之月有日光动尘。西国名为阳炎。此间名为野马。无智见之执言是水。而实非水（文）众生亦尔者。智论正文云。男女相亦如是（文）私云。本论文指所迷境合譬中水相也。今文似指能迷无智惠者。合上无智人欤。又男女相即是人相故云众生也。故菩提心论中指人执云众生执也。
    结使烦恼日光等者。问。烦恼为光菩提行为尘邪念为风有何因耶。答。智论释可见不知无我及诸法空等者。正文云。不知无我不知诸法空。于众·界·入性空法中生人想男女想（文）私云。无我者人空也。诸法空者法空也。人想等者我相也。等者等取男想女想也。总别异故。问。不知人空法空故可云生人想法想。何唯举人想耶。答。举人显法欤。或下能治文云。则知诸法实相（文）正显法空欤。能所治互显也。或诸法实相二空也。
    炎之相强立假名者。问。阳炎应体名。何云假名耶。依之智论中见之为水（文）以水可云假名。如何。答。水从日立炎名。故云尔欤。又炎者因即光也相者果即水也。之言隔法词故。意炎之果立水名假名也（为意）此水有名无实体故云妄想成立有所谈议也。慈行释云。炎水枯干如似实湿（云云）。
    唯是假名离于慢著者。秘藏记云。于十喻观密严海会现前时。观如阳炎。其心如何。若思是至极。其意留着又作慢心。譬如磨镜时见现小影像停留时遂不成实镜（文）准此释。今慢著者留着与慢心一云。今观海会是执空也。故疏上云。如下文万行方便中无不藉此十缘生句净除心垢（文）或云。体空也。故经云唯是假名。释云但是法界炎耳。又秘藏记云。如境界中见海会圣众○皆当入十缘生句观察。不信而信之。唯当第系心于本不生际无留所现境（文）此意信本不生不信所现境（为言）又前引文云不留小影成实镜。此等释似空其体耳。私云。今宗神变不改自性如来金刚幻。即事而真。何空其体矣。但经假名者破执言也。记释者见所现境成至极执遣执也。无执而信云净信也。故云不信而信也。
    但是法界炎者。瑜伽中所现奇特境界合水相法界加持因缘类光炎也。又神变种种因缘者。即指所现境界欤。大师论云。瑜伽境界特奇异。法界炎光自相晖莫慢莫欺。是假物。大空三昧是吾理（文）。
    又如以眠力故等者。智论第六云。复次梦者眠力故无法而见。人亦如是。无明眠力故种种无而见有。所谓我·我所·男·女等．复次如梦中无喜事而喜无嗔事而嗔无怖事而怖。三界众生亦如是。无明眠力故不应喜而喜不应嗔而嗔无应怖而怖（文）见此文今文略抄也。惠影疏第二云。凡论梦法。睡眠时始梦。不眠不梦。如人睡眠梦中见虎畏号叫。觉者见之知其梦尔。○梦虎自无。众生亦尔。卧生死床覆无明被昏睡眠。随眠生五尘梦。起五欲想。取着诸法。生我我所见。生死中男女等相相爱经着。或时怖畏。或乍欢喜。迷实法相。圣人觉悟知其如梦。故以诸法实相方例示说觉悟之。若知实相则五尘自无不生分别（文）论云。复次梦有五种。若身中不调。若热气多则多梦见火见黄见赤。若冷气多则多见水见白。若风气多则多见飞见黑。五复所闻见事多若思惟念故梦见或天与。梦欲令知未来事故。五种梦皆无事而妄见。人亦如是。五道中众生身力因缘故上种我。色众是我。色是我所。我中色之中我。如色受想行识亦如是。四五二十得道实智惠觉已知无实（文）问。梦见是何识作能耶。答。第六识与睡眠心所相应而作梦事也。故瑜伽论中举十五不共业中。以梦为第六识不共业矣。但大小乘意少异。小乘意虽睡眠位无善恶意识起无记意识起与睡眠心所相应故梦见也。大乘意无心睡眠位六识皆来灭故不能梦事。有心睡眠位意识犹存故梦见也。或云。净影释中智相相续梦见（云云）此意第七识作能欤。
    今复明此梦事等者。疏家释经文也。此中有二。初就文释。后行者得如是下依义结也。初中有二。初释譬说后今此真言下释如是梦等合说也。二段各有梦事觉时。二节如文易知矣。疏第十五云。复次如梦中。梦上三十三天受天种种妙乐犹人于梦中而游诸天宫不舍于此身亦不于彼者过千万劫及其梦觉乃少时项耳。彼人不舍此身不往彼天但犹眠法之心有此不思议事也。不可以心识而能测其所以。今成就悉地者游诸世界亦如是。但以瑜伽梦因缘得有此事。成种种事。宛然不无然知彼皆如十喻不生取着（文）私云。梦喻中下文云皆如十喻。今文云深修十句。有何故耶。谓梦事不思议全同瑜伽境界奇特。故殊此喻中举总句欤。
    如镜中像非镜作等者。论疏第二云。此文破外道四种邪因。非镜作者破自因义。外道执言。自有一我。能作得果。是神我自作神我自受。故名自因也。非面者破他因义。外道执言。梵天喜时众生受乐。梵天嗔时众生受苦。今曰。众生所以受苦乐等者并是梵天所作非是众生也。非持镜人作者破共因义。若言我欤梵天共作者本有我云何得有神我共作众生。所以受于苦乐。皆由往业因缘造恶得苦造善感乐。云何说言由共。是故破共因也。非无因缘者要须有镜有面持镜人等和合有像现。故言非无因缘也。明诸法因缘故有非是自然。论中五句义以自我为一无因缘为二。此二同破无因义（文）私云。论疏中镜为自面为他执镜者为共（具镜与面故）何故今疏下云本尊身为镜等耶。今案云。以本尊之应现行者之心可同面像现镜中。故论疏冥理今疏释是回文未尽欤。亦可读烂脱耳。又论疏中二同破无因义者。论譬中会有五句。无因外开自然故。故合中但有四句。问。何故自然属无因耶。答。三论玄（嘉祥）云。问无因自然此有何异。答。无因据其因无自然明乎果有。约义不同犹是一执（文）准知今文未有镜面像自然有故果有义也。无因句因无义显矣。又疏第二破自然云。即是从缘非自然有（文）今破无因云。若无因缘应常有（文）能破意同也。故一执也。
    无镜无面则无像故者。与下未有镜面及若除镜面异者。今无境面者对执镜者。遣镜面故云无。下未有镜面者直遮因缘体故云未有。例如彼无因果非因果异也。又除镜除面者望果云除。未有直就因体论故异欤。或云三句虽异能破是同何失。
    当知诸法至故不知耳者。论正文云。诸法亦如是。非自作非彼作非共作非无因缘。云何非自作我不可得故。一切因缘生法不自在故诸法属因缘故。是非自作。亦非他作者自无故他亦无。若他作则失罪福事。他作有二种。若善若不善。若善应与一切乐。若不善应与一切苦。若苦乐杂以何因缘故与乐以何因缘故与苦。共有二过故。自过他过。若无因缘生苦乐人应常乐离一切苦。若无因缘人不应作乐因除苦因。一切诸法必有因缘。愚痴故不知。譬如人从木求火从地求水从扇求风如是等种种各有因缘。是苦乐和合因缘生。先世业因今世若怒行若邪行缘。从是得苦乐。种种因缘以实求之。无人作无人受空五众作空五众受。无智人得乐淫心爱着得苦生嗔恚。是乐灭时更欲求得。如小儿见镜中像心乐爱着失已破镜求索智人笑之。失乐更求亦复如是亦为得道圣人所笑（文）私云。以有二过者共作付二过也。其二过者上自作过他作过也。共作有自过他过二过也（为言）故论正文云。共有二过故自过他过（文）。
    如先世业因等者。或云。今生新业助过去古业而招当来果故云从是得苦乐也。善恶如次感乐果苦报也。论正文云。是苦乐和合因缘生。先世业因今世苦怒行若邪行从是得苦乐（文）。
    如小儿见镜中像者。准智论正文今文中阙法说欤。故智论正文云。无智人得乐淫心爱着得苦生嗔恚。是乐灭时更欲求得（文）具如上引。但苦生嗔恚句譬说无文。智人笑之说法说阙文。影略互显欤。
    以如来三密净身为镜等者。意云。本尊三密身为镜．即缘也。行者三密行为面。即因也。依此面镜因缘有悉地影像生也（为言）今疏文回文未尽。以下面一字回为字下。应云。如来三密净身为镜自身三密行为面镜中像因缘有悉地生。犹如像（云云）或又以缘字属初句三密净身。意云。如来净身镜与自身行为镜中像因缘有悉地生。犹如面之像也（为言）或面欤像意面属三密行也。问。下水月喻云。由三密方便自心澄净故。诸佛密严海会悉于中现（文）此文本尊月现行者心水。相违如何。答。入我我入彼此摄持互相加入故各显一义。故无过。今显我入下示入我也。
    乃至起五神通等者。经第三（成就悉地品）云。若欲广大智·或起五神通·长寿童子身·成就持明等（文）疏第十二云。若欲广大智·五通·或持悉地明等·长寿童子未得持诵者乃至是不随顺。广大智身即是如来身也。谓一切三业功下德下至五神通·长寿等事离览字无相之门无有得义。所以者何。若人心着于相则生盖缠。随业而转不得自在。乃至世间悉地尚不可得。何况五通等耶。五通等尚无得理。何况如来平等智身耶。是故佛说三业世间一切功德利益皆从无相法中而得成辨。如神通有多种。若行者以心离相无故乃至能得二乘五通。若更深修乃至能得菩萨五通。此五通即是入地菩萨自在之用。比于二乘之通如用日光等彼萤火也。持明者。谓持诵人得妙成就悉地之果即能遍游一切佛土供养诸佛成就众生也。若不观此离一切相本来空寂法门。此仙亦不可得。此即是入于菩萨地也。长寿谓于寿自在常住世间利益众生亲近诸佛。童子谓寿无量岁常如十六童子容色鲜妙。亦是持明仙也（文）又疏第一云。又行者犹与如来共同等住。即能以方便力起五神通不动本心游诸佛刹现种身语意兴种种供养云以无尽大愿广修诸度（文）。
    然是悉地成就者。疏第十二（成就悉地品）云。悉地是真言妙果。为此果故而修因行。故此中成就者是作业成就（文）抄第八云。成就者获得之称。悉地者成就为义。未审成就与悉地为一为异。若是异者何故前来翻译悉地而作成就。若是一者不应双置。然此一题义包因果。上成就字乃是行者能成就因。下悉地言所成就果。即是始觉契同本觉名悉得果○成就之悉地。作依主释。又因果不二成就即悉地。作持业释（文）私云。梵语约果立名。汉名据因得称。互显欤。
    故智论镜像偈云。等者以此偈证上义也以偈非有证上若先有之众缘则无所用之义。此文意破先有云众缘无用。故显非有义也。以亦非无证若先无之众缘复何所用义也。准前可知矣。次二句证然是悉地成就亦复非无因缘义也。意不受前非有非无二句义反因缘义故。此义为共生句成能破引论耳。又义云。总证上四不生义。以有无配自他欤。亦复非有无当共生。此语亦不受者当无因句。故释中。然是悉地成就亦复非无因缘者。破无因生也。第四句欤。智论云。譬如镜中像非镜亦非面亦非持镜人非自非无因非有亦非无。此语亦不受。如是名中道（文）具文上举四不生毕有此文。故知四句义欤。不应如彼等者疏家以智论譬意结成上义也。
    日初出时至颠倒愿息者。智论第六云。如揵闼婆城者。日初时见城门楼橹宫殿行人出入。日转高转灭。但可眼见而无实是名揵闼婆城。有人初不见揵闼婆城。晨朝东向见揵闼婆城。意谓实乐疾行趣之。转近转失。日高转灭。饥渴闷极。见热气如野马。谓之为水。疾起趣之。转近转灭。疲极困哭至穷山夹谷中大唤涕哭。闻有响应。谓有居民求之。疲极而无所见。思惟自悟渴愿心息。无智之人亦如是。空众·界·入中见吾我及诸法淫嗔心着四方狂走求乐自满。颠倒欺诳穷极懊恼。若以智惠知无吾我无实法者。是时颠倒愿息。复次揵闼婆城非城。人心想为城。凡夫亦如是。非身想为身。非心想为心（文）私云。正文有三喻。今疏中但见二譬。而无所见及渴愿心息二句。正顺阳炎意故。疏主随义转用为喻耳。或安乃至言故存三喻义欤。或云。为愿无我无法二空义用二喻欤（云云）此义非理。违正文云喻故。又云。喻俱显二空故。
    若以智惠知无我等者。譬中阳炎干城。俱有假有实无二意。今合中但明我法无。不示我法有义耶谓我法有义非今观门本意。故略之欤。智论正文并明我相法相有矣。具如先所引矣。问。前后譬喻中各但用一喻。今何用多喻耶。答。智论云。问曰。一事可知何以多譬喻。答曰。我先已答是摩诃衍如大海水。一切法尽摄摩诃衍。多因缘故多譬喻无咎。复次是菩萨甚深利智故。种种法门种种因缘种种譬喻。于诸法为人解故应多引喻（文）或云。一事者法也。意云。何一法以多譬显耶（为言）今谓不尔。一事者一喻也。意云。一喻可知何用多譬耶（为言）故下文指十喻云。何以但以十事为喻（云云）疏第二。泡等三喻云此中三事．可思之。
    又以城喻身等者。大疏抄第一云。问。阳炎风光相映方生其体（文）今乾闼婆城。海气日光相会方生（云云）何有差别。答。智度论以阳炎喻我空性。又经文世人妄想成立。有所谈议（云云）故二乘智观我空。故与此异也。今此我法俱空故。二乘经中无言也（文）智论第六云。问曰。声闻法中以城喻身。此中何以说揵闼婆城喻。答曰。声闻经中城喻。众缘实有。但城是假名揵闼婆城众缘亦无。如旋火输但惑人目。声闻经中为破吾我故。以城为喻。此中菩萨利根。深入诸法空中故。以揵闼婆城为喻（文）同疏第二云。声闻经中但得生空不得法空。不无阴体。犹在不无成城因缘。揵闼婆城因缘并无。是故不说。今曰。大乘生法并空。所以得明也（文）私云。声闻经中城喻者土木城。此城缘实城假义。譬法有我无也。揵城是缘及城俱无故。类菩萨二空也。二谛章下云。前破相宗观法假有。如土木城虽无定性不无假城。此宗破相观法如似乾闼婆城即非城。城喻既然．幻化等譬类齐等（文）私云。二城同以栋梁椽柱云众缘欤。土木城栋梁等实有故。干城不然故。问。成实论用干城喻。然彼论全依四阿含经。何声闻经中干城喻无耶。答。智论次上文云。复一切声闻法中无乾闼婆城喻。有种种余无常譬喻（文）但至成实者。嘉祥法华流云。三藏中所以不说揵城者。为三藏不说本性空寂。干城喻辨能成之因所成之果无所有。故三藏中不说也。而成实论亦有此喻者。引菩萨藏中譬就小乘法中释（文）法华义疏第三云。如智度论云。佛于三藏中。为诸声闻说种种譬喻。但不说揵闼婆城喻。乃至为诸菩萨广说十种喻等也。三藏中所以不说揵闼婆城喻者。为三藏不说一切法本性空。干城喻辨能成之因所成果本无所有。故三藏中不说也。而成实论亦有此喻者。引菩萨藏中譬就。小乘法中释耳（文）私云。能成因者。栋梁椽柱等众缘也。所成之果者城也。
    上谓密严佛国等者。菩提心义第二（安然）云。大日义释悉地品中云。上品悉地密严佛国。中品悉地十方净严。下品悉地诸天修罗宫（文）彼文密严同今密严。彼文十方净严。是他受用土。有方分故。诸天修罗宫得长寿住利生。是下品悉地（云云。上文云。此密严者是妙觉实报净土文）私云。下悉地出现品·成就悉地品疏中未必此说。同住心品疏文矣。大疏抄第一云。问。尔以此喻喻三品悉地宫。非实者下品宫二乘皆知。所知应云一分二乘所得。何全云非二乘所得。答。今宗所云悉地宫。最是密严佛土。行者若得此宫时为令不生爱着故引此喻故疏云二乘经中无。
    若行者成三品持明仙等者。疏第十五（秘密曼荼罗品）云。如行人随上中下期愿。依真言法要而修得成悉地。由此悉地在身故○乘悉地之业而受彼果。名为生悉地家。既生悉地家已。乃至成佛已来终不失坏（文）私云。准此释。依上中下期愿成三品持明悉地者。安住三品悉地宫也。马头仪轨下云○作念诵○三落叉遍○即得成就持咒仙人。自在得入阿修罗宫○六落叉遍即得千岁活。则持现身往诣十方诸佛国土（文）疏第十二云。如上诸器随作一事用欠字。若得上中下成就。随事而用乃至得成。持之以游历诸佛国土名持明仙也（文）私云。上中下成就者。三品悉地也。悉地是成就义故。此中不出修罗宫举佛国显修罗宫欤。故上文云开谓开阿修罗宫等也（文）又诸佛国中摄密严并十方净土欤。又仪轨中举中下二宫显密严欤。问。持明欤下所举五种悉地相摄如何。答。疏第十五云。夫言成就悉地者。谓住菩提心也。此菩提心即是第十一地成就最正觉。如是名悉地。诸悉地中最在其上○谓此无上悉地以前略有五种悉地。一者信。二者入地。三者五能。四者二乘。五者成佛。此是五种悉地也。初信者。谓随分能净诸根深信如来秘藏决定不疑。信佛有如是如是方便。若依行者必成菩提。此是地前信行也。次入地者。谓入欢喜地也○第三五通者。谓了知世间五通之境犹如幻梦水月镜像。不可执着。尔时度五通仙人之地名第三也。第四二乘者。谓观察二乘境界。心得无著心不堕实际。尔时得度二乘境界。尔时到第八地也。五从第九地修菩提行道转转胜进成如来位也。然诸经论师大略皆作如此说耳（文）大师即身义释大日经欲于此生入悉地文云。此经所说悉地者。明持明悉地及法佛悉地也（文）私云。大师既持明悉地外举法佛悉地。若五种中成佛兼果。则持明悉地摄四种半欤。法佛唯佛果故。若佛果唯无上悉地。因位分五种则持明可摄五种也。谓持明法佛如次一门普门悉地故。持明悉地局因位悉地欤。故疏第十二云。持明者。谓持诵人得妙成就悉地之果。即能遍游一切佛土供养诸佛成就众生也○即是入于菩萨地也（文）又依前引仪轨文持明。似局下品悉地矣。又义云。持明者有总别二意。三品悉地何不尽一切耶。普门行者亦受持法佛明故应云持明仙。故经次下云。亲于尊所受明法（文）法佛明又灌顶师所授故。又疏中佛云大仙。况行者乎。又大师以经持真言者得真言仙文证即身成佛义。一生成佛机云真言仙岂非持明仙乎。大师持明法佛二种悉地。是别门意也。又义。即身义持明法佛同举普门悉地也。经说云此生入悉地。是一生成佛之义故。又经六文论两文。同证即身成佛故。又问答中以得真言仙文证一生成佛之故。或云。普门一门未必依一生二生欤。秘释云。问。依五转门机有几种。答。有二机。一上根上智期即身成佛。二但信行浅期顺次往生。就此行者亦有多。正往生密严土兼有期十方净土（文）此中生密严非普门果乎。或又即身义不分一生二生云即身成佛。小机二生又非隔生。故异秘释顺次往生之义矣。
    当以此喻观察等者。疏第十五云。如乾闼婆城身秘密者。彼所有仙人非身复非识也．云何身和密者。言此悉地之人不舍此身不舍此识而能秘密其身。犹如乾闼婆城于中见种种宫殿人民众物之相。虽似有是而实非有。亦不有而有。或时可见或时而无。此行人秘密其身亦如乾闼婆城。但从众缘而生其实。非实或隐或显。由真言观行众因缘故。而令此身随缘生灭亦如是也（文）私云。准知之。
    若深山峡谷中者。智论疏云。谷中空故故有响应。如乐器等空故有出声众生亦尔。内外俱空。俱以虚妄颠倒因缘从声出声。故名为响（文。余处云空谷响。即此意也）。
    愚人不解而生三毒等者。已上长行。自下偈颂也。故智论第六云。风名忧擅那。触齐而上云。是风七处触。顶及断齿唇舌咽及以胸。是中语言生。愚人不解此。或着起嗔痴。中人有智惠不嗔亦不着亦复不愚痴。但随诸法相（文）私云。长行释大旨同。愚人不解等释。取偈颂意顺长行作释也。以此文为合说欤。
    种种八风违顺之音者。当卷下云。以真言行者未见真谛以来当有违顺境界。或现种种可畏形色。或作异声。乃至震动大地○尔时安心不动无有退屈○行者见此住菩提心有大义利故。○彼彼魔事不能留碍也（文）大疏抄第一云。八风者利衰毁誉称讥苦乐也（文）此中四违境四顺境也。故云违顺。真言行者闻此违顺爱恶之声时以响喻可观也。此是顺违声俱过故应非圣者法音。行者耳根净故闻余爱恶声欤。不同下所举瑜伽境界中圣者法音也。慈行释云。八风不动心念。故须无我。若准贤首。财荣润已损耗侵陵故云利衰。越过以毁越德而叹故名毁誉。依实德赞名称依实过谤名讥。逼迫侵形名苦心神适悦名乐（略抄）。
    或由舌根净故等者。大疏抄第一云。乃至闻诸佛菩萨教诫音声又自以音声遍满世界。愚此缘时以彼响喻观察此道理不应生着也（文）此释意。或由已下文为行者所为也。私云。此犹举前圣者所为也。前举无量音声之教今明一音普遍之德。故殊出舌根净之因欤．无量一音异故云或也。况次下文既云遇此境界。所对境界。若通行者应云得此境界欤。
    尔时入音声惠法门者。大疏抄第一云。意如前所言。于音声得解脱故尔云耳（文）上文云。既解音声众缘和合不实故。于不思议神变音声不生贪着。不生贪着故心性不秽。心性清净故能住实际也（文）。
    如是真言水月喻等者。有云。有二点。一者如是真言水月可悟（喻用悟训）二者真言水月悟持明者当如此说（云云）私云。何必喻训烦。只真言水月譬可训。意本尊行者水月且云喻欤。从喻故实是法也。故所引释论说法云。实法性月轮在实际虚空中。凡夫心水有我我所相现（云云）此文既喻水月外更说法水月。准知真言水月又可同欤。又中川点云。真言水月（乃）喻（于毛天云云）。
    月在虚空中等者。智论疏第二云。月本在天。唯有一月有众水故见众多月。诸法亦尔。本来一相以众生无明心水有故。遂见诸法有种种相。生我我所迷实相。诸法本来唯一实相。实相者何所谓无相也（文）。
    实法性月轮在如如法性等者。问。月空同法性。何为能所在耶。答。或云。谓于一法性性德轮圆灵明具足。此喻月轮。广大无碍清净无分别性号虚空也。又云。谓于理智不二法本觉圆明云月轮。真如无障云虚空耳。私云。设虽一理何无能所义。相性别故。故唯识论第十云。又自性身依法性土。虽此身土体无差别而属佛法相性异故（文）又释论中云真如门理理自理故（文）。
    凡夫心水有我我所相现者。问。法性月轮是本来清净。由何我我所相现耶。若法性现我相则质影相违。犹如水质现火影矣。彼复礼。真法性本净。妄念何由起（云云）引可作证如何。答。妄元无体故依法性他成也。故起信论云。谓不如实知真如法一故不觉心起（文）摩诃衍论云。根本无明不能自有。当依真如。方得止住（文）又慈行释云。妄元无性故依他成（文）天台释云。无明无体全依法性（文）但至质影相违者。以从真起妄同从质现影也又复礼问者。慈行释此事云。故清凉答曰。迷真妄念生（迷心即用妄生即体）而全同此迷真是用得起是体（文）仍无失。问未不如三法。前真独在立欤。迷真起妄又尔也。若尔又有真前妄后过耶。答。真妄众无始虽同时且义说前后。故二卷起信论云。谓从无始来谓不如实知真如法一故不觉心起（文）又净影释云。全真义边终日全真而不妨妄。成妄义边终日成妄而不妨真（文）。
    无实智故见种种法者。无实智故见法相。何下文中以实智遣我相耶。谓我相法相俱实智所断故无失。或又下文举我相显法相。上文中我我所相现亦尔也。今十喻菩萨所观故专可遮法相也。
    无明心静水中等者。惠影疏第二云。是诸众生不知诸法唯有一相本来是空无明心中横生取着起我我所造种种业生种种烦恼执虚诳法。菩萨圣人解诸法实相故皆悉了达知是诳法。所以不着。见凡夫执之。是以致笑耳（文）。
    实智惠杖扰心水则不见者大疏抄第一云。圣者心水常清如月。凡夫心水常浊如泥生生我我所。以智惠杖扰其我月自然不现。是故行者能应知心性言也（文）。
    或自以如意珠身等者。上约本尊现行者心中。今据行者身现干众生心中也。斯则如次自行化他义也。如意珠身者疏第十五云。如如意珠在于憧头能满一切人愿随心所欲可彼所求称心而至。今观是。彼从珠得生耶。从人心复得生耶。若从珠出。何故一切时不出要待人心希愿方出耶。若从人心出。则人心得何不自求而待珠耶。当知不从珠出。不从人心出。不共。不无因缘。但和合有耳。今悉地不思议神变亦如是。但犹真言故口业净。观本尊故意业净。印故身业净。三业平等故自然而有不思议业。然亦不可分别。无思无为也（文）私云。准此释。行者三业净故有不思议业用。无思无为而作利众生事。如如意珠满人求愿。故云如意珠身也。又经第七云。大菩提心如意宝满世出世所有希愿（文）此行者身悉地成就后有不思议业。悉地从心生故菩提心所生身故云如意珠身欤。
    尔时应谛想观之者。自下破执文也。此句总标也。今此下别释也。既能下总结也。就别释中有二。初今此至所生者密严海会破执也。故云密严之想。此依自心佛身因缘现故。我心佛身相待作自他不生等义矣。意云。自他理性平等实相尚毕竟不生。况迷情差别相违自他因缘宁有所生耶（为言）问。今此文四句具有耶。答。或云。自他二句也。私云。意含四句。所谓相违自他故。自不生。他不生。相违自他故。共不生。相违自他则俱非因缘故。无因不生也。例如香象出三业以即一因作存坏四句。次又如下后如意珠身破执也。此中有二。初重明珠身心现。此中有法譬。法譬中不来去义相反。谓悉不来反合水不去。自心不去反合月不来也。来去虽相反义理全无违耳。后当以下正述破执也。此中二。初正述。后以喻反显。第二总结中。初既能自净其意者结初释。自心澄净而海会现故。后当下结第二释。如意珠身故云如如不动。众生蒙益故云为人演说也。
    声闻经以受至复殊也者。为明今经浮泡喻示先举二经意异今经也。所谓声闻经中以浮泡无性众缘实法喻唯蕴无我欤。故疏第二云。声闻经中虽说此五喻。而意明无我（文）又智论云。复一切声闻法中无揵城喻。有余无常譬受如泡（取意）般若经中。泡是虽无实性。因缘犹实法故。菩萨观诸法空十喻中除此取如化也。故大般若经第一（缘起品）云。于诸法门胜解观察如幻如阳焰如梦如水月如响如空花如像如光影如变化事如寻香城虽皆无实而现似有（文）但今般若者指大品欤。彼经第一序品云。诸法如幻如炎如水中月如虚空如响如乾闼婆城如梦如影如镜中像如化（文）今疏浮泡喻意异二经意而譬即心变化也。问。疏第二云。此三事犹带拆法明无性空。此中幻·炎等明体法难解空故不论也（取意）既泡沫·芭蕉三事带拆法故。第二劫犹不取之。第三劫中何取彼耶。答。因缘实法故不顺体法空。例如土木城。故不取彼耳然今以泡起灭即水起灭喻即心之变化。故所况既异。例难不齐矣。问。变化又化事虽无心因缘实法。何舍泡取化耶。答。下释云。但以心生便有心灭则灭（文）故知心·化·生灭同而异泡灭水存故。问。若尔何譬即心变乎。答。彼取泡灭即水灭边故无违耳。问。第二劫又明三界唯心义。故三重幻中云即心幻。若尔何不为喻耶。答。唯心言虽同即心意是异。所谓彼诸识所变影像故云唯心。此一心缘起故云即心也。又彼质影双存。此唯影无质也。又彼诸法归自心。此自心成诸法。故二劫意大异而已。又如彼华严三界唯识自宗他宗俱谈三界唯心但局我宗也。
    又以心为曼荼罗等者。今释与前异云。前释自心作佛还蒙彼佛示悟方便自心转入无量法门也。今释自心作曼荼罗境界此为能缘境界自心能作不思议神变也。以此喻海水（自心）升空成雨水（作佛）降与海水为缘生种种浮泡（转入法门能作变化）也。两释如次自利利他欤。故云转入法门能作变化也。
    修定者有十四变化者。智论第六云。如化者十四变化心。初禅二。欲界·初禅。二禅三。欲界·初禅·二禅。三禅四。欲界·初禅·二禅·三禅。四禅五。欲界·初禅·二禅·三禅·四禅。是十四变化心作八种变化。一者能作小（乃至）微尘。二者能作大乃至满虚空。三者能作轻乃至如鸿毛。四者能作自在。能以大为小以长为短。如是种种。五者能有主力。有大力人无所下故言有主力。六者能远到。七能动地。八者随意所欲尽能得。一身能作多身能作一。石譬皆过。履水。虚手扪日月。能转四大地作水水作地火作风风作火石作金金作石（文抄中第七文云云）颂疏第二十七云。从神境通生变化心总有十四。谓初定果有二。二定果有三。三定果有四。第四定果有五。且初禅有二化心。一欲界摄。谓初禅作欲界化也。二初禅摄。谓初禅作初禅化也（乃至）第四静虑有五化心。四种如前。加第四禅化。诸果化心依上地必无依下○谓势力劣故（文）又云。此二界化各有二种。一似自身化。二似他身化。身在多界化有四种。谓作欲界自他二化。及作色界自他二化。身在色界化亦四种如欲界说（文）私云。此能化心从神境通生。是通之果也。故颂疏云。此十四能变化心从定修生。无记性摄。四无记中通果无记也（文）故知。今如化者但化事。非取能化心。能化心是实法故。故智论云。如化人无生老病死无苦无乐亦异于人生。以是故空无实。一切诸法亦如是。皆无生住灭。以是故说诸法如化（文）此所化事若欲界化则以色香味触四境为体。若色界化则以色触二境为体也。于中有即质离质。若即质化即我身化色天形欲界人天等姿也。若离质化我身外别化彼等身也。设离质化设即质化随所化事可摄欲色二界。能化心唯色界摄也。依身欲色二界随应不定也。若色界人天身修得色界定可色天乎。或云。入定位彼天摄。出定不尔欤。私云。设虽入定。依身既欲界故。欲界摄也。问。今变化何不通无色耶。答。彼非通依地故。故颂疏云。五通必依止观均地。未至等地故亦无通（文。无色定多惠少。四通分惠多定少。故非通依地）问。义章第二十云。又小乘中前之五通唯依四禅根本定地。○大乘法中始终同小。究竟终成依一切禅悉能起之（文）又瑜伽论云。色无色天变身万亿共立毛端（文）此等释通无色。如何。答。今所引智论既云十四变化局欲色。又瑜伽文者。住心论释此事云。然大乘唯识论等许无色界有定品色。而无业果通果色（文）既诸论一同。义章释未审。但会之彼章次上释云。又声闻人随依何定。所发神通入余定中。不能起用。诸佛菩萨则不如是。随依何定。所发神通入余定中。悉能起用（文）准此释。入余定中悉能起用义胜声闻故云依一切禅欤。非谓依无色起通而已。问。变化亦虽化事无性。能化心因缘即实法。若尔何舍泡取化耶。答。泡从水生。泡举体水故。破泡形湿性犹存。是即如拆法极微刹那体犹在。然化事虽从心生。化事举体非心故。化息时化事处无心残。故喻体法空也。例如干城木城异也。天龙鬼神亦能作化者。智论云。是变化复有四种。欲界药草宝物幻术能变化诸物。诸神通人神力故能变化诸物。天龙鬼神辈得生报力故能变化诸物。色界生报修定力故能变化诸物（文）同疏第二（惠影）云。复有四种者。谓药草等亦能变物延年也。宝物者。如意珠亦能变物令成宝也。幻术亦能变诸物也。说勒那留支等用咒事亦善能咒井水令满方。方自取之能咒幻博贪向墓也。诸神通者明神通人亦能变化也。前言八种变化。变化若得禅时即能得者。今此中别明修通除障通无明所得故别出之耳。诸龙神鬼色界修定所得生报力能变化等不入四种。四种中但取修习所得者耳。前言变化据身在欲界修得诸禅作者。是故此中别出初禅生报所得者也（文）俱舍论二十七云。神境智类总有五种。一修得。二生得。三咒成。四药成。五业成（文）光记云。一修得。由修定得故。二生得。生彼处得故。三咒成。由咒力成故。四药成。由药力成故。五业成。由业力成故（文）私案智论四种加前修得虽成五种欤俱舍少异。互用开合故。谓智论以业得合生得更开神通故。俱舍神通摄修得更开业得故。又俱舍有占相得矣问。以五种得配人天等方如何。答颂疏云。若修得通唯人天趣。能入定故。生得除人通余四趣。皆有生得。咒药二种通人天鬼趣。占相唯人也（文）咒药通天者欲天欤。智论生得无地狱者举龙鬼显彼欤。光释有多解检可见矣。
    如化生先无定物等者。智论云。复次化生先无定物。但以心生便有所作。皆无有实。人身亦如是。本无所有。但从先世心生从今世身。皆无有实。以是故说诸法如化。如变化心灭则化灭。诸法亦如是。因缘灭果亦灭不自在○复次如变化生法无初无中无后。诸法亦如是。如变化生时无所从来灭亦无所去。诸法亦如是（文）。
    复次如变化相等者。智论云。复次如变化相清净（乃至）皆悉清净（文同故不具引）终句与泡喻意同者疏家私词也。
    如虚空者谓但有名而无实法者。且取虚空为譬欤。然经中云如空中无众生等直非取虚空也。故列名中经云虚空华。论云如虚空。若尔经论是异。疏家何引论文释经意而准论有人飞上等文释如得神通者于空一显色中自在飞行等乎。谓释论意非直取大虚体。取缥色为譬欤。故以空一显色同经空华欤。故惠影疏第二云。众生亦尔。远无漏法故为颠例。分别心所转于空法中转取男女等相生染着心。如远生虚空谓为缥色也（文）又大品十喻云如虚空。大般若十喻云如空花可思之。又释论意不许虚空实体故直取虚空欤。彼论多重问答付虚空论之。
    远无漏实智惠故等者。问。应云远实相譬远视故对虚空故。应以实相类虚空以实智合眼以我男女等合缥色故。如何。答。譬合影略互显欤。譬中举翳眼显明目合中举实智显恶惠故。故譬中又应云远明眼故奇虚空见缥色。合中又应云远视故身见转见我男女也。谓执我我所是身见故。
    极远而无所见者。上文远视故见缥色（云云）何今远而无见耶。谓上文在地下远视故见青色。今习升空中远至无见也。意异。知智论具文云。有人飞上极远而无所见。以远视故谓为青色（文）。
    诸法亦如是等者。大疏抄第一云。问此喻意何。答。此意。真际如空。诸法如空华等。凡夫妄见空中种种相貌。其所见相都无实体。如是行者修观行时遇诸魔境种种违顺缘时安心虚空不动不起言也（无为空量同前也文）。
    若有种种魔事等者。谓以种种魔并业烦恼合譬中疾病非人等因缘也。谓魔及业烦恼如次合譬人及疾病欤。以事及境二字合种种人物形相等。事谓魔所作事境谓业烦恼所起境故。以皆当安心等文合得本心等句也。问。此喻及下火轮喻。经中无合法文。如何。答。举喻显法欤。又前八喻其义显故。又总摽中云十喻皆真言行者所行故。
    譬如火烬等者。智论疏第二云。如旋火轮者。被火烧头名作火??。投之急转遥看似如火输．其实无轮。万法（云云）亦尔。无实。众生远离诸法实相故见论法似有。观之则无也（文）。
    一体速疾力者。疏第六云。经云。时佛入于一切如来一体速疾力三昧者。谓入此三昧时证心一切如来皆同一法界智体。于一念中能次第观察无量世界海微尘等诸三昧门。知如是如是若干众生于彼彼三昧门中应得入道。知彼善知识已为若干众生作种子因缘。等为若干众生作种种因缘。或有众生入如是法门可得超升成佛。入余法门久远稽留不得成佛。如是等种种根性不同。进修方便皆亦随异乃至游戏其中次第修习出入超世界。于一一门各得能成就无量众生故名一体速疾力三昧也（文）又第一云。如是游戏即是菩萨自在神通。言毗卢遮那本行菩萨道时。以一体速疾力三昧供养无量善知识遍行无量诸度门。自利利他法皆具足（文）私云。一体速疾力三昧是准上下文通佛菩萨所入欤。但今文是举菩萨所入欤。云净菩提心故此三昧又普门三昧欤。或云。字观云一体速疾力三昧也（云云）此义非无理。今文既云于一字门旋转无碍故。又论云。火轮随手方与圆种种变形任意迁。一种阿字多旋转．无边法义因兹宣（文）。
    诸结使烦恼等者。此中正见合光我法相合影．然譬中无烦恼譬。谓合中举烦恼譬中显人欤。又次释中举人并影。合中但举影显人欤。善恶业即随人去住动故。故智论偈云。空中亦逐去。地底亦随去。处处常随逐。业影不相离（略抄）起信论云。住持过去无量世等善恶之业令不失故（文）故知两节释又影  略互显也初释中譬中阙人。后释中合中阙人。故或云果报类人。或云业譬人报合影不断。故云罪福就时出也。大疏抄一云。意有人体时影随有。人去影去。随业有报言也（文）但以非俱时故法譬不齐欤。人又虽果报今且约人持业论去住动欤。未详。委可寻决耳。此中报不断故罪福熟时出者合动欤。又出者去义也。故智论云不去。中论云不出。动是去住外无别体。故四威仪中无举。故无别合欤。
    然是影非有物者。疏家以释论影喻同今经火轮也影是眼识所缘显密通满掟。何云诳眼法乎。影又显色其一极微聚集实色大小大同习也。何云非有物乎。谓且约释论不许影实体作此释欤。大疏抄第一云。旋火轮欤影喻其意同也。可思也。上第四喻释论名镜中像喻也。可悉之（文）。
    了知大乘句者。大疏抄第一云问○又经说十缘生句。已是大乘句（云云）若尔者皆非二乘所解。何乾闼婆城一云非二乘所解。答。彼以乾闼婆城摄余缘生尔云也。问不然。疏文不云。相准可知○何可云例摄。此甚难。好可悉也（私思以乾闼婆城喻身也。身即以众缘合成二乘之人知人不云法不证法空理。故一往尔云耳。文）或云。通显密大乘。今十缘生句第三劫所观。第三劫中有显密能所寄齐故。故疏释云非声闻缘觉安足之处（文）或云。但局密也。大乘生句释毗卢遮那上上智观故。必定句等正觉句等局密故。但非二乘文者虽唯真言。作此释何失。例如诸佛大秘密外道不能识也。安足之处者句是足迹之义。故大乘人安足之处故非声缘安足也。义如前释。即此意矣。
    障盖云披自当证知耳者。经上文云。此菩萨净菩提心门名初法明道。菩萨住此不久修学便得除一切盖障三昧（文）疏第一云。行者已得净除五障三昧。尔时于自心中常见十方一切诸佛○ 当知行人则是位同大觉也。以其自觉心故便得佛名。然非究竟妙觉大牟尼位（文）。
    函盖相称等者。理智不二类函盖相称也。故钞云。心之实相与彼智惠犹如函盖（文）天台释云。境既无量无边常住不灭。智亦如是。函大盖大（文）。
    了知心处则安住其中者。释论第四云。金刚心心还。智惠未满福德微少。不达一心中实处。故根本无明犹未出离。而卒万行到果位时。始觉般若分明显了本有功德具足圆满。现见一中法界之心安立住处根本无明顿断无余。是故名为见一处（文）私云。心之实际是一心中实之处故云心处。如来智惠又安住其实相中故云安住其中也。论约所安住处。今依能安住智欤。论一中法界之心者后重一法界心。即当天台宗。今心处者初地净菩提心。是亦同天台矣。或又一中法界兼华严。以风水龙王同华严故。今文此心名极无自性心。故引合耳。
    必定师子吼等者．疏第一云。第九大那罗延力执金刚者。谓持秘密神通力也．如一阐提必死之疾二乘实际作证已死之人诸佛医王明见如来性故则能必定师子吼于救疗因缘心不怯弱（文）准此文。诸佛以秘密神通力见阐提二乘如来性必定师子吼说救疗实相印故。云如来性心实相印也。法华经中说二乘成佛故。云如说实相印也。可例准欤。
    一切诸魔皆化身作佛等者。钞第四云。智度论云。复有魔。作比丘被服来语菩萨。汝先从小师闻修六婆罗密法。皆是虚妄。所集随喜功德亦是虚妄。汝先所闻皆是虚诳。文饰不真。非佛口说。今我为汝真示佛法。乃至魔作佛身来所说。异于法相者亦不信受。譬如狗着师子皮诸兽见之虽怖闻声则知是狗。何况变作余身等能令行者变易其心哉（文）。
    即是心佛显现等者。疏第一云。尔时行人为此寂光所照。无量知见自然开发。如莲华敷。故云无量智成就。此智成就即是毗卢遮那心佛现前故。云等正觉显现。梵本云三藐三佛陀现也。佛已略说如此心实相印。若行者与此相应○得至净菩提心（文）私云。准此文。今成觉是真宗初地成佛故。云毗卢遮那心佛现前。然非究竟妙觉位。又非显乘成觉也。又依云极无自性心生即是等则显成觉欤。故大师释极无自性心云。是因是心望前显教极果。于后秘心初心。初发心时便成正觉。宜其然也（文）又云。极无自性未必显欤。故疏下云。若生极无自性心得入如上曼荼罗海会。名阿阇梨（文）。
    乃至毗卢遮那以上上智观等者。自初地至佛果渐次转深故云乃至也。故上释云。谓得净心已去从大悲生根乃至方便究竟其间一一缘起皆当以十喻观之。由所证转深故言深观察也（文）又义。通地前也。故下释云渐次证入者。如初无畏以声字观修曼荼罗行（乃至）离垢地已去各于自地观心中修曼荼罗行○其中从因向果则三密方便展转不同。容极至心王大海方一味无别耳（文）既心王大海之譬同如入大海之句。前二义中前义为胜。云以深修观察故。深修言局第三劫以上故。但至大海喻者意大异。谓下取海水一味今取海底渐深故。
    上上智观者。涅槃经四乘菩提中佛菩提也。中论疏云。下智观故得声闻菩提。中智观故得缘觉菩提。上智观故得菩萨菩提。上上智观故得佛菩提（文）。
    如是六句次第相释等者。疏第一云。今此真言门修行诸菩萨以见法明道故即生获得除一切盖障三昧。得此三昧故即能与诸佛菩萨同住发五神通。以五神通故获一切从生语言陀罗尼。获此陀罗尼故能知一切众生心行而作佛事。以能广作佛事不断如来种。故则于一切时一切处常为十方诸佛之所护持○当知如是诸句皆悉次第相释也（文）今准此文应相释也。谓了知甚深大乘故得自证知心实性。了知心实性故得理智一际。了知理智不二故必定师子。吼说如来性心实相印。了知如来性故成初地正觉。了知正等觉故渐次转深发毗卢遮那上上智观也。如此六句相望后后云相释。释前句故。前前云相生。生后句故。又次第相释等相字显互释互生义欤。次第又有顺逆次第故。例如彼释论别因果故表功德故引行者故文有顺逆相释矣。又六句中前五云次第相释。后一云次第相生。渐次转深乃至生佛智故。又且以六句配五种大乘者。大乘句是他缘乘。大乘初门故云总名。故云非声闻缘觉等。心句即觉心乘。觉自心本不生故云心句也。谓五句。八迷障盖云披八不中道自心月显故。无等等句必定句者一道心。理智不二是一道一乘义。故释云函大盖大。是函盖相称义也。二乘作佛法华说故。云必定师子吼。故法华云。如说实相印（文）正等觉句则极无心也．故云极无自性心即是心佛显现也。大乘生句者秘密心也。故云乃至毗卢遮那以上上智观等也。又配三种幻者初大乘句者即空幻。是学大乘人观故。度违顺八心故。非二乘安足之处也。次心句者即心幻也。无等等已下诸句不思议幻也。依之当卷下释一念守齐（乃至）一生补处治地义毕。云例如十缘生句渐次转深不可穷尽也（文）大疏抄第一云。问。十缘生句了次经文出六句。其意何。答。此五句叹缘生不思议也○问。以此六句叹彼十缘生何。答。此十喻皆是大乘甚深缘起。非二乘安立故。云大乘句。心之实际不可得。无能无所。如是观时心性空寂故名心句。如来智虑亦不可得无敢可比者。故云无等等句也。诸佛以此十缘生义决定师子吼并能信解决定至无上果故。云决定句。能知此十喻义极无垢心生。此心生时即得佛果一德。故云正等觉句。如是十喻令行者心渐从浅至深。浅者自余九宗。深者今此秘密庄严住心。从彼唯蕴无我至此第十住心令心弥净弥固遂住无垢净菩提心言也（文）。
    从十世界微尘数诸法界门等者。疏下释云。十世界微尘数金刚密惠差别智印犹如鬓蕊。十世界微尘数大悲万行波罗蜜门犹如华藏。三乘六道无量应身犹如根等条叶发晖相间。以如是众德轮圆周备故名曼荼罗也（文）又云。复次大悲胎藏发生三昧中有种种法界门种种善知识。如善财童子次第询求或于如是法门已善修行而于余门未能究习。若入普门世界时则能于一念中具足相应。是名深行阿阇梨也（文）。
    工巧大智惠者。大疏抄第一云。工巧者权智。巧说诸法令能解脱故。大智者实智。能证一大法界理故也（文）。
    若于一念心中等者。谓由净菩提心一体速疾力三昧故。一念心中穷上求下化行尽也。上穷无尽法界者上求自利行。下极无尽生界者下化利他行也。故疏下云。若入普门世界时即能于一念中具足相应。是名深行阿阇梨也（文）疏第一云。以一体速疾力三昧供养无量善知识遍行无量诸度门。自利利他法皆具足（文）。
    自然有缘起智生等者。十缘生观故云缘起智也。不同如常定所发修惠通达也（为言）钞云。即法界不思议秘密缘起之智生也。谓行者以内自观行力为因外感佛神通加持力为缘由斯二力故自然而有秘密法界缘起智生即能得见不思议加持境界。是故不同寻常耳（文）。
    持诵次第如法悉地如法果生者。疏第十二云。悉地是真言妙果。为此果故。而修因行故（文）准此文。悉地即果也。何双举耶。谓悉地翻成就。此通因故宽狭为异。或再举何失。犹如云悉地成就。故次下云悉地果生也。或又悉地成就因果别故非例欤。抄释如上引。
    已说净菩提心诸心相竟者。诸心相有二义。或九句随一诸心相句也。住心中虽亦明心续生修行等句。广明诸心相句又重说故且约广多云尔也。或云。诸心相言通总别故。今约总通云诸心相句也。如实遍知一切心相释答修行句也。又住心品中又虽说三句。多明菩提心句故。云净菩提心也。次下进修方便及悉地果生者根究竟也。大疏抄第一云。意上已说十心差别。次说六无畏。次亦说十缘生句。此第一真言门住心品大心也。次说入曼荼罗具缘真言品。此意已知住心差别净菩提心因缘。今明以此净菩提心入曼荼罗进修应得悉地果言也（文）。

第0章 大日经疏指心钞卷第十六

    去文永四年（丁卯）七月五日。于高野山丈六堂北僧坊。传法会谈义之次。遂日驰笔毕。同九月（庚申）十二月十九日。于醍醐寺中性院。以理性陀上野公令清书。自拭老眼加点毕。但令清书许不及再治。后贤刊定。

金刚佛子赖瑜（生年四十七）
