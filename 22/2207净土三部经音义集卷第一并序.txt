No. 2207 净土三部经音义集卷第一并序

                  沙门信瑞纂

　　　　　　　　
　　　　　　　　
　　　　　　　　

原夫吾

    大师堪忍世尊久证遮那之妙身。本无出没。遥究法性之真理。永绝言音。然而哀生之流转。托影于幻化门。顾物之长迷。和光于方便道。是以悲周四生。智覃万物。或震圆音于三千兮。惊重昏之睡。或耀普眼于九界兮。拂永夜之蒙。其数十二分。其门八万四。权实殊途。大小异归。当机皆润法雨。有缘尽煦慧风。而鹫岭辍影。鹤林庇光。捃贝叶。以写三藏。疏贯华。以益一切。盖闻。如来说法。必藉文字。若无文字。实相焉襢。其文字者。月氏梵天所制。原始垂则。四十七言一十八章。滂流诸国。枝派渐广。但虽自古以还无异书。因地随人。点画少不同矣。汉家灵龟负书。以出于玄沪之水。神鸟带文。以飞于丹山之云。文字之起。自然奇哉。矧生庖牺成八卦。苍颉创六爻。政罢结绳。教兴书契。自尔已来。三纲五常之世规。七觉八正之奥典。莫不记凤尾施人庸。而隶古品异。正俗作区。内外宪牒。觌诂训识宏致焉。大小经论。瞻音义辨雅趣矣。粤净土三部经者。末法良导。浊世指南也。五逆不难。白毫辉于称名之床。十恶惟易。金台现乎念佛之牖。繇是自瞻智博达之书案。迄愚戆短虑之圭窬。握经之者。偏握此经。爱法之者。专爱此法。然而人咸谑谈义理。俗殚废抛文字。鱼鲁致乖。豕亥斯惑。诸老俊彦。弗箴于积谬。童蒙孱嚣逾病重疑。音谬功浅。语误义失。义失理乖。理乖寡益。自非略其差舛集其正义。彰德大范难矣。干嗟踳驳伙邪莫之能正。微言既绝。大旨亦乖。是故余匆匆涉季。欲罢不耐。遂披众经音义。抽相应之注释。目诸典篇章。取润色之本文。注缉为四卷。名曰净土三部经音义集。盖述而不作。是则君父之格言也。困而略纂。岂非鄙诚之恳志乎。抑反音据广音。为辨四声。字义稽群藉。为识数训。不顾身敷浅。恣传圣模。定知。校雠之文。僣丁仳傂。总会之说。可否慁糅。冀见者添削之。形洪范之至赜焉。时也嘉祯第二之历。柔兆涒滩之期。春王正月序云尔。

无量寿经卷上

    佛广韵曰。佛符弗反。牟子曰。汉明帝梦。神人身有日光。飞在殿前。以问群臣。传毅对曰。天竺有佛。将其神也。学记曰。其施之也悖。其求之也佛（佛戾也）毛诗曰。佛时仔肩。示我显德行。传曰。佛大也。笺曰。佛辅也。说文曰。佛见不諟也。从人弗声。徐锴曰。諟谛。分勿反。东宫切韵曰。曹宪云。佛忽。言忽无常也。见牟子。安。佛道冲妙。难以指求。故言恍忽。郭知玄曰。胡言佛陀。汉言觉言。独悟无上正真之道。薛峋云。芳味反。仿佛相似。麻果云。佛一号。如来。如来者。无所从来。又无所去来。祝尚云。佛无上法王。孙愐云。释家也。又佛。觉也。自觉觉他人。名之曰佛。沙门清彻云。佛像也。又皮迨反。弘明集云。问曰。何以正言佛。佛为何谓乎。牟子曰。佛者号谥。犹名三皇五帝圣也。佛乃道德之元祖。神明之宗绪。佛之言觉也。恍忽变化。分身散体。或存或亡。能小能大。能圆能方。能老能少。能隐能彰。蹈火不烧。履刃不伤。在污不辱。在祸无殃。欲行则飞。坐则扬光。故号为佛也。佛地论曰。佛者具一切智一切种智。离烦恼障。所知障。于一切种相自开觉。亦能开觉。一切有情。如睡梦觉。如莲华开。故名为佛（本）今案。梵云。汉云觉者知者。若依翻译义。觉佐土利读。知志留读。此乃于道场树下。觉知世间出世间总相别相之义翻也。佛梵语。不可训之。若用训者。虽不丁佛陀义。可训戾大辅等欤。而今训保土介。未知所从。但有浮说。不足信用。乞后学者详审之矣。
    说。梵语勘文云。婆师多此云说。广韵曰。说告也。释名曰。说者述也。宣述人意也。失热反。悦税二音。东宫切韵曰。郭知玄云。说谈述也。以言诱他也。释氏曰。言叙也。麻果云。告也释也。孙愐云。诰也。又论也。
    无量寿新译华严音义三云。正曰阿弭陀婆耶。此云无量寿。经东宫切韵曰。郭知玄云。经（古灵）典也。又经纬之经也。释氏云。引丝以机织。薛峋云。经法也。圣王之书。可为常法。又文籍之教曰经。又佛留教语。汉明帝夜梦金人丈余。会群臣言议而说。传毅曰。西国有胡神生。其名曰佛。不过数日西国。献佛。白马驮经至是也。翻译名义集云修多罗。或修单兰。或修妒路。西域记名素怛览。旧云修多罗讹也。或言。无翻。含五义故。摭华云。义味无尽故喻涌泉。能生妙善故号出生。揩定邪正故譬绳墨。能示正理故名显示。贯穿诸法故曰结鬘。含五义故。不可翻（出杂心论）或言。有翻。妙玄明有五译。一翻经。二翻论。三翻法本。四翻线。五翻善语教。天台定云。今且据一名以为正翻。亦不使二家有怨。从古及今。译梵为汉。皆题为经。若余翻是正。何不改作线契。若传译佥然。则经正明矣。以此方周孔之教。为五经。故以经字翻修多罗。然其众典虽单题经。诸论所指皆曰契经。所谓契机契理。名契经也。摭华曰。契理则合于二谛。契机则符彼三根。经者训常训法。妙玄云。天魔外道不能改坏。名为教常。真正不杂无能踰过。名为行常。堪然不动决无异趣。名为理常。又训法者。法可轨。行可轨。理可轨。佛地论云。经者贯摄为义。贯穿所应。知义摄持所化众生。慈恩云。为常为法是摄是贯。常则道轨百王。法乃德模万叶。摄乃集斯妙义。贯乃御彼庸生。庶令同出苦津终归觉岸。
    王舍城。法华文句云。王舍城者。天竺称罗阅只伽罗。罗阅只此云王舍。伽罗此云城。国名摩伽陀。此云不害。无刑杀法也。亦云摩竭提。此云天罗。天罗者王名也。以王名国。此王即驳足之父（驳足王缘广在本书）智度论云。问曰。如舍婆提迦毗罗婆罗捺大城。皆有诸王舍。何以故独名此城为王舍。答曰。有人言。摩伽陀国王有子。一头两面四臂。时人以为不祥。王即裂其身首。弃之旷野。罗刹女鬼。名为梨罗。还合其身而乳养之。后大成人。力能并兼诸国王。有天下取诸国王万八千人。置此五山中。以大力势治阎浮提。阎浮提人。因名此山为王舍城。
    耆阇崛山。经音义云。法华经曰。耆阇崛山。或言伊沙崛山。或言揭梨驮罗鸠胝山。皆讹也。正言姞栗陀罗矩吒山。此云鹫台。又云鹫峰。言此山既栖鹫鸟。又类高台也。旧云鹫头。或云灵鹫者。一义也。又言灵者仙灵也。案梵本。无灵义。依别记云。此鸟有灵。知人死活。人欲死时群翔彼家。待其送林则飞下而食。以此能悬知故号灵鹫也。姞音渠乙反。智度论云。耆阇崛山者。耆阇名鹫。崛名头仍云鹫头山。问曰。何故名鹫头山。答曰。是山顶似鹫。王舍城人。见其形似鹫故。共传言鹫头山。复次王舍城南尸陀林中多死人。诸鹫常来啖之。还在山顶。时人遂名鹫头山。是山于五山中最高大。多好林水。圣人住处。又云。耆阇崛山。是过去未来现在诸佛住处。佛语富楼那。若使三千大千世界劫烧若更生。我常在此山中住。一切众生以结使缠缚不作见佛功德。以是故不见我。
    一切新译华严经音义云。说文云。一切普也。普即遍具之义。故切字宜从十。说文云。十谓数具。有从七者俗也。东宫切韵云。孙愐云。汉音一切。众也。
    已达。东宫切韵云。郭知玄云。达通也。释氏曰。道路也。考工记云。近人达川谷。达犹至也。孔安国注论语云。达谓通于物理也。
    尊者。广韵曰。尊相昆反。重也贵也敬也。君父之称也。典礼曰。长者。郑玄云。尊者也（本）今案。尊者贵重之称也。礼记曰。父在不敢杖矣。尊者在故是也。
    菩萨广韵曰。菩（薄胡）普也。萨（桑割）济也。能普济众生。东宫切韵云。曹宪云。菩提得道人也。案。菩提。外国语也。隋言大道心。郭知玄云。菩萨。法者。麻果云。内典有菩提胡语也。汉言善心众生。孙愐云。梵云菩提。汉言正道也。四教义曰。菩萨摩诃萨者。是天竺语。若具依彼言。应云菩提萨埵摩诃萨埵。但诸师翻译不同也。今不具述。而智度论翻云。菩提名佛道。萨埵名成众生。摩诃言大。此人用诸佛大道成众生也。又有师翻云。菩提名道。萨埵名心。摩诃名大。是为大道心。而诸经多云菩萨摩诃萨者。什师以天竺语烦两句八字标名故。除三字留五字。为一句名菩萨摩诃萨也。但三乘菩提通名为道。而独受大名者。以其缘四谛。起慈悲四弘誓愿。上求佛果下化众生。此心广大故别受摩诃萨称。
    正士。玉篇曰。正不邪也。是也。之盛反。事通古今辨然不然。谓之士。事几反。老子曰。古善为士者（谓得道之君也）。微妙玄通（玄天也。言其志节微妙与天通也）。尚书曰。囚奴正士。孔安国曰。正士箕子。惟正谏纣恶士也今案。正士者。以淳善谠言苦谏人奸厉者也。普耀经曰。正士者。轻忽身命。不择众生。志纯淑。法消化凶伪。
    光英。广韵曰。英华也。荣而不实曰英。又英俊。于惊反。
    皆遵。广韵曰。遵循也率也行也习也。古文作^6□同。将伦反。
    兜率天。新译华严音义云。珊兜率陀天。此云喜乐集。依俱舍。中有三义得此名。一喜事。二聚集。三游乐。旧翻为喜足。或云知足。非正翻也。
    震动。经音义云。涅槃经云。震动。之刃反。公羊传云。地震者。何地动也。周易震动也。经文者有从手作振。掉也。亦动也。二形通用也。
    算计。广韵曰。算。计也数也。苏贯反。世本曰。黄帝时。隶首作数。说文曰。算长六寸。计历数者也。又有九章术。汉许商杜忠。吴陈炽。魏王粲。并善之是也。下古诣反算计也。说文计会也算也。东宫切韵云。曹宪云。算行为之。长六寸。以计数。薛峋云。赋名。孙愐曰。说文云。长六寸。计历数者。从竹弄。言常弄乃不误。又作算。释氏云。计算也。麻果云。国语计成而后行。又范子有计然之术。孙愐云。筹策也。合也。
    文艺。东宫切韵曰。陆法言云。文武分反。曹宪云。文。德之总名也。又章也。案有彩章曰文。郭知玄云。文章。释氏云。错书。武玄之云。字有韵谓之文。文无韵谓之笔。薛峋云。虚辞饰过皆曰文。麻果云。说文才智也。又苍颉初作画。盖依类象。谓之文。其形声相益。即谓之字。字者华乱着于竹帛。谓之书。书者如也。今案。左氏传经纬天地曰文。杜预云。经纬相错故织成文也。论语小人之过如文。孔安曰。文饰也。祝尚丘云。艺鱼察切。伎能在身也。孙愐云。伎也。才能曰艺。礼记曰艺。才也。今案。顾野王案。犹材也。孔安国注论语云。艺谓多才能也。
    射御。广韵曰。射弓射也。神夜反。又作射同。周礼五射。郑司农云。五射白失。参连。剡注。襄尺。井仪也。论语云。射不主皮。马融云。射有五善。一曰。和志体和也。二曰。和容有容仪。三曰。主皮能中质。四曰。和颂合雅颂。五曰。兴舜与舞同。天子有三侯。熊虎豹皮为之。言射者不但以中皮为善。亦兼取和容也。周礼六艺中四云。五驭。郑司农云。五御。鸣和鸾。逐水曲。过君表。舞交衢。逐禽左也。毛诗传云。御治事官也。笺曰。御者贰王治事也。经音义云。广雅云。御进也侍也。蔡邕独断曰。凡衣服加于身。饮食入于口。皆御。释名曰。御语也。尊者将有所欲。先语之也。亦言其职卑下。尊所勤御。牛马然也。
    博综。广韵云。博大也通也。补各反。经音义云。综子送反。习也。三苍。综理经。又子宋反。总也。
    道术。经音义云。术法也。亦道也。字林邑中道曰术。道术者通也。人言达解者。无所不通也。
    贯（古玩）练（即甸）。璟兴述文赞云。贯者通也。练者委也。世俗异教亦皆通委故云贯练。
    群籍。郑氏注礼记曰。群众也。孔安国注尚书曰。群诸也。东宫切韵曰。陆法言云。籍秦昔反。郭知玄云。薄籍书也。释氏云。户书也。武玄之云。古者无纸。以竹杀青。为薄籍及写书。麻果云。六籍。六经。周礼小行人掌邦宾客之礼籍。礼籍者名位高卑之书。祝尚丘云。通籍二尺竹牒也。又凡书于简札。皆曰籍。应劭曰。籍者为二尺。竹牒。记其委纪名字物色。悬之门也。倭名云。文字集略曰。籍（音席。倭名不美大）民户之书。古以牒。今黄纸。野王案。凡书于简札。皆谓之籍。
    讲武。广韵曰。讲告也谋也论也。古项反下文甫反。止戈为武。又迹。曲礼云。堂上接武是也。汉书曰。选豪俊讲文学。师古曰。讲谓和习。东宫切韵云。国语一时讲武。贾逵曰。讲习也。
    白马。千字文曰。阿湿缚此云马。起世经马名婆罗诃。此译言长毛。说文曰。马怒也武也。象马头髦尾四足之形。徐锴按刘熙释名。马武也。韦照云。以其健行。莫者反。春秋考异邮去。阴合于八合阳八九七十二。二为地。地主月。月精为马。月数十二故。马十二月而生。王者驾马故。字从王为马。和名曰。四声字苑云。马（和名无万）南方火畜也。尔雅注曰。牝马一名草马（上音草和名米马）牡马一名驳（上音爻。和名呼万）。王仁煦曰。驹（音俱。和名古万）马子也。法显传云。从蓝莫国沙弥伽蓝东行三由延。太子遣车匿及白马还处亦立塔。
    宝冠。梵语勘文云。梵云罗坦那（随求唐本）此云宝冠。东宫切韵曰。释氏曰。礼男子二十冠而字。成人之道也。加元服。始着冠。武玄之曰。加冕于首。王仁煦云。冠首饰。孙愐云。束发也。汉书照帝记云。帝加元服。如淳曰。元服谓初冠加上服也。师古曰。如氏以为衣服之服。此说非。元首也。冠者首所著也。故曰元服。是知谓冠为元服。礼冠义云。冠者礼之始。嘉事之重者也（本）今案。宝冠者众宝饰之故云尔耳。倭名云。兼名苑注云。冠（音官。和名贺布利）黄帝造也。
    璎珞。翻译名义集云。吉由罗。或枳由逻。此云璎珞。东宫切韵曰。麻果云。璎珞穿杂珠玉。以饰于身颈。孙胄云。韵略璎珞胡人穿杂宝饰身也。
    剃除。广韵曰。说文云。剃剃发也。大人曰。髡。小儿云剃。尽及身毛曰。剃。又作剃同。他计反。下直鱼反。去也。
    须发。广韵曰。说文云。须面毛也。俗作须同。相俞反。发头毛也。说文根也。作发。古文作发同。方伐反。
    勤苦。广韵曰。勤劳也。巨斤反。苦粗也勤也患也。康杜反。老子曰。上士闻道而行之。河上公章句云。上士闻道自勤苦竭力是也。
    沐浴。广韵曰。说文云。沐濯发也。浴酒身也（本）案沐浴者洗身首谓也。是以礼记云。身有疡则浴。首有创则沐是也。
    得攀。广韵曰。攀普班反。引也。亦作扳。东宫切韵曰。曹宪云。攀竦手也。谓引物也。孙愐云。挽也牵也。孙胄云。字统或作攀。
    灵禽。广韵曰。灵神也善也巫也宠也福也。郎丁反。下巨金反。二足羽者曰禽。东宫切韵曰。郭知玄云。禽鸟也。一曰。鸟兽未孕者。释氏云。鸟之大者。孙愐云。能飞曰禽。能走曰兽。孙胄云。尔雅二足而羽谓之禽。四足而毛谓之兽。走者飞者总曰兽。何以明之。春秋传曰。鸲鹆来巢。非中国之禽。又杜预云。禽获也。白虎通曰。禽者鸟兽之总名也。倭名曰。尔雅注云。二足而羽云禽（音琴。和名与鸟同）一说。飞曰。鸟。走曰兽。总谓之禽（训与兽同）翼从。新译华严经音义曰。翼从。孔安国注书云。翼辅也。毛诗传曰。翼故也。
    吉（居质反。利也）祥（似羊反。吉也善也）感（古禫反。应动也）征（陟陵反。明也证也）已上义。诸师释恐繁不载。考者往而寻之佛树。止观引净名经云。始坐佛树力降魔得甘露灭觉道成。辅行云。佛树者。亦云元吉树。亦曰。道场菩提树等。从此得道等故。西域记曰。金刚菩提树者。毕钵罗之树也。昔佛在世。高数百尺。屡经残伐。犹高四五丈。佛坐其下成等正觉。因而谓之菩提树焉。茎干黄白。枝叶青翠。冬夏不凋。光鲜无变。每至如来涅槃之日叶皆凋落。顷之复故。是日也。诸国君王异方法俗。数千万众不召而集。香水香乳以溉以洗。于是奏音乐列香华。竞修供养。
    跏趺而坐。经音义曰。法华经曰。加趺古遐反。尔雅加重也。今取其义。则交足坐也。除灾横经婆沙等云结交趺坐是也。经文作跏。文字所无。案俗典。江南谓开膝坐为跘跨。山东谓之甲趺跘坐。跘音平患反。跨音口瓜反。智度论云。问曰。多有坐法。佛何以故唯用结跏趺坐。答云。诸坐法中。结跏趺坐。最安稳不疲极。此是坐禅人坐法。摄持手足。心亦不散。又于一切四种身仪中。最安稳。魔王见之。其心忧怖。众人皆大欢喜。
    奋。广韵曰。奋扬也。鸟张毛羽奋迅也。方问反。玉篇曰。奋翚也振也。
    魔。经音义云。维摩诘所说经云。魔怨。梵云魔罗。此云杀者是。其位处第六天主也。论中释。断惠命故名魔。又常行放逸而自害身故名魔。言波旬讹也。正言波卑夜。是其名也。此云恶者。常恶意成就恶法恶惠故名波旬。经中作魔波旬者。存二者也。又云。摄大乘论云。天魔。梵云魔罗。此释云障。能为修道作障碍也。是位处即第六天主也。名曰波旬。此云恶爱。即释迦出世魔王名也。诸佛出世魔各不同也。如迦叶时魔名头师。此云恶嗔等也。新译华严音义云。天魔波旬。具云提婆魔罗播裨。言提婆此云天。魔罗障碍也。播裨罪恶也。谓此类报生天宫。性好劝人造恶退善。令不得出离故。翻译名义集云。魔罗大论云。秦言能夺命。死魔实能夺命。余者能作夺命因缘。亦能夺智惠命。是故称名杀者。又翻为障。能为修道作障碍故。或言恶者。多欲故。垂裕云。能杀害出世善根。第六天上别有魔罗所居天。他化天摄。辅行云。古释经论。魔字从石。自梁武来。魔能恼人。字宜从鬼。
    率官属。经音义云。四分律云。相率所律反。谓将领行也。仪礼勖率以敬。郑玄曰。率道引之也。东宫切韵曰。祝尚丘云。官位。从自（丁回）自犹众也。麻果云。属众人也。祝尚丘云。类也齐等也。广雅云。官众也。尚书周官曰。六卿分职率其属。孔曰。六卿各率其属官丈夫士也。周礼曰。以八法治官府。一云。官属。郑司农曰。官属谓六官其属各六十。若尔时博士。大史。大宰。大祝。大乐。属大常也。
    祈劝。广韵曰。祈求也报也告也。渠希反。下去愿反。奖也勉也助也教也。
    转法轮。翻译名义集云。斫讫罗。此土翻轮。净名曰。三转法轮于大千。其轮本来常清净。言三轮。一曰示转。二曰劝转。三曰证转。所云法者。轨持名法。轨谓轨则。令物生解。持谓任持不舍自体。辅行曰。轮具二义。一运转义。二摧碾义。文句曰。转佛心中化他法。度入他心。名转法轮。辅行曰。以四谛轮转度。与他摧破结惑。如王轮宝能坏能安。法轮亦尔。坏烦恼怨安住谛理。
    佛吼。广韵曰。吼牛鸣也。吽（上同）呴（亦同）同呼后反。名义集曰。新译华严云。譬如大师子吼。小师子闻皆悉勇健。一切禽兽远避窜伏。佛师子吼。诸菩萨等。若闻赞叹菩提心声。长养法身。妄见众生惭伏退散。
    扣法鼓。玉篇曰。扣击也。枯后反。
    慑悕。玉篇曰。上之涉反。惧也。下普故反。惶也。
    掴裂。经音义云。华严经曰。攫裂宜作擢九缚居碧二反。说文擢爪持也。准南子曰。兽穷则擢是。
    欲堑。和名曰。四声字苑云。堑（七瞻和名保利岐）绕城长水坑也。净影义记云。贪欲心深而难越故说为堑。
    开阐。经音义云。法华经云。开阐昌善反。广雅云。发阐开也。阐明也。
    分卫。经音义云。菩萨璎珞经云。分卫此云讹也。正言傧茶波多。傧茶此云堕。言。食堕在钵中也。或言宾茶夜。此云团。团者食团。谓乞食也。
    丰膳。经音义云。涅槃经曰。甘露膳。上扇反。说文。膳具食也。广雅云。膳。肉也。周礼膳言善也。今时美物亦云。珍膳也。字体从肉善声。经文有从食作膳传写误也。
    贮功德。玉篇云。贮盛也积也。又作^6□同。知吕反。
    福田。翻译名义集曰僧名良福田者。报恩经曰。众僧者出三界之福田。谓比丘具有戒体戒为万善之根。是故世人归信供养种福。如沃壤之田能生嘉苗。故号良福田。
    授菩萨记。经音义云。佛本行集经云。记别。别碑列反。分别也。经文从草作□非也。旧经多言卯驻。显扬论云。记别者。谓诸经中记诸弟子命终之后生处差别。及诸经中显了义说。是为记别。
    拯济。玉篇曰。^7□（音蒸。上声。救助也）撜拯（并同上）氶（声类云。^4□字也）尔雅曰。济（子计）渡也成也益也。郭璞曰。所以广异训。各随事为义。王弼注周易曰。恢弘博施。无物不与。拯济微滞是也。
    修行。经音义云。法华经曰。修行。下盂反。施之名行。即造修也。
    贯（古玩）综（子宋）缕（力主）练（即甸）。义寂述义云。贯通也。综括也。诸法虽众。缘起无差。通括此理。故云贯综也。缕者委也。练者精也。世出世等诸法参差委精此义故云缕练也。
    慢恣。广韵曰。慢怠也据也易也。俗作慢同。谟晏反。下资四反。纵也。
    愍伤。广韵曰。愍悲也怜也。蜜殒反。伤损也疮也。言疮痛也。式羊反。又式亮反。未成人也。又害也。
    经典。东宫切韵曰。郭知玄云。经典也。薛峋云。经法也。圣王之书可为常法。郭知玄曰。典常也。陈常道也释氏云。典经也（本）案二字同法重训犹清净乎。他异而已。
    要妙。老子曰。要妙。河上公章句云。谓微妙要道也。
    导御。东宫切韵曰。导徒到反。引也。曹宪云。通也。案引物使通之。薛峋云。凡所开引也。皆谓导也。孔安国注书云。御治也。谓治也。谓治理之也郑玄注礼曰。御劝励也。谓劝化也。
    晓了。广韵曰。晓曙也明也惠也知也。馨皛反。明了。
    坏裂。广韵曰。坏自破也。古文作坏同。胡怪反。下良嶭反。破也。
    缠缚。广韵曰。缠绕也。俗作缠同。直连反。符钁反。系也。
    三昧。经音义曰。摩诃般若波罗蜜经云。三昧或言三摩提。或言三摩帝。皆讹也。正言三摩地。此译云等持。等者正也。正持心也。持谓持诸功德也。或云正定。谓住缘一境。离诸邪乱也。
    总持。翻译名义集曰。陀罗尼。大论秦言能持。集种种善法。能持令不散不失。譬如好器盛水。水不漏散。恶不善根心生。能遮令不生。若欲作恶罪时。持令不作。是陀罗尼。肇翻总持。谓持善不失。持恶不生。又翻遮持。
    一念之顷。经音义云。顷犹须臾之间。亦不久也。立颖反。
    辨才。翻译名义集云。钵底婆此云辨才。辨说也。展转无滞故。辨别也。分明译了故。辅行明辨有四种。谓义·法·词·乐说也。
    庶类。玉篇云。庶众也。商署反。说文云。类种也。力遂反。
    荷负。案广韵。作荷·何二形同。胡可反。负也。又胡歌反英蕖也。负房九反。担也荷也。又受贷不偿曰负。背恩忘德曰负。经音义云。法华经云。何负古文作荷。说文胡歌反。何担也。诸书故可反。何任也。今皆作荷也。
    重担。广韵曰。释名云。担任也。任力所胜也都甘反。
    杜三趣。玉篇曰。杜塞也。徒古反甘堂子似梨也。又杜中药名也。汉书曰。杜门不出。杜塞也。
    黎庶。广韵曰。黎众也。良奚反。庶又众也。商署反。经音义云。僧祇律云。黎庶。尔雅黎庶蒸多师旅众也。李周翰注文选曰。黎庶众民也。
    自己。新译华严音义云。彼己。己居里反。彼他。己自也。案广韵。有己（音吉。言身己也戊己岁名也）。已（音以。止也。甚也讫也）。巳（音似嗣也。又辰巳时名也）等分毫子。分别莫混乱焉。
    大士。经音义云。明度无极经曰。开示谓以法开道之士也。法华疏曰。大士者。大论称菩萨为大士。亦曰开士。士谓士夫。凡夫之通称。以大·开简别。故曰大等。如世云仁士等。亦以仁等简之。今人中发大心者名大。开是发之异名。引物不同故诸相各异。
    悦豫。经音义云。对法论曰。悦豫尔雅悦豫喜乐也。豫亦安也。
    姿色。东宫切韵曰。曹宪云。姿（子思切）态也。案。姿美态也。郭知玄云。仪容。释氏云。庄也。
    光颜。东宫切韵曰。陆法言云。颜五奸反。韩知十云。眉目间也。王仁煦云。面前。孙愐云。颜额也。容色也。今案国语天威不违颜贾达云。颜颡也。史记云。汉高祖隆准而龙颜注颜额颡也。
    巍巍。论语曰。巍巍乎。唯天为大。唯尧则之。注曰。巍巍者高大之称也。美尧能法天而行化之也。
    承佛。广韵曰。承。奉也受也。署陵切。
    圣旨。经音义曰。维摩经云。圣旨。字体作恉说文。恉意也。广雅恉志也。
    即从座起。孝经云。子曰。参先王有至德（孝德也）要道以训天下。民用和睦。上下亡怨。女知之乎。曾之避席曰。参弗敏。何足以知之乎。孔曰。凡弟子请业及师之问。皆作离席。夫避席答对。弟子执恭。曲礼曰。请业则起。请益则起。郑云。尊师重道也。起若抠衣前请也。益谓受说不了。欲师更明说之也。义寂述义云。即从座起者。避席以表虔恭。
    偏袒。新译华严音义云。袒唐亶反。露也。字以衣。又音宅苋切。玉篇云。袒裼。脱衣见体也。字又作襢同。大亶除雁二反。私案玉篇云。袒大亶切。脱衣也。肉袒也。或作擅。又除雁切。缝解也。
    长跪。经音义云。智度论曰。长跪其跪反。声类跪跽也。释名曰。跪危也。两膝隐地。体危□。音五结反。寄归传云。长跪者。谓是双膝踞地。竖两足以支身。旧曰胡跪者非也。五天皆尔也。何独道胡也。
    威容。东宫切韵曰。曹宪云。威畏也。案威物所畏也。孙愐云。左传有威而可畏。谓之威。有仪而可象。谓之仪。王仁煦云。容形仪。左传物有其容。杜预曰。容貌也。
    瞻睹。广韵曰。上职廉反。下当古反。训同见也。平他异耳。
    矜哀。经音义云。矜哀。上居陵反。矜哀。怜恤也。
    群萌。经音义曰。华严云。群萌古文作很。同麦耕反。萌芽反。广雅萌始也。案萌冥味貌也。言众庶无知也。汉书泯泯群黎也。新译华严音义云。群萌麦耕反。汉书集注云。萌谓草木初生也。毛诗传曰。群众也。言童蒙凡夫。犹彼众小草也。
    灵瑞华。经音义云。大菩萨藏经云。乌昙跋罗华。旧云优昙波罗华。或作优昙婆罗华。此叶似梨。果大如拳。其味甘。无花而结子。亦有花而难值。故经中以喻希有者也。新译华严音义曰。优昙花。此云希有也。此花多时乃一开也。法华文句曰。优昙花者。此云灵瑞。三千年一现。现则金轮王出。慈恩玄赞云。梵云邬昙钵罗。此云瑞应。金轮王出。大海减少。金轮露现。其华乃生。应金轮之御名应华。
    遏绝。经音义云。放光般若经曰。遏绝。于曷反。尔雅云。遏止也。今以逆相止为遏。苍颉篇。遏遮也。
    一□。广韵曰。餐说文吞也。□（上同）俗□同。七安反。
    唯然。经音义云。金刚般若经云唯然。弋谁于比二反。说文唯诺也谓应之敬辞也。礼云。唯而起。郑注。唯恭于诺也。论语曰。参乎吾道。一以贯之哉。曾子云。唯注云。直晓不问。故答曰唯也。慈恩玄赞云。唯音弋谁弋水二反。敬诺之词。然音如延反。顺从之称也。
    愿乐。案广韵乐字有三音。谓五教反。好也。卢各反。喜也。五角反。乐也。依音异训。全非别体。应知。
    乃往。新译华严音义云。乃往。说文曰。乃语辞也。广雅云。乃往也。重言训义。犹清净也无央数。经音义曰。法华经云。无央于良反。梵云阿僧祇。此无央数。央尽也。经文作鞅。于两反。说文颈靼也。靼非此义。靼音之列反。
    锭光。经音义曰。华严经云。锭光。大径反。又音殿。案声类。无足曰镫。有足曰锭。即然灯佛也。诸经作提洹竭佛。是梵音也。翻译名义集云。提洹竭。或云提和竭罗。此云燃灯。大论云。太子生时。一切身边光如燃灯故云燃灯。以此成佛亦名燃灯。镫字。说文从金。徐铉云。锭中置烛。故谓之灯。声类云。有足曰锭。无足曰灯。瑞应经翻为锭光。摭华云。锭音定。灯属也。古来翻译回文不同。或云燃灯。或云锭光。语异义同。故须从金。释尊修行。名儒童。时二僧祇满。遇燃灯佛。得受记别。
    沙门。经音义曰。法佛经云。沙门。旧云桑门。或云丧门。皆讹略也。正言室摩那拏。或言舍啰摩拏。此云功劳。言修道有多劳也。又云勤劳。言至诚也。义亦名息。以得法故。暂宁息也。旧译息心。或言静志是也。
    法藏。翻译名义集云。昙摩迦。此翻法藏比丘。乃无量寿佛行因时名。
    勇哲。陀罗尼经曰。勇哲。音义云。古文作^6□。字书作哲。今作哲。同知列反。尔雅哲智也。尚书知人则哲。方言齐宋之间。谓智为哲。哲谓明了也。
    稽首。经音义曰。维摩经云。稽首。古文^6□同。苦礼反。苍颉篇曰。稽首顿首也。周礼大祝辨九拜。一曰稽首。郑玄云。稽首至也。谓头至地也。首头也。尚书云。禹拜稽首是也。又正法华作稽颡。谓额至地也。与稽首同。左传注云。稽首首至地也。事天子之礼也。
    右绕三匝。广韵云。匝遍也。亦从躇作币同。子答反。寄归传云。言旋右者。梵云钵喇特崎拏。钵喇字缘。乃有多义。此中意趣。事表旋行。特崎拏即是其右。总明尊便之目故。时人名右手为特崎拏手意。是从其右边为尊为便。方合旋绕之仪（乃至）向右边为右绕。向左边为左绕。斯为圣制。勿致纵疑惑。
    以颂。经音义曰。摄大乘论云。伽陀此方当颂。或云摄。言诸圣人所作。莫问重颂字之多少。四句为颂者。皆名伽陀。或云室卢迦。谓三十二字等也。案西国数经之法。皆以三十二字为一伽陀。或云伽陀。讹也。旧云偈者。亦伽陀之讹也。慈恩传曰。旧曰偈。梵文略也。或揭他。梵文讹也。今从正音。宜云伽陀。伽陀唐云颂。颂有三十二言。郑氏注礼记曰。颂谓将顺其美也。周礼曰。教六时。六曰颂。注云。颂之言。诵也。容也。诵今德广以美也。郑司农云。古而自有风雅颂之名矣。文选序曰。颂者。所以游扬德业褒赞成功。注曰。谓扬其德业。赞其成功也。
    炎明。广韵曰。炎熟也。说文曰。火光上也。于廉反。
    隐蔽。广韵曰。隐藏也。下必袂反。掩也。
    无伦。广韵曰。伦等也比也道也理也。力迍反。
    无侣。广韵曰。侣伴侣。力举反。
    尽奥。广韵曰。奥深也。内也藏也。鸟到反。东宫切韵曰。释氏云。奥室也穴也藏也。尔雅曰。西南隅谓之奥。麻果曰。说文室也。深邃难测也。老子云。道者万物之奥也。
    涯底。经音义云。正法华经云。崖底。丁礼反。底犹下也。经文作^6□。音直移反。山石也。又作屺。子结反。说文。陬隔而高山之节也。
    功勋。广韵曰。功绩也。说文曰。以劳定国曰功。古红反。下许云反。功勋也。周礼云。王功曰勋（辅成王业若周公者也）。国功曰功（保全国家若伊尹者也）。孔安国注尚书云。勋功也。王仁煦曰。功勋力也。
    布施。经音义云。须赖经曰。布施。补故反。分布也。惠施也。名义集云。檀那。法界次第曰。秦言布施。若内有信心。外有福田。有财物。三事和合心生舍法能破悭贪。是为檀那。安然悉昙藏云。彼云陀那。此云布施。犹檀那也。
    快乐。经音义曰。新岁经曰。快乐。苦怀反。字林快喜也。经文作哙。字林哙咽也。苍颉篇此亦快字也。
    幸佛。经音义曰。幸冀也望也。璟兴述文云。幸愿也。
    真证。广韵曰。证验也。又征证也。诸应反力精所欲。毛诗云。古训是式威仪是力。笺云。力犹勤。东宫切韵云。郭知玄力健也薛峋云。^6□也。孙愐云。精专意也。
    假令。毛诗曰。借曰未知。亦既抱子。传云。借假也。笺云。假令人云王尚幼少未有所知。亦已抱子长大矣。不幼少也。
    苦毒。广韵曰。苦患也。下徒沃反。痛也害也苦也憎也。又害人之草。往往而主字亦作^6□。
    高明。广韵曰。高上也崇也远也敬也。古劳反。明光也照也通也发也。武兵反。杜预注左传云。高明犹亢爽也。
    升量。倭名陆词切韵云。升（音升倭名麻须）十合器名也。郑氏注月令云。丈尺曰度。斗斛曰量。
    克果。广韵曰。克必也。苦得反。果定也。又克也。古火反。经音义云。克口勒反。言必当也（本）言。必定不虚也。
    地狱。经音义云。法华曰。地狱梵云泥梨耶。或言泥啰夜。或云那落迦。此云不可乐。亦云非行。谓非法行处也。或在山间。或大海边。非止地下。言地狱者。一义翻也。又云。摄大乘论云。那落迦亦言那罗柯。亦云泥啰夜。旧言那梨邪。斯梵言楚夏耳。此译有四义。一不可乐。二不可救济。三闇冥。四地狱。经中言地狱者。一义也。所以仍置本名。或言非行。谓非法行处也。
    饿鬼。婆沙论云。问。何故彼趣名闭戾多。答。施设论说。如今鬼世界王名琰魔。如是劫初时有鬼世界王。名秕多。是故往彼生彼诸有情。皆名闭戾多。即是秕多界中所有义。从是皆立此名。由增长增上。悭贪身语意恶行。往彼生彼。令彼生相续。故名鬼趣。俱舍颂疏世品云。言鬼者。谓余生中喜盗他物。又复是多所祀祖宗。又多希求以自存济。又多性怯劣。身心轻躁。故名为鬼。
    畜生。翻译名义集云。底栗车。此云畜生。褚六反。即六畜也。礼记注云。牛马羊犬豕鸡。辅行云。摄趣不尽。以五道中皆遍有故。又翻畜（群六）生。婆娑曰。畜谓畜养。谓彼横生禀性愚痴。不能自立。为他畜养。故名畜生。
    好丑。广韵曰。好爱。呼老反。丑类也。昌九反。释名曰。丑臭也。如物臭秽也。
    修短。广韵云。修长也。息流反。短促也。不长也。亦作短同。都管反。
    咨嗟。新译华严音义曰。咨嗟。咨音咨。孔安国注书曰。咨嗟也。玉篇云。咨嗟嗟叹也。郑笺诗曰。咨嗟叹。美之深者也。
    诽谤。经音义云。法华曰。诽谤。字林方味反。诽谤也。谤毁也。广雅曰。谤恶也。国语曰。左史谤之。贾曰。对人道其恶曰谤也。
    系念。经音义曰。摩诃般若波罗蜜经云。系念古文系继二形。今系同古帝反。说文系结束也。亦连缀不绝也。
    植诸。广韵曰。种植也。立志也。职值二音。经音义云。植谓根生属也。
    果遂。广韵曰。果克也定也。遂达也进也成也。安也止也往也从志。徐醉反。
    常伦。东宫切韵曰。释氏云。伦匹配也。比类也。麻果云。礼云。拟人必于其伦。伦类也。祝尚丘云。伦辈也。文撰杂体诗曰。远想出宏域。高步超常伦。向云宏大伦。辈也。
    金刚那罗延身。经音义曰。等集众德三昧经云。那罗延。晋言钩锁力等也。新译华严经音义云。那罗延此云坚固。翻译名义集云。维摩经。那罗延菩萨。涅槃疏。翻为金刚。
    称量。广韵曰。称知轻重。俗作秤同。处陵昌证二反。量合斗斛。力让反。论语曰。谨权量审法度。注权称量斗斛也。郑氏注月令曰。丈尺曰度。斗斛曰量。三十斤曰钧。称上曰衡。百二十斤曰石。称铨曰权。倭名曰。知长短谓之度。知轻重谓之称。知多少谓之量。并见算经。
    讽诵。经音义云。法华云。讽诵下风反。讽谓咏读也。诵谓背文也。周礼云。教国子。兴道讽诵郑玄曰。倍文曰讽以声节之曰诵也。
    宫殿。广韵曰。白虎通曰。黄帝作宫室。以避寒暑。宫之言中也。世本曰。禹作宫。风俗通曰。殿堂象东井形。刻为荷菱。荷菱水物。所以厌火也。尔雅曰。宫谓之室。室谓之宫。注曰。皆所以通古今之异语明同实而两名东宫切韵曰。长孙讷言云。宫室。武玄之云。谨案。古者宫室一也。自汉以后。君所居曰。宫。臣所舍曰室。世本禹作宫室。吕氏春秋。高元作宫。顾野王案。宫者人君所居之所也。又尊极也。馆名之曰宫。所以广敬。又陆冢上曰玄宫。郭知玄曰。殿王者寝室。又作壂。孙愐云。殿宫室也。孙胄云。苍颉篇。殿堂也。
    栖观。广韵曰。字亦作娄。重屋也。释名曰。观者于上观望也。说文。谛观也。东宫切韵曰。陆法言曰。楼落佞反。郭知玄云。楼橹城上屋。麻果云。楼通重屋。尔雅云。四方高曰台。狭而修曲曰楼。孙愐曰。楼阁也。颛顼造重屋也。又观者楼观也。曹宪云。易卦观名义取于广观也。又阙也。案阙象魏也。释氏云。观城门双阙也。于上观望也。韩知十云。观示也。麻果云。尔雅观谓之阙。今案左传。宫室不观。杜预云。观台榭也（今案。曹宪云。阙诀也。又宫门楼屋为阙。诸臣至。此思所阙事对也。杜预云。阙象魏）倭名云。考声字苑曰。今谓台上。构屋为楼（音娄。辨色立成云。太贺度能）释名曰。观（音贯。嵯峨有栖霞观）于上观望也。
    柔软。经音义曰。法华经云。柔软而究反。广雅柔弱也。通俗文物柔曰软。作耎软二形通用。经文多作濡。人干反。水名也。非经义也。又云。华严经云。耎中梵言没栗度。此云耎。物柔曰耎。三苍耎柔弱也。
    厌恶。经音义曰。摄大乘论云。厌恶于焰反。厌足也^7□也。下于路反。广雅恶憎也^6□也。^6□音一外反。
    梵行。经音义曰。四分律云。梵行。梵言梵摩。此云清净。或曰净洁。正云寂静。葛洪字苑云。梵洁也。意扶泛反。新译华严音义曰。梵行之道。梵摩具云跋滥摩。此云清净也。又葛洪字苑曰。梵净行。
    裁缝捣染浣濯。广韵曰。裁（昨代反）制也。缝（符容反又音俸）紩也。说文曰。捣（丁道也）手推也。一曰筑也。玉篇云。染（如琰反）色也。广韵云。浣（胡管反）濯也。字亦作浣。濯直角反。浣濯也。直教反。浣衣也。
    阙陋。东宫切韵曰。曹宪云。阙缺也。王仁煦云。陋卢候反。鄙耻也。孙愐云。猥也。又□恶。清彻云。丑猥也。或作匝寠。新译华严音义曰。丑陋。玉篇曰。陋猥也。谓容貌猥恶也。论语曰。子曰。奢则不逊。俭则固。注云。固陋也。
    解脱三昧。翻译名义集续补云。解脱。肇曰。纵任无碍。尘累不能拘。解脱也。什曰。亦名三昧。亦名神足。令修短改度。或巨细相容。变化随意。于法自在无碍。故名解脱。又曰。心得自在。为不能所缚故曰解脱。
    逮得。经音义曰。法华经云。逮得。徒载反。尔雅云。逮及也。方言自关之东西。谓及曰逮。文多作逮。力足反。谨逮也。亦人姓也。非经旨。
    誓不。广韵曰。誓约束。谓以言折众也。时制反。经音义曰。释名曰。誓制也。以拘制也。三苍欱血誓。
    施主。寄归传曰。梵云陀那钵底。译为施主。陀那是施。钵底是主。而檀越者。本非正译。略去那字。取上陀音。转名为檀。更加越字。意道。由行檀舍。自可起渡贫究。妙释虽然。终乖正本。旧曰。达儭者讹也。
    功祚。东宫切韵云。曹宪曰。功成也。案有功续则事成就也。韩知十云。功德也。广韵曰。祚福也禄也位也。作误反。
    戢重晖。广韵曰。戢□也止也。但立反。
    三界雄。玉篇曰。雌雄。雌鸟母也。雄有弓反。老子曰。雄以喻尊。雌以喻卑（本）案三界雄者。三界独尊。
    感动。东宫切韵曰。陆法言云。感古^3□反。曹宪云。案事有伤人心。谓之感郭知玄云。动心。武玄之云。以德动物。薛峋云。应动。又痛伤也。王煦云。动灵。麻果云。至诚感神。孙愐云。愧也惧也。又荷也灵也。又感天动地也。
    诚谛。新译华严音义曰。诚谛。河上公注老子曰。诚实也。方言四谛审也。谓所出言教真实审定也。
    龙神。翻译名义集云。那伽。秦云龙。说文云。龙鳞虫之长。能幽能明。能小能大。能长能短。春分而登天。秋分而入地顺也。广雅云。有鳞曰蛟龙。有翼曰应龙。有角曰虬龙。无角曰螭。未升天曰蟠龙。别行疏云。龙有四种。一守天宫殿。持令不落。人间屋上作龙像之尔。二兴云致雨益人间者。三地龙。决江开渎。四伏藏。守转轮王大福人藏也。龙有四生。俱舍云。卵生金翅鸟能食四生龙。骂意经曰。堕龙中有四因缘。一多布施。二嗔恚。三轻^7□（以豉）人。四自贡高。华严经曰。龙王降雨。不从身出。不从心出。无有积集。而非不见。但以龙王心念力故。霈然洪□。周遍天下。如是境界不思议。白虎通云鳞虫三百六十。而龙为之长。文字集略曰。龙四足五釆。甚有神灵者也。
    八部。翻译名义集八部篇云。八部者。一天（私云。法华经疏云。天者天然。自然胜乐胜身故。日月星宿梵释四王等。各随住次居之）二龙（如前）三夜叉（又云阅又云。药叉一也。此云勇健。云暴恶亦云能啖。谓食啖人也）四乾闼婆（此云食香。不啖酒肉。以香自资故。或云頞香。淩空之乐神也。在须弥山南金刚窟。或居香山。）五阿修罗（或云阿素罗。阿此云无。素好也。罗戏也。言此类形天。而无天之好戏也。又云不洒云障蔽。）六迦栖罗（此云金翅鸟。）七紧那罗（歌神也。头作马头。亦云。是人非人也）八摩□罗伽（此云大腹行即大蟒神也。）原夫佛垂化也。道济百灵法传世也。慈育万有。出则释天前引。入乃梵王后随。左辅大将。由灭恶以成功。右弼（房蜜）金刚用。生善而为德。三乘贤圣既肃尔归投。八部鬼神故森然而翊卫。
    恢廓。广韵曰。恢大也。苦回反。廓空也大也虚也。苦郭反。释名云。郭廓也。廓落在城外也。世本曰。鲧（禹父名）作郭也。
    兆载。新译华严音义云。经阿僧祇品曰。一百洛叉为一俱胝。洛叉此云万。俱胝此云亿也。案此方黄帝算法。总有二十三数。谓一二三四五六七八九十百千万亿兆京垓柿壤沟涧正载。从万已去有三等数法。其下者十十变之。中者百百变之。上者倍倍变之。今此阿僧祇品用中上数法。故云一百洛叉为一俱胝。俱胝当此亿也。阿庾多兆也。那由他。京也。余皆依次准配可知之。义寂述义曰。兆即当于六十数中第七頞底洛叉。载即当于第十二那由他。法华经曰。成佛已来无量无边百千万亿那由他阿僧祇劫。偈云。自我得佛来。所经诸劫数。无量百千万。亿载阿僧祇。故知载当那庾他也。
    虚伪。广韵曰。虚空也。朽居反。伪假也。欺也诈也。危睡反。郭知玄曰。伪不真也。
    谄曲。玉篇云。谄倭也。曲拄也。不直也。籀文作^6□。
    同。丘玉反。翻译名义集曰。奢陀此云谄曲。罔冒他。故矫设异义曲顺时人。经音义云。法华曰。谄曲。说文□或作谄同丑冉反。佞也。庄周曰。希其意道其言谓之谄也。
    无倦。广韵曰。倦疲也厌也懈也。说文作券。劳也。或作惓同。渠卷反。
    发应。广韵云。发起也明也举也扬也。方伐反。经音义曰。应如响应声也。亦瑞应也。武玄之云。应自远而至也。
    长者。梵语勘文曰。疑叨贺钵底（体言）此云长者。经音义曰。维摩经云。长者。案天竺国俗。多以商贾为业。游方履险不惮难辛。弥积年必获珍异。上者奉王。余皆入己财。盈一亿。德行又高。便称长者。为王辅佐。彼土数法。万万为一亿也。新译华严音义云。长者。风俗通云。春秋之末。郑有贤人。著书一篇。号郑长者。谓年长德艾事长于人。以人为长者故也。
    居士。翻译名义集云。迦罗越。大品经中居士是也。普门疏。以多积财货居业丰盈。谓之居士。郑康成曰道艺处士。发真钞云。居士者。外国居财一亿。称下居士。乃至百亿名上居士。
    豪姓。经音义云。豪古文作^6□同。胡高反。说文云。^6□健。准南子曰。智出百人。谓之豪。千人谓之杰也。说文云。姓人所生也。古之神。圣人母。感天而生子。故称天子。因生以为姓。从女生声。徐锴曰。据典氏妻附宝感大电绕斗星。而生黄帝。颛顼母感瑶光贯月。而生颛顼也。息令反。经音义云。法华经云。释氏经中或作姓瞿昙氏。案氏别也。姓者所以系流百世使不别也。灵感而生。氏者所以别子孙所出也。或因官爵故。世本曰。言姓即在上。言氏即在下矣。
    刹利。翻译名义集曰。刹帝利。肇云。王种也。秦言田王。劫初人食地味。转食自然粳米。后人情渐伪各有封殖。遂立有德。处平分田。此王者始也。故相承为名。为其尊贵。自在强暴。快意不能忍和也。什曰。梵音中含二义。一忍辱。二能嗔。言此人有大力势。能大嗔恚。忍受苦痛刚强难伏。因以为姓。
    国君。千字文曰。国梵言屋洒也。君梵言娑缚弭。东宫切韵云。郭知玄曰。国（古或）城也。释氏云。都也。韩知十云。封邑。古诸侯称国。大夫曰家。麻果云。说文邦也。又小曰邦。大曰国。古文作^6□。左传天子建国。杜预曰。诸侯也。周礼云。国君夫人世子过市。郑玄曰。谓诸侯及夫人世子过其国（本）案国君者诸侯也（郑玄云。诸侯。谓三公王子弟封于几内者也）。
    转轮圣帝。经音义云。十住断结经云。遮迦越罗。此译云转轮王。俱舍云。从此州人寿无量岁。乃至八万岁。有转轮王生。减八万时。有情富贵寿量损减。众恶渐盛。非大人器。故无轮王。由轮旋转。金银铜铁轮应别。如其次弟胜。上中下。逆次能王。领一二三四洲。如契经云令修十善业道。故轮王死得生天。慈恩云。金轮望风顺化。银轮遣使方降。铜轮震威乃服。铁轮旧戈始定。
    楚王。经音义曰。法华云。梵言梵摩。此云寂静。或曰洁。葛洪字苑。音凡泛反。梵洁也。取其义矣。新译瑜伽论云。世主天。此云梵天之异名也。道行般若经云。波那和提天。新道行经自在天也。亦即梵天也。温室洗浴众僧经曰。梵摩三钵天。即梵天王也。翻译名义集云。大梵经音义云。梵迦夷。此方净身。初禅梵天。净名疏云。梵是西音。此云离欲。或云净行。法华疏云。除下地系。上升色界。故名离欲。亦称高净。净名疏云。梵王是娑婆世界主。住初禅中间。即中间禅也。在初禅二禅两楹之中。毗昙曰。二禅已上无言语法。故不立王法。璎珞禅禅皆有梵王。今谓。但加修四无量心。报胜为主。无统御也。初禅者有觉观言语。则有主领。故作世王主。次第禅门曰。佛于仁王经。说十八梵亦应有民主之异。又曰。四禅中有大静王。而佛于三藏中。但说初禅有大梵天王者。以初禅内有觉观心。则有语言法。主领下地众生为便。证真云。劫初成时。梵王先生独住一劫。未有梵侣。后起念云。愿诸有情来生此处。作是念已。梵子即生。外道不测便执梵王是常。梵子无常。
    容色。广韵曰。容容仪。育封反。色颜色。所力反。礼记曰。色容颠颠。色容厉肃。此谓人面颜色也。
    端政。广韵曰。端正也直也等也。多官反。释名曰。政正也。之盛反（本）案二字训同。盖平他异。
    诸盖。广韵曰。盖覆也掩也。通俗文曰。张帛也。又发语端也。说文曰。盖苫。俗作盖同。古太反。倭名伽蓝具曰。涅槃经云。幢旛宝盖（和名岐沼散。又有白盖。高座上具也）。
    幢幡。广韵曰。幢（倭名波太保古）释名曰。幢幢也。其貌幢幢然也。宅江反。旛旌旐总名也。附袁反。倭名曰。涅槃经云。诸香木上悬五色旛（和名波太。又见征战具）。
    金。翻译名义集曰。苏伐罗。或云修跋拏。此云金。大论云。金出山石沙铜中。许慎曰。金有五色。黄金为长。久块不变。百陶不轻。真谛译金四义。一色无变。二体无染。三转作无碍。四令人富。以譬法身常乐我净四德耳。倭名曰。尔雅云。黄金曰^6□（徒党反。和名古加祢）其美者曰^6□（力焦）即紫磨金也。说文云。铣（苏田反。和名古加祢）金最有光泽也。韩子曰。荆南丽水中生金。东宫切韵曰。丽（卢计）水在益州。金生于此水。土人涛之得金。如粟。尚书禹贡曰。淮海惟扬州。厥贡金三品。注云。金银铜也（案。荆州亦有金（三品）与此扬州同也）名医别录曰。金味辛。平有毒。镇精神。坚骨髓。利五藏除邪毒。
    银。翻译名义集曰。阿路也。或惹多。此云银。大论云。银出烧石中。广韵曰。周礼荆州其利银。尔雅曰。金谓之银。钟山之宝有银烛。谓有精光如烛。银重八两为一流。语中反。倭名曰。尔雅云。白金谓之银（宜孙反）其美者曰镣（力洞力予二反。和名之路加祢。）名医别录曰。银味辛。平有毒。安五藏。定心神。久服轻身长年。
    琉璃。新译花严音义曰。琉璃梵言。具云吠琉璃耶。此名不远山。谓西域有山。去波罗奈城不远。此宝出故名之。经音义曰。摄大乘论云。琉璃吠琉璃也。亦云毗琉璃。又云鞞头梨。从山为名。谓远山宝。远山即须弥山也。此宝青色。一切宝皆不可坏。亦非烟焰能镕铸。唯鬼神有通力者。能破之为物。或曰。是金翅鸟卵□。此宝鬼神破之。以卖与人也。东宫切韵曰。郭知玄云。琉璃宝石。薛峋云。火济珠。汉书云。罽宾国有琉璃。青色如玉。
    珊瑚。新译花严音义曰。梵本正曰钵罗摩祸罗。宝树之名。其树身干枝条叶皆红色。又案说文曰。珊瑚色赤生之于海。或生山中也。外国传曰。大秦国西南涨海中可八百里。到珊瑚洲之底有磐石。珊瑚生其上。人以铁网取之。东宫切韵曰。珊瑚贝属出海。薛峋曰。或生山。麻果曰。郭璞云。珊瑚树有枝无叶。碧鸡栖其上也。沙门清彻云。珊瑚生海中磐石上。欲取之。作铁网沉水底。珊瑚即贯而生。一岁高二三尺。如小树。因绞网出白色软似菌。一年黄。三年赤。可采之。名医别录曰。珊瑚味甘。平无毒。主宿血去目中翳。
    琥珀。经音义曰。法华经云。虎魄匹白反。广雅魄珠名。汉书罽宾国有虎魄。案博物志云。松脂入地千年化为茯苓。茯苓千年化为虎魄。一名红珠。广志云。虎魄生地中。其上及旁不生草。深八九尺。大如斛。削去上皮。中成虎魄有汁。初如桃胶。凝坚乃成。其方人用以为蜜也。东宫切韵云。曹宪曰。琥珀礼神玉也。秋氏曰。发兵符瑞玉也。又铜为之。武玄之曰。发兵符为虎文。取其威也。名医别录云。琥珀主安王藏。定魂魄。消阏血通五淋。
    车□。新译华严音义曰。车□梵音。正曰牟娑罗揭婆。言牟娑罗者。此云胜也。旧名为车□者未详。倭名曰。广雅云。车□（陆词并从石作砗磲也。俗音谢古。）石之玉也。集韵曰。车□生西国。是玉石之类。塞无毒。安神解诸毒药。
    马脑。经音义曰。涅槃云。马脑梵云摩婆罗伽^6□。或曰目婆逻伽罗婆。此译云马脑。案此宝或色如马脑。因以为名。但诸字书。旁皆从石作码瑙二字。谓石之次玉者是也。新译花严音义曰。马脑。按马脑梵音谓之。阿湿□扬波。言阿湿□者。此曰马也。□音符反。扬波者脑也藏也。若言阿湿摩扬波。此云石藏。按此宝出白石中。应名石藏宝。古来以马声滥石藏色脑故谬云马脑也。王子年拾遗记曰。丹丘之野多鬼。血化为丹石。则马脑也。不可研削雕琢。乃可铸以为器也。名医别录云。马脑味辛。寒无毒。主碎恶。熨目赤烂红色。
    旷荡。广韵曰。旷空明也远也大也久也。苦谤反。下徒朗反。大也。论语泰伯章曰。荡荡平民无能名焉。苞氏云。荡荡广远称也（美尧德化）。
    入间。经音义曰。间居苋反。隔也。尔雅间代也。谓间错代。间乱也。又古闲反。隙也近也。又中间。非经旨。
    光赫。东宫切韵曰。薛峋云。赫（呼格）赤光貌。祝尚丘云。明也显也发也。毛诗赫赫。显盛貌。尔雅赫赫迅也。
    焜耀。广韵云。焜火光。说文曰。焜煌也。胡本切。
    奇丽。广韵云。奇异也。古文作^6□同。居宜反。玉篇云。丽花绮也。左太冲吴都赋曰。玩其丽。注曰。玩其奇异美丽之事是也。
    众宝中精。东宫切韵曰。郭知玄云。精灵也。又奇妙。韩知十云。神又明也。薛峋云。粺（薄卖）也。粺米之精细者。又凡物之善云精。麻果云。细好也。玉煦云。纯粹。孙愐云。专。
    杂厕。广韵曰。杂匝也集也穿也。说文云。五彩相合也。厕圊也。释名云。厕杂也。言人杂厕其上也。又间也次也。初吏反（本）案二字重训也。意也。又光也。周易云。精理之微妙。
    调适。广韵曰。调（徒聊）和（顺也谐也坚不柔也）适（都历）从（就也随也）。又之石反。往也本言极乐无四时序。无四时序故。无寒暑烦。无寒暑烦故。无身心恼。无身心恼故。人天安乐。人天安乐故。进退谐意。行住随思。故曰。调适。奈秽国何。
    四天王。法花文句曰。四大天王者。帝释外臣。如武将也。居四宝。高半须弥。广二十四万里。东提头赖吒。此云持国。亦曰安民。居黄金山。领二鬼。揵闼婆富单那。毗留勒叉。此云增长。亦云免离。居琉璃山。领二鬼。薛荔多·鸠槃荼。西毗留博叉。此云非好报。亦云恶眼。亦云杂话。居白银山。领二鬼。毒龙·毗舍阇。北毗沙门。此云种种闻。亦云多闻。居水精山。领二鬼。罗杀·夜叉。各领二鬼。不令恼人。故名护世。
    忉利天。新译花严音义曰。忉利梵言。正言怛唎耶怛唎奢。言怛唎耶者三也。怛唎奢者十三也。谓须弥山顶。四方各有八天城。当中有一天城。帝释所居。总数有三十三处。故从处立名也。翻译名义集曰。忉利。应法师曰。此应讹略也。正言多罗夜登陵舍。此译云三十三天也。俱舍颂曰。妙高顶八万。三十三天居。四角有四峰。金刚手所住。中宫名善现。周万踰缮那。高一半金城。中有殊胜殿。周千踰缮那。
    炎天。翻译名义集曰。须夜摩。此云善时分。又翻妙善。新曰须焰摩。此云时分。时时唱快乐故。或云。受五欲境知时分故。
    色究竟天。新译华严音义曰。阿迦尼吒天。具云阿迦尼瑟吒。言阿迦者色。尼瑟吒。究竟也。言其色界十八天中。此最终极也。又云。阿无也。尼瑟吒。小也。谓色界十八天中。最下一天唯小无大。余十六天上下互望。亦大亦小。此之一天唯大无小。故以名之。
    叹誉。玉篇曰。叹吟也。又叹美也。他旦反。誉称也。声美也。余怒反。毛诗传曰。誉谓之美扬也。郭知玄云。誉称赞人之美。孔安国注尚书曰。当使臣下各向就有官。明为有功。厚大成宽裕之德。汝长有叹誉之辞于后世是也。
    禅思。广韵曰。禅静也。市连反。又时战反。让也。
    阿僧祇那由他劫。经音义曰。法华云。无央。梵言阿僧祇。此云无央数。新译花严音义曰。那由他或曰那庾多。当此一德之名也。智度论问云。几时名阿僧祇。答曰。天人中能知算数者。极数不能知。是名一阿僧祇。如一一名二。二二名四。三三名九。十十名百。十百名千。十千名万。十万名亿。千万亿名那由他。千万那由他名频婆。千万频婆名迦他。过迦他名阿僧祇。
    沾取。玉篇曰。沾益也。知廉反。
    比于。玉篇曰。比必以反。类也方也校也并也。又脾至反。近也亲也吉也阿党也备也代也。又步之·毗吉·必至三反（本）今依必以反成经义。
    巧历。东宫切韵曰。巧艺。麻果云。诗曰。巧言如流言之善也。一曰。巧言辩佞之言。辨惠也。庄子曰。巧历不能得。而况凡乎。
    水精。无垢称经曰。迦遮末尼。音义云。旧言迦柘柘。之夜反。此云水精。倭名曰。兼名苑云水玉。一名月珠（和名美豆止留太万）。水精也。名医别录曰。水精慰目除热泪。或曰火燧珠。向日取得火。
    枝条。倭名曰。玉篇云。枝柯（支哥二音和名衣太）。木之别也。纂要云干（音翰。和名加良）。细枝曰条（训与枝同）。唐韵曰。菱（音聪和名之毛止）。木细枝也。
    行行。广韵曰。行列也。户庚反。又下更反。事也言也（本）今云宝树行列故。宜用户庚反。
    相准。广韵曰。准均也平也度也。俗作准同。之尹反。
    光耀。经音义曰。贤劫经光耀。古文作曜同。余照反。广雅曜照明也。
    清风。广韵云。释名曰。清青也。去浊远秽。色如青。又静也澄也洁也。风教也佚也告也声也。河图云。风者天地之使。元论包云。阴阳怒而为风。古文作飌同。方戎反。潘安仁夏侯常侍诔曰。忠节允着清风载兴。注云。善云。胡广书。建鸿业流清风。济曰。清风谓内外俱有美化也。
    出五音声。案五音者宫·商·角·征·羽（涉里反。五音配夏反。竹凌反。）说文曰。音声也。生于心。有节于外。谓之音。宫商角徵羽。声也丝竹金石匏土革木音也。礼乐记曰。凡音之起。由人心生也。人心之动物使之然也。感物动故形于声。注云。宫商角徵羽杂比曰音。单曰声。又曰。宫为君。商为臣。角为民。征为事。羽为物。五者不乱则无怗懘之音。注云。五者君臣民事物也。凡声浊者尊。清者卑。怗弊败不和貌也。同月令曰。春其音角（谓乐器之声也。三分羽益一以生角。角数六十四。属木音。以其清浊中民之象也。春气和则角声调。乐记曰。角乱则忧。其民怨。凡声尊卑取象五行。数多者浊。数少者声清。太不过宫。细不过羽也。）夏其音征（三分宫。去一以生征。征数五十四。属火者。以其征清事之象也。夏也。夏气和则征声调。乐记云。征乱则哀。其事勤。）中央土（火休而盛德在土也。）其音宫（声始于宫。宫数八十一。属土者。以其最浊。君之象也。季夏之气和则宫声调。乐记曰。宫乱则荒。其君骄。）秋其音。商（三分征。益一以生商。商数七十二。属金者。以其浊次宫。臣之象也。秋气和则商声调。乐记云。商乱则陂。其宫坏。）冬其音羽（三分商。去一生羽。羽数四十八。属水者。以其最清物之象。冬气和则羽声调。乐记云。羽乱则危。其财遗。）左传曰。天有六气。降生五味。发为五色。征为五声。杜预曰。白声商。青声角。黑声羽。赤声征。黄声宫也。晋书乐志曰。宫中也。中和之道。无往而不理。商强也。谓金性之坚强。角触也。象诸阳气。触动而生。征止也。言物盛则止。羽舒也。阳气将复。万物孳育而舒生。尔雅云。宫谓之重。商谓之敏。角谓之经。征谓之迭。羽谓之抑。注曰。皆五音别名。其义未详。
    相和。经音义曰。摩诃般若波罗蜜经曰。相和胡卧反。相应也。诗曰。唱予和。周易。鸣鹤在渚。其子和之。老子曰。音声相。注曰。上唱下必和是也。
    月光摩尼持海轮宝（未详）。
    罗覆。广韵曰。覆盖也。敷救反。又扶富反伏兵。芳福反反覆也。例也（本）案罗覆犹列盖。
    帝王。千字文云。乞刹怛哩也。此云帝。啰惹此云王。广韵曰。说文云。帝谛也。王天下之号也。尔雅君也。都计反。王大也君也。字林曰。王天地人。一贯三为王。天下所法也。雨方反。又放反霸王。又盛也。说文曰。董仲舒曰。古之造文字者。三画而连其中。谓之王。三者天地人也。而参通之王者也。孔子曰。一贯三为王。翻译名义集。帝王篇云。帝王略论曰。夫帝王者。必立德立功。可大可久。经之以仁义。纬之以文武。深根固蔕贻厥子孙。一言一行以为轨范。垂之万代为不可易。所以城中四大王居其上。帝力可以镇万邦。王威可以伏兆庶。故金口之遗嘱。鹤林之顾命。虑四众以微弱。恐三宝而衰坠。托国之威风。藉王之势力。故委寄于帝王。伏敕以流通也。白虎通曰。德合天地者称帝。仁义合者称王。别优劣也。礼谥法曰。德象天地称帝。仁义所生称王。帝者天号。王者五行之称也。皇何谓也。亦号也。皇君也美也大也。天之总。美大称也。皇时质故总之也。号之为皇者。煌煌人莫违也。烦一夫扰一士。以劳天下。不为皇。不扰匹夫匹妇。故为皇。故黄金弃于山。珠玉捐于渊。岩居穴处衣皮毛。饮泉液吮露英也。虚无寥廓与天地。通灵也。号言为帝者何。帝者谛也。象可承也。王者往也。天下所归往。钩命决曰。三皇步。五帝趋。三王驰。五核惊。或称天子。或称帝王。何以为言。接上称天子。明以爵事天也。接下称帝。王者得号天下至尊。言称以号令臣下也。
    妓乐。新译华严音义云。妓乐。渠倚反。切韵称妓。女乐也。埤苍曰。妓美女也。因以美女为乐。谓之妓乐也。经本有从手边作支者。此乃技艺字也。或有从立人作者。音章伤反。害也。非经意也。南山业疏云。妓通男女。即奏乐者。金石八音之所奏也。
    哀亮。经音义曰。哀亮。下力向反。清朗也。
    精舍。新译花严音义曰。艺文类聚曰。精舍者。非以舍之精妙名为精舍。由其精练行者之所居。谓之精舍也。
    真珠。翻译名义集曰。真珠出鱼腹中蛇脑中。汉书曰。珠蚌中阴精。随月盈虚。发挥记曰。汉书云。珠蚌中阴。随月盈虚也。今南海交阯合浦所产。图经曰。廉州边海中有洲岛。岛上有大池。谓之珠池。入池采老蚌。割取珠。倭名曰。白虎通云。海出明珠（日本纪私记。真珠和名之良太万）。名医别录云。真珠寒无毒。镇心主聋。点目中主肤医障膜。
    明月。司马长卿上林赋曰。明月珠子的皪历。江靡。善曰。明月珠。蚌子珠。为蚌所怀也（本）今案真珠明月同实而两名。共为蚌所怀故。盖通古今之异语。又有一种明月珠。谓裴氏广州记曰。鲸鲵目明月珠。潘岳西征赋注曰。鲸鱼死其目化为明月珠。
    交露。经音义曰。法华经曰。露幔莫半反。说文。幔幕。在傍曰惟。在上曰幕。幕覆也。露覆露也。案诸经中。珠交露盖。珠交露车。同其事也。璟兴述文曰。交露者幔也。字林曰。幔幕泫泫似垂露故。
    浴池。经音义曰。华严云。池沼。说文沼池也。梵云贺罗驮。总言池水也。倭名曰。玉篇云。池（除知反。和名以介）。蓄水也。
    纵广。新译华严音义曰。纵广紫容反。孟康注史记曰。南北为纵。东西为横。横广也。纵字正体从木。有从糸彳作者。皆俗通用。
    湛然。唯识论云。湛然。音义曰。上宅减反。澄寂也。
    甘露。广韵曰。说文作甘美。古三反。露润泽也。五经通义曰。和气津凝为露。蔡邕月令曰。露者阴之液也。洛古反。瑞应图曰。甘露者美露也。神灵之精。仁瑞之泽。其凝如脂。其甘如饴。一名膏露。一名天酒。宋书曰。文帝元嘉中。甘露降状如细雪。东方朔神异经云。西北海外有人。长二千里。两脚中间相去千里。但日饮天酒五斗。注张花曰。天酒甘露也。山海经曰。诸沃之野。摇山之民。甘露是饮。不寿者八百岁。论衡曰。甘露味如蜜。王者太平之应。晋中兴书曰。王者敬养耆老。则甘露降于松柏。尊贤容众。则竹苇受之。甘露者仁泽也。其凝如脂。其美如饴。拾遗记曰。昆仑甘露。其味如饴。人君圣德则下。
    栴檀树。经音义曰。对法论云。旃弹那。徒旦反。或作栴檀那。此外国香木也。有赤白紫等诸种（私案。和名赤谓之牛头栴檀。黑者谓之紫檀。白者谓白檀。）新译华严音义曰。鸟洛迦。栴檀香。鸟洛迦者。西域蛇名。其蛇常患毒热。据此香以身绕之。毒热便息。故因名之。或人云。此蛇最毒。螫人必死。唯以栴檀香能治。故以为名耳。又云。栴檀此云与药。谓白檀能治热病。赤檀能去风肿。皆是除疾。身安之药故。名与药也。翻译名义集曰。牛头栴檀。或云。此方无故不翻。或云。义翻与药。能除病故。慈恩传云。树类白杨。其质凉冷蛇多附之。华严曰。摩罗那山出栴檀香。曰牛头。若以涂身。设入火坑不能烧。正法念经云。此洲有山。名曰。高山。高山之峰有牛头栴檀。若诸天与修罗战时。为刀所伤。以牛头栴檀涂之即愈。以此山峰状如牛头。于此峰中生栴檀树故名牛头。大论云。除摩梨山无出栴檀。白檀治热病。赤檀去风肿。摩梨山此云离垢。在南天竺（私案。苑法师云。摩罗耶山。具曰摩利伽罗那。其山在南天竺境。摩利伽罗那国南界。因国以立山名。其山中多出白栴檀木也。西域记曰。秣罗矩吒国南滨海有秣刺耶山。其中则有白栴檀香树栴檀你婆树。）圣德太子传曰。推古天皇三年（乙卯）三月。土佐南海。夜有大光。亦有声如雷。经三十个日矣。夏四月着淡路南岸（岛人不知沉水。以交薪烧于灶）。太子遣使令献。其大一围（长八尺）。其香异熏。太子观而大悦。奏云。是为沉水香者也。此木名栴檀香。木生南天竺国南海之岸夏月诸蛇相绕此木。冷故也。人以矢射。冬月蛇蛰。即折而采之（今案。蛇绕矢射等义。西域记同之。）其实鸡舌。其花丁子。其脂薰陆。沉水久者为沉水香。不久者为浅香。而今陛下兴隆释教。肇造佛像故。释梵感德。漂送此木。即有敕命百济工刻造檀像作观音菩萨。高数尺（安吉野比苏寺时时放光明）。
    优钵罗华。经音义曰。放光般若经曰。优钵钊指遥反。又作沤钵罗。此译曰黛华。又曰。大菩萨藏经曰嗢钵。旧优钵罗。此云黛华也。新译华严音义云。优钵罗。具曰尼罗乌钵罗。尼罗者此云青。乌钵罗花号也。其叶狭长。近下小圆。向上渐央。佛眼似之。经多为喻。其花似藕。梢有刺也。
    优昙摩花。经音义曰。大菩萨藏经曰。钵特徒得反。旧言波头摩。又作波头暮。此云赤莲华。新译华严音义曰。波头摩华。正曰钵特摩忙。此曰赤莲花也。其花茎有刺也。
    拘物头花。经音义曰。放光般若经曰。句文罗。又作拘物陀又拘牟头。或作拘物头。此译云拘者地。物陀者喜。名地喜花。新译华严音义曰。拘物头花。茎有刺。色赤白。以其花叶稍短。未开敷时。状都蹴然（上于六反下七六反）。故亦或名小白花也。
    分陀利花。经音义曰。放光般若经云。分陀利。又作芬。此译曰白莲花也。
    光茂。广韵曰。光明也。古黄反。茂卉木盛也。古作懋。莫候反言。众花交色明耀蕃芜矣。
    弥覆。新译华严音义曰。弥覆芳富反。汉书音义云。弥满也。言遍满覆荫也。
    还复。广韵曰。还反也复也退也。户关反。一音旋。复返也往来也。扶富反。又音服。尔雅曰。还复返也。还音旋。
    冷暖。玉篇曰。冷寒也。力顶·力丁二反。暖温也。亦作暖同。奴卵反。
    荡除。左传曰。余心荡。杜预曰。荡动散也。郑玄注礼记曰。荡犹动也。
    映彻。广韵曰。映亦作映同。于惊反。明也。
    微澜。玉篇曰。澜潘亦作澜同。力安反。经音义曰。洛安反。尔雅大波为澜。小波为沦。
    安详。广韵曰。安（乌寒）徐也。详（似羊）审（本）案。安详者行静而正也。
    洞达。经音义曰。洞徒贡反。说文洞疾流也。亦深邃之貌。河上公老子注云。道德洞达无不覆济是也。
    虚无之身。李周翰注文选曰。虚无空也。河上公老子章句曰。虚无制有形。贾公彦述义曰。君平云虚无者。道德之身。道德者虚无之神。又曰。夫道德者。孕气含精。至一应群变。而常寂生万物。而无心不为也。而无不为不化也。而无不化。若幽谷之应声也。不限宫商之殊。如明鉴之待物也。岂隔妍蚩之异（已上）今案佛为化震旦。先差遣三圣。据佛生昭王甲寅年。老子生定王乙卯年。相去历一十八帝。越四百二十有二年。若自佛灭至于老子生。亦已三百四十四年。又昭王甲寅佛生。灵王庚戌孔子生。二圣相去四百七十七年。而李孔二圣所立配当法门。圣祖二篇者真谛。素王五常者俗谛。宗镜序曰。正君臣亲父子厚人伦。儒吾之师也。所谓孔子持万类于实有。存五常于淳心。岂非森罗万像宛转而现形。恒沙众庶必然而蒙化之理乎。宗镜序曰。寂兮寥兮。视听无得。自微妙升虚无以止。乘风驭景。君得之。则善达不拔。人得之则延贶无究。道儒之师也。上云道德者孕气含精。至一应群变。而常寂生万物而无心。不为也而无不为。不化也而无不化。若幽谷之应声。如明鉴之待物。即是与云法身理者。冥冥无形。玄玄离语。而可应必应。万像皆法身用。可为必为。必为一切。是真如作之义同。况无为自然言源起老子矣。然则道宗虚无。释真如。语异义同。智者无疑。极乐报土人天化生而尽备微妙之相。弥陀报佛所化清净而无不法性之身。得无为妙相。故云自然。离有漏粗质。故云虚无。而康僧铠秘深旨。少举虚无之名。道和尚搜实理。专判报土之义。隐显方参差。二圣密意耳。
    贫穷。玉篇曰。乏财言贫。皮旻反。穷极也。渠躬反。毛诗曰。寠且贫。传曰。寠无礼也。贫者困于财也。
    形（户经）貌（莫教）容（余封）状（锄亮）案四字训皆同。盖所以通古今之异语。
    底极。广韵曰。底下也。都礼反。极至也终也穷也。渠力反（本）案极者。卑贱穷无下称也。
    厮下。经音义曰。涅槃经云。厮下又作^8□同。思移反。广雅厮谓命使也。字书厮役也。谓贱役也。汉书厮舆之卒。张晏曰。厮微也。韦昭曰。折薪曰厮。吹烹曰养。
    饥寒。广韵曰。饥饿也。居夷反。后汉书曰。救民饥馑。师古曰。谷不熟为饥。蔬不熟为馑。蔬菜也。
    因苦。东宫切韵曰。释氏曰。困（苦闷）故卢疲也贫也。王仁煦云。苦于事也。孙愐云。惓也。病笃也。孙胄云。韵略极也。苍颉扁困苦也。沙门清彻云。困病之甚也。苦患也。又困也。康杜反。
    人理。玉篇云。人象臂胫之形。而真反。翻译名义集曰。摩□舍喃。女函反。大论此云人。法苑云。人者忍也。礼记曰。人者天地之心。至行之端。周书云。惟人万物之灵。孔安国云。天地所生。惟人为贵。今谓。若无善因奚者。谓五戒也。一不杀戒。二不盗戒。三不邪淫戒。四不妄语戒。五不饮酒戒也。孝经曰。天地之性。人为贵。人之行莫大于孝。孔安国云。性生。凡生天地之间。含气之类。人最其贵者。礼记曰。人者其天人地之德。阴阳之交。鬼神之会。五行之秀也（言人兼此气性）。又云。人者天地之心。五行之端也。食味别声被色而生者。故圣人作则。必以天地为本。以阴阳为端。以四时为柄（兵命反）以日星为纪。五行大义云。东夷之人。其形细长。修眉长目。衣冠亦尚狭长。东海勾丽之人。冠高狭加以鸟羽。象于木枝。长目主肝。肝木也。故细而长。皆象木也。南蛮之人。短小轻睿。高口少发。衣服亦尚短轻。高口经人之中至心。心火也。炎上故高。炎上故少发也。西戎之人。深目高鼻。衣而无冠者。鼻主肺。肺金也。高目肝也。肝为木。金之所削故深。金主裁断。故发断无冠。北狄之人。高颧被发。衣长者。颧主肾。肾水也。故高颧。被发者。象水流漫也。衣长亦象水行也。中夏之人。容貌平整者。象土和平也。其衣冠束服修五色者象土。包含四行也（孔子曰）东僻之人曰夷。精以浇。南僻之人曰蛮。信以朴。西僻之人曰戎。顽以刚。北僻之人曰狄。服以戾。中国人安居和味。经音义曰。月明菩萨经云。亲理力纪反。礼记天理灭矣。郑玄云。理犹性也。又云。乐者通伦理。注云。伦类也。理分也。
    富有。广韵曰。富方副反。丰于财也。下云久反。果也取也质也又也。论语子谓卫公子荆富有曰茍美是也。
    不肯。广韵曰。肯可。说文作肯同。苦等反。
    愚鄙。广韵曰。愚蠢（愚也）说文曰。愚戆也。鄙陋也。又边鄙也。方美反。
    慈惠。东宫切韵曰。曹宪云。慈（疾也）爱也。案慈爱下之情。郭知玄云。慈善于子。孙愐云。心所念曰慈。顾野王案慈者上所以爱下。孝者下所以事上。礼记曰父慈子孝是也。玉篇云。惠爱也仁也慈也恩也。又作惠同。玄桂反。经音义云。惠胡桂反。周礼施其惠。郑玄曰。赒衣食曰惠。孟子曰。分人以财。谓之惠是也。
    仁爱。东宫切韵曰。郭知玄云。仁不恶于人。释氏云。恩也。爱人以及物曰仁。好生恶杀曰仁。仁忍也。善恶含忍也。曹宪云。爱闲貌。郭知玄云。悦也。释氏云。赏玩。麻果曰。怜念。愐云。惠也嘉也。广雅仁也。祝尚丘云。亲也。
    享兹。经音义云。享虚掌反。当也。亦受也。
    积善。广韵曰。积聚也。资昔反。善良也大也佳也。说文作馂。吉也。又作善同。常演反。周易曰。积善之家。必有余庆。积不善之家。必有余殃是也。
    适生。经音义云。摩诃般若波罗蜜经曰。适生。三苍古文^7□这二形同。之尺反。广雅只适也。谓适近也始也。
    珍馔。经音义曰。华严云。珍馔。又作善同。仕眷反。说文备具饮食也。论语曰。先生馔。马融云。馔饮食。
    服御。经音义曰。大论云。服御扶福反。说文服用也。尔雅服整也。郭璞曰服御令齐整也。御古文驭同。鱼据反。广雅御进也侍也。蔡邕独断曰。凡衣服加于身。饮食入。于口。妃妾接于寝皆御。御之所亲爱则曰幸。释名曰。御语也。尊者将有所欲。先语之也。亦言。其职卑下。尊者所勤御。如御牛马然也。
    宿福。广韵曰。宿素也。孔子。大素者。质之始也。又故也。息逐反。
    金缕。魏略曰。大秦国有金缕。绣杂色之绫。西域记曰。迦毗罗卫国尼拘卢陀僧伽蓝不远有窣堵婆。是如来于大树下。东面而坐。受姨母金缕袈娑（案缕力主反。线也。金镂此方无故闻名未睹状。识者详之。）
    晃曜。玉篇云。晃光也。亦作晃同。乎广反。经音义曰。光赞般若经云。晃煜。说文晃明也。煜耀也。^6□苍晃煜光耀炽盛貌也。
    严丽。新译华严音义曰。严丽。王逸楚辞注云。严庄也。丽美好也。尔雅曰。丽着也。
    温雅。广韵曰。温和也善也良也。乌浑反。雅正也娴也。五下反（如训应知）璟兴述文曰。温雅者。得中之状。
    光泽。广韵曰。泽润也。亦陂泽。玚伯反。
    馨香。广韵曰。馨香。呼刑反。杜预注左传曰。馨香之远闻也。尚书云。至治馨香感于神明。黍稷非馨。明德惟馨。诗笺曰。苾苾芬芬有馨香是也。
    芬烈。经音义曰。涅槃经云。芬馥。敷云反。方言。芬和也。郭璞曰。芬香和调也。司马长卿上林赋曰。吐芳扬烈。善曰。烈酷烈。香气盛也。
    足履。广韵曰。履力几反。践也。又踏类也。
    陷下。玉篇曰。陷坠入地。没也堕也隤也（坏也坠也下也。）或作錎同。乎监反。
    青白玄黄朱紫。翻译名义集曰。尼罗此云青色。东方甲乙岁星属木。冰伽罗梁言苍色。叔离此云白色。西方庚辛太白属金。讫里瑟拏此云黑色。北方壬癸辰星属水。犍陀罗或劫宾那。此云黄色。中央戊巳镇星属土。阿卢那此云赤色。南方丙丁荧惑属火。卢醯呾迦。西域记曰。唐曰赤色。罗差或名勒叉。此曰紫色。杜预注左传曰。辛色白。酸色青。碱色黑。苦色赤。甘色黄。
    炜烨。经音义曰。大方等大集经曰炜烨。于匪反。下为猎反。说文曰。炜盛明貌也。方言烨盛也。
    焕烂。广韵曰。焕火光也。火贯反。烂火熟也。又明也。说文作烂同。郎肝反。经音义曰。焕烂光明美貌。

净土三部经音义集卷第一
净土三部经音义集卷第二

                  沙门信瑞纂

              　
　　　　　　　　
　　　　　　　　

无量寿经卷下

    上辈。经音义曰。法华经云。此辈补妹反。苍颉篇云。辈比。广雅等翻亦类字体从非翻音补盘反。
    斋戒。经音义曰。杂阿毗昙心论云斋戒。古文作诫同。古薤反。易云。以此斋戒。韩康伯云。洒心曰斋。防患曰戒。字林斋戒洁也。斋亦斋也。广邪曰。戒具也防也慎也戒也备也。字从廾持戈以戒不虞。字意也。又曰。四分律云。说戒。戒亦律之别义也。梵言三婆罗。此译云禁戒者。亦禁义也。南山业疏云。初名云戒云斋云关者。众名乃异。莫不摄净归心也。言八戒者。八即所防之境。戒则能治之业。言八斋者。斋谓齐也。齐一其心。或言清也。静摄其虑。如世闲室亦号斋也。言关斋者。即禁闭非逸静定身心也。
    塔像。经音义云。法华经曰。宝塔他盍反。诸经论中或作薮斗波。或作塔婆。或云兜婆。或言偷波。或言苏偷波。或言脂帝浮都。亦言支提浮图。皆讹略也。正言窣睹波。此译云庙。或言方坟。此义翻也。或云大聚。或云聚相。谓累石等。高以为相。案塔字诸字书所无。葛洪字苑云。塔佛堂也。他合切。新华严音义云。塔具云窣堵波。谓置佛舍利处也。倭名曰。孙胄切韵云。齐楚曰塔。（吐盖切。内典有多宝佛塔。石塔沙塔泥塔等塔）杨越曰龛（口含反）一云。塔下室也。
    悬缯。广韵曰。悬（音玄）说文系也。相承为州县字。悬（俗今通用）下疾陵反。布帛总名也。经音义云。缯在陵反。尔雅通五色皆曰缯。三苍杂帛曰缯也。倭名曰。汉书云。灌婴贩缯（和名加止利）案言悬缯者。以缯造彩旛。悬于佛殿。
    然灯。广韵曰。说文云。然烧也。俗作燃同。如延反。灯火也。都滕反。
    往觐。玉篇曰。觐见也。奇靳反。周礼曰。以宾礼亲邦国（亲者使之相亲附也）。春见曰朝。夏见曰宗。秋见曰觐。冬见曰遇。注曰。觐之言勤也。欲勤王事也。新华严音义云。觐谒上。渠吝反。珠丛曰。觐就见尊老也。
    各赍。广韵曰。赍持也逸也付也。俗作□同。相稽切。
    咸然。广韵曰。咸皆也同也悉也。胡谗反。
    奏天乐。广韵曰。奏进也。则候反。小雅曰。奏进也为也。
    歌叹。广韵曰。礼记云。舜作五弦之琴以歌南风。释名曰。人声曰歌。歌者柯也。以声吟咏。上下如草木有柯叶。兖冀言歌。声如柯。亦作歌同。古俄反。诗曰。我歌且谣。传曰。曲合乐曰歌。从歌曰谣。礼记云。夫歌者。直己而陈德也。动己而天地应焉。四时和焉。星辰理焉。万物育焉。诗序曰。情动于中而形于言。言之不足故嗟叹之。嗟叹之不足故永歌之。永歌之不足。不知手舞之足之蹈之。
    慧日。王简栖头陀寺碑文云。曜慧日于康衢。则重昏夜晓。善曰。刘蚪曰。菩萨圆净。照均明雨。故曰慧日。翰曰。法花经曰。慧日大圣尊。久乃说是法。
    欣笑。广韵曰。欣喜也。许斤反。笑欣也喜也。亦作笑。俗作笑同。私妙反。
    整服。广韵曰。整正也齐也。之郢反。服衣也。
    梵声。翻译名义集云。波阇尼娑□。此云音声。法界次第云。音者诠理之声谓之音佛所出声。凡有诠辨言辞清雅。闻者无厌足。听无足。能为一切作与乐拔苦因缘。莫若闻声之益。即是以慈修口故有八音。一极好音。二柔软音。三和适音。四尊慧音。五不女言。六不误音。七深远音。八不竭音。大论云。菩萨音声有恒沙等之数。佛音声所到无有限数。经音义云。华严曰。八梵八种梵音者。案十住断结经云。一不男音。二不女音。三不强音。四不软音。五不清音。六不浊音。七不雄音。八不雌音。
    谦敬。东宫切韵曰。释氏云。谦敬也虚也让也。长孙讷言曰。轻己敬人云谦。广韵云。谦敬也让也。苦兼反。敬恭也肃也。居庆反。
    憍慢弊懈怠。广韵曰。憍（举乔）盗也。慢（谟晏反。俗作慢。玉篇慢轻侮也。不畏也）怠也倨也易也。弊（毗祭）困也恶也。懈（估卖）倦也懒也。怠（徒改）懈也。
    所测。广韵曰。测度也。初力反。
    一寻。广韵曰。寻长也。又寻常。六尺曰寻。倍寻云常。徐林反。新译华严音义曰。何承纂要云。八寸曰咫。三尺曰武。五尺曰墨。六尺曰步。七尺曰仞。八尺曰寻。十尺曰丈。六曰常。小雅曰。四尺曰仞。倍仞曰寻。倍寻仞曰常。
    无碍。经音义曰。法华经云。无碍。古文^8□同。五代反。说文碍止也。又作阂。郭璞以为古文碍字。说文阂外闭也。经作^2□。^2□都勒反。案^2□得二字同体。说文^2□取也。尚书高宗梦^2□说是也。^2□非此义。
    华盖。经音义曰。法华经云。华盖。故瓜反。古今注曰。黄帝与蚩尤战于涿鹿之野。常有五色云尝气。金枝玉叶止于帝上。有花蘤之像。故因而作华盖焉。又案西域记。暑热人多持盖。皆以花饰之。诸经中多言幢幡花盖是。涿竹角反。蘤宋曰。育委反。于彼反（玉曰为诡反）。倭名云。服元具曰兼名苑注曰。华盖（倭名岐沼加散。）黄帝征蚩尤时。当帝头上。有五色云尝。因其形所造也。
    煜爚。经音义云。煜爚又作煜同。余祝反。光明盛貌也。下戈斫反。说文煜耀也。爚火光也。经文作昱烁。非字林也。
    佥然。经音义云。仁王经曰。佥然。七兼反。小雅佥同也。尔雅佥咸。胥皆也。方言自关而东五国之郊谓皆曰佥。东齐曰胥。
    忽然。东宫切韵曰。陆法言云。忽呼骨反。郭知玄云。忽事不意而至也。麻果云。倏忽俄顷也。沙门清彻云。或作忽。案诗传云。忽灭也左氏传云。其亡也忽焉。杜预云。忽速貌。
    班宣。经音义云。涅槃经曰班宣。古书或作颁同。补奸反。颁遍也。尔雅云。班赋也。郭璞云。谓布与也。
    开避。玉篇云。开辟也。口该反。广韵曰。开解也。避（婢致反）违也回也。东宫切韵曰。曹宪云。避回也。案回转而去谓之避也。
    凞怡。经音义曰。摩诃般若经云。凞怡。虚之切。下与之反。说文凞怡和悦也。方言怡喜也。湘潭之间曰纷怡。或云凞怡。经文作嬉同。虚之反。说文嬉乐也。苍颉篇嬉戏也。嬉非今用。
    适莫。经音义曰。放光般若经云。适莫。都狄反。下谟各反。谓无人无相也。适犹敌也。言敌匹也。莫犹慕也。言慕欲也。按又适莫无亲疏之谓也。论语子曰。君子之于天下。无适无莫也。义之与比。注云。无适无莫。无所贪慕。唯义在所也。东宫切韵曰。孙胄云。适莫。厚薄之辞也。
    无竞。广韵曰。竞争也强也逐也据也。俗作竞同。渠敬反。
    无讼。广韵曰。争罪曰狱。争财曰讼。似用反。
    离盖。新华严音义云。盖谓五盖。贪盖。恚盖。惛沉睡眠盖。掉举恶作盖。疑盖也。
    厌怠。广韵曰。论语曰。食不厌精。于艳反。下徒亥反。懈也。
    观察。俱舍光记曰。伊刹尼此云观察也。广韵云。说文曰。观谛观也。古玩反。察监也谛也。知也。审也。初八反。
    如如。经音义曰。摄大乘论云。历法非一。故曰如如。
    疑惧。广韵曰。疑不定也惑也恐也嫌也。语其反。惧怖也。其遇反。王弼注周易曰内怀疑惧是也。
    覆载。广韵曰。覆盖也。敷救反。载乘也。作代反。孔安国注孝经云。夫覆而无外者天也。其德无不在焉。载而无弃者地也。其物莫不植焉。是以圣人法之。以覆载万民。万民得职而莫不乐用。庄子曰。夫子云（老子也）夫道覆载万物者也。洋洋乎大哉。君子不可以不刳心焉。注云。有心累其自然。故当刳而去。
    决断。广韵曰。决流行也断也破也。俗作决同。古穴反（玉云。决断也）决断也。俗作断同。丁贯反（玉云。断截也丁乱反。决也）礼记月令。云断决狱讼必端平是也。
    该罗。经音义曰。上古来反。该备也。方言云。该成之也。
    外道。梵语勘文云。底（丁逸）体（地以）迦此云外道（普贤赞大佛顶同之。）翻译名义集曰。俱舍玄义云。学乖谛理。随自妄情不返内觉。称为外道。均圣论云。蔽理之徒。封着外道教。辨正论云。九十五种腾翥（之庶）于西戎。三十六部淆乱于东国。垂裕云。准九十六种外道经。于中一道是正即佛也。九十五皆邪。华严大论九十六皆邪者。以大行小故。百论云。顺声闻道者皆悉是邪。大庄严法门经曰。文殊师利问金色女。谁是外道。女言。于他邪说随顺忍受。是名外道。西域记曰。外道服饰。纷杂异制。或依孔雀羽毛。或饰髑髅璎珞。或无服露形。或草板掩身。或拔发断髭。或蓬鬓推髻。裳衣无定。赤白不常。
    尼拘类树。经音义曰。胜天王般若经曰。尼拘尼陀树。亦云尼狗卢陀。此译云无节。亦云从高树也。罪福应报经曰。尼拘类树。高二十里。枝布方圆。覆六十里。其树上子数万斛。
    金翅鸟。梵语勘文曰。伽楼荼云金翅鸟。俱舍光记云。揭路荼此云顶瘿。或名苏钵刺尼。此云金翅。翅殊妙也。法华文句云。迦楼罗此云金翅。翅翮金居四天下大树上。两翅相去三百三十六万里。有人言。庄子呼为鹏。鹏行众鸟翼之。称为凤凰。私谓凤不践生草。啖竹实栖乳桐。金翅啖龙。如何是类。记云。四迦中云己住处有宫等者。长阿含十八云。大海北面有大树。名究罗啖摩罗。围七由旬。枝叶五十由旬。树东有卵生龙宫。又有卵生金翅鸟宫。南胎。西湿。北化。各有龙鸟之宫。并有七重行树。众鸟和鸣。取龙之时。翅搏海水。卵生搏开二百由旬。胎四百。湿八百。化千六百。胎卵湿化。如是次第啖一二三四龙。如是恶道住处。欲比西方安乐世界。
    牛王。翻译名义集云。瞿摩帝此云牛。易曰。服牛乘马。引重致远。注云。稼穑之资。倭名云。四声字苑云。牛（语丘反。和名宇之）土畜也。尔雅云。犊（音续和名古宇之）牛子也。辨色立成云。特牛（俗语云故度比）头大牛也。
    象王。翻译名义集云。伽耶。或那伽。或那先。此云象。异物志象之为物。形体特诡（过委）身倍数牛。目不踰豕。鼻为口役。望头若尾。驯良承教。听言则跪（渠委）素玉洁。载籍所美。服重致远。郭璞山海经注曰。象兽之最大者也。长鼻大者牙长一丈（今案。异物志云。象牙岁脱。犹爱惜掘地藏之。人作假牙潜易之。）博物志曰。象名有雌雄。其一雌死。百有余日。其雄泥土涂身。独不饮酒食肉。或问其所以。辄流涕若有哀状。说文曰。象长鼻牙。南越大兽。三年一乳。耳牙四足形。倭名曰。四声字苑云。象（祥两反。声之重。和名岐佐。）兽名。似水牛。大耳长鼻。眼细牙长者也。尔雅云。南方美者有梁山之犀象焉。王韶之始兴记云。伊水有洲。洲广十里。有群象野牛。吴录地理经曰。九真群多象。日南亦饶之。
    师子王。梵语勘文云。思孕（二合引）贺（引）此云师子（出千光眼经大佛顶经）翻译名义集云。僧伽彼。或^6□多。此云师子。大论曰。如师子王。清净种中生。深山大谷中住。方颊大骨。身肉肥满。大眼长。光泽明净。眉高而广。牙利白净。口鼻方大厚实坚。齿密齐利。吐赤白舌。双耳高上。髦发光润。上身广大。肤肉坚着。修脊细腰。其腹不现。长尾利爪。其足安立。以身大力。从住处出。优脊嚬申。以口控地。现大威势。食不过时。显晨朝相。表师子王力。又曰。邬波僧诃。或优婆僧伽。梁云小师子王。又云狻猊。尔雅云。狻猊如虎（在奸）猫食虎豹。注曰。即师子。出西域。倭名云。兼名苑曰。师子一名狻猊（酸霓二音。）穆天子传曰。狻猊日行五百里。以虎豹为粮。
    嫉心。东宫切韵曰。孙胄云。玉篇害贤曰嫉（秦悉）害色曰妒（知故）今案。楚辞故兴心嫉妒是也。
    厌足。广韵曰。厌字亦作餍同。一盐反。饱也足满也止也。从口止。即玉反。
    疲倦。广韵曰。疲劳也。又乏也。符羁反。倦疲厌也懈也。说文作卷。劳也。或作倦同。渠卷反。
    憎爱。广韵曰。憎疾也。作滕反。爱。怜也。古文作慨。说言语作爱同。鸟代反。
    欣戚。广韵曰。欣喜也。许斤反。戚忧也惧也。仓历反。
    欲刺。广韵曰。针刺。尔雅刺杀也。七赐反。又七亦反。俗作刺。东宫切韵曰。曹宪云。刺杀也。案人有罪而议杀曰刺。又非也。公羊传云。杀也。刺乞刀名。小于大刀者。祝尚丘云。芒锐杀也（本）案刺者草木芒利害物者也。今言欲刺者。五欲恼众生。譬如吞针久身心共不安。拔者菩萨教化出苦界故。
    努力。广韵曰。努力也。奴古反。东宫切韵曰。奴知玄云。努竭力也。长孙纳云。俗呼为努力字。武玄之云。努力勤勉也。
    横截。玉篇云。截齐也治也断也。亦作截同。在节反。东宫切韵曰。截以锯断木也。
    薄俗。义寂曰。薄俗者。谓习俗浇薄也。吉藏云。愚智鲜云薄俗。
    不急。东宫切韵曰。释氏云。急疾速也。促尽也。今案礼记国无六季之畜曰急（本）案无畜曰急。不无一义。定知。不急言。无资贮财货畜之谓也。
    给济。东宫切韵曰。曹宪云。给相足也。案以物饶足为给。济度（本）案言给济者。愚人奔营羸利相足。自度幻世。
    屏营。经音义曰。中本起经云。屏营卑劳反。谓惶遽貌。广雅云。屏营怔忪（惊貌）也。东宫切韵曰。释氏云。屏营忪惧不安。麻果云。国屏营彷徨于山林。孙胄云。广雅云。屏营伾伀惶遽。武玄之云。屏营不自专貌。又屏风障风具也。
    六畜。玉篇云。六兽。者。牛马羊犬鸡豕也。养之曰兽。用之曰牲。今作畜同。敕又反。又许又许六二反。翻译名义集云。底栗车此云畜生。畜猪六反。即六畜也。礼记注云。牛马羊犬豕鸡。又许六反。
    奴婢。梵语勘文云。娜娑娜枲。此云奴婢（相对集）翻译名义集云。驮索迦此云奴。说文云。男入罪曰奴。女入罪曰婢。风俗通云。本制无奴婢。即犯事赃（则朗）者。被赃罪没入官为奴婢。获者逃亡获得为妃婢。周礼秋官曰。司厉掌盗贼之住器货贿。辨其物皆在数量。贾书而扬之入于司兵。其奴男子入于皋隶。女子入于舂□。郑司农云。谓坐为贼盗而为奴。输于罪隶舂人□人之官。由是观之。今之奴婢古之罪人也。倭名云。唐韵曰。奴（和名布称）人之下也。乃都反。说文云。婢（和名夜都古）女人卑称也。步弭反。
    钱财。梵语勘文曰。俱舍光记云。钵拏此云钱。玄应云。钵拏此云铜钱。经音义曰。钱自连反。货财也。唐虞夏殷皆有钱。郑玄注周礼云。钱泉也。其藏曰泉。其行曰布。取名于水泉其流行无所不遍也。倭名云。唐韵曰。鎈（初牙反。与差同）。钱异名也。汉书志曰。镪（居两反。训世尔豆良）。钱贯也。音义曰。镕（音容。世迩。和名太毛乃波能）钱模也。
    什物。经音义云。涅槃经曰。什物时立反。三苍什十也。什聚也杂也。亦会数之名。又谓资生之物也。今人言家产器犹云什物。物即器也。江南名什物。北土名五行。史记舜作什器于寿丘。汉书贫民赐田宅什器是也。东宫切韵曰。什物谓供家杂物也。
    累息。广韵曰。累增也。力委反。息叹也。思力反。
    盗贼。梵语勘文曰。照理也制罗此云盗贼。广韵曰。盗贼也。徒到反。贼盗也。昨则反（本）案重训。
    怨家。梵语勘文云。舍咄噜此云怨家。广韵云。怨仇也。于袁反。恨也。说文恚也。于颠反。
    债主。广韵曰。债侧卖反。征财也。侧革反。负财也。主掌也领也典也守也君也。之庾反（本）债主。借负财货。而不辨偿时。致谴之者也。
    焚漂。广韵曰。焚烧也。符分反。漂流也。抚招反。
    劫夺。广韵曰。劫强取也。说文云。人欲去。以力胁止曰劫。居怯反。左传曰。一与一夺。亦作夺同。徒活反。尚书盘庚曰。颠越不恭。暂遇奸宄。注颠陨。越坠也。不恭不奉上命。暂遇人劫夺之。为奸于外。为宄于内。是也。
    忧毒。广韵云。忧愁也。于求反。毒痛也害也苦也憎也。徒沃反。
    结愤。经音义曰。华严云。愤毒扶粉反。说文愤懑也。方言愤盈也。谓愤怒气盈满也。亦愤感也。懑亡本反。烦也。
    纵舍。案广韵曰。纵舍犹放去耳。
    摧碎。广韵曰。摧折也。昨回反。碎细也。苏内反。
    困乏。广韵曰。困极也病甚也。苦闷反。乏匮也乏也竭也。房法反。周礼曰。乡里之委积。以恤民之艰阨。注云。少曰委。多曰积。艰阨犹困乏也。
    糜散。经音义云。糜靡为反。案糜散也。亦碎也。
    求索。广韵曰。求索。字亦作索同。巨鸠反。索求也。字亦作索同。山戟反。又苏各反（本）二字一训。平他差别也。
    夭。经音义曰。涅槃经云。夭寿。于矫反。说文夭屈也。广雅夭折也。字从夭象形不申也。又不尽天季。谓之夭。取其义也。
    父子。千字文云。父比哆补怛罗。此云父子。白虎通云。父子者何谓也。父者矩也。以法度教子。子者孳。孳无已故。孝经曰。父有争子则身不陷于不义。
    兄弟。梵语勘文云。臡瑟^3□勃罗多此云兄（千字文）滞瑟吒婆罗多。兄（相对集）迦你也娑勃罗多此云弟（千字文）。迦怛^8□婆罗多弟（礼言）白虎通云。男称兄弟女称姊妹何。男女异姓。故别其称也。何云言之。礼亲属记曰。男子先生称兄。后生称弟。女子先生为姊。后生为妹。谓之兄弟何。兄者况也。况父法也。弟者悌也。心顺行笃也。倭名云。尔雅云。男子先生曰兄（许荣反。又一云昆。和名古能加美。日本纪云以吕祢。）男子后生云弟（持计反。和名于止宇度。）
    夫妇。梵语勘文云。建驮□啰婆哩野。此云夫妇。翻译名义集云。婆帝此云夫主。大论云。一切女身无所系属。则受恶名。女人之体。幼则从父母。少则从夫。老则从子。婆梨耶此云妇。说文妇与己齐者。妇服也。从女持帚洒扫也。或称命妇者。夫尊于朝。妻荣于室。白虎通云。夫妇者何谓也。夫者扶也。以道扶接也。妇者服也。以礼屈服。昏礼云。夫亲脱妇之缨传云。夫判合也。倭名曰。白虎通云。夫（乎布度。一云乎度古）。犹扶也。以道扶接也。尔雅云。子妻为妇（与米又夫妇之）。
    家室。经音义云。摄大乘论云。室家书逸反。又礼记曰。三十曰庄在室。又郑玄曰。有室有妻也。妻称室。案室户房中也。论语由也升堂。未入于室是也。家居也。毛诗曰。之子于归。宜其室家。又下云。之子于妇。宜其家室。传曰。家室犹室家也（本）案室家家室。言虽上下。其义是同。
    违戾。广韵云。违背也。雨非反。戾卒也罪也。很戾也。郎计反。尚书云。乃罔畏畏咈其耇长旧有位人。孔安国云。言起沉酒。上不畏天灾。下不畏贤人。违戾耇老之长致仕之贤。不用其教。法纣故也。
    恚怒。广韵曰。恚怒恨也。于避反。怒恚也。奴古反案。重训也。
　　患害。广韵曰。患病也祸也忧也恶也苦也。户惯反。害伤也残也利害也。俗作害同。何赖反。
    殃福。广韵曰。殃字亦作^6□同。于良反。祸也咎也罚也败也。福德也祐也。方六反。易曰。积善之家必有余庆。积不善之家必有余殃是也。
    宿豫严待。广韵曰。宿素也。息逐反。豫备先也早也。羊洳反。论语曰。宿诺。注曰。宿犹豫也。
    追行。案广韵行字平他异训。谓平声伍也列也。胡郎反。去声景迹也。又事也言也。下更反。今依去声成经旨。东宫切韵曰。孙愐云。行善德之迹。孙胄云。周礼德行外内之称也。在心为德。施文为行孔安国注孝经曰。行善则休征报之。行恶则咎征随。皆行之致。
    窈窈。广韵曰。窈窱深远貌也。窈乌皎反。窱土了反。文选西都赋曰。杳窱而不见阳。注曰。广雅云。窈窱深也。窈与杳同。乌鸟反。
    冥冥。广韵曰。冥暗也幽也。玉篇云。冥窈也夜也草深也。尔雅云。冥幼也。郭璞云。幼稚者冥昧也。莫庭莫定二反。
    别离。广韵曰。近曰离。远云别。上皮列反。下吕支反。
    各曼。经音义曰。各曼。下莫官反。及也当也。
    强健。玉篇云。强坚也。说文云。强弓有力也。亦作强同。渠章反。健自强不息也。渠建反。
    父余教令。东宫切韵云。毛诗曰。永吾配命。笺云。命犹教令也。新华严音义云。如来命。命教令也。周礼曰。万民之犯命者。注云。犯命犯君教令也。案教令者。君父之命也。
    先人祖父。翻译名义集云。阇梨哆此云祖父。文句云。众生最初生彼道名祖父。后生者亦名祖父。妙乐云。亦是后生者祖父也。东宫切韵曰。祖始也。亲之始。自父已上皆曰祖。王者始受命功德之祖。其庙百世不迁也。倭名云。尔雅云。父之考为王父（九族图云。祖父和名于保知）孙炎曰。人之尊祖若天王。故曰王父王母也。
    素不为善。广韵曰。列子云。太素者质之始也。又故也。先故反。
    吉凶。千字文曰。瞢哦里也阿瞢哦里也此云吉凶。广韵云。吉利也居质反。凶祸也。许容反。周易云。天垂象见吉凶。圣人则之。又云。吉凶者失得之象也。韩曰。有失得故吉凶生。左传云。吉凶由人。杜预曰。积善余庆。积恶余殃。故云吉凶由人。尚书禹曰。惠迪吉。从逆凶。惟影响。注云。迪道顺道吉。从逆凶。吉凶之报。若影之随形。响之应声。言不虚也。
    祸福。庄子曰。祸福生于得失。人灾由于爱恶是也。
    无一怪。广韵曰。说文云。衣服歌谣草木之怪。谓之祅。禽兽虫蝗之怪。谓之蠥。经音义曰。法华云。怪之。古怀反。怪异也。惊怪也。凡奇异非常。皆曰怪也。
    嗣立。广韵曰。嗣继也。字古文作嗣同。祥吏反。立住也力入反。
    哭泣。东宫切韵曰。郭知玄曰。哭（空谷）哀亡者之声。麻果云。有声曰哭。孙愐云。哀号。孙胄云。说文哀声。哭者人必聚。故从^5□。广韵云。哭哀声也。无声出涕曰泣。去急切。
    无常。翻译名义集云。萨迦耶萨此云无常。荀卿曰。趋舍无定。谓之无常。唐因明正理论云。本无今有。暂有还无。故名无常。净住法云。生不可保。唯欲营生。死必定至。不知顾死。况此危命。凶变无常。俄顷之间。不觉奄死。
    生死。翻译名义集云。阇（音社）提阇此云生死。又云仡（语乞）那。或缮摩。此翻生。瑜伽论云。五蕴初起。名之为生。末刺諵。女咸反。此云死。胜鬘云。生者新诸根生。死者故诸根灭。庄子曰。人之生气之聚也。聚则为生。散则为死。又云。人生天地之间。若白驹之过隙。忽然而已（乃不足惜之）主然勃然。莫不出焉。油然漻然。莫不入焉（出入者变化之谓耳。言天下未有不变化者也）已化而生。又化而死（俱是化耳）孙卿子曰。生人始也死。人终也。是也。
    流转。经音义曰。瑜伽师地论云。流转。梵言僧娑洛。此云流转。谓于六趣循环往来不绝也。
    抵突。广韵曰。抵角触也。亦作抵同。都礼反。突陀骨反。触也欺也。说文曰。犬以穴中暂出也。东宫切韵云。郭知玄曰。抵兽以角触物。韩知十云。牛抵触。汉书作角抵。戏两相当角。胜故名角抵。抵者当也。孙愐云。突冲也欺也。经音义曰。抵突。上音底。下从骨反。抵突触也。
    远虑。论语云。人而无远虑必有近忧是也。广韵曰。远遥也。云阮反。虑思也。良倨反。
    贪狠财色。广韵曰。贪探也。探入他分也。塔含反。狼豺。似犬锐。头白额高前而广后。鲁当反。史记曰。猛如虎。狠如羊。贪如狼。河上公老子章句曰。下士贪狼多欲也是也。
    迭相顾恋。广韵曰。迭递也更也。徒结反。顾回视也眷也。俗作顾同。古暮反。恋慕也。力卷反。
    不离情欲。白虎通曰。情性者何谓也。性者阳之施。情者阴之化也。人禀阴阳气而生。故怀五性六情。情者诤也。性者生也。此人所禀六气以生者也。故钩命决曰。情生于阴。欲以志念也。性生于阳。以就理也。阳气者仁。阴气者贪。故情有利欲。性有仁也。五常者何谓也。仁义礼智信也。六情者何谓也。喜怒哀乐爱恶也。
    昏蒙。广韵曰。昏日冥也。亦作昏同。呼昆反。蒙字亦作蒙同。莫公反。易云。蒙者蒙。谓蒙覆不明也。
    闭塞。广韵曰。掩闭也。说文云。闭阖门也。博计反。塞满也窒也。苏则反。
    便旋。左传曰。少集马还。杜预曰。还便旋不能进。
    奈何。广韵曰。奈如也那也。奴带奴个二反案。奈何犹如何。
    总猥。广韵曰。总聚束也合也皆也众也。又作□同。作孔反。猥大声。又鄙也。乌贿反。东宫切韵曰。曹宪云。猥犬声也。麻果云。广雅云。鄙也众也顽也。淮南子曰。圣人从事殊体。而合乎猥。许叔重云。猥总凡也。义寂述义云。总猥者。非其事而事。谓之总猥。
    愦闹。经音义云。摩诃般若波罗蜜经云。愦闹公对反。下。女孝反。说文。愦。乱也。韵集。。猥众也。字从人。经文从门。作闹俗字也。
    悟之者寡。广韵云。寡少也。古瓦反。又鳏寡。郑氏云。六十无妻曰鳏。五十无夫曰。寡也。
    ^7□^7□。东宫切韵曰。郭知玄云。^7□（仓红）急遽貌。孙愐云。迫也带也。孙胄曰。说文多遽匆匆也。字林作匆。多务也。
    憀赖。广韵曰。憀赖也。落萧反。赖恃也。落盖反（本）平他重训。犹真实。
    ^7□务。广韵云。^7□速也。务事也。又强也遽也趣也。亡遇反。
    窈冥。广韵云。窈深也。乌皎反。冥暗也。莫经反。
    违逆天地。翻译名义集云。提和越。汉言天地。易云。天地设位而易行乎其中矣。系辞云。易与天地准。故能弥伦天地之道。仰以观于天文。俯以察其地理。白虎通云。天为言镇也。居高理下。为人镇也。地者易也。言生万物。怀任交易变化也。周易曰。天道下济而光明。地道卑而上行。天道亏盈益谦。地道变盈而流谦。庄子曰。夫天地至神也。而有尊卑先后之序。又曰。天地者万物之父母也。河上公老子章句云。天地至神。合为飘风暴雨。礼记孔子曰。内以治宗庙之礼足以配天地之神明言天地神祇镇伺察世人善恶。恢恢虽疏无有所失。言违逆者。不畏神灵照了明瞰。恣作非法凶厉事耳。
    展转。毛诗曰。展转反侧。笺云。卧而不周曰辗（本作展吕洗从车展）。又极反侧。传云。反侧辗转也。文选注曰。展（五臣作辗）辗转不安也。
    亏负。广韵曰。亏缺也。去为反。受贷不偿曰负。背恩忘德曰负房九反。
    蠕动。经音义曰。大智度论云。蠕动如兖如允二反。说文蠕亦动也。淮南子曰□虫蠕动是也。
    教诫。广韵曰。教训也语也。元命包云。天垂文象。人行其事。谓之教。教之言效也。古孝反。诫古拜反。言警也。
    福禄。东宫切韵曰。郭知玄云。福祐也。神所降也。释氏云。祐善也。幽灵所祐也。韩知十云。鬼神所祐也。孙愐云。福禄也。爵命也。郭知玄云。禄秩俸。释氏云。禄官料谷也。案禄得俸赐。供已得福也。沙门清彻云。禄位也。毛诗云。君子至止。福禄如茨。笺曰。君子至止者。谓来受爵命者。爵命曰福。赏赐曰禄。茨屋盖也。如屋盖喻多。
    教授典揽。璟兴述文云。教授典揽者。教令修道。典者常也。申常道故。广雅典主也。揽者□之在手。又取也。常道揽理故云典揽。此中意言。道法开导故云教授。以此经典要揽众义。令其习学。故典揽智化也。
    纲维。玉篇曰。纲大绳也。古郎反。维纮也系也。翼佳反。
    端身正行。广韵曰。端正也直也。多官反。论语云。子曰。茍正其身矣。于从政乎何有。不能正其身。如正人何。孔氏注尚书云当正身以师是也。
    忠信。广韵曰。忠无私也。陟弓反。信诚也。又忠信也。息晋反。孔安国注孝经云。忠者臣下之高行也。韩诗外传曰。有大忠有次忠有下忠。以道覆君而化之大忠也。以德调之辅之次忠也。以是谏非而死之下忠也。周公于成王可谓大忠。管仲于桓公可谓次忠。子胥于夫差可谓下忠。左传曰。信国之宝也。民之所庇也。论语云。子以四教。文行忠信。注云。此四者有形质。可举以教也。又云。子曰。言忠信。行笃敬。虽蛮貊之邦行矣。礼记云。忠信礼之本也。又云。儒有不宝金玉。而忠信为宝。又云。忠信重禄。所以进士也（诸文如斯见者得意）。
    过咎。广韵曰。咎愆也恶也。灾也。从人。咎者相违也。其九切。
    奉行。孔安国注尚书曰。受王之威命明德奉行之。是也。
    伦匹。经音义曰。法华云。伦匹力均反。广雅同等比辈伦匹也。又伦。类也。匹配也。
    克贼。广韵曰。克杀也。苦得反。贼盗也。作则反。孔安国注尚书云。贼杀也。
    残害。玉篇云。残恶也。或作^6□同作安反。害伤也。何赖反孔氏注尚书云。教民无得。相残伤相虐杀。是也。
    杀戮。广韵曰。杀命。说文杀戮也。俗作煞同。所八反。戮刑戮。说文戮杀也。尔雅病亦作戮同。力竹反。周礼云。掌戮下士二人注云。戮犹辱。既斩杀之。又辱之。尚书秦誓云。商王作威。杀戮毒痛四海。是也。
    递相。广韵云。递更代也。徒礼特计二反。亦作递。音同。东宫切韵曰。孙胄云。尔雅递迭也。说文更易也。今案楚辞四时递来而卒岁。庄子递卧起。并是也。
    吞噬。经音义曰。吞噬土痕反。又音天。下。时制反。噬啮也。又食也。
    殃罚。广韵曰。殃祸也咎也罚也败也。亦袂同。于良反。罚罪也。房越反。东宫切韵云。曹宪曰。罚刑罪人也。郭知玄云。罚征罪也。郑玄注周礼云。罚谓挞击之。
    神明。千字文曰。祢□多阿路脚此云神明玉篇云。神者市人反。易曰。阴阳不测之谓神。王弼曰。神者变化之极。大戴礼云。阳之精气曰神。阴之精气曰灵。韩康伯注周易云。神寂然不动。感而遂通者也。王肃云。神者测阴非阴。测阳非阳。亦一阴一阳之义也。谢逸曰。夫神者何耶。妙万物而为言者也。庄子云。神何由降。何由出。注神明由于事感。而后降出耳。神者妙物之名。明者智周为。左氏传云。神聪明正直而壹者也。依人而行。杜预云。唯德是与云。礼记云。子言之昔三代明王。皆事天地之神明。郑玄云。神明谓群神也（本）案。又人伦精魂云神明。谓神是身君照了为义。载在群籍辨士披稽。
    记识。韵略云。识职吏反。记也。广韵云。志职吏反。记也。识（上同一音式）周礼保章氏掌天星。以志星辰日月之变动。以观天下之迁。辨其吉凶。注云。志古文识。识记也。孔安国注尚书云。当行射候礼。以明善恶之教。笞挞不是者。使记识其过。是也。
    不赦。广韵曰。赦宥也。始舍反。宥音于救反。宽也。孔安国注尚书云。放鲧至死不赦。是也。
    乞丐。经音义云。涅槃经云。乞丐古赖反。苍颉篇。丐乞行。谓字体从人从亡。言人亡财物行求乞。倭名云。齐有贫者。常乞于城市。乞儿曰。天下之辱莫过于乞（扬氏汉语抄云乞索儿。倭名保贺比比度。今案。乞索儿即乞儿也。倭名贺多井）。
    孤独。玉篇云。孤特也。少无父也。独也。古午反。广韵曰。独单也。说文曰。犬相得而斗。故羊为群。犬为独。徒各反。经音义云。无父曰孤。无子曰独。无兄弟曰单也。东宫切韵云。长孙纳言云。孤特也。麻果云。茕也。礼云。父亡称孤子。无母称哀子。孙愐云案礼少而无父母曰孤。郭知玄云。独老而无子也。
    聋盲。左传曰。不听五声之和曰聋。杜预云。聋暗也。广韵云。释名云。聋笼也。如在蒙笼之内不可察也。卢红反。玉篇云。作聋音同。下武庚反。目无童子也。倭名云。四声字苑云。聋（音笼。和名美美之比）耳不声也。广韵曰。（音亡和名米之比）目无眸子也。
    喑哑。经音义云。法华经曰。喑哑一金反。乙下反。喑不能言。埤苍哑亦喑也。倭名云。说文云。喑哑（音鸦二音。和名于布之）不能言。
    愚痴。东宫切韵云。韩知十云。愚不慧。孙愐云。痴也。憃也。又昧而无知也。嚚也顽也。孙胄云。说文从心禺。禺猴属。兽之愚者。今案论语上智下愚。是也。祝尚丘云。痴病也。孙胄云。愚騃也。心无所识。今淮南子。不免狂痴。是也。
    弊恶。广韵云。弊困也恶也。俗作敝同。毗祭反。
    尪狂。广韵曰。兀曲胫。俗作尤。说文作尪弱。乌光反。狂病也。韩子曰。心不能审得失之地。则谓之狂。巨王反。音义云。尪字今作尤同。乌皇反。尪弱也。又通俗文云。短小曰尪。羸也。
    不逮之属。义寂述义云。不逮者。触事在人后也。法位疏云。言不逮之属者。逮之言及。身既多病触徒无所及也。
    牢狱。广韵曰。牢养牛鸟圈也。亦坚也固也。字亦作牢同。鲁刀反。狱从^6□。从言。二犬所以守也。皋陶所造也。玉篇云。三王始有狱。殷曰羑里。周曰囹圄。又谓之牢。又谓之圜土也。经音义云。花严经云。囹圄。上力丁反。下鱼吕反。狱也。周礼三王始有狱。广雅夏曰夏台。殷云羑里。周云囹圄。皆狱之别名也。杜预注左传曰。圣人作刑狱以象类之。是也。
    极刑。广韵曰。刑法也。礼曰。侀也。侀者也。一成而不可变。故君子尽心焉。说文刭也。户经反。郑氏注周礼云。刑正人之法也。孝经说曰。刑者侀也。过出罪施也（本）今案。极刑者五刑之中大辟死刑也。
    转贸。经音义云。贸莫候反。三苍贸换易也。谓交易物为贸也。
    魂神精识。东宫切韵曰。郭知玄云。魂（户昆反）运也。人之阳气游也。释氏云。灵也。薛峋云。人生始化云魄。既生魄阳曰魂。王仁煦云。魂神气。孙胄云。淮南子。天气为魂地气为魄。左传云。心精爽是谓之魂魄也。今案。周易精气为物游魂为变。刘瓛云。精识无为曰魂。白虎通云。魂犹沄沄不休也。魄动于外。主于情也。广韵云。白虎通曰。魂沄。犹沄沄行不休也。魄者迫也。犹迫迫然着于人也。河上公老子章句云。天食人以五气。从鼻入藏于心。五气清微。为精神聪明音声五性。其鬼曰魂。魂者雄也。地食人。以五味。从口入藏于胃。五味浊溽。为形骸骨肉血脉六情。其鬼曰魄。魄者雌也。又云。人载魂魄之上。得以生。当爱养之。喜怒亡魂。卒惊伤魄。魂在肝。魄在肺。美酒甘肴腐人肝肺。故魂静。志道不乱。魄安修德延年也。五行大义云。孔云。人生有气魄。气者神之盛也。人生必有死。死必妇土。谓之鬼。魂气归于天。此谓神。又云。天气为魂。地气为魄。礼郊特性云。凡祭镇诸此魂气归于天。体魄归于地。故祭求诸阴阳之义。故气之清者曰神。即阳魂也。气浊者曰鬼。即阴魄也。又云。魂魄人之本。既配府藏。甲乙曰。魂属精。魄属神。东宫切韵曰。郭知玄曰。精灵也。韩知十云。精神又明也。孙胄云。韵略云。精人之灵爽也。郭知玄曰。识人之灵神也。掎摭坟典。厥文如是。学者研核不劳混淆。
    卒暴。广韵曰。卒急也。子没切。暴急也。捽也。薄报反。捽音卒。疾也。
    焚烧。经音义曰。法华经曰。焚烧古文作炃焚。二形。同扶云反。焚亦烧也。字从火。烧焚林意也。
    都无义理。广韵曰。义仁义也。理义理也。上宜寄。下良士反。礼记云。忠信礼之本也。义理礼之文也。无本不立。无文不行。郑玄云。言必外内具（有无藏否尤可思择）。
    不顺法度。案广韵徒故反。法度。徒各反。度量也。孝经曰。制节谨度。满而不溢。孔安国云。有制有节。谨其法度。是守足之道也（不言反之）。
    奢淫。玉篇曰。奢多也泰也张也。亦作奓同。式邪反。淫喜也。余计反。说文淫私逸也。
    憍纵。广韵曰。憍恣也。本亦作骄同。举乔反。纵子容反。横也。又子用反。放纵也。论语子曰。君子泰而不骄。小人骄而不泰。注云。君子自纵泰。似骄而不骄。小人拘急。而实自骄矜。是也。
    欺惑。广韵曰。欺诈也。去其反。惑迷也。孔安国注尚书云。君臣以道相正。故下民无有相欺诳幻惑（今反之）。
    佞谄。经音义云。佞奴定反。谄媚也。字从仁。论语恶彼佞者。此即从女之义也。左传曰。寡人不佞。不能事父兄。此即从仁之义。谄字亦作□同。丑冉反。庄子不择是非。而言谓之谀。希其意。道其言。谓之谄。周书面从曰谀。三苍佞言曰谄。是也。孔安国注论语云。佞人口辞捷给数为民所憎。
    不忠。广韵曰。忠无私也。敬也直也厚也陟弓反。案忠者敬事直行。忘私奉君。不忠反之。
    巧言谀媚。广韵曰。巧好也能也善也。苦绞反。又巧伪也。苦教反。玉篇云。谀谄也。与朱反。媚妩也。明秘反。妩音亡甫反。美女也。东宫切韵云。释氏云。谀面从媚于人。麻果云。谀谄也。苍颉篇。谀谄曲也。尚书仆臣谀厥后自圣。孔氏曰。谄谀也。庄子曰。不择是非而言之为谀。尚书穆王命伯冏曰。慎简乃僚。亡以巧言令色便僻仄媚。其惟吉士。孔曰。当谨慎简选汝僚属侍臣。无得巧言无实。令色无质。便僻足恭侧媚谄谀之人。其惟皆吉良正士之。
    嫉贤。千字文曰。跛捺啰此云贤。广韵曰。贤善也能也大也。胡田反。周礼曰。考其德行道艺。而兴贤者能者。郑氏云。贤者有德行者也。能者有道艺者也。郑司农云。兴贤者。谓若今时举孝廉也。
    冤枉。广韵曰。冤屈也枉也曲也。于袁反。枉邪曲也。纡往反。孔氏注尚书曰。当教民无得相虐杀相残伤。至于敬养寡弱。至于存恤妾妇。和合其教。用大道以容。无令见冤枉也。
    主上。梵语勘文曰。波底（双对）此云主（主从之主也）东宫切韵云。郭知玄云。主领。又宾主之主。释氏云。主长。又守当。薛峋云。主家长也。祝尚丘云。主君上也。执也。掌也。典也。职守也。晏子春秋曰。一心可以事百主。百心不可事一主。孔安国注尚书曰。民心于上无有常主。惟爱己者则妇之是也。
    臣下。千字文云。麻底哩此云臣。广韵曰。臣伏也。男子贱称也。春秋说题曰。正气为帝。间气为臣。孝经云。臣者坚也。植邻反。孔安国曰。臣下者。则君之所用也。孔子曰。任于公曰臣。任于家曰仆。倭名曰。文字集略云。臣（音辰日本纪私记云夜都加礼）在下之称也。唐韵曰仆（蒲木反。和名同上）。
    形势。广韵曰。形容也。户经反。势形势。舒制反。周礼考工记曰。射远者用势。射深者用直。郑司农云。势谓形势也。
    妄损忠良。夫忠妄私之称。良贤俊之称谓也。寔是君之宝。国之用也。不可赏之。左传云。信谗慝弃忠良。尚书曰。焚炙忠良。刳剔孕妇（非纣恶也）。
    不当天心。梵语勘文云。提婆。又云泥□。义释云。苏^7□天也。千字文曰。娑□□哦此云天。郑玄注周礼。天者群神之精。日月星辰其着位也。尚书舜典。正月上日。受终于文祖。在璇玑玉衡以齐七政。肆类上帝禋于六宗。望于山川遍于群神。孔安国曰。舜察天文。考七政。而当天心。故行其事（本）案天心者上帝太一神。并日月星辰心也。虞舜生畎亩。虽仄陋德无伦匹。孝行塞六合神祇冥扶之。令名遍于世。尧纳以让位。故行天下事。不当者反之。思可勉。
    乡党。上许良反。下多朗反。郑玄注论语曰。五家为邻。五邻为里。万二千五百家为乡。五百家为党也。
    市里。广韵曰。说文云。市买卖所也。周礼云。司市掌市之治教政刑量度禁令。大市仄而市。百族为主朝市朝时而市。商贾为主。夕市夕时而市。贩夫贩妇为主。古史考云。神农作市。世本曰。祝融作市。时止反。东宫切韵曰。郭知玄云。里人所居。释氏云。二十五家为里。韵略云。三百六十步为一里。谷梁传云。三百步为一里。说文云。里居也。从田从土。一曰士声也。臣锴曰。尚书。百姓里居六矣。
    野人。广韵曰。野字古文作^6□同。羊者反。田野又郊外也。论语云。先进于礼乐野人也。后进于礼乐君子也。礼记玉藻曰。凡樽必尚玄酒。唯君面樽。唯飨野人皆酒。郑玄曰。饮贱者。不备礼也。案。野人贱者之称谓而已。
    悭惜。玉篇曰。悭吝也。口闲反（吝力刃反。鄙也。俗作吝。本亦吝）惜吝贫也。私积反。案字训同。平佗异之。
    恃怙。经音义曰。华严经。恃怙作^8□同。时止反。下胡古反。恃赖也。尔雅怙恃也。韩诗无父何怙。怙赖也。无母何恃。恃负也。
    希望。经音义云。摩诃般若婆罗蜜经。希望。说文作晞同。虚衣反。晞望也。海岱之间谓晞。广雅晞视也。下无方反。说文出望在外。望其还也。字从亡。望者。声若无放反。说文月满与日相望也。字从臣。但此二字音体人多不辨故两释。
    天神。玉篇云。说文曰。天神引出万物者也。郑玄注礼记云。天之神日为尊也。周礼云。舞云门以祀天神。郑玄曰。天神。谓五帝及日月星辰也。又云天神则主北辰。地祇则主昆仑人神守主后稷。文选西都赋曰。上帝宴飨。注云。汉书云。天神贵者太一。其佐曰。五帝。河图云。苍帝神名灵威仰。赤帝神名赤熛怒。黄帝神名含枢纽。白帝神名白招拒。黑帝神名□光纪。和名云。周易云。天神曰神（仓邻反。和名贺美。日本纪私记云。安末豆夜之路。）地神曰祇（巨支反。日本纪私记云。久迩豆夜之路）。
    克识。广韵曰。克必也。应法师云。克必当也。口勒反。韵略曰。识职吏反。记也（本）案克识犹必记也。
    名籍。玉篇曰。籍书也。说文云。籍簿书也。左传曰。非礼也勿籍也。杜预曰。籍书也。
    寄生。广韵曰。寄附也。说文托也。居义反。李善注文选曰。老莱子云。人生于天地之间寄也寄同归也。
    尪劣。玉篇曰。尪偻也。短小也。乌光反。偻音力主反。尪也。偻伛疾也。广韵曰。伛尪也。荀卿子曰。周公伛背是也。劣弱也。鄙也。少也。亦作ＥＥ同。力辍反。
    愚夫。梵语勘文云。枢要云。梵云婆罗。此云愚夫。东宫切韵也。长孙讷言云。夫扶也。见白虎通。案夫者男子称也。以道自扶也。武玄云。夫男子通称也。一夫为量。谓之丈夫。谓妇人为夫人。夫人者夫之言扶。扶成夫之德。薛峋云。周礼以八寸为尺。十尺为丈。人长一丈。故丈夫。曲礼云。自称曰老夫。郑玄云。老夫老人称也（本）案愚夫者愚人也。尚书曰。予视天下愚夫愚妇是也。
    淫佚。梵语勘文云。淫梵云梅土曩（礼言）经音义曰。涅槃经。淫佚今作侄。又作劮同。与一反。广雅。佚乐也。又苍颉篇。佚荡也。侄亦淫也。东宫切韵云。陆法言曰。淫荡。释氏云。私逸男女不以礼交。韩知十云。邪僻之行。薜峋云。私通也。谓奸私也。麻果云。左传贪色为淫也。祝尚丘云。放也孙愐云。贪也。色也。戏也。曹宪云。佚逃也。释氏云。古作劮。侄乐（郎各）也。纵情也。麻果云。广雅。浮也。戏也。书经云。佚预也。国语淫佚乐也。孔安国注书云。纣大惟从淫佚于非常是也。
    眄睐。经音义曰。说文。眄邪视也。苍颉篇。旁视言。言自关而西秦晋间。谓视为眄也。莫见反。玉篇曰。睐目童子不正也。又傍视也。力代反。
    邪态外逸。经音义曰。邪。诗云民之多僻。笺云。僻邪也。案僻者谓为事邪拄不中理之也。态字古文作能。谓能度人情貌也。广韵曰。逸过也。纵也。奔也。说文云。逸失也。以躇从免。免谩也。善跳也。夷质反。
    费损。玉篇费耗也。孚味反。耗音虎告反散也。
    兴师相伐。广韵云。师将也。所律所类二反。将又师也。伐征也。又自矜曰伐。旁越反。白虎通曰。国有三军何。所以戒非常。伐无道尊宗庙。重社稷。安不忘危也。何以言有三军也。论语曰。子行三军。则谁与。诗云。周王千迈六师及之。三军者何法。法天地人也。以五人为俉。为两。四两为卒。为旅。五旅为师。师五千五百人。师为一军。六师一万五千人也。
    攻劫。广韵云。攻击也。古红反。下居怯反。强取。说文云。人欲去。以力胁止曰劫。东宫切韵云。孙愐云。劫夺也。又掠人物也。字统作劫。从刀。孔安注尚书云。攻劫曰寇。杀人曰贼是也。
    强夺。东宫切韵曰。强巨良反。不弱也。健也。暴也。又渠仰反。弓有力也。劝也。死不迁情也。孙愐云。壮盛也。郭知玄云。夺手持物失落也。释氏云。夺强取他物。长孙纳言。说文夺失也。从夺。夺音思进反。
    盗窃。东宫切韵云。陆法言云。盗窃也。曹宪云。利他物也。案利他人物而窃之曰盗。今案春秋传。贱者穷诸盗是也。郭知玄云。窃盗也。释氏云。窃私盗也。孙愐云。盗目中出也。上徒到反。下千结反。庄子曰。君子不为盗。贤人为窃。吾若取之何哉。郭象云。盗窃者。私取之谓也。今贤人君子之致爵禄。非私取也。受之而已耳。
    迫协。经音义曰。大方便报恩经。迫协。迫补格反。急也。下虚业反。谓威力相恐惧也。
    王法禁令。千字文云。啰惹此云王。广韵曰。禁制也。谨也。止也。居荫反。下力政反。善也。命也。律也。法也。孔安注孝经曰。赏罚明而不可欺。法禁行而不可犯。汉书文帝曰。朕下不能理育群生。上以累三光之明。其德甚大矣。令至其悉思朕之过失。师古曰。令谓此诏书也。
    着于人鬼。翻译名义曰。立世论云。鬼道名闪多。郑玄曰。圣人精气谓之神。贤人之精气谓之鬼。尸子曰。天神曰灵。地神曰祇。人神曰鬼。鬼者归也。故古人以死人为归人。婆娑云。鬼者畏也。谓虚怯多畏。鬼又威也。能令他畏其威也。史记。舜曰。嗟有能典朕三礼。马融云。三礼天神地祇人鬼之礼也。尚书注曰。春官卿宗庙乡长主国礼。治天神人鬼神祇之事。及国之吉凶军宾嘉五礼。以和上下尊卑之等例之（已上人鬼是一之文）。庄子曰。为不善乎显明之中者。人得而诛之。为不善乎幽闇之中者。鬼得而诛之。明乎鬼者。然后能独行。郭象曰。幽显无愧于心。则独行而不惧矣（人鬼各别之文。寂法述义引众文释经旨）。
    绮语。经音义云。增一阿含。绮语墟虮反。不正也。又经文作绮非体也。
    谗贼。玉篇云。谗佞也。广韵曰。谗谮也。士咸反。东宫切韵曰。郭知玄云。谗邪言害正。孙愐云。妄言。谓奸臣也。曹宪云。贼败也。案贼残败仁义。麻果云。害物曰贼。释氏云。窃也。残害也。祝尚丘云。贼杀人不忌也。韩诗贼仁者谓之贼。贼义者谓之残。庄子斥交离亲。谓之贼也。
    朋友。千字文云。博乞洒弭怛啰。此云朋友。白虎通云。朋友者何谓也。朋党也。友者有也。礼记曰。同门云朋。同志曰友。朋友之交近。则谤其言。远则不相讪。一人有善。其心好之。一人有恶。其心痛之。倭名云。论注曰。同门曰朋（步萌反）尚书注云。同志曰支（云久反。上声之重。和名度毛太知）。文场秀句云知音得意。
    无信。广韵云。信验也。极也。用也。重也。诚也。又忠信也。息晋反。论语云。人而无信。不知其可也。孔曰。言人而无信。其余终无可也。
    自大。老子曰。不自矜故长。章句云。圣人不自贵大。故能长久不危也今反之。尤可慎。
    侵^7□。东宫切韵曰。释氏云。侵（千全）犯也。武玄之云。欺也。经音义云。易字亦作^7□或作扬。今易作同。以豉反。说文。^7□亦轻也。苍颉篇。^7□慢也。
    日。广韵曰。说文。日实也。大阳精不亏。从口一象形。质反。刘向洪范传曰。日照明之大。表光景之大纪群阳之精。众贵之象也。尸子曰。日五色至阳之精。象君德也。春秋内事曰。日者阳德母也。广雅云。日名耀灵。一名朱明。一名东君。一名大明。一名阳乌。五行大义曰。日一南。万物死。日一北。万物生。物理论云。夏则阳盛而阴衰。故昼长而夜短。冬则阴盛而阳衰。故昼短而夜长。行阳道长出入卯酉之北。行阴道短出入。卯酉之南。春秋阴阳等故行中道。昼夜等也。准南子曰。日中踆鸟。注踆趾也。谓三足鸟也。倭名云。造天地经。佛令宝应菩萨造日。历天记云。日中有三足赤色（今案。文选谓之阳夜多贺鸟。日本记。良春）翻译名义云。苏利耶。或修利。此云日神日者。说文实也。大阳之精。起世经曰。日天宫殿。纵横正等五十一由旬。上下亦尔。
    月。广韵云。范子计然曰。月者释也。释者纪度而成数也。王子季拾遗录曰。水精为月。鱼厥反。抱扑子曰。月之精生水。是以月盛而涛潮也大也。汉书李寻上书云。月者众阴之长。后妃大臣诸侯之象也。春秋感情符云。月者阴之精。地之理。皇甫谧季历曰月群阴之宗。五行通义曰。月中有兔与蟾蜍何。月阴也。蟾蜍阳也。而与兔并明阴系于阳也。倭名云造天地经。佛令吉祥菩萨造月。刘凞释名曰弦（此间言由美波里有上弦下弦）。月之半名也。言其形一旁曲。一旁直。若张弓也。又云。望（此间云望月毛知豆岐）。月大十六日。小十五日。日在东。月在西。遥相望。翻译名义云。苏摩此云月神。释名曰。月者缺也。言满而复缺。准南子云。月者大阴之精。起世经。月宫殿纵广正等四十九由旬。问何故月轮初后时缺。答。涅槃经云。月性常圆。实无增减。因须弥山故有盈亏。又俱舍曰。近日自影覆。故见月轮缺。施设足论曰。以月宫殿行日轮。光所侵照。余边。发影自覆月轮。故于尔时见不圆满。然一日月普照四洲者。长阿含云。阎浮提日中。弗婆提日没。瞿耶尼日出。郁单越夜半。经文次第四方遍说。此二名出大孔雀咒王经。
    偃蹇。经音义云。摩诃般若波罗蜜经。偃蹇居免反。左传偃蹇骄傲也。广雅偃夭矫也。谓自大貌也。释名曰。偃偃息而卧不执事。蹇跛蹇也。病不能作事。矫音几小反。
    小善扶接。广韵云。扶持也。佐也。助也。防无反。下即业反。持也。合也。会也。
    营护。东宫切韵曰。营余倾反。军兵所居处。又云。卫也（本）案营护犹卫护也。
    迫促。玉篇云。逼迫也。付也。急也。亦作^5□迫同。音伯。促速也。迫也。音足。
    精神痛苦。东宫切韵曰。陆法言云。精之盈反。郭知玄曰。精灵也。又奇妙。韩知十云。精神又明也。薛峋云。人之魂神精。其理幽静也。麻果云。精细好也。亦人之精爽也。孙胄云。韵略云。精人之灵爽也。郑氏注礼记曰。圣人气。谓之神。贤知之精气。谓之鬼也。五行大义云。汉书五行志云。人命终而形藏。精神散越。圣人为之宗庙。以收魄气。春秋祭祝。以修孝道。尸子曰。鬼归也。古者谓死人为鬼人。准南子曰。精神天之有也。骸骨地之有也。精气入其门。而骸骨反其根。诗笺云。济济众士。皆执行文王之德。文王之精神已在天矣。尚书注云。殷多先智王之精神在天。老子注曰。能如婴儿。内无思虑。外无政事。则精神不去也。又云。甚爱色者。费精神。甚爱财者。过祸患。礼记注云。精神谓精气也（诸文如此。不俟别释）。
    天道。新花严音义云。天道日月星辰阴阳变化。之谓天道。易曰。乾道变易是也。尚书说命云。明王奉若天道。建邦设都。孔曰。天有日月北斗五星二十八宿。皆有尊卑相正之法。言明王奉若此道以立国设都也。老之云。天之道。其犹张弓乎。高者抑之。下者举之。有余者之损。不足者与之。天之道损有余。而补不足。人之道则不然（人之道与天道。反也。）损不足以奉有余（世俗之人。损贫以奉富。夺弱以益强也。）又云。天道无亲。常与善人（天道无有亲□唯与善人。）
    蹉跌。经音义云。蹉（七阿）跌（徒结）。不正也。又蹉跌失步也。
    徙倚。东宫切韵曰。麻果云。徙（斯氏）倚（于绮）犹徘徊也。祝尚丘云。徙倚少回步也。文选洛神赋曰。徙倚彷徨之是也。
    懈怠。玉篇云。上古卖反。倦也。怠也。下徒果反。怠也。尚书曰。元首丛脞哉。股肱惰哉。万事堕哉。孔云。丛脞细碎。无大略也。君如此。则臣懈怠。万事堕发其功不成。
    教诲。玉篇曰。教诲不倦曰长。杜预云。教诲长人之道也。
    怒应。广韵曰。怒恚也。乃故反。应以言对也。亦作应同。于证反。
    无节。广韵曰。节操也。制也。止也。说文云。竹约也。子结反。东宫切韵云。释氏云。节筠也。木节也。又州牧军将执之验也。祝尚丘云。节符信也。沙门清彻云。节叙也。量也。省也。国语云。国大节。贾逵云。节制也。又达节萌生。贾逵云。节犹度也。礼记云。君子无节于内者。观物弗之察。郑玄注礼记云。节法度也（本）案言无节者。无法度之称。
    负恩。广韵云。负担也。又受贷不偿曰负。背恩忘德曰负。房九反。
    报偿。广韵曰。偿报也。还也。复也。市羊反。
    辜较。经音义云。平等觉经。辜较。上古胡反。下又作榷同。音角。辜同也。较专也。专略其利也。言官家大固取酒利也。
    纵夺。广韵云。纵放纵又纵横也。说文缓也。一曰舍也。即容子用二反。东宫切韵云。释氏云。夺强取他物。说文夺失也。
    串数。经音义曰。串字古文作惯^6□二形同。古患反。尔雅串习也。舍人云。串心之习也。数频。所角反。
    唐得。经音义曰。增一阿含云。唐徒也。徒空也。徒郎反。
    振给。经音义曰。增一云。振给。古文作辰挋二形同。诸胤反。说文振举也。小雅云。振救也。亦振发也。又经文作赈。诸忍反。小雅赈富也。谓隐赈富有也。赈两通也。东宫切韵曰。郭知玄云。赈给也。释氏云。赈以财济贫乏也。孙愐云。赈给富也。又救也。
    酖酒。经音义云。酖酒字。又^7□^2□耽三形同。徒含反。说文^7□乐也。亦嗜也。广韵曰。酒醴。战国策曰。帝女仪狄作而进禹。亦云。杜康作。元命包曰。酒乳也。子酉反。翻译名义云。摩偷又云窣唎。翻酒。大论酒有三种。一者谷酒。二者果酒。蒲萄阿利吒树果。如是等种种名为果酒。三者药酒。种种药草。合和米面某蔗汁中。能变成酒。汉书。酒者天之美福。所以颐养天下享祀祈福。扶变养疾。大庄严论。佛说身口意三业之恶行。唯酒为根本。复堕恶行中。东宫切韵曰。郭知玄云。酒百药之长。所以宴饮行礼。武玄之云。案战同策云。帝女仪狄。造酒献于禹禹云。后必以酒亡国。遂鞭而去之。薛峋云。酒造也。按造为吉凶之事。麻果云。说文就也。言能就人性之善恶。郊特牲。云酒醴之美玄酒明水之尚贵五味之本也。和名云。食疗经酒（倭名佐介）五谷之花味之至也。能益人亦能损人。名医别录云。酒味苦甘辛大热有毒。主行药热杀百邪恶毒气。
    嗜味。广韵曰。嗜欲也。古文作嗜同。食利反。说文云。美甘也。从羊从大。在六畜主给膳也。美与善同意。又作媺同。无鄙反。
    饮食无度。孔安国注孝经曰。度者其礼法也。左传云。子皮族。饮酒无度也是也。
    肆心。广韵云。肆陈也。恣也。极也。放也。息利反。孔安国注尚书云。纣大为民主。肆行无道事。无可念。言无可听是也。
    荡逸。孔安国注论语曰。荡（徒朗）无所适守也。薛综注文选云。荡动也。说文逸失也。从躇从兔兔谩也。善跳也。夷质反。
    鲁扈。经音义曰。鲁扈。上郎古反。下胡古反。案鲁扈自大也。谓纵横行也。汉书音义云。扈跋也。谓自纵恣也。经中言憍慢。或作贡高是也。义寂述义云。鲁者鲁钝。谓无所识知也。扈谓纵恣自大也。
    抑制。广韵曰。抑按也。于力反。下征制反。禁也。断也。止也。礼学记曰。强而弗抑。郑氏云。抑犹推也。
    无义。大论云。阿陀秦言义。广韵曰。仁义。释名云。义宜也。裁制事物。使合宜。礼经解曰。除去天地之害。谓之义。同表记云。仁者天下之表也。义天下之制也。汉书曰。仁不畏远。义不辞难。师古曰。远近如一。是为仁。不惮艰难。是为义也。论语曰。上好义。则民莫不服。文子曰。治则以义卫身。世乱则以身卫义。尸子曰。十万军无将军。必大乱。夫义万事之将也。国之所以立者义也。人之所以生者亦义也。孔安注孝经云。不义而富贵。于我如浮云尝无润泽。故君子不从。尚书立政曰。三宅无义民。孔曰。三居无义民。大罪宥之四裔。次九州之外。次中国之外。列子曰。桀纣唯重利而轻道。是以亡。人而无义而已。是鸡狗也。颜氏曰。义者不盗之禁也。
    无礼。千字文云。你底此云礼。广韵曰。礼履也。所以事神致福也。释名曰。礼体也。得其事体。古文作礼同。卢启反。左传云。礼上下之纪。天地之经纬也。民所以生也。是以先王尚之。故人能自曲直。以赴礼者。谓之成人。大不亦宜乎。孟子云。恻隐之心。仁之端。辞让之心。礼之端也。孝经曰。安上治民。莫善于礼。孔曰。言礼最其善孝弟之实用也。国无礼。则上下乱而贵贱争。贤者失所。不肖者蒙幸。是故明王之治。崇等礼。以显之。设爵级以休之。班禄赐以劝之。所以政成也。礼记云。凡礼之大体。体天地。法四时。则阴阳顺人情。故谓之礼。言本有法则而生也。又云礼也。犹体也（若人身体）体不备谓之不成人。论语曰。上好礼。则民敢莫不敬。曲礼曰。今人而无。虽能言不亦禽兽之心乎。又云。人有礼则安。无礼则危。故曰。不可学也。夫礼者。自卑而尊人。虽负贩者。必有尊。而况于富贵乎。孝经曰。礼者敬而已。颜氏曰。礼者不邪之禁。
    顾难。广韵曰。顾回视。俗作顾同。古布反。难字那干反。艰也。奴案反患也。又惮也。论语曰。过则勿惮改。郑玄云。惮难也。
    职当。广韵曰。职主也。常也。博雅曰。业也。俗作职同。之翼反。当主也。都郎反（同掌重反）。
    谏晓。广韵曰。谏诤。直言以悟人。古晏反。下罄晶反。慧也。知也。明也。周礼曰。保氏掌谏王恶。郑曰。谏者以礼义正之也。孝经谏争章曰。昔者天子争臣七人注。七人谓三公谓前疑后丞左辅右弼也。凡此七宦。主谏正天子之非也矣。
    六亲。梵语勘文云。啰佗（礼言）此云亲。经音义曰。花严经曰。六亲。汉书以事六亲。应邵曰。六亲者。父母兄弟妻子也。苍颉篇。亲爱也。释名云。亲者衬也。言相隐衬也。显扬大戒论曰。六亲者。谓身上三代。谓父母祖父母曾父母。身下三代。谓男女孙男女。孙男女是六亲也。
    眷属。梵语勘文曰。跛里□罗。此云眷属（胎藏梵号法花随求同之。）广韵曰。眷顾也。亦作眷同。居倦反。属付也。足也。会也。官众也。侪等也。类也。俗作属同。之欲反。东宫切韵云。麻果云。眷亲也。王仁煦云。反顾恋爱也。属亲。下从玄上至高祖。大玄经九属。一为玄孙。二为曾孙。三为孙。四为子。五为身。六为父。八为曾祖。九为高祖（本）案眷属者。施恩惠。使终性命之亲类也。宗密曰。眷属者一切姻戚。通于表裹。
    更生。广韵曰。更代也。偿也。改也。古行反。又古盈反。易也。
    真人。老子述义曰。文子引老子曰。所谓真人性合乎道者也。有而若无。实而若虚。明白太素。无为而复。扑体本抱神。以游天地之根。不视而见。不为而成。感而应。迫而动。其动无形。其静无体。出入无间。役使鬼神。庄子曰。古之真人。不知悦生。不知恶死。其出不诉。其入不距。修然而来而已矣。不忘其所始。不求其所终。是谓真人。经音义曰。维摩经。真人此则罗汉也。或言阿罗诃。经中或言应真。或作应仪。亦云无著果。皆是一也。
    蒙味。经音义曰。摩诃般若波罗蜜经云蒙昧。字体作蒙同。莫公反。易云。蒙昧。幼老谓不我求是也。王弼注周易曰。夫明莫若圣。昧莫若蒙。
    不仁。广韵曰。仁贤也。庄子曰。爱人利物。谓之仁。释名云。仁忍也。好生恶杀。善恶含忍也。如邻反。孟子曰。天子不仁。不保四海。诸侯不仁。不保社稷。卿大夫不仁不保宗庙士庶不仁。不保四体。今恶死凶而乐不仁。是犹恶醉而强酒也。又曰。仁则荣。不仁则辱。今恶辱而居不仁。是犹恶湿居下。孔安国注孝经曰。不耻不仁。不畏不义。为大乱之本。不可不绝是也（仁义第三卷审）。
    不顺。玉篇曰。顺从也。食闰反。左传曰。慈和遍服曰顺。孝经士章曰。以弟事长则顺。孔曰。弟者善事父兄之谓也。顺生于弟。同谏诤章曰。敢问。子从父之命。可谓孝乎。孔曰。夫亲爱礼顺。非违命之谓也（本）今案。顺者从父兄君命之谓也。不顺反之。思而可力。
    侥幸。经音义曰。明度无极经云。侥幸又作憿徼二形同。古尧反。下音幸。俗谓幸为侥幸。非其所当而得之。小雅非分而得。之幸。冀望得也。徼遇幸得也。楚辞愿侥幸以待时。谓规求亲遇也。礼记孔子曰。小人行险以侥幸是也。东宫切韵曰。顾野王案。憿幸犹冀求也。
    长生。千字文云。你伽惹多。此云长生。广韵云。长久也。远也。常也。永也。直良反。又知久反。大也。生长也。易云。天地大德曰生。所庚反。神异经曰。玉桃服之。长生不死。临死服之。尸毕天地不朽。河图曰。玄洲在北海中。去南岸十万里。上有芝生。玄润润水。如蜜。服之长生。十洲记曰。祖洲东海中地方五百里上。有不死草生琼田中草似菰苗。人已死。以草覆之皆活。列子曰。渤海之东有大海。其中有山。一曰岱舆。二曰奠峤。三曰方壶。四曰瀛洲。五曰蓬莱。其台观有金玉。珠玕树皆丛生。实皆有滋味。食之不死。人皆仙圣。一旦夕飞翔来往也（本）盖是对凡质之短促。述偓佺之极长。净土长生异之。可勤以生。
    大命。经音义曰。寿命寿。取一期之名。命取人之生分。但异名耳。东宫切韵曰。释氏云。命性也。武玄之云。禀天而生。皆曰性命。薛峋曰。命有生之类所禀以生。麻果曰。命者穷达之分。生者有形之秀。孙胄云。凡生于天地之间皆曰命。沙门清彻曰。命天常也。陆士衡吊魏文帝文曰。当建安之三八。实大命之所艰。注云。大命谓天命也。尚书曰。天监厥德用集大命。
    不豫。广韵曰。豫备先也。早也。羊洳反。
    窈窕。玉篇曰。窈窕幽间也。上于鸟反。下徒鸟反。东宫切韵曰。陆方言云。窈窕美貌。郭知玄云。窈窕深远貌。又窈窕幽间。又善心曰窈。薜峋云。窈美也。案幽静心则美善也。
    浩浩。东宫切韵曰。释氏云。水浩浩（胡志）大流也。郑玄云。浩犹饶也。尚书尧典云。浩浩滔天。孔安国曰。浩浩盛大。如漫天是也。
    茫茫。经音义曰。茫茫莫荒反。远貌也。茫然目不了也。陆士衡汉高祖功臣颂曰。芒芒（五臣作茫茫）宇宙。上墋下黩。波四海。尘飞五岳。九服徘徊。三灵改卜。翰云。茫茫广远貌。
　　燋然。广韵曰。燋伤火。说文云。所以然持火也。即消反。然助语。又如也。是也。说文。烧也。俗作燃如延反。
    省录。广韵曰。省察也。审也。息井反。录事。职官要录云。总录众事也。力玉反。义寂述义曰。无所省录者。谓于恶事无所省察。于善法无所摄录。
    天道弛张。玉篇曰。弛弓解也。尸纸反。张施弓弦也。陟良反。老子曰。天之道。其犹张弓乎。高者抑之。下者举之。又云道常无名。章句曰。道能阴能阳能张能张能存能亡。故无常名也。
    纠举。经音义云。纠居黝反。纠正也。察也。异貌也。亦摄也。举也。
    纲纪。玉篇云。纲大绳也。古郎反。纪绪丝别名也。又十二年曰纪。居拟反。白虎通。三纲六纪篇曰。三纲者何谓也。谓君臣父子夫妇也。六纪者。谓诸父兄弟族人诸舅师长朋友也。故君为臣纲。夫为妻纲。又云。敬诸父兄。六纪道行。诸舅有义。族人有序。昆弟有亲。师长有尊。朋友有旧。何谓纲纪。纲者张也。纪者理也。大者为纲。小者为纪所以强理上下。整齐人道也。人皆怀五常之性。有亲爱之心。是以纲纪在化。若罗网有纲纪而万目张也。诗曰。亹亹我王纲纪四方。君臣父子夫妇六人也。史记云。禹为人敏。给克勤其德不违。其仁可亲。其言可信。声为律。身为度。称以出。亹亹穆穆。为纲为纪是也。
    茕茕。经音义云。华严经曰。孤茕古文茕^6□二形同。渠营反。无父曰孤。无子曰独。无兄弟曰茕。茕单也。茕茕无所依也。
    忪忪。广韵曰。忪心动貌。职容反。玉篇曰。忪心动不定。惊也。遑遽。麻果曰。忪忪惧貌。
    率化。经音义曰。四分律云。相率。所律反。谓将领行也。仪礼勖率以敬。郑玄曰。率道引之也。东宫切韵曰。化教化也。案教成于上。俗易于下曰化。孔安国孝经注云。上率下以正下。下顺上而不违。故德教成而政令行是也。
    敕命。东宫切韵云。郭知玄曰。敕整也。又君之教令也。武玄之云。敕诫也。孙胄云。敕君父之命也。令命也。法也。
    博爱。广韵曰。博广也。爱怜也。上布各反。下乌代反。孝经曰。先之以博爱。而民莫遗其亲。孔曰。博爱泛爱众也。先垂博爱之教。以示亲也。故民化之。而无有遗忘其亲也。
    欺绐。广韵曰。欺诈也。玉篇云。欺忘也。去其也。绐疑也。欺也。徒恺反。汉书音义云。师古曰。绐诳也。
    宁息。广韵曰。宁安也。奴丁反。息止也。息即反。
    诲喻。玉篇云。诲教示也。喻晓。上呼缋反。下俞句。
    游履。广韵曰。游浮也。斿也。亦作斿。古文作游同。以周反。履践也。幸也。力几反。
    国邑。广韵曰。邑悬邑。周礼云。四井为邑。于汲反。经音义云。周礼云。四井（八家一井）为邑。郑玄云。方二里也。广雅五里为邑。十邑为乡。说文曰。邑国也。从口。先王之制。尊卑有大小。徐锴曰。有宗庙先君之主曰都。无曰邑。邑曰筑。筑曰城。口其城郭也。应执反。
    丘聚。广韵曰。丘聚也。空也。大也。又丘陵。尔雅。非人之为之曰丘。郭璞曰。地自然生。说文作^6□同。去鸠反。经音义云。法华经。聚落。广雅。聚落居也。案聚众也。谓人所聚居也。汉书无燔聚落是也。后汉书曰。王凤陈牧西系长聚。注云。广雅曰。聚居也。自喻反。前书音义曰。小于乡。曰聚也。
    风雨以时。广韵曰。风教也。佚也。告也。声也。河图云。风者天地之使。元命包曰。阴阳怒而为风。方戎反。元命包曰。阴阳和为雨。大戴礼云。天地之气和则雨。说文水从云下也。王矩反。尚书舜典曰。纳于大麓。烈风雷雨不迷。孔曰。阴阳和。风雨时。各以其节。不有迷错愆伏。明舜之德合于天。西京杂记曰。堇仲舒云。太平之时。风不摇条。雨不破块。
    灾厉。广韵曰。天火曰灾。亦作灾。古文作^6□籀文作灾同。祖才反。厉恶。力制反。玉篇云。厉虚也。左传云。厉恶鬼也。
    兵戈。广韵曰。兵戎也。周礼有司兵。掌五兵五盾。世本曰。蚩尤以金作兵器。说文曰。戈平头戟（长六尺六寸）古禾反。东宫切韵云。祝兵军器金刃者曰兵。孙愐云。世本蚩尤制兵。诸侯曰。兵者不祥器。不获已而用之。孙胄云。方言吴杨之间。谓戟为戈。老子云。夫饰兵者。不祥之器。物有恶之。章句曰。祥善也。兵者惊精神。浊和气。不善人之器也。不当修饰也。兵动则有所害。故万物无有不恶之也。杜氏注左传曰。兵动则年荒也。倭名曰。杨雄方言云。戟（几剧反和各保古）或谓之干。或谓之戈。
    礼让。广韵曰。让退让。人样反。东宫切韵曰。郭知玄曰。让推贤之言也。长孙纳言云。孙心也。说文相责让也。王仁煦云。推善于人。孙愐云。推不受也。沙门清彻云。仁也。孝经曰。先之以敬让。而民弗争。孔曰。上为敬。则下不慢。上好让。则下不争。上化下。犹风之靡草。论语云。夫子何哂由也。子曰。为国以礼。其言不让。是故哂之。包氏曰。礼让为国乎。何有（何有者言不难）不能以礼让。为国乎。如礼何（如何礼者言不能用之）。
    谄伪。广韵曰。谄谀。丑琰反。伪假也。欺也。诈也。危睡反。
    弥满。孙兴公天台赋曰。结根弥于华岱。善曰。刘瓛周易义云。弥广。又汉书音义曰。弥满也。
    滉漾。广韵曰。洸漾水貌。上胡广反。下余亮反。经音义云。七佛神咒经云。潢漾胡广反。下养音。潢漾犹浩荡也。经文作洸。音光非也。东宫切韵曰。薜峋云。洸漾水涯际。麻果云。洸漾水满。又洸漾水貌。孙胄云。滉漾大波貌。
    浩汗。广韵曰。浩汗大水貌。上胡老反。下胡安反。木玄虚海赋曰。^6□^6□浩汗。翰曰。^6□^6□浩汗。广大貌。
    疑惑。东宫切韵曰。郭知玄云。疑心不了也。孙愐曰。猜也。又犹豫不决之貌。释氏云。惑迷乱也。孙胄云。疑也。论语曰。四十而不惑。孔安国曰。不疑惑也。
    宫室。广韵曰。白虎通曰。黄帝作宫室。以避寒暑。宫之言中世本曰。禹作宫。紧戎反。室房也。易曰。上古穴居野处。后圣人以宫室。释名云。室实也。人物实满其中。周书曰。黄帝作宫室。吕氏春秋曰。高元作。初栗反。尔雅云。宫谓之室。室谓之宫。郭璞曰。皆所以通古今异语。明同实而两名。
    张设。玉篇曰。张（陟良）施弓弦也设（尸热）置也。陈也。
    床帐。玉篇云。床身所安也。俗作床同。仕良反。倭名曰。游仙窟云。六尺象牙床（扬氏汉语抄云。牙床久礼度古）风俗通云。灵帝好胡服。京师皆作胡床（世间和名阿久良）释名曰。帐（猪亮反。此间音长。今案帐属有几。所出未详）张也。旅于床上也。小帐曰斗（俗云斗帐云屏风帐）形如覆斗也。
    供给。广韵曰。供奉也。具也。设也。给也。进也。九容居用二反。给供给。居立反。游仙窟曰。供给。说曰。太天末津利毛乃。
    床蓐。东宫切韵曰。瞢宪云。蓐厚也。案谓所卧蓐也。今亦作褥。武玄曰。衣也。草也。沙门清彻曰。蓐席也。倭名曰。茵（音因和名之止^6□）又以虎豹皮为之。唐韵曰。褥（而蜀反。与蓐同。俗音迩反。今案毛席也。俗以祢皮等为之）毡褥也。野王曰。毡（诸延反。和名贺毛）毛席。捻毛为席也。
    刑罚。广韵曰。刑法也。礼曰。刑者^6□也。^6□者成也。一成而不可变。故君子尽心为焉。户灵反。罚罪也。房越反。经音义曰。说文罪之小者曰罚。罚亦折伏也。论语曰。齐以刑。民免而无耻。马融曰。齐整以刑罚也。周礼曰。以刑罚禁虣。而去盗。郑玄曰。刑罚宪徇朴也。白虎通曰。设刑罚者。明有所惧也。孔安国注尚书云。刑罚所以惩过。非杀人。欲使恶人极于病苦莫敢犯。
    佛语弥勒其有得闻欢喜踊跃乃至一念当知此人为得大利即是具足无上功德。经音义曰。阿毗达磨顺正理论云。梅怛丽药此云慈。即旧云慈氏者。慈有二因缘。一值慈佛发心。二初慈心三昧。因以为名焉。言弥勒。或云梅低梨。并讹也。又云。瑜伽师地论曰。波罗延。波罗延西域邑落名也。阿氏多弥勒字。或作阿嗜多。此云无胜。谓人无能胜也。旧音阿逸多。讹也。名义集云。弥勒。西域记曰。梅咀丽耶。唐云慈氏。即姓也。旧曰弥勒。讹也。什曰。姓也。阿逸多字也。南天竺婆罗门子。净名疏云。有言从姓立名。今谓非姓。恐是名也。何者弥勒此翻慈氏。过去有王。名昙摩流支。慈育国人。国人自尔至今。常名慈氏。姓阿逸多。此云无能胜。有言阿逸多是名。既不亲见正文。未可定执。观下生经曰。时修梵摩。即与子立字。名曰弥勒诸经要集弥勒缘曰。弥勒来时经云。佛言弥勒佛未出时。阎浮刹内地山树草木皆焦尽。于今阎浮刹地。周匝六十万里。弥勒出时阎浮刹地。东西长四十万里。南北广三十二万里。地生五果。四海之内无山陵溪谷。地平如砥。树木长大。人少三毒。民多聚落。城名氾罗那夷。有一婆罗门。名^7□凡。当为弥勒作父。母名摩诃越题。弥勒当为作子。相好具足。身长十六丈。生堕成地。目彻观万里内。头中日光照。四千里。弥勒得道为佛时。于龙华树下坐。高三十里。亦四十里。用四月八日明星出时得道（大成经华枝如龙头。故名龙花树。亦有别传云。子从龙宫出。故名龙华树也）西域记云。婆罗□斯。国初转法轮鹿野伽蓝不远。有窣堵波。是梅咀丽耶（唐言慈即姓也。旧曰弥勒。讹略也）菩萨受成佛记处。昔者如来在王舍城鹫峰山。告苾刍。当来之世。此赡部洲。土地平正。人寿八万岁。有婆罗门子慈氏者。身真金色。光明照朗。当舍家成正觉。广为众生三会说法。其济度者。皆遗法。植福众生也。智度论曰。人寿八万四千岁。身长八十丈。弥勒佛身长百六十尺。佛面二十四尺。圆光十里。是时众生闻弥勒出世。无量人从佛出家。佛在大众中初说法时。九十九亿人得阿罗汉道。六通具足。第二会。九十六亿人得阿罗汉道。第三会。九十三亿人得阿罗汉道。自是以后度无数人（本）盖闻弥勒菩萨者。现在为补处。受记□于鹿苑之边。当来为导师。宣妙法于龙华之下。释迦遗法弟子。讵诚不尊崇。矧于遇为得大利之教。听无上功德之法者哉。故萃之览者。无谓其赘也。
    特留。广韵曰。特独也。留住也。说文作留。上徒得反。下力求反。
    芬芬。广韵曰。芬芬府文反。诗笺曰。苾苾芬芬然香是也。

净土三部经音义集卷第二
净土三部经音义集卷第三

                  沙门信瑞纂

　　　　　　　　
　　　　　　　　
　　　　　　　　

观无量寿经

    观。新华严音义曰。毗钵舍那。此云种种观察。谓正慧决择云也。经音义云。观古丸古玩二反。说文观谛观也。释名。观望也。杜预注左传曰。观示也。
    太子。梵语勘文曰。太子梵云^6□哦啰惹（双对）尚书曰。皇天上帝改厥元子。兹大国殷之命。孔安国曰。皇天改其太子。此大国殷之命。言纣虽为天所太子。无道犹改之。言不可不慎（本）案不论嫡子庶子继嗣太祚。可为天下。皆云太子。所谓为天所太子故也。
    阿阇世。名义集云。阿阇世。此云未生怨。妙乐云。母怀之日。已有恶心于瓶沙王。未生已恶。故因为名。或呼婆罗留支。此云无指。妙乐云。初生相者云凶。王令升楼扑之不死。但损一指。故为名也。内人将护。呼为善见。
    调达。名义集云。提婆达多亦名调达。亦名提婆达兜。法苑云。本起经提婆达多。齐云天热以其生时人天等众心皆惊热。无性摄论云。唐云天授亦云天与。谓从天乞得故。入大乘论。问。彼提婆达多世世为佛怨。云何而言是大菩萨。答。若是怨者。云何而得世世相值。如二人行东西。各去步步转远。岂得为伴。又云。是宾伽罗菩萨。
    频婆娑罗。经音义云。频毗娑罗诣佛供养经云。频毗此译云颜色。娑罗此云端正。或云萍沙王或言频婆娑罗。此云色像殊妙。其义一也。又云。四分律云。瓶沙王此云讹也。正言频婆娑罗。此云形牢。是摩诃陀国王。
    幽闭。广韵曰。幽深也。隐也。于虬反。麻果云。幽刑名也。说文云。闭阖门也。字亦作闭同。博计反。
    群臣。广韵曰。群辈也。亦作群同。渠云反。郑玄曰。群众也。孔安国曰。群诸也。广韵曰。臣伏也。又男子贱称也。周礼曰。王南向。群臣西面。郑玄曰。群臣卿大夫士也。尚书说命曰。群臣咸谏于王是也。
    夫人。新花严音义云。夫人者案梵本云第脾。此翻女夫。案郑玄注礼云。诸侯之妃曰夫人。玉篇云。呼妇人为夫人者。亦所以崇敬之称也。又夫男子美称。妇因夫以成人。名夫人。西域呼王妃为第脾。呼男又为第婆也。
    韦提希。灵芝义疏云。韦提希此翻思惟先受此名。即为今日请观之谶。
    澡浴。经音义云。法华经澡浴。上祖老反。说文澡洒手也。浴洒身也。
    酥蜜。梵语勘文云。伽里多。此云酥（双对）摩头此云蜜（梵语翻）倭名曰。陶隐居曰。酥（音与苏同。俗音曾）牛羊乳所成也。陶隐居曰。酥出外国亦从益州来。本是牛羊乳所为之。乳成酪。酪成酥。酥成醍醐。醍醐色黄白。作饼甚甘。唐本曰。有牛酥有羊酥。牛酥胜羊酥日华子曰。牛酥凉益心肺止渴嗽。润毛发。除肺痿心热并吐血。孟说曰。酥主胸中热。补五藏利肠胃。倭名曰。说文云。蜜（音蜜此间云美知）甘饴也。野王案蜂采百华。酝酿处成也。山海经曰。平逢山有神如人二首。名曰侨虫。是长螫虫。寔惟蜜之庐。郭璞注云。娇为螫虫之长。庐蜂所舍。蜜亦蜂名。神农本草曰。密味甘。平除和百药。名医别录曰。蜜明日。延年神仙。
    和□。广韵曰。面糗也。□（上同）尺沼反。糗音去久反。干饭屑也。礼注云。糗捣熬谷也。经音义曰。十诵律云□糒秘反。说文。□干饭也。一曰熬大豆与米者也。和名云。食疗经曰大豆□（尺沼反。亦面同和名末米豆木）。勿与一岁已上十岁已下小儿食之气壅而死。
    蒲桃。经音义曰。法华经蒲桃。博物志曰。张骞使西域。还得安石榴蒲桃胡桃是也。广雅。蒲陶有白黑黄。桃萄二形随作无定体。倭名曰。本草云。紫葛（和名永比贺豆良）文选蜀都赋。蒲萄乱溃（萄音陶。汉语钞蒲萄衣比贺豆良乃美）梁四公记曰。帝问然公。群物之异。对曰。蒲桃者。皮薄味美。无半者。皮厚味苦大观本草曰蒲萄味甘。平无毒。主筋骨湿痹。益气倍力。强志。令人肥健。耐饥。忍风寒。久食轻身。不老。延年。可作酒。逐水利小便。生陇西五原^6□煌山谷。陶隐居曰。魏国使人多赍来。状如五味子。而甘美可作酒云。用其藤汁殊美好。此国人多肥健耐寒。盖食斯乎。图经曰。萄生陇西五原^6□煌山谷。今河东及近京州郡皆有之。苗作藤蔓而极长大。盛者一二本。绵被山谷间。花极细。而黄白色。其实有紫白二色。而形之圆锐。亦二种。又有无核者。皆七月九月熟。取其汁。可以酿酒。谨按史记云。大宛以葡萄为酒。富人藏酒至万余斛。久者十数岁不败。张骞使西域。得其种而还。种之中国始有。盖此果之最珍者。
    浆。倭名曰。四时食制经云。春宜食浆水甘水（浆音即良反。和名豆久利美豆。俗云迩于毛比。）名医别录曰。浆水味甘酸。无毒。调中。强力。止渴。消宿食。去睡。理藏府粟米新白华者佳。
    漱口。经音义云。涅槃经漱口。所溜反。说文漱荡口。
    亲友。经音义曰。法华经亲友。下久。说文友同志也。广雅友亲也。礼记僚反称其悌执友称其仁。郑玄云。僚友同宦也。执友同志也。
    鹰隼。名义集云。嘶那夜此云鹰。尔雅云。鹰隼丑其飞也翚（音晖）鼓翅翚翚然疾。经音义云。隼又作鹑祝鸠也。郑玄注周礼曰。猛鸟鹰隼之属。倭名曰。辨色立成角鹰（和名久万多贺。今案角者毛角之义也）。蒋鲂切韵云。鸷（音四。和名太贺）鹰鸡总名也。日本纪私记云俱知（两字急读屈百济俗号鹰曰屈也。）斐务齐切韵曰。鹘（音骨和名波夜布佐）鹰属也。隼（音笋和名同上）鸷鸟也。一名祝鸠。
    和悦。广韵云。和顺也。谐也。悦喜乐也。
    存妊。广韵云。存在也。察也。恤间。徂尊反。在居也。存也。昨宰作代二反（重训如字）。
    禁制。广韵云。禁制也。谨也。止也。居荫反。制断也。止也。征例反（重训如字）。
    幻惑。广韵曰。幻化。胡辨反。说文曰。幻相诈惑也。下胡国反。迷惑也。苑师云。幻谓相欺。眩以乱人目也。郭璞注尔雅云。幻惑欺诳人者也。孔安国尚书注。相欺诳幻惑是也。
    咒术。经音义曰祝。说文作詶。之授反。詶诅也。今皆作咒。释名云。祝属也。以善恶之辞相嘱着也。术法也。亦道也。
    利剑。千字文云。朅倪此云剑。广韵曰。居欠反。释名曰。剑捡也。所以防捡非也。倭名曰。四色字苑云。似刀而两刃曰。剑（举欠反。今案僧家所持是也）吴淑剑赋曰。自葛卢发金。□尤造始。注曰。管子云。玉起于禺氏山。金起于汝汉。珠起于赤野。此宝相去各七千里。上有丹砂。下有黄金。上有磁石。下有铜金。葛卢山发而出。蚩尤所以为剑铠。雍孤山发而出金。□尤取以为戟。
    月光。未详。
    聪明。玉篇曰。聪明也。又作聪同。青公反。明察。靡兵反。尚书曰。文武聪明齐圣小大之臣。咸怀忠良。孔云。聪明祝听远。
    耆婆。名义集云。耆婆或云耆域。或名时缚迦。此云能活。又云故活。影坚王之子。善见庶兄。奈女处生。出胎即持针个药囊。其母恶之。即以白衣裹之。弃于巷中。时无畏王乘车遥见乃问之。有人答云。此小儿也。又问。死。活耶。答。故活。敕人乳而养之。后还其母。四分律云。耆婆初诣得叉罗国。姓阿提梨。字宾迦罗。而学医道。经十七年。其师即便以一笼器。及掘草之具。令其于得叉尸罗国面一由旬。求觅诸草。有不是药者将来。耆婆如教。即于国内面一由旬。周竟求觅。所见草木尽皆分别。无有草木非是药者。师言。汝今可去。医道已成。我若死后次即有汝。耆婆经曰。耆婆童子。于货柴人所大柴束中。见有一木光明彻照。名为药王。倚病人身。照见身中一切诸病。
    毗陀论经。经音义曰。杂阿毗昙心论云。毗陀或言韦陀。皆讹也。应言鞞陀。此云分也。亦云知也。四名者。一名阿由。此命。谓医方诸事。二名夜殊。谓祭祀也。三名娑磨。此云等。谓国仪卜相音乐战法诸事。四名阿闼婆拏谓咒术也。此四名是梵天所说。若是梵种年满七岁。就师学之学成即成国师。为人主处敬。梵天孙毗耶婆仙人。又作八鞞陀。西域记云。其婆罗门答四吠陀论（旧云比陀。讹也）。一曰寿。谓养生缮性。二曰祠。谓亨祭祈祷。三曰平。谓礼仪占卜兵法军陈。四曰术。谓异能伎数禁咒医方。师必博究。精微贯穷玄奥。示之大义。导以微言。提撕善诱。雕朽励薄。若乃识量通敏。志怀逋逸则拘絷反关。业成后已。年方三十志立。学成既居禄位先酬师德。寄归传云。所尊典语有四薛陀书。可十万颂。薛陀是明解义。先云围陀者讹也。咸悉口相传授。而不书之于纸叶。每有聪明婆罗门。诵此十万颂。
    无道。孝经曰。昔者天子。有争臣七人。虽亡道。弗失天下。孔安国曰。无道者不修先王之至德要道。不失天下。言从谏也。（注开宗明义章云。先王先圣王也。至德者孝德也。孝者生于敬。敬者寡。而悦者众。故谓要道也。）尚书武成曰。商王受无道。孔曰无道德也（礼记云。道德仁义非礼不成。正义曰。道者通物之名。德者得理之称。仁是施恩及物。义是裁断合宜。言人欲行四事。不用礼。无由得成。道德为万事之本。仁义为群行之大。故举此四者为用礼之主。）
    弑逆。梵语勘文云。逆梵云设睹（干字文）诫诃舍。噜（礼言）广韵曰。弑大逆。亦作杀同。更反。逆乱也。宜戟反。经音义云。弑尸至反。左传自虐其君曰弑。周易云。臣杀君。子杀父。非一朝一夕。其所由来渐也。释名云。下杀上曰弑。弑伺也。伺间而后得其便也。论语子曰。杀父与君。不从也。孔安国曰。虽随其主。亦不与为大逆也。东宫切韵曰。郭知玄云。逆犯也。释氏云。不顺。韩知十云。逆咈戾。武玄之云。叛也。薛峋云。劫拒也。孙愐云。乱也。成实论云。破僧。恶心出佛身血。杀阿罗汉。杀父母。以不识恩养故。名为逆。此逆罪。但人道中能起非余道中。以人有别知故。
    刹利种。经音义曰。杂阿毗昙心论云。刹利应言刹帝利。译云土田主也。谓王族贵种是也。灵芝义疏云。西竺四姓摄。一切姓。刹婆罗门二为尊贵。毗舍首陀二为下贱。刹帝即王者姓。
    旃陀罗。经音义曰。放光般若经云。旃陀罗或云旃茶罗。此云严炽。谓屠杀者种类之名也。一云主人。狱卒也。案西域记云。其人若行。则摇铃自标。或柱破头之竹。若不然。即与其罪也。
    惊怖。广韵曰。举卿反。惧也。说文曰。马骇也。怖惶惧也。普故反。
    惶惧。广韵曰。惶惧也。恐也。遽也。胡光反。惧怖也。其遇反。
    不为。广韵曰。为助也。于伪反。论语曰。冉有云。夫子为卫君乎。孔安国曰。为犹助也。灵芝义疏云。不为我者。求救之词。为犹助也。
    内宦。左传宿有妃嫱嫔御焉。杜预云。妃嫱贵者。嫔御贱者。皆内宦。
    憔悴。广韵曰。瘦也。又忧愁也。上昨焦反。下秦醉反。经音义云。法华经。憔悴。三苍作憔悴。广雅。憔悴愁患忧也。尔雅悴病也。东宫切韵曰。陆法言云。憔悴毁损。薛峋云。憔悴忧愁之容。祝尚丘云。憔悴容貌衰恶。孙愐云。憔悴有所忧也。
    悲泣。东宫切韵云。陆法言曰。悲府眉反。郭知玄云。悲痛泣也。麻果云。哀伤也。孙愐云。叹也。今案。毛诗。无使我心伤悲是也。释氏云。泣无声而泪。武玄之云。悲也。薛峋云。眼出涕。王仁煦云。悲泪。孙胄云。说文无声出泪曰泣。去急反。
    号泣。经音义曰。号胡刀反。尔雅号呼也。大呼也。释名云。以其善恶名之也。号又哭也。字从号虎。尚书大禹谟曰。帝初耕于历山往田日号泣于旻天于父母。孔曰。号泣于旻天及父母。克己自责不责于人也。
    忧恼。广韵云。忧愁也。于求反。恼懊恼也。奴皓反。东宫切韵曰。忧戚也。愁也。孙愐云。恼恨也。又乱也。释氏云。恼懊恼。有所恨痛也。孙胄曰。韵略云。懊恼心悲内结也。
    阎浮提。经音义曰。起世经阎浮提或名剡浮洲。或言胆浮洲。阎浮者。从树为名提者略也。应言提鞞波。此言洲。新华严音义云。正云胆胆部。树名也。提此云洲。谓香山上。阿耨达池南。有一大树。名为胆部。其叶上开下狭。此南洲似彼故为名。大论云。如阎浮提者。阎浮树名。其林茂盛。此树于林中最大。提名为洲。此洲上有此树林。林中有河。底有金沙。名为阎浮檀金。以阎浮树故。名为阎浮洲。有五百小洲。围绕。通名阎浮提。
    五体投地。灵芝义疏云。头及四肢为五体。五处皆圆。亦名五轮。着地礼之重也。广韵云。投托也。弃也。合也。说文投擿也。度候反。
    忏悔。广韵曰。自陈悔也。楚览反。悔改也。呼对反。东宫切韵曰。释氏云。西域云忏悔。此发露。谢罪。麻果云。内典有自陈犯状悔过也。孙胄云。韵略自陈罪也。新华严音义云。忏谓忏摩。此云忍请。谓请前人。忍受我悔罪也灵芝义疏云。梵云忏摩。此翻悔往。今言忏悔。花梵并举。有云。忏断后。悔是耻前。净影义疏云。忏断胡语。此云悔过。胡汉并举。故云忏悔。
    自在天宫。经音义云。道行般若经。波那和提天。新道行经云自在天也。放光般若经云波罗尼蜜天。或云婆舍跋提天。此云他化自在天。名义集云。婆舍跋提。或波罗尼蜜。大论云。秦言他化自在。此天夺他所化。而自娱乐故。言他化自在。亦名化应声天。别行疏云。是欲界顶天。假他所化。以成己乐。即魔王也。
    微笑。唐韵云。微细也。小也。无非反。笑欣也。喜也。俗作笑同。私妙反。
    阿那含。名义集云。阿那含此云不来。金刚疏云。是人欲界中死。生色无色界。于彼漏尽。不复来生。大论名阿那伽弥。阿那名不。伽弥名来。四教义云。翻云不还。新花严音义云。阿那含此云不还。谓断欲界九品惑尽。从此上生色界。更不还来受生欲界故。名不还也。
    孝养。经音义云。尔雅善父母为孝。谥法曰。慈爱不忘劳曰孝。从命不违曰孝。曲礼曰。凡为人子者。冬温而夏凉。昏定而晨看。故州闾乡党称其孝也。礼记曰。公明仪问孝。曾子曰。孝有三。大孝尊亲。其次弗辱。其下能养身也者。父母之遗体也。行父母之遗体。敢不敬乎。居家不庄非孝也。事君不忠非孝也。准官不敬非孝也。朋友不信非孝也。战陈无勇非孝也。五者不遂（遂犹成也）灾及于亲。敢不敬乎。曾子曰。夫孝置之而塞于天地。传之而横乎四海。施诸后世而无朝夕。推而放（犹至）诸东海而准。推而放诸北海而准（无朝夕。常无辍时也）诗云。自东自西。自南自北。无思不服。此之谓也。论语。子曰。三年无改父道。可谓孝（郑玄曰。孝子在丧哀戚思慕。无所改其父之道。非心之所忍为也。）子又云。父母之年不可不知。一则以喜。一则以惧（孔安国云。见其寿考则喜。见其老衰则惧也。）孝经曰。身体发肤受父母。弗敢毁伤。孝乳也。立身行道。扬名后世。以显父母。孝之终也。尸子曰。孝子一夕五起看其亲衣之厚薄。枕之高卑。东宫切韵曰。曹宪云。养供也。案供奉于尊者曰养。麻果云。供养字从羊食。广雅云。养乐也。孙愐云。以食饮饲之曰养。古文^6□作同。余两余亮二反。孔安国注尚书云。农功既毕。始牵车牛载其所有。求易所无。远行贾卖。用其所得珍异孝养其父母是也。
    父。千字文云。比多此云父。广韵曰。说文云。父矩也。家长率教者也。扶雨反。白虎通云。父矩也。以法度教子也。周易云。有天地。然后有万物。有万物。后有男女。有男女。然后有夫妇。有夫妇。然后有父子。有父子。而后有君臣。有君臣。而后礼仪有所错。倭名曰。尔雅云。父为考（和名知知。日本私记贺曾）。杨氏汉语钞云阿耶（和名同上）。
    母。千字文曰。摩多此云母。东宫切韵曰。陆法言云。母莫厚反。韩知十曰。母牧也。能牧养子。薛峋云。万物类能生。皆曰母。老子有名万物母。孙愐云。母救也。道之生曰母。死曰妣。苍颉篇。其中有两点者。象妇人乳形倭名曰。尔雅云。母为妣（卑履反。又去声。和名波波。日本纪私记云。母以路波。）舍人生曰。生曰。生称父母。死称考妣。郭璞曰。公羊传云。惠公者。隐公之考也。仲子者。桓公之母也。明非死生之异称矣。杨氏汉语抄云阿娘（音如羊反和名同上）。名义集曰。邬（安石）波弟铄。此云父母。杨子曰。父母子之天地与。无天何以生。无地何以形。摭花云。天悬象。地载形。父受气。母化成。诗曰。哀哀父母。生我劬劳。无父何怙。无母何恃。出则衔恤。入则靡至。父兮生我。母兮鞠我。抚我育我长我。畜我顾我。出入复我。欲报恩。昊天罔极。梵网经。孝顺父母师僧僧三宝。
    奉事。孝经曰。人生以孝道化民。则民一心奉其上。又曰。诗云。夙夜匪懈事一人是也。
    师长。千字文曰。舍婆多此云师。梵语勘文云。而曳瑟吒（普贤赞）此云长。广韵曰。师范也。众也。亦官名大戴礼曰。昔者周成王。在襁褓中。大公为太师。长太也。知丈反。又直张反周礼曰。师氏。郑玄云。师教人以道者之称也。论语云。温故知新。可以为师。孝经曰。以弟事长则顺。孔曰。弟者善事父兄之谓也。周礼云。教三行。一曰孝行亲父母。二曰友行。以尊贤良。三曰顺行。以事师长是也。
    烦恼。法华文句曰。烦恼者即九十八使流·扼·缠·盖等。逼恼行人。烦恼是能润。漏业所润。秘藏诠注曰。百法论说。烦恼有二十六烦者扰也。恼者乱也。扰乱有情。恒处生灭。
    凡夫。名义集曰。波罗隋言毛道。谓行心不定。犹如轻毛随风东西。魏金刚曰毛道凡夫。应法师云。梵缚罗。此云毛。婆罗此云愚。梵音相近。译人致谬。正言婆罗必栗托仡那。此翻愚异生愚痴闇冥无有智慧。但起我见。不主无漏。亦名婴愚凡夫。凡夫义译也。广雅凡轻也。谓轻微之称也。梵言婆罗必利他伽阇那。此云小儿别生。以痴如小儿。不同圣生也。
    羸劣。广韵曰。羸瘦也。力为反。劣弱也。鄙也。少也。力辍反。
    生盲。东宫切韵曰。陆法言云。盲武庚反。无目。释氏盲无眸子。孙愐云。目清视无光。孙胄云。韵略云。盲目不见物也。倭名云。唐韵云。盲（音亡。和名米之比。）目无眸子也（目童子也）灵芝义疏云。胎中失目谓之生盲。
    悬鼓。梵语勘文曰。鼓梵言陛里（双对集）倭名云。蔡邕独断云。鼓（公户反和各都都美）黄帝臣岐伯所造也。毛诗云。有瞽瞽在周庭。应田悬鼓传曰。瞽乐官也。应小鞞鼓也。田大鼓也。悬鼓周鼓也。礼记曰。夏后氏足鼓。段楹鼓。周悬鼓。注云足为四足。楹为柱贯其中。上出也。悬悬之簨^6□。簨^6□所以悬钟磬者也。横云簨。□之以鳞之属。植曰^6□。饬之以羸属羽属。又云。庙堂之下悬鼓在西。应在东。注曰。礼乐之器。尊西也。小鼓谓之应本。案悬鼓在西。暮日喻彼。太得便宜。学者可思。
    日想。千字文云。僧惹拏此云想。东宫切韵云。陆法言云。想息两。郭知玄云。思想也。韩知十云。想像也。麻果云。淮南子云。想而无形者。不能思于心。孙??云。想存思也。郑玄云。杂气有似可形想者也。
    作想。广韵曰。作为也。起也。行也。役也。始也。生也。则落反。又则逻藏路二反。
    成已。千字文云。你涩半曩。此云成。广韵云。成毕也。就也。平也。善也。是征反。又祝尚丘云。成毕竟也（本）今案。作始起行。生专想意也。成作观想毕。正谐真理。谓也。然作作作为之作。成作成毕之成。已下诸观效之。勿混乱矣。
    金刚。名义集云。跛折罗亦云斫迦罗。大论云。越阇。新云缚左罗。西域记云。代罗阇此云金刚。起居注曰。晋武帝十三年。^6□煌有人献金刚宝。生于金中色如紫石英。状如荞麦。百练不消。可以切玉如泥。什师云。如有方寸金刚。数十里内石壁之表。所有形色悉于是现。大经曰。如金刚宝置之日中色则不定。金刚三昧亦复如是。若在大众。色则不定。大论云。金刚宝者。帝释所执。与修罗战。碎落阎浮。萨遮尼干子经云。帝释金刚宝能灭阿修罗。智碎烦恼山。能坏变如是。无常经云。金刚智杵碎邪山。永断无始相缠缚。
    八楞。东宫切韵曰。楞卢登反。四方木也。案物之有隅角也。说文作棱。文选西都赋曰。上觚棱而栖金爵。注曰。汉书音义应劭云。觚八觚。有隅者也。音孤说文棱柧也。柧与觚同之。经音义云。棱力增反。说文云。棱柧也。柧音孤。通俗文木四方为陵。八棱为柧也。倭名云。唐韵云棱柧（孤棱一音。和名曾波乃岐。）木也。又四方木也。灵芝义疏云。幢体八面八楞。其状如塔。
    杂厕间错。广韵云。杂匝也。集也。说文五彩相合也。徂合反。厕圊也。释名曰。厕杂也。言人杂厕其上也。又间也。次也。初吏反。古苋反。厕也。瘳也。代也。隔也。又音平声。错杂色也。说文云。金涂也。仓各反。
    分齐。广韵云。分赋也。施也。说文别也。府文反。齐整也。中也。庄也。好也。等也。徂奚反（本）案分齐犹别整也。
    星月。千字文曰。梵云哆啰迦。此云星。广韵曰。说文云。万物之精。上为列星。准南子曰。日月之淫气精者。为星辰也。说文云。作星同。桑经反。五行大义曰。史记云。星金之散精。殒为石。春秋云。星者阴精。金亦阴也。又曰。说文云。星者万物之精为日。日分为星。故其字日下生。三五历曰。星元气之英。俱舍颂疏云。星最小者唯一俱卢舍。其最大者十六踰缮那。经律异相云。星宿城郭。天神之舍也。以水精为城。七宝为宫。悬在空中。大风持之。犹如浮云尝随日运行。为眼所见。大者七百里。中者五百里。小者百二十里。宫室园池如四王。寿命亦尔（出楼炭经第六及长阿含）。
    八种清风。千字文曰。梵云□庾。此云风。天台疏曰。八种清风者。彼处实无时节。若寄此八。谓除上下。余四方四维。故云八。亦可用对八卦也。显要记云。八者更加四维也。对八卦者。八卦名出此方。亦可借用定彼八方。八卦谓东震。西兑。南离。北坎。东北艮。东南巽。西北干。西南坤。正观记云。八风者。淮南子云。东北曰炎风。东方云条风。东南云景风。南方云。巨风。西南云凉风。西方云飂（音流）风。西北云丽风。北方云寒风。说文云。风八风也。东方曰明庶风。东南曰清明风。南方曰景风。西南云凉风。西方云阊阖风。西北方曰不周风。北方曰广莫风。东北曰融风。风动虫生故。虫八日而化。从虫凡声。方戎反（案白虎通。有八风篇。其名多分同。其义甚委细。恐繁不载之。
    粗见。广韵曰。粗粗也。略也。徂古反。
    释迦毗楞伽摩尼宝。灵芝义疏云。释迦毗楞伽。此云能圣。摩尼亦云离垢。亦云如意。法聪记云。宝炬陀罗尼经云。毗楞伽宝纯金色。住梵宫。菩萨生兜率已。善根力故。此宝自然生箧中。能降魔消毒。大方广宝箧经曰。佛言文殊师利。如毗楞迦摩尼宝珠。在帝释颈。悉遍普照三十三天。以珠力故。一切处有悉照见。
    有百种画。梵语勘文云。只怛啰此云画也（礼言）广韵曰。画挂也。古卖反。以五色挂物象也。俗作画同。胡卦胡麦二反。论语。子曰。绘事后素。注绘画文也。凡绘画者。先布众色。然后以素分其间。以成其文（本）案俗绘名曰后素。元起自焉。
    施火轮。俱舍论。然圣有时。暂迷乱故。率尔于境欲贪现前。如于火轮昼夜又迷乱。法花文句云。如旋火轮。观其本无（云云）。
    宛转。成英注庄子曰。宛转变化。文选灵光殿赋曰。蟠螭宛转而承楣。翰曰。宛转落貌。游仙窟曰。宛转。注网缪之称也。
    如帝释瓶。灵芝义疏云。帝释瓶。谓帝释殿前有瓶。莫测其量。以叶量果。其大可知。正观记曰。大论十五云。有人贫乏常供养天。天愍此人现身。问云。汝求何事。答曰。欲求富贵。天与一器。名曰德瓶。而语之曰。所须之物。皆此出等。今以果相状如此。瓶未测大小。以叶度之。亦可见矣。
    如意珠玉。新花严音义云。摩尼此云增长。谓有此宝处。必增其威德。旧翻为如意等。逐义译也。名义集云。摩尼或云踰摩。应法师云。正云末尼。即珠之总名也。此云。离垢。此宝光净不为垢秽。所染。或加梵字。显其净也。又翻增长。有此宝处。增长威德。大品云。如摩尼宝。若在水中。随作一色。以青物裹。水色即青。若黄赤白红缥物裹。随作黄赤白红缥色。又大品云。阿难问。憍尸迦。是摩尼宝。为天上宝。为是阎浮提宝。释提桓因言。天上宝。阎浮提人亦有是宝。但功德相少不具足。大论云。有人言。此宝珠从龙王脑中出。人得之毒不能害。入火不烧。辅行云。亦云如意。似如唐梵不同。大论华严云如意。摩尼。似如并列二名若法花云摩尼珠等。似体别。大庄严论曰。有摩尼珠。大如膝盖。大论曰。如意状如芥粟。又如意珠出自佛舍利。若法没尽时。诸舍利皆变为如意珠。观经指如意为摩尼。天台云。摩尼者如意也。
    十四支。章移反。左传正义曰。人之身体。头为元首。四支为末。故为四支。谓手足也（本）案支肢体字。即枝末义也。
    团圆。广韵曰。团圆也。圆与圜同。圜天体也。天圜地方也。上度官反。下王权反。
    流注。广韵曰。注灌也。之戎反。
    住立。广韵曰。住止也。立位也。东宫切韵曰。曹宪云。住立也。案立倚不行。郭玄云。停止不止也。
    脉。广韵曰。说文云。脉血理之分邪行体者。经典作脉。释名云。脉幕也。幕络一体也。莫获反。
    甄叔迦宝。经音义曰。译云赤色宝。字林已仙反。或曰旃叔。或云坚叔迦。案西域传曰。有坚叔迦树。其花赤色形大如手。此宝色似此花。因以为名焉。
    梵摩尼宝。摩尼义如前明。灵芝义疏云。梵翻净。名义集云。或摩尼上加梵字。显其净也（本）案梵摩尼。即净摩尼珠也。
    宝幔。经音义曰。明度无极经云。帷幔下莫旦反。字林在旁曰帷。在上曰幕。说文幔幕也。倭名曰。广韵（莫半反。俗名如字。但本朝或班幔读万太良万久。）帷幔也。
    八十随形好。新花严经如来随好光明品云随好音义云。好呼告反。合众生爱乐故。又音呼高。资严大相益殊胜。
    多陀阿伽度。经音义曰。放光般若经云。怛萨阿竭（又一说伽）阿罗诃三耶三佛。大品经作多他阿伽度阿罗诃三藐三佛陀。同一名也。此则十号中三号也。但犹梵音轻重耳。多陀阿伽度。此云如来。阿罗诃此云应供。三藐三佛。此正遍知也。
    凫。倭名曰。尔雅注云。鸭（音甲）野名曰凫（音扶）家曰鹜（音木）杨氏汉语抄云。凫鹥（和名贺毛下鸟嵇反）。
    雁。名义集曰。僧（斯^6□）娑。或亘娑。唐云雁。礼记。季秋之月鸿雁来倭名曰。毛诗鸿雁篇注云。大曰鸿。小曰雁（洪岸二音和名贺利）。
    鸳鸯。名义集曰。斫迦逻婆。此云鸳鸯。匹鸟也（匹偶也配也合也二也）止则相耦。飞则相双。倭名云崔豹。古今注云。鸳鸯（宛婴二音。和名乎子。扬氏汉语钞云汉鸟鹜音汉敕。）雌雄未尝相离。人得其一。则一思而死。故名匹鸟也。
    妄想。广韵曰。妄虚也。又乱也。诬也。巫放也。东宫切韵曰。郭知玄云。妄言不信也。释氏云。虚谬言也。韩知十云。诈也。说文乱也。王煦云。虚说。孙愐云。诳也（居况反）杜氏注左传云。妄不法也。
    粗想。广韵云。粗疏也。大也。物不精也（本）亦作粗同（仓胡反）。
    阎浮檀金。经音义曰。大菩萨藏经云。瞻部捺陀金。或作剡浮那他金。旧云阎浮檀金。名一也。但瞻部树半临陆地。半临海中此海水底有金也。而水极深。然金色彻出水上。若转轮圣王出世。诸夜叉等神。取此金将来博易故。人间有之。若着闇中。闇色则灭。那他此云江。亦海也。新译花严音义云。具正云染部捺陀。此是西域河名。其河近阎浮捺陀树。其金出彼河中。此则因树以立称。金由河以得名。或曰。阎浮果汁点物成金。因流入河染石成此阎浮檀金。其色赤黄。兼带此焰气也。起世经云。诸比丘。此阎浮提有一大树。名曰阎浮。其木纵广七由旬。乃至枝叶覆五十由旬。而彼树下有阎浮檀金聚。高二十由旬。以金从于阎浮树下出生。是故名为阎浮檀金。因此得名。
    耶由他。新花严音义云。阿庾多。庾俞主反。阿庾多者。当此方一兆之名也。又那由阿。或曰那庾多。当此方一亿之名也。
    恒河沙。经音义云。大菩萨藏经云。殑伽。渠陵反。旧云恒河。此河从无热恼池东面象口而流出。入东海也。其沙至细。与水同流。以手掬水。满手中。急把于沙。还随水出。经中多此喻也。
    由旬。经音义云。放光般若经云俞旬。又作由旬。或作由延。又作踰阇那。皆讹也。正云踰缮那。此译云。合也应也。计合应尔许度量。同此方驿逻（郎佐反。巡也游兵也）也。案五百弓为一拘卢舍。八拘卢舍为一踰缮那。即此方三十里也。言古者圣王一日所行之里数也。又云。彼踰缮那亦有大小。或八拘卢舍。或四拘卢舍。一拘卢舍谓大牛鸣音。其声五里。昔来皆取八拘卢舍那。四十里也。新花严音义云。由旬梵言。具云踰缮那。此云和合。谓以多俱卢舍和合成故。案佛本行集经第十二云。微尘成一窗牖尘。七窗牖尘成一兔毛头尘。七兔毛尘成一羊毛头尘。七羊成一牛毛头尘。七牛毛成一虮。七虮成一虱。七虱成一芥子。七芥子成一麦。七大麦成一指节。七指节成半尺。二尺成一肘。四肘成一弓。五弓成一枝。二十枝名一息。八十息名俱卢舍。八俱卢舍成一由旬。准此方尺量。二里余八十步当一俱卢舍。计一由旬。合有一十七里余。二百八十步或曰一由旬。如此方一驿地也。灵芝义疏云。由旬亦云由延。亦云踰缮那。西竺驿亭之里。经律所出远近不定。诸家多取四十里为准。
    五须弥山。千字文云。钵缚多此云山。经音义云。海龙王经云。安明山即须弥山也。亦言修迷楼山。正云苏弥卢山。此译云好光。亦云妙高山也。名义集云。苏迷卢。西域记云。唐云妙高。旧曰须弥又曰须弥楼。皆讹。四生合成。在大海中。据金轮上。日月之所回泊。诸天之所游舍。七山七海环峙环列。四各有一色。东黄金。南琉璃。西白银。北颇梨。随其面同山色。毗昙俱舍云。妙高七宝所成故名妙。出七金山故名高。俱舍颂。妙高顶八万。三十三天居四角。有四峰。金刚手所住。中宫名善现。周万踰缮那。高一半金成。杂饰地柔暖。中有殊胜殿。周千踰缮那。外四苑庄严。众车粗杂喜。妙地居四方。相去各二千。东北圆生树。西南善法堂。疏云妙高山王。四宝为体。谓如次四面北东南西。金银次琉璃颇胝迦宝。随宝威德。色显于空。故赡部洲空。似吠琉璃色。灵芝义疏云。一须高三百三十六万里。纵广亦尔。五须弥共一千六百八十万里。
    四大海水。千字文云。三母捺罗此云海。名义集云。娑竭罗。或娑伽罗。此云碱海。书曰。江海朝宗于海。庄子曰。溟海者天地。淮南子曰。海不让水。积以成其大。孙卿子曰。不积细流。无以成海。老子曰。江海所以能为百谷王者。其善下也。潮有朝夕之期。故吴都有朝夕之池。说文曰。海天池也。以百川者也。从水每声。臣锴案。庄子曰。溟海者天池也。吼乃反。倭名云。四声字苑云。海（音改和名字美。）百川所归也。日本纪私记曰。溟渤（冥孛二音。于保岐宇美。）沧溟（沧音苍。阿乎宇奈波良。）俱舍颂曰。山间有八海。前七名为内。最初广八万。四边各三倍。余六半半狭。第八名为外。三洛叉二万二千踰缮那。疏云。妙高为初。轮围为后。中间八海。前七名为内。七中皆具八功德水。一甘。二冷。三暖。四轻。五清净。六不臭。七饮时不损喉。八饮已不伤肠。如是七海。初广八万。约双山内边周量。于其四面数各三倍。谓各或二亿四万踰缮那。其余六海半半狭。谓第二海量。广四万。乃至第七量广。一行二百五十。此等不说周围量者。以烦多故第八名外。碱水盈满。量广三亿二万二千。灵芝义疏云。一大海八万四千由旬。四大海共三十三万六千由旬。
    摄取。东宫切韵曰。韩知十云。摄引持也。薛峋又乃牒反。安也。左传曰。摄饮。杜预云。摄持也。广韵云。摄兼也。录也。书涉反。取收也。受也。七庾反。
    观世音。经音义曰。观音授记经云。观世音。梵云阿婆卢吉低舍婆罗。此译云观世自在。旧云观世音。或云光世音。并讹也。又寻天竺多罗叶本。皆云舍婆罗。则译为自在。雪山已来经本。皆云娑婆罗。则译为音。当以舍婆两音相近遂致讹失也。
    肉髻。经音义曰。摩诃般若婆罗蜜经。肉髻古帝反。梵言嗢瑟尼沙。此云髻。即无上依经云郁尼沙。顶骨起自然成髻是也（案义未详）梵语勘文云。嗢瑟尼沙。诸文多云顶不空大佛顶。或云顶髻。如怛他^8□睹瑟尼沙云如来顶髻也。或直云髻。缚曰卢瑟尼沙云金刚髻也。私案之。诸人顶及髻。各有别名。今嗢瑟尼沙。是佛顶髻名也。不通余人。但顶与髻间有不审。三十二相中。或云乌瑟腻沙无见相。或云顶上肉髻无能见者。当知乌瑟尼沙者。是肉髻名也。余人无肉髻故。若顶若髻不立此名欤。从如来肉髻中出化佛。从化佛顶出光明。所说名大佛顶（出本经）当知云佛顶者。佛肉髻也。肉髻即顶故云顶或云顶髻。或云肉髻欤。释迦等佛。出家形故无髻。只有螺髻。然云肉髻者。顶上高隆。形似髻故云尔欤。世人囟会置一赤珠。云肉髻珠云严肉髻之珠。又百相经三十二相终云。顶肉髻成。八十种好初云一者肉髻高显无能见顶（文）大般若云。世尊顶相高显周圆。如来陀那亦犹天盖（文）当知佛顶上是内髻。又南兵大师。被摩顶普贤。所摩之处。自然隐起有如肉髻（云云）大师顶上少似佛顶。当知乌瑟尼沙者。佛顶上高隆。如髻云顶。亦云顶髻。即肉髻。佛顶印作此形也。乌沙相连。有郁音。是上义。即云顶欤。唵字。不空译云。是如来无见顶相义（文）乌瑟尼沙云无见顶故欤。如来顶印。以奉安顶上。以此云乌瑟尼沙。真言书中。说佛顶佛眼佛舌佛牙等本尊印相相好。未说肉髻。定知肉髻即是顶相也。义释说如来顶印。云髻相无去来相（文）当知如来相即髻也。说大日云。发髻以为冠（本）发髻为冠。顶髻非发。即肉髻也。观佛三昧经八云。令佛顶上肉髻之中一一毛孔。涌出琉璃光（文）定知肉髻非一螺也。此经以肉髻即为无见顶相（云云）疏十六云。莲上作佛顶印。其印如佛顶髻形。令顶高隆（文）。
    印文。悉昙字记云。印文^6□。注云。是室利字。西域为印也。
    按引。东宫切韵曰。陆法言曰。接即叶反。持也。合也。薛峋云。续也。麻果云。支也。孙愐云。捧也。承也。郭知玄云。引羊晋反。牵也。释氏云。进也。麻果云。发也。杜预注左传。引导也。
    金刚摩尼华。未详。
    大势至。名义集曰。摩诃那钵。此云大势至。思益经云。我投足之处（投侧角反握也）震动三千大千世界及魔宫殿。故名大势至。观无量寿经云。以智慧光。普照一切。令离三涂。得无上力。是故号此菩萨。名大势至。
    三涂。经音义曰。贤劫经。三涂又作途述二形同。达胡反。言三涂者。俗书春秋有三途危险之处。借此名为涂。犹道。非谓涂炭之义。若依梵本。云阿波那伽低。此云恶趣。不名恶道。道是因义。由履而行。趣果名已到之趣。不名恶道。
    宝瓶。名义集云。军迟此云瓶。西域记云。捃稚迦即澡瓶也。玉篇云。瓶汲器。又罂总名也。正作瓶同。薄并反。
    佛刹。新华严音义曰。佛刹。刹具正云纥差怛罗。此曰土田。差音初界反。经音义曰。花严经切刹。又作擦同音察。梵言差多罗。此译云土田。经中或言国。或云土者。同其义也。或作刹土者。存二音也。即刹帝利名守田主者。亦是也。案刹书无此字。即刹字略。^3□音初一反。浮图名刹者。讹也。应言刺瑟胝。刺音力割切。此译云竿。人以柱代之。名为刹柱。以安佛骨。义同土田。故名刹也。以彼西国塔竿头安舍利故。
    侧塞。广韵曰。侧傍也。阻力反。塞满也。窒也。苏则反。又先代反。边塞也。
    胞胎。经音义曰。智度论云胞胎。补交反。说文。儿生裹衣者胞也。汉书云。同胞之徒。如淳曰。同胞亲兄弟也。
    读诵。东宫切韵曰。释氏云。读目对文。而口唱也。郭知玄云。诵去本闇述也。孙愐云。对文曰读背文曰诵。
    勇猛。案广韵云。勇骁也。余陇反。猛武也。莫幸反（本）言骁武者。慔然不抱慵弱心也。
    须臾。名义集曰。摩□罗。毗昙翻为须臾。一日一夜共有此须臾。僧祇云。二十罗预名一须臾。新华严音义云。玉篇云。须臾俄顷之间也。俱舍论云。百二十刹那为一怛刹量。六十怛刹那为一腊缚。三十腊缚为一须臾。三十须臾为一昼夜也。礼记曰。君子云礼乐不可斯臾去身。郑玄曰。斯臾犹须臾。
    法子。孔安国注孝经曰。子者男子之通称也（本）今案。归佛法男子也。
    如一念顷。名义集曰。刹那。楞伽云。刹那时不住名为刹那。俱舍云。壮士弹指顷六十五刹那。仁王云。一念中有九十刹那。一刹那经九百生灭。毗昙翻为一念。日藏云。我今复说刹那之数。一千六百刹那名一迦罗。六十迦罗名摸呼律多。三十摸呼律多为一日夜。俱舍曰。时之极少名刹那。时之极长名为劫。通明极少。凡有三种。俱舍颂曰。极微字刹那。色名时极少。释曰。分折诸色至一极微为色极少。分折诸名及时至一字一刹那。为名极少时极少。往生论注曰。百一生灭名一刹那。六十刹那名为一念时节。
    经宿。玉篇曰。玉篇曰。宿夜止也。住也。舍也。思六反。又思宙反。星宿。左传云。一宿为舍。毛诗云。有客宿宿。有客信信。注云。一宿曰宿。再宿曰信（本）今案。野径之行客。山路之游子。昼投步。夜止宿。经宿经夜。乃是一夜。
    威仪。左传曰。引之表仪。注引导也。表仪犹威仪也。孝经曰。容止可观进退可度。孔安国云。容止威仪也。尚书云。夫人夫人自乱于威仪。孔曰。夫人夫人自治正于威仪。有威可畏。有仪可象。然后足以帅人是也。
    熏修。东宫切韵曰。熏许云反。说文火烟上出（私案文选寻烟染芬熏息犹芳。）修熏也。息流反。九品往生义云。如沉檀等熏衣时。香气遍人之所爱敬。戒善亦尔。有暂时戒德熏身。佛之所爱故。
    须陀洹。新花严音义曰。须陀洹正云窣路陀阿钵囊。言窣路陀者。此云入也。阿钵囊者。此云流也。谓适断见惑舍异生性。初获圣性。入圣流。故名入流也。
    仁慈。经音义云。维摩经。仁者而亲反。周礼六德。一曰仁。郑玄曰。爱人及物曰仁。上下相亲曰仁。释名云。仁者忍也。好生恶杀。善恶含忍者也。论语曰。颜渊问仁。子曰。克己复礼。为仁。左传云。诗云。恤民为德。正直为正。正曲为直。参和为仁。杜预曰。德正直三者备。乃称仁也。礼记曰。温良者仁之本也。敬慎者仁之地也。宽裕者仁之作也。歌乐者仁之和也。分散者仁之施。东宫切韵曰。郭知玄云。仁不恶于人。释氏云。仁忍也。爱人及物曰仁。好生恶杀曰仁。仁忍也。善恶含忍也。武玄之云。仁义礼智信。谓之五常。仁主东方木。仁为角声。麻果云。谥法贵贤亲亲曰仁。曹宪云。慈爱也。案慈爱下。孝者下所以事上。礼记。父慈子孝是也。老子曰。我有三宝。持而保之。一曰慈。二曰俭。三曰不敢为天下先。注云。慈爱百姓若赤子也。以慈仁故。能勇于忠孝。夫慈仁者。百姓亲附。并心一意。止观云。束于十善。即是五戒。深知五常五行。义亦似五戒。仁慈（六兢愍也怜也）矜养。不害于他。不杀戒也。
    善知识。礼记子曰。君子能好其正。小人毒其正。郑玄曰。正当为匹。字之误也。匹谓知识朋友也。新华严音义曰。善知识者。是戒师。传尚书云。周官三公三孤。言三公者。谓太师太传太保。师谓天子所师法。传相天子。保谓保安天子于德义。此三公之仕佐王。论道经纬国事。和理阴阳。有德行者。乃堪之也。三孤。谓少师少传少保。孤特也。言卑于三公。尊于六卿特置少三人也。今案。所喻虽举师传。义通于保。谓求道者。得善友益己。犹天子之有三公三孤佐弼之也。
    壮士。玉篇曰。壮健也。阻亮反。士事也。事几反（尚书注云。士事也。典政事也）倭名云。日本纪私记云。壮士（和名多计岐比度）汉语钞云壮士（和名阿良之古）。
    屈伸。广韵曰。屈曲。伸舒。上区勿反。下失人反东宫切韵曰。郭知玄云。屈不伸也。释氏云。屈折伏也。曲也。今案。周易尺蠖之屈。以求伸。顾野王案。伸不屈之称也。
    惭愧。名义集云。地底迦此云有愧。涅槃经（南十七十六丁）云。诸佛世尊。常说是言。有二白法能救众生。一惭二愧。惭者自不作罪。愧者不教他作。惭者内自羞耻。愧者发露向人。杂阿含经云。世间若无有惭愧二法。者。违越清净道。向生老病死。阿毗达磨论云。惭者。谓于诸过恶。自羞为体。愧者于恶羞他为体。涅槃经。智者有二。一者不造诸恶。二者作已忏悔。愚者亦二。一作罪。二覆藏（本）今案孔安国注尚书曰。惭愧于仁人贤士是也。
    南无。经音义曰。法华经。南无或作南谟。或言那摸。皆以归礼译之。言和南。讹也。正言烦淡。或言槃淡。此云礼也。或言归命。译人义安命字。新花严音义云。南无亦云萳忙。此曰敬礼。萳奴感反。名义集云。南无或那谟或南摩。此翻归命要律仪翻恭敬。善见论翻归命觉。或翻信从。法华经疏云。南无大有义。或言度我。我可施众生。若佛答诸佛。度我义不便。五戒经称惊怖。惊怖正可施佛也。生死险难。实可惊怖愚人。广韵曰。愚憃。说文愚戆。从心禺。禺母猴属。兽愚者。虞俱反。郑玄注周礼曰。憃愚。生而痴。騃童昏者也。五行大义曰。愚人嚚闇无知菽夌不辨谓之愚人。孔子曰。其智可及。其愚不可及者。以其禀昏浊气而生。非学所得也。亦曰庸人。孔子曰。不存始终之规。口不吐训格之言。又不择贤以诧身。不力行以自定。见小闇大。而不知所务从。物如流而不知所执。此庸人也。
    安慰。广韵曰。慰安慰也。于胃反。毛诗言。吉甫作颂。穆如清风。仲山甫永怀。以慰其心。笺云。以慰安其心也。又云。有子七人。莫慰母心。传云。慰安也。
    不遑。经音义曰。大菩萨藏经云不遑。又作惶同。胡光反。广雅惶暇也。言无闲暇也。
    侍女。广韵曰。侍近从也。承也。时吏反（本）案侍者。近夫人。承命从事之群女也。
    霍然。经音义曰。正法华经。霍然。呼郭反。案霍然倏忽急疾之貌也。
    廓然。经音十（三丁表）云。大论廓然口郭切。广雅廓空也。方言张小使大谓之廓。尔雅廓大。孙炎曰。廓张之大也。
    分陀利华。经音义曰。放光般若经。分陀利又作芬。此译云白莲华也。又大菩萨藏经作奔茶利。义同前。新花严音义云。芬陀利此云白莲华。亦曰百叶花是也。
    道场。梵语勘文曰。菩提曼拏□此翻道场。广韵云。场祭神通处也。又治谷地也。直良反。净影义疏。场犹处也。得道之处。名曰道场。如治麦之处名为麦场。新译花严音义曰。菩提场中。菩提者此云觉也。场汉书音义曰。筑土而高曰坛。除地平曰场。斯皆神祇游止也。西域记云。菩提树垣正中。有金刚座。昔贤劫初成。与大地俱起。据三千世界之中。下极金轮。上侵地际。金刚所成。周百余步。贤劫千佛坐之。而入金刚定。故云金刚座焉。证圣道所。亦曰道场。大地震动。独无倾摇。
    佛告阿难汝好持是语持是语者即是持无量寿佛名。法华文句（一。一。五十三）曰。正法念经明三阿难。阿难陀此云欢喜。持小乘藏。阿难跋陀此云欢喜贤。受持杂藏。阿难婆伽此云欢喜海。持佛藏。阿含经有典藏阿难。持菩萨藏。盖指一人具于四德。传持四法门。其义自显释闻者。阿难佛得道夜生。侍佛二十余年。法轮。我尔时不见。如是展转闻。当知不悉闻也。旧解云。阿难得佛觉三昧力。自能闻。报恩经。阿难求四愿。所未闻经。愿佛重说。又云佛口密为说也。胎经云。佛从金棺出金臂。重为阿难现入胎之相。诸经皆闻。况余处说耶。此文阿难得记即忆本愿。持先佛法。皆如今也。此因缘释也。若约教者欢喜阿难。面如净满月。眼若青莲华。亲承佛旨。如仰貌器。传以化人。如泻异瓶。此传闻闻法也。欢喜贤。住学地。得空无相愿。眼耳鼻舌诸根不漏。传持闻不闻法也。典藏阿难。多所含受。如大云持雨。此传持不闻闻法也。阿难海。是多闻士。自然能解了是常与无常。若知如来常不说法。是名菩萨具足多闻。佛法大海水流入阿难心。此传持不闻不闻法也。今经。是海阿难持不闻不闻妙法也。又（二·一·三十四）云。阿难此云欢喜。或无染。净饭王冀太子为金轮霸其宗社。忽弃国损王。忧恼殆绝。魔来诳之。汝子已死。王哭云。阿夷语。既虚。瑞相无验。复有天。汝子成佛。王疑求决。须臾信报。昨夜大动。太子成佛。王大欢喜。白饭王奏云。生儿。举国欣欣。因名欢喜（乃至）中阿含云。四众若闻阿难所说。若多若少。无不欢喜。欲发问时。先为謦咳。大众皆欢喜。阿难四月八日。佛成道日生。侍佛得二十五年。推此今年五十五。阿难年二十五。佛时求侍五百请为。如前说。众劝阿难。阿难随顺五百皆欢喜（乃至）中阿含第七云。阿难侍佛二十五年。所闻八十千犍度。皆诵不遗。不重问一句。念力欢喜（乃至）增一云。知时明物。处至无疑。所忆不忘。多闻广达。堪任奉持。阿难第一。约教者。欢喜阿难三藏也。贤阿难通也。典藏阿难别也。海阿难圆也。涅槃经云。善男子。阿难比丘具足八法。能具足持十二部经。何等为八。一者信根坚固。二者其心质直。三者身无病苦。四者常劝精进。五者具足念心。六者心无憍慢。七者成就定意。八者具足从闻生智。阿难如是具足八法。是故我称阿难比丘。为多闻藏。又云。文殊师利。阿难比丘。是吾之弟。给事我来二十余年。所可闻法具足受持。喻如泻水置一器。般泥洹经云。佛告比丘。阿难比丘有四种德。其四众之阿难所。从问经戒。阿难为具广陈宣之。四辈弟子靡不欣择。斯谓第一德。复有四辈弟子。不解经奥。至阿难所。启质所疑。阿难释经无不开解。闻者不厌。斯谓第二德。四辈高德睹阿难侍佛左侧。无不吟咏。斯谓第三德。佛所说经言无多少。阿难所闻皆识。讽诵宣授四辈。一无增减。是谓第四德（本）。
    粤信瑞闻付属之微言。思流通之大益。钦仰不轻。归依惟重。故广集。莫痛繁（矣）。

净土三部经音义集卷第三
净土三部经音义集卷第四

                沙门信瑞纂

　　　　　　



阿弥陀经

    舍卫国。经音义曰。金刚般若经舍卫国。十二游经云无物不有国。或言舍婆提城。或言舍罗婆悉帝夜城。并讹也。正言室罗伐国。此译云闻者城。法镜经云闻物国。善见律云舍卫。是人名。昔人居住此地。往古有王。见此地好。故乞立为国。以此人名号舍卫国。一名多有国。诸国珍奇皆归此国也。霅川新疏云。舍卫者。正言室利罗筏悉底。讹言舍卫。新翻丰德。谓丰四事。一财物。二欲尘。三多闻。四解说。旧翻闻物。厥意大同。此是中印度北桥萨罗国都城名。为简南萨罗国故。以城名而为国号。
    祇树。经音义云。金刚般若经。祇树或言只陀。或云祇洹。皆讹也。应言逝多。此译云胜氏。即憍萨罗国波斯匿王之子也。波那此云林。正言饭那。以树代之耳。霅川新疏云。祇树者。梵云祇洹。亦云只陀。正云逝多。此翻战胜。波斯匿王太子也。生时与外国战胜。是故以人而命其树。法镜经云为胜氏树。
    给孤独。经音义曰。金刚般若经给孤独。应言阿那他。此云无亲。旧人义译为孤独。宾茶写耶此云团与。旧人义译为给。犹是须达多之别名。此云善与。故得给孤独名也。旧言阿那邠抵。恶言阿蓝。讹略。磨者园也。新华严音义云。须达多此云善给施无依怙者。旧译给孤独者是也。
    大阿罗汉。新花严音义云。阿罗。案梵语中。此名舍。摄多义。依大婆娑论第九十四中。四义译。一者应供。二者杀贼。三者不生。四者远恶。依唯识论中。三义译。一已永害烦贼故。二应受世间妙供养故。三永不复处分段生死故。依成实论中一释。谓断恶惑尽故。名阿罗汉。旧翻之为无生。谓三界惑尽。更无三界生故也。
    众所知识。孤山疏云。众所知识者叹德也。闻名钦德曰知。睹形敬奉曰识。行宗记云。德业为人所知。容仪为人所识。
    长老。东宫切韵曰。释氏云。长张两反。大也。增也。薛峋云。又张丈反。进也。尊也。百物所成谓之长。祝尚丘云。长大师也。孙胄云。左传。教诲不倦曰长。仪礼献众宾之长。郑玄曰。长其老者也。郑玄注周礼曰。老尊称也。闻持记云。德重故。长腊高故老。南山业疏云。长老乃大故。经中长老舍利弗贤者阿难等。律中不定。今略释之。行解具故。名为大德。年腊高远。名为长老。如俗中云长老之言。善见云。大为大德。小为长老。孔安注孝经曰。事父母。接兄弟。和亲戚。睦宗族。敬长老。信朋友是也。
    弟子。名义集云。室洒旧翻弟子。新云所教。南山曰。学在我后名弟。解从师生名子。天台。师有匠成之能。学者具资禀之德。资则舍父从师。敬如父。师之谦让。处资如弟。故夫子云。回也处余如父。余也处回如弟。律曰。和尚于弟子当生儿想。弟子于和尚当生父想。司马彪曰。从弟子谓门弟子。老子曰。善人不善人之师也。不善人善人之资也。南山云。佛法增益广大。实由师资相摄。互相敦遇。财法两济。日益业深行久德固。皆赖此矣。比真教陵迟。慧风掩扇。俗怀侮慢。道出非法。并由师无率诱之心。资缺奉行之志。二彼相舍妄流鄙境。欲令道光。焉可得乎。
    释提桓因。经音义曰。道行般若经。因抵直尸反。或言因提梨。或言因陀罗。正翻名天主。以帝代之。故经中亦称天王。或称天帝释者。并位与名也。新花严音义云。释提桓勘此中梵本。之与第一卷说不殊。古人谬置桓字。深成罪过也。智论问曰。先言释提字提桓因。是天主。今佛何以不言释。乃命言憍尸迦。答曰。昔摩伽陀国中有婆罗门。名摩伽。姓憍尸迦。有福德大智慧。智友三十三人共修福德。命终皆生须弥山顶第二天上。摩伽婆罗门。为天主。三十二人为辅臣。以此三十三人故。名为三十三天。唤其本姓。故言憍尸迦。或言天主。或言千眼等。大人唤之。故称其姓。
    栏楯。经音义曰。华严经栏楯又作阑同。寒反。下食允反。说文栏槛也。通俗文栏槛谓之楯。王逸注楚辞云。纵曰槛。横曰楯。楯间子曰棂（俗用连用子讹之）。
    阶道。广韵曰。阶级也。说文阶陛。释名曰。阶梯也。如梯之等差也。古谐反。玉篇云。阶登堂道也。
    楼阁。东宫切韵曰。郭知玄云。楼橹。城上屋。麻果云。楼正楼。通重屋也。尔雅云。四方高曰台。狭而修曰楼。孙愐云。楼阁也。颛顼所造重屋也。倭名曰。考声字苑云。今谓台上构屋曰楼（音娄。辨色立成云太贺度能）。野王案阁（音各。今案。俗谓朱雀门为重阁是也）重门复道也。
    颇梨。经音义曰。涅槃经颇梨。力私反。又作梨。力奚反。西国宝名也。梵言塞颇胝迦。亦言颇胝。此云水玉。或云白珠。大论云。此宝出岩窟中。千年冰化为颇梨珠。案西域暑热无冰。仍多饶此宝。非冰所化也。但石之类耳。胝音竹尸反。苑法师云。颇梨正云窣堵致迦。其形少似此方水精。然有赤有白也。灵芝义疏云。颇梨亦云。颇梨迦。此翻水玉。或云水精。
    赤珠。名义集曰。钵摩罗伽。大论此云赤光珠。佛地论云。赤虫所出。或珠体名为赤珠。智论云。真珠出鱼腹中蛇脑中。汉书云。珠中阴精。随月盈虚。
    车轮。千字文曰。车梵云。舍迦吒。轮云斫讫啰。广韵曰。古史考曰。黄帝作车。引重致远。少昊时加牛。禹时奚仲加马。周公作指南车。尺遮反。又音居。东宫切韵曰。武玄之云。淮南子云。古者见转蓬为车。薛峋云。黄帝造舟车。故号轩辕氏。世本云。奚仲造车。谓广制度。麻果云。车舆之总名。易曰。神农没。黄帝氏作服牛乘马。言奚仲作者非也。奚仲夏时车政。益有加。孙愐云。车乘也。畜驾之。孙胄云。释名古者。车声（音车）如居云行所以居人也。今曰车车舍也。行者所处。若居舍也。籀文作戟。今案山海经奚仲生吉光。吉光始以木为车也。世本云。奚仲作车。宋忠云。夏禹时也。黄帝时已有造车驾。此后言作者。为车政也。老子曰。三十辐共一毂。注云。古者车三十辐。法月数。共一毂者。毂中有孔。故众辐共凑之。案此间大车不过数尺。彼国莲华甚以广大。其义见于灵芝义疏。
    天乐。经音义曰。法华经作乐。五角反。世本云。黄帝世。伶伦作乐。五声八音。总名乐也。礼记。比音而乐之。及于戚羽毛。谓之乐。郑玄曰。八音克谐谓之乐。礼记曰。乐者音之所由生也。乐者天地之和也。乐者由天作。礼以地制（言法天地之也）乐者敦和率神从天。又曰。乐者乐也。君子乐得其道。小人乐得其欲。孝经曰。移风易俗。莫善于乐。孔曰。乐五声之主。荡涤人之心。使和易专一。由中情出者也。故其闻之者。虽不识音。犹屏息静听。深思远虑。其知音则修宫商。而变节随角征。以改操。是以古之教民。莫不以乐。以为无尚之故也。周礼注。有六乐。云门（黄帝乐）大咸（尧乐）大韶（舜乐）大夏（禹乐）大頀（汤药）大武（武王之乐）也。庄子曰。与人和者。谓之人乐。与天和者。谓之天乐。象曰。天乐适则人乐足矣。
    曼陀罗华。新花严音义曰。曼陀罗此云悦意华。又云杂色华。亦曰柔软声。亦云天妙华。霅川新疏云。曼陀罗华古翻白花。大般若名适意。正法华谓之意花。智论云。天妙花者名曼陀罗花。又有五色曼陀花。大宝广宝箧经云。如曼陀罗华无风之时。香气普遍满一由旬。如曼陀花有臭香者。一切病愈无诸苦患。
    清旦。广韵曰。释名云。清青也。去浊远秽。色如青也。又静也。澄也。洁也。七情反。说文云。旦明也。从日见一上。一地也。徐锴曰。日出于地。兜散反。涅槃经。晨朝。音义云。晨尔仁反。尔雅晨早也。释名云。晨伸。言其清旦日光复伸见也（本）今案。清旦晨朝也。问云。于十二时。晨朝正当何时乎。答云。孙愐云。晨寅时也。说文云。晨早昧爽。徐锴云。昧爽为寅。难云。吕向注文选曰。晨谓日出时也（释名同之）。而世人寅时不见日光。相违如何。会云。应邵汉官仪云。太山东南名云日观。鸡鸣时见日。玄中记云。东南有桃都山。上有大树名曰桃都。枝相去三十里上有天鸡。日初出照此木。天鸡即鸣。天下之鸡皆随之鸣（云云）日出旸谷照桃枝时。神鸡见旭日光芒初发音声。天下凡鸡随之咸鸣。鸡鸣者丑时。丑终日光虽初发。瞳胧未照曀。至于寅初其光甚清明。世人虽知暗。神鸡见告昼。此乃晨朝也。徐锴云。凡自夜半子以后为昼。六壬枢机经云。寅为旦。戌为暮。世俗以寅时。为昼之证是也。
    衣□。经音义曰。衣□孤得反。谓衣噤或作襟。霅川新疏云。旧云衣襟真谛云。外国盛花器也。
    饭食。千字文云。薄多阿贺罗此云饭食。广韵曰。周书云。黄帝始炊谷为饭。又作饼饼二形同。符万反。大戴礼云。食谷者。智慧而巧。古史考云。古者茹毛饮血。燧人钻火。而人如裹肉而燔之曰炮。及神农时。人方食谷。加米于烧石之上。而食之。及黄帝。始有釜甑。火食道成矣。新花严音义曰。饭食扶晚反。说文云。饭食也。谓食饭。饭盖吃之异名尔。
    经行。寄归传经行小病章曰。五天之地。道俗多作经行。直云直来只遵一路。随时适性。勿居闲处。一即瘥病。二能销食。隅中日映即行时也。或出寺长行。或于廊下徐行。若不为之身多病苦。遂令脚肿肚肿臂疼^8□疼。但有疾饮不销。并是端居所致。必若能行此事。实可资身长道。故鹫山觉树之下。鹿苑王城之内。及余圣迹皆有世遵经行之基耳。阔可二肘长十四五肘。高二肘余。叠砖作之。上乃石灰素作莲花开势。高可二寸。阔才一尺有十四五。表圣足迹。两头基上安小制底。量与人齐。或可内设尊容。为释迦立像。若其右绕佛殿旋游制底。别为生福。本欲虔恭。经行乃是销散之义。意在养身疗病。旧云行道。或云经行。则二事总包。无分泾渭。遂使调适之事。久阙东川。经云观树经行。亲在金刚座侧。但见真迹。未睹圆基耳。四分律云。经行有益好堪远行。能思惟。病消。食饭得定久住。
    之鸟。千字文云。慱乞史抳。此云鸟。广韵曰。说文云。鸟长尾禽总名也。都了反。倭名。尔雅云。二足而羽曰禽（音瑟和名与鸟同）一说飞曰鸟。走曰兽。总谓之禽（训与兽同）毛诗注云。鸟之雄雌（熊斯二音。和名上乎度利。下米度利）不别者。以翼和之。右掩左雄。左掩右雌。阴阳相下之义也。
    白鹄。经音义曰。涅槃经。白鹤今作傕同。何各反。今注云。鹤千岁则变苍。又千岁则变黑。所谓玄鹤是也。经文作鹤。胡哭反。案广志云。鹄形似鹤色苍黄也。霅川新疏云。白鹄旧云。鹳水鸟也。夜半水泣。咸其生气。则益喜而鸣。其声高亮。闻八九里。东宫切韵曰。郭知玄云。鸿鹄似鹙色苍。释氏云。鳱鹄鸟似鹊。鹄一名射的。又似凤白色。又似鹤苍黄色。孙愐云。鹄鹤属也。孙愐云。韩诗外传云。鸿鹄一举千里。楚辞曰。黄鹄之一举知山川之纡曲。再举知天地之圆方。倭名云。野王云。鹄（古笃反。汉语钞古布日本纪私记久久比）大鸟也。
    孔雀。名义集。摩由逻此云孔雀。繂（子对反彩也）羽而翱翔。霅川新疏云。孔雀生于西方。周书曰。成王时有献此土。异物志云。南方有孔雀。大如鸡尾长于身。手拍则舞。文选吴都赋曰。孔雀綷（祖会）羽而翱翔。刘曰。孔雀尾长六七尺。绿色有华彩。向云。孔雀以五色羽翰。倭名云。兼名苑注云。孔雀（俗音宫法）毛端圆一寸者。谓之珠毛。文如画。此鸟或以音响相接。或以见雄则有子。
    鹦鹉。名义集曰。臊陀或叔迦婆嘻。此云鹦鹉。说文能言鸟也。霅川新疏曰。鹦字作鹉。山海经云。黄山及数历之山有鸟焉。其壮如鸮。赤啄。人舌能言。名鹦鹉。郭璞曰。鹦鹉舌似小儿舌。有五色者。亦有纯白。东宫切韵曰。郭知玄云。鹦鹉能言。有三色异。释氏云。鹦鹉丹紫翠毛羽。出陇西。麻果云。鹦鹉有三种。青一种。白一种。五色一种。交州已南诸国尽有之。白及色者其性尤慧解。隋开皇十八年。林邑国有献白色者。时以为异。是岁贡士试赋。孙愐云。鹦鹉人禽。今案礼记鹦鹉能言。不离飞鸟。倭名云。山海经曰。青羽喙。能言。名曰鹦鹉。郭璞曰。今之鹦鹉也。脚指前后各有两者也。
    舍利。名义集云。舍利此云春莺。黄鹂也。诗曰。出自幽谷迁于乔木。又翻鹙鹭。七由反。玉篇曰。水鸟也。诗曰。有鹙在梁。鹭（来故）尔雅云。白鹭也。鹦鹆头翅背上有长翰也。霅川新疏云。舍利翻鹙鹭又云鹦鹆。亦曰春莺。
    迦陵频伽。名义集云。迦陵频伽此云妙声鸟。大论云。如迦罗频伽鸟。在□（口角）中未出。发声微妙胜于余鸟。正法念经云。山名旷野。其中多有迦陵频伽。出妙音声。如是音声。若天人贤那罗等无能及者。唯除如来音声。经音义曰。迦陵频伽。经中或作歌罗频伽。或云加兰迦。或言羯罗频迦。或言毗伽。梵音讹转也。迦陵者好。毗伽者声。名好声鸟也。新花严音义云。迦陵频伽鸟。此云美音鸟。或曰好声鸟。此鸟本出雪山。在壳中。即能鸣。其音和雅。听者无厌。
    共命。名义集曰。耆婆此翻生。胜天王云生生或翻命。法华云命命。杂宝藏经云。雪山有鸟。名为共命。一身二头。识神各异。同共报命。故曰。命命。经音义曰。大集经耆婆。耆婆鸟此言命命鸟是也。
    和雅音。广韵曰。和声相应。胡卧反。又音禾。雅正也。五下反（本）案和者调和音声。克调不违乐音故。雅者娴。韵响正雅。专顺佛法故。
    演畅。经音义曰。法华经演畅。敕亮反。广雅畅达明也。
    变化。广韵曰。变化也。通也。易也。彼春反。郑玄曰。化犹生也。经音义云。说文曰。化变也。谓变化无常也。文选鵩鸟赋曰。万物变化。翰云。万物变化。迁转反覆无定。铣云。变化。反覆无始无终。东宫切韵曰。周易坚柔相推而生变化。变化者进退之象也。韵圃绝形为化。王逸曰。化变也。
    微风。广韵曰。微妙也。细也。风教也。声也。河图曰。风者天地之使。元命包云。阴阳怒而为风也。毛诗传云。清微之风。化养万物者也。
    自然。文选辨命论曰。夫道生万物。则谓之道。生而无主谓之自然。善曰。老子云。天法道。道法自然。向曰。任主性故无主。王弼曰。自然者。无称之言。穷极之辞。郭象注庄子曰。天地者万物之总名也。天地以万物为体而万物以自然为正。自然者不为而自然者也。尚书曰。水云润下。火曰炎上。孔曰。言其自然之常性也案自然者。非凡圣鬼神作。唯是法尔道理之谓也。
    障阂。玉篇曰。障隔也。亦作瘴。之尚之羊二反。经音义曰。碍字古文作垓同。五代反。说文碍止也。又作阂。说文云。阂门外闭也。
    寿命。梵语勘文云。阿廋洒此云寿命。经音义云。涅槃经。寿命视柳反。案寿亦即命也。寿取一期之名。命取人之生分。但异名耳。说文寿久也。释名曰。生已久远气终尽也。又音视溜反。上寿也。溜音力救反。
    人民。玉篇曰。人象辟胫之形。万物之灵也。而真反。白虎通云。人者男女总名也（审如一卷）说文曰。民众萌也。弥邻反。东宫切韵曰。郭知玄曰。民王者百姓。释氏云。民氓也。薛峋云。民无知称。祝尚丘云。民亦冥也。孙愐云。案天子曰兆民。诸侯曰万民。贾逵云。四民士农工商也。礼记孔子曰。古者长民。朝廷敬老。郑玄云。长民者天子诸侯也。毛诗蒸民郑氏注礼记曰。黔首谓民也。倭名曰。日本纪私记云。人民（比度久佐。或说云于保无太贺良）。
    众生。经音义曰。花严经禅头。梵言。或云禅豆禅兜。或言缮都。此译云众生也。又对法论曰。梵云萨埵。萨此云有。埵此言情。故有情言众生者。案梵本仆呼膳那此云众生。语名别也。故从本译也。同性经言。众生者众缘和合名众生。所谓地水火风空识名色六入因缘生。楞伽王言。世尊彼众生者。以何为本。依何而住。以何为因。佛言。此众生者无明为本。依爱而住。以业为因。楞伽王言。世尊业有几种。佛言。业有三种。何等为三。谓身口意业法华文句云。众生者。中阿含十二云。劫初光音天下生世间。无男女尊卑。众生。故言众生。此据最初也。若揽众阴。而有假名众生。此据一期受报也。若言处处受生故名众生者。此据业力五道流转也。正法念经云。十种众生。谓长短圆方三角青黄赤白紫（云云）礼记云。众生必死必归土。此谓之鬼。骨肉弊于下阴为野土也。
    阿鞞跋致。经音义曰。法花经。阿鞞跋。频脂反。译言不退住也。此与声字同。诸经中作阿毗跋。或作阿惟越致。皆梵音讹转也。名义集云。阿鞞跋致。此云不退转。不退有三义。入空位不退。入假行不退。入中念不退。妙乐云。般若是位。离二死故。解脱是行。诸行具故。法身是念。证实境故。智论云。无生忍法即是阿鞞跋致地。
    一生补处。经音义云。菩萨璎珞经。阿惟颜。案菩萨十住经云。第十阿惟颜住。谓一生补处者也。灵芝义疏云。一生补处。即觉菩萨。如观音势至等。智度论曰（经曰）一切菩萨皆是补处。绍尊位者。问曰。若弥勒菩萨。应称补处。诸余菩萨何以复言绍尊位者。答云。是诸菩萨。于十方佛土。皆补处。
    阿僧祇。经音义曰。法花经。无央。于良反。梵云。阿僧企耶。丘豉反。此云无数。旧言阿僧祇。讹略也。
    劫。新花严音义曰。劫梵言。具云羯腊波。此翻长时。名义集曰。□陀劫簸劫簸。大论秦言分别时节。□陀秦言善。有千万劫过去。空无有佛。是一劫中有千佛与。净居诸天欢喜故。名善劫。此一劫内有四中劫。成住坏空。辅行云。劫此云时。俱舍等论。多以二十增减为一中劫。八十增减为一大劫。金光明经云。梵天三铢天衣。三年一拂。拂尽稷方四十里石。以为小劫。八十里尽以为中劫。百里尽名为大劫。不于如此劫数修行。不名菩萨。又云。有一里劫。二里劫。乃至百里劫。又云。有大方城。周四十里。满中芥子不概令平。百年取一尽。名为劫。经劫无数。名阿僧祇。委出劫义。
    男子。千字文云。补噜洒此云男。梵语勘文云。金刚经云。补噜粗缚。此云丈夫。说文曰。男丈夫也。从田力。言男用力于田也。年覃反。周易云。有天地然后有万物。有万物然后有男女。有男女然有夫妇。有夫妇然后有父子。有父子。然后有君臣。有君臣然后有上下。有上下然后有礼义。有所错。又云。乾道成男（王曰干阳物也）坤道成女（王曰。坤阴物也。谢曰。此原变化之所生也）倭名曰。说文云。男（倭名乎能古）丈夫也。白虎通曰。男谓之士。孝经注曰。子者男子之通称也。公羊传曰丈夫（万叶集云。末须良乎。日本纪私记。男子读与上。同）。
    女人。千字文云。悉怛哩此云女。梵语勘文云。金刚经悉怛哩婆。此云女人。东宫切韵曰。释氏云。女在父母家之称。妇在夫婿家之称。孙胄云。大戴礼云。女者如也。言如男子之教也。倭名曰。日本纪云。手弱女（多乎夜米）妇人（同上）。
    名号。俱舍光记云。梵云那摩。唐云名。是随义。归义。赴义。召义。谓随音声归赴于境。呼召色等也。经音义云。名弥成反。名标帜也。（上帜也。下幡也）亦所以名质也。自命也。左传名以制义。广雅名成也。广韵曰。名字。春秋说题云。名成也。大也。功也。号也。说文曰。自命也。从夕口夕者冥冥不相见。故以口自名也。武并反号令也。召也。呼也。亦作号同。胡倒反。东宫切韵曰。郭知玄云。名所以名质也。释氏云。名号也。武玄之曰。名明也。以明其质。从夕从口。闇不相见。须口以自名也。薛峋云。人及万物各须有以名。其质明显。而分别也。又有异德显亦别谓之名。山丘众物有奇异亦皆谓之名也。号施令。又召也。麻果云。号者功之状也。名号也。今案名号者异体同训。乎他差别也。
    颠倒。辅行曰。颠即顶也。顶坠于下。故名颠倒。广雅云。颠倒也。论语注云。颠沛僵伏也。
    阿□。经音义云。明度无极。经云阿□。案□字所无相承。叉六反。余经作无怒。亦云无动。或云无怒觉。皆义译其名也。名义集云。阿□。净名经云。有国名妙喜。佛号无动。疏云。阿之言无。□之言动。
    恒河沙数。经音义曰。俱舍论云。殑伽河。其升反。诸经论中或作恒河。亦去恒迦河或作强伽河。皆讹也。此河从无热恼池东面象口而出。流入东海。旧译云天堂来。本入摩醯首罗天顶。从耳中出。流在地上。以此天来也。其沙至细。与水同流。以手掬水。满手中。把沙还随水出。故诸经论中多以喻也。慈恩玄赞云。梵云殑伽。讹略云恒河。神之名。河从彼称。殑字其矜反。去声。经中说恒河为喻。无热地出四大河此即一也。一由沙多。二由世人共为福水。入洗罪灭。投死生天。三虽经劫坏。名字常足。四佛多近。此宣说妙法。五众人共委故多为喻。仍取初出池口方四十里沙。以为譬。西域记去。赡部洲之中地者。阿那婆答多池也（唐言无热恼。旧云阿耨达池。皆讹也）。在香山之南。雪山之北。周八百里。金银琉璃颇胝饰其岸焉。金沙弥满。清波皎镜。大地菩萨。以愿力故。化为龙王。于中潜宅。出清冷水。洽（及也）赡部洲。是以池东西。银牛口流出殑伽河（旧曰恒河。又曰恒伽讹也）绕池一匝。入西南海池西面琉璃马口流出缚□河（旧曰博叉河。讹也）绕池一匝。入西北海。池北面颇胝。师子口流出徙多河（旧曰私陀河讹也）绕池一匝入东北海。或曰。潜流地下出积石山。即徙多河之流。为中国河源（私案。颂疏无热恼池纵广正等五十由缮那量。八功德水盈满其中。非得道人。无由能生）。
    释加牟尼。新花严音义曰。释迦此云能也。牟尼寂默也。言其三业离于谊杂也。名义集曰。释迦牟尼。摭华云。此云能仁寂默。寂默故不住生死。能仁故不住不住涅槃。悲智兼运立此嘉称。发轸云。本起经翻释迦为能仁。本行经牟尼为寂默。能仁是姓。寂默是字。姓从慈悲利物。字取智慧冥理。以利物故不住涅。拌以冥理故不住生死。长水曰。寂者现物无相。默者示现无说。此则即真之应也。能仁是姓者。长阿含云。昔有轮王。姓某蔗氏。听次妃之赞。摈四太子。至雪山之北。自立城居。以德归人。不数年间。郁为强国。父王悔忆。遗使往召四子。辞过不还。父王三叹。我子释迦。因此命氏。又云。住直树林。又号释迦。既于林立国。即以林为姓。此以释迦。翻直林。寂默是字者。本行经云。又诸释种。立姓憍慢多言。及见太子悉是默然。王云。宜字牟尼。称赞净土经。名释迦寂静。又释迦牟尼翻度沃焦。如旧花严名字品及十住婆娑所列。大海有石。其石曰沃焦。万流沃之至石皆竭。所以大海水不增长。众生流转犹焦石。五欲沃之。而无厌足。唯佛能度。故此为名。释迦牟尼。属应身也。摩诃衍云。所言应者。随顺根机。而不相违。随处随趣出现非安乐相。故名为应。而此应身。周匝千花上复现千释迦。一花百亿国。一国一释迦故。召释迦牟尼。名千百亿化身。唯识论云。三变化身。谓诸如来由成事智变现无量随类化身。居净秽土。为登地菩萨及二乘异生。称彼机宜现通说法。若就应身开出变化。则成四身。以现同始终名应。无而欻有名化。然此三身之法。或执即义名失三身。或执离义相乖一体。今约三义通而辨之。一者体用。智与体冥能起大用自报上冥法性体。名真身。化报下赴缘用。名应身。故光明云。佛真法身。犹虚空。应物现如水中月。而观世音普门示现令无涯人获乎冥显两种利益者。由此二身也。二者权实。权名权暂实谓实录。以施权故。从胜起劣。三佛离明以显实。故从劣起胜。只是一身。故曰吾今此身即是法。又云。微妙净法身具相三十二。是知顺机则权设三身。就应乃实唯一佛也。三者事理。观经疏云。佛本无身无寿。亦无形量。随顺世间而论三身。是则仰观至理。本实无形。俯随物机。亦垂化事犹明镜也。像体本虚。若水月。影光元非实。于亦事而起封执。则同痴猴堕井而死。学出世法。宜诫之哉。不退转轮经曰。阿难当知。若有众生。已闻今闻当闻释迦牟尼佛名者。是诸众生皆于阿耨多罗三藐三菩提不退转。所以者何。诸佛菩萨无虚妄故。亦有贪欲及以嗔恚。阿难何况今日。现于我前能以一华散我上者。若有众生。我泥洹后。形像舍利能持一华。以供养者。如是众生亦于阿耨多罗三藐三菩提不退转。阿难白佛言。若有畜生。闻释迦牟尼佛名者。皆阿耨多罗三藐三菩提不退转耶。佛告阿难。若有畜生。闻释迦牟尼佛名者。是诸畜生皆种阿耨多罗三藐三菩提种子因缘。所以者何。诸佛如来。其有闻者必不虚。是故诸佛如来言无有二。鸯崛经云。一闻释迦牟尼佛名。虽未发心。已是菩萨（本）噫遇者闻者。可仰可信。善男善女。勿废。勿妄。伏惟释尊恩德。甚深。难思。算数叵覃。恒沙非喻。而今才标山海尘渧之功德。为得空地广大之善根耳。
    希有。广韵曰。尔雅云。希罕也。香衣反。老子注曰。希少也。
    娑婆。新花严音义曰。娑婆此云堪忍也。谓具足众恶境。对堪行忍也。名义集云。西域记。索诃世界。三千大千国土。为一佛之化摄也。旧曰娑婆又曰娑诃。皆讹也。楞伽翻能仁。悲花云何名娑婆。是诸众生。忍受三毒及诸烦恼。能忍斯恶。故名忍土。如来独证自誓三昧经云沙诃。汉言忍界。真谛三藏云。劫初梵王名忍。梵王是世界主故。名忍土。一云杂会世界。长水云。大千界都名。感通传。娑婆则大千总名。孤山云。举其通名。非指大千也。
    佛说此经已舍利弗及诸比丘。一切世间天人阿修罗等闻佛所说欢喜信受作礼而去。
    经音义曰。明度无极经云。秋露子。梵言舍利弗。旧言舍利子。或言奢利富多罗。此译云鸲鹆子。从母为名。母眼似鸲鹆。或如秋露鸟眼。因经名焉。旧云身子者谬也。身者舍梨。与此奢利声有长短故有斯误。或言优婆提舍。从父名也。大论曰。问。何以名舍利弗。为是父母所作字。为是依行德立名。答。是父母所作名字。摩伽陀国中有大城。名王舍。王名频婆娑罗。有婆罗门论义师。名摩陀罗。王以其人能论故赐一邑。去城不远。是摩陀罗有妇。生一女。眼似舍利鸟眼。即名此女为舍利。次生一男。膝骨粗大。名□郗罗秦言大膝也。是时南天行有一婆罗门大论义师。字提舍。十八大经皆悉通利。是人入王舍城。以铜鍱腹。人问其故。便言。我所学经书甚多。恐腹破裂。是故鍱之（乃至）是时摩陀罗语提舍言。汝是聪明人。我以女妻汝。提舍纳其女为妇。其妇妊梦见一人身被甲胄。手执金刚。摧破诸山。觉已白夫言。我梦如是。提舍言。汝当生男。摧伏一切诸论义师。其弟拘郗罗与姊谈论。每屈不如。知。姊所怀子必大智慧。未生如是。何况出生。即舍家学问。至南天竺不暇剪爪。读十八种经书。皆令通利。是故时人名长爪梵士。姊子即生七日之后。裹白毡示其父。父思惟。我名提舍。逐我名字。字为优婆提舍（忧婆秦言逐。提舍星名也）是为父母作名。众人以其舍利所生。皆共名之为舍利弗。弗（秦言子也）复次舍利弗。世世本愿。于释迦牟尼佛所。作知慧第一。弟子。字舍利弗。是为本愿因缘名字。（取意委细本）法华文句云。舍利弗姓拘栗陀。婆罗门种。增一云。我佛法中。智慧究。决了诸疑者。舍利弗第一（乃至）及年十六。究尽阎浮提典藉。无事不闲。博古览今。演畅幽奥。十六大国论义无双。五天竺地最为第一。师事沙然梵志。道术身子皆得。师有二百五十弟子。悉付身子而成就之。沙然临死。听然而笑。身子问故。答言。世俗无眼。为恩爱所亲。我见金地国王死夫人投火聚愿同生一处。言已命绝。后见金地商人问之。事果然。身子追悔。我未尽师术。而不授此法。为我非其人。师秘乎。自知未达更求胜法。而无师可事。虽不逮此一法。余皆通达。于外道中最为第一。于道见頞颗威仪庠序。因问师法。頞颗答云。诸法从缘生。是故说因缘。是法缘及尽。我师如是说。一闻即得须陀洹果。来至佛所。七日偏达佛法渊海（乃至）十五日后得阿罗汉。为罗云和尚。憍梵作师。声闻众中左面弟子。调达破僧引五百比丘去。身子往化。五百人归。劳度差角力。度差为花池。身子为象拔花蹈池。度差为夜叉鬼。身子为毗沙门王。种种皆胜。度差降伏。智论问云。般若波罗蜜。是菩萨摩诃萨法。佛何以故。告舍利弗。而不告菩萨。答曰。舍利弗于一切弟子中智慧最第一。如佛偈言。一切众生智唯除世尊。欲比舍利弗。智慧及多闻于十六分中犹尚不及一（本）夫此尊者。智慧无究。决了诸疑。释尊对之说专修法。有识披之。知正因极。德行不可不知。故集之。见者敬奉。
    一切。新译华严音义（一。四纸右）云。一切说文云。一切普也。普即遍具之义。故切字宜从十。说文云。十数之具也。有从七者俗也（文）。
    天人。嘉祥百论疏（上中十。四纸左）云。所以初天次人者。凡有二义。一天胜人劣。以为次第。二久劫以来已有于天。故天前出。从此劫初始有于人。故后列人。所以但列天人者。凡称世尊不出入天故。举人天总摄一切。又外道不知有天中之天。是于世尊。故但列人天（文）。
    阿修罗。新花严音义曰。阿修罗或云阿素罗。阿此云无。素极也。妙也。罗戏也。言此类形虽似天。而无天之妙戏也。案婆娑论。译为非天。以此类虽天趣所摄。然多谄诈无天实德故。曰非天。如人行恶曰非人。旧翻不酒者。译人讹也。谓梵语中窣唎名酒。而与素罗声近。即训阿字为不故。云不酒。斯乃失之甚也。案梵本中阿修罗。是多声呼之。阿素洛是小声呼之。然皆同一称谓也（本）今按正法念经有二种阿修罗。一者鬼道摄魔身饿鬼。有神通力。二者畜生道处摄。住大海底须弥山侧。又智度论。五道外立修罗。为六道。应知之。

净土三部经音义集卷第四（大尾）

    右三部妙典。弥陀意蜜之渊府。释迦肝要之真藏。巧智甚深。利益广大。识指归者。其唯如觉耶。观夫训点狼狈焉。讲子犹预矣。督察此混淆。为示彼昺彻。华内外一百余部之琼篇。解大小二千余卷之华纽。任管见成笔功。览者早改胶柱之心。专从脂车之义。个中或舍数字而取要之字。或略多言而抄诠言。斯乃为便愚蒙易见易知也。庶当时启齿之伦。后代反唇之汇。共为知识。同会净刹焉。

　　信瑞○圆光大师　隆宽律师（长乐寺）“图表”

　　　　　　　　　　　　　　　　　　　维时正德五（庚子）夷则谷旦。

净土三部经音义集卷第四
