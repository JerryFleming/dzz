No. 2209 观经疏传通记考例


　　　　　　　



    一记主著述晚年尤多。而其详且精者。决疑钞居其最。是记则次之矣。良以选择是宗义纲领。本疏乃圣僧指授。其于注释一字不茍。殊慎笔削。屡加修治也。故曰。予年三十八禀师说于镇西。乃垂六十始为是记。今兹建治元年重修定之。时年七十有七。可见。惓惓竭情翰墨。至于耄年不衰。云栖有云。仲尼三绝韦编。而十翼始成。晦庵临终改定大学诚意之旨。古人慎重往往如此。记主则近是矣。
    一是记初无刊本。师资转写传之者。殆三四百年矣。以故不能文字无讹谬也。语曰。字经三写乌焉为马。况积年之久。不知其经几人手书。何但三写而已哉。宜多脱落差舛。后之刻是记者。不能考订令悉归正。故致今犹有失误。
    一此刻初原典寿律师校本。律师尝搜索数本。略定疑似。而自以为。有所未尽。更俟他日。将再治上梓。未果而卒。于是属予。以继其业。予复获校雠之华顶所藏古本。正字误者文倒置者无虑若干处。其他虽犹有可疑者。而以诸本咸同。不敢妄改。
    一如所援引经论诸部。寿律师往往为参订。然而当时不遑悉就原本勘之。顷者传通院腾誉上人。更对校缘山三大藏并藏外诸本。脱者补之。误者正之。若此善于彼。仍存其旧。若涉两是。姑从记之所引。今刻用之。
    一所引经论间有合于丽本宋本。不与明本同。卷帙亦然。但从其所览耳。皆不改之。
    一记引外典。有言孝经曰。其文安国注。又有言论语曰。其文礼记。安知其非转写之谬乎。今随改正。令初学无惑焉。
    一糅钞间依错本。强为之解。意冏师生干戈之世。处岩洞石室。以著书。载籍浩漫。固有不暇对检者矣。不可深责。今悉正之。后人莫据彼而以此为误。
    一此本自寿律师三历校正。虽不敢谓无遗漏。比诸旧刻亦足以称善本矣。观者并读。精粗有自辨焉。

^8□文政元年戊寅六月
平安 住净福寺沙门音澄 谨志
第0章 观经玄义分传通记卷第一

                    释良忠述

　　　　　　　



第0章     本曰观经玄义分卷第一沙门善导集记。
第0章     将释疏文。大分为二。一先解题名二次分别文。先解题二。初释疏题。次解撰号。初释题中。言观经者。所释经。玄义分者。能释名。经名中所以略无量寿恐繁文故如云法华文句等。又诸师标此经题名具略不同。所谓净影嘉祥天台不略题字。龙兴记上卷具题经名。下卷略云观经记。道訚疏上下俱题观经疏。法聪始题具云释观无量寿经记。奥题略云无量寿经记。又五会赞云新无量寿经明十六观。新修传云得无量寿经。即便诵习于十六观。此等皆是人师意乐更无别义。玄者。幽远深妙二义。玉编云。玄幽远也。妙也。幽远者。文前立七门粗显经大旨。是对文句消文委曲。深妙者。垢障凡夫乘佛本愿。不假断证直入报土。加之散善自说三辈偏散九品唯凡等。此亦对于文句消文。句逗为先故不专赜。故先师云。天台发得法华三昧故。悟法华深义而立法华玄义。善导发得念佛三昧故。悟观经奥义而立观经玄义也。或云。智光云。玄者先也。知玄义者文前之意。或云。玄义者群疑论云。玄者幽玄也。准此今玄唯是幽玄义而非深奥义。所以者何。七门义幽故。对文句细判立玄名也。如法华玄义对文句委曲。若言深奥义者。可是文句浅近义耶。若不对文句直名玄义。可是深奥义。今云。群疑论幽玄之言。非但幽远亦是深妙。彼文云。搜者搜求也。玄者幽玄也。搜其幽玄旨趣。净秽两相冥然同在一处。不可分成二处也。又云。亦可净秽相殊其体无二。搜其实体唯是一如。故言搜玄即冥（已上）上幽远义。下深奥义。何存一义非一义耶。例证又何。法华玄义亦深妙义。谓玄一云。玄悟法华圆意。释签一云。玄悟法华圆意者。五义释经统收五味。故名为玄。非兼非带。开废诸典名为圆意。又记一云。全迷玄文大旨。而欲以文句消经。固蔽理观深微（已上）此等文顺深妙。若言法华玄义非深妙义者。何处所释。未见其文。义者戒度记云。义宜也（乃至）符机宜。论注上释大义门名云。门者通大义之门也。大义者大乘所以也（已上）所以者由也。由道理也。与宜意同。又五常中义断也。判也。分者玉云。半也。施也。别也。限也。分剂也（今用别·限·分剂之训）是则玄义者。对后三义。分者对后依文分。故名玄义分。卷者卷舒。第者次第。一者首也。续高僧传云。第者为居。一者为始。总而论之。玄等三字虽属能释。而细判者。玄是经之玄意。义分即释义名。此乃述经玄意之义分也。问。玄义唯一卷。何云卷第一。答。四卷中居始。故为第一。谓玄义分即第一。乃至散善义即第四也。灌顶经有此例。诸经品品亦可准例。问。一部四卷总名如何。答。可名观经疏。疏者释经之通名故。智证将来八帙抄云。善导和尚观经疏四卷。遵式慈云往生略传云。善导造观经疏一卷。戒度记上云。所述不出天台慧远善导。并有章疏行世选择集云。善导观经疏者。是西方指南行者目足也。又云。举世而称证定疏。人贵之如佛经法。亦可名观经义。以通四卷有义字故。亦可名观经要义。以下文云欲出此观经要义故。问。玄义文句既是各别。何以玄义同名疏耶。答。玄义文句各别之时诚如所责。但言疏者。通意之辞。玉云。疏所居切稀也。通也。理也。分也。非亲也。又所去切。捡书也。稀者疏也。疏者不密也。又失去切。记也。条陈。亦作疏记一云。疏者通意之辞。亦记也。又疏音即疏通疏条疏镂也。灵芝（盂兰盆记）云。疏即训疏。谓疏决文义。使无壅滞（已上）准此等意。设虽玄义何不名疏。如天台观经疏中释五重玄义。是其证也。问。诸师释经之时并立玄义文句。有何意耶。答法华记一云。但分文句则大理不彰。唯谭玄旨则迷于起尽。若相带以说。则彼此无归。故使消释凡至大义。并指玄文名体宗用三一总别寄行约教。故知。全迷玄文大旨。而欲以文句消经。固蔽理观深微而但以事相释义。言弘斯典者远矣。又净业记云。自古消释混杂不分。故有相带无归之责。是故须两说者。非但令说次第不壅。亦使听者前后易明。所以若无文句则迷起尽。以随文解消理非容易。若无玄义则五重不显。以一经大猷甚非造次（已上）上释疏题已竟。次解撰号者。沙门者释氏要览云。肇师云。出家之都名也。梵云沙迦懑（门字上声呼之）曩。唐云勤息。谓此人勤修善品息诸恶故。又秦译云勤行。谓勤修善品行趣涅槃也。或云沙门那。或云桑门。皆译人楚夏尔。涅槃经云。沙门此云善觉（已上）又涅槃经三十六云。阿难言。世间贫者乃名沙门（已上）又沙门有四种。涅槃三十四（迦叶品）云。我于经中。为纯陀说四种比丘。一者毕竟到道。二者示道。三者受道。四者污道。犯四重者即是污道。瑜伽论云。一胜道沙门（佛）二说道沙门（舍利子）三活道沙门（阿难陀）四污道沙门（犯重比丘）俱舍云。一胜道沙门（谓佛独觉自能觉故）二示道沙门（谓舍利子。说法示道故）三命道沙门（阿难以戒定慧为命故）四污道沙门（犯重比丘也。律云摩诃罗谓老比丘喜益他物也）因问。沙门称释氏。始于何时耶。答。高僧传五云。魏晋沙门依师为姓。故姓不同。安以为。大师之本莫尊释迦。乃以释命氏。后获增一阿含果称。四河入海无复河名。四姓为沙门皆称释种。既悬与经符。遂为永式（已上）四分律云。四河入海无复河名。四姓出家同称释氏（已上）善导者。问。考诸传似善导有多类。谓新修传中卷举三十三人中。第二十五善导。第二十六善道。是似二人。又念佛镜作者善导。又法照少康二师号后善导。今撰者何师耶。答。念佛镜云。有道绰善导怀感等。已往生者。明知。彼作者善导是别人。后善导者。后人所名。既有别名。知非撰者。今撰者即彼第二十五篇所载善导也。此与年代录瑞应传等所举善导。皆以同人也。问。若云第二十五篇遗命善导即今撰者者。今瑞应传少康作也。而此传中不载大师遗命事。定知。大师可不遗命。后善导之所述不可不信。又多传中不云遗命。明知。遗命是可别人。答。新修传·戒珠传·龙舒净土文。皆以今家为遗命师。又白莲记云。善导和尚临终缘高树舍身而逝（已上）况名字行相大同今家。何依遗命一事忽云别人。彼瑞应传不载灭相。故非相违。或云。今师非遗命人。所以然者。续高僧传云。有人告导曰。今念佛名。定生净土不。导曰。定生。其人礼拜讫口诵南无阿弥陀佛。声声相次出光明寺门。上柳树合掌西望倒投身下。至地遂死（已上）此文遗命举所化事。况此传者南山作也。南山入灭先于和尚迁化历十五年。决定不可载今家入灭事。而敏仲侍郎等误见续高僧传文。以所化事为能化相也。今云。此义难依用。只任诸传文。应言能化所化俱是遗命。所谓所化舍身之后。久经年序已。大师亦遗命有何鉾楯。凡戒珠等四人决定不可迷于续高僧传文意。即有二由。一者传文分明载所化事。亲见明文何致谬解。彼国之法童稚知文。黎元辨诗。况弘教沙门明文居士。如何塞眼不看明文。二者干封二年南山亡。永隆二年和尚卒。二人俱是龙象。四海一国皆知。一国受生之辈不知前后无常哉。然戒珠等何言南山自天降再记西方往生。明知。续高僧传外更闻大师遗命之事也。何况新修传云。高宗皇帝知其念佛口出光明。又知舍报之时精至如此。赐寺额为光明焉（已上）看此文相。非写彼传。加之曲记入灭言辞等。全异彼传。新修传云。导谓人曰。此身可厌。诸苦逼迫。情伪变易。无暂休息乃登所居寺前柳树。西向愿曰。愿佛威神骤以接我。观音势至亦来助我。令我此心不失正念不起惊怖。不于弥陀法中以生退堕。愿毕于其树上投身自绝（已上此传非写僧传）寔知。戒珠等别知其相也。问。第二十五六两师为同为异。
    答。如传者虽为别人。看其行仪定是一人。然敏仲侍郎闻于两说。辞有少异故误为二人欤。问。导道其字异。入灭日不同。谓新修传云十四日。年代录云二十七日。其日既异。又灭相异。二十六篇云。吾将往生。可住三两夕而已。忽然微疾。掩室怡然长逝（已上）既异遗命。何云一人。答。凡以二十六篇善道。而挍诸传善导。有其十一同。一时代同。谓同是唐代（此同诸传）二师范同。谓同师道绰（如上）三行经同。谓同行观经（此同瑞应此传二十五）四得定同。谓同发得念佛三昧（此同瑞应）五忏悔同。谓同教师忏悔三罪（如上）六白光同。谓同教师知临终瑞（二十六篇云。当有白光照烛是师往生之相也。瑞应传云。三道光白毫照于房内）七写变相同。谓同写净土变相（此同瑞应。此传二十五）八专修同。谓同一向念佛（此同瑞应此传二十五龙舒净土文）九精进同。谓同无间修行（此同瑞应。此传二十五）十入灭年同。谓同高宗皇帝永隆二年（此同年代录）十一入灭月同。谓同季春也（如上）既有十一同。知是一人。但至三异者。先导道音同。故非相违。念佛镜云善导怀感。此与今同。次灭日异者。或传说不同。自有真伪欤。或权化随缘入灭有差别欤。例如玄奘入灭年代述记云六十三二月五日。帝王年代录云六十五麟德元年乙巳二月六日。又妙乐入灭灵应传第五云七十一二月五日。年代录云七十二。不测二师为权为实。就中今家弥陀垂迹。随机缘故入灭日异欤。例如释尊出家成道异说不同。梵网经云七岁出家。智论云十九踰城舍国王位。三十成道转妙法轮。法华记云。准杂宝藏经。罗云是佛得道夜生。以罗云六年在胎。若佛十九出家。乃成二十四成道。若三十成道乃成二十五出家。不同见别。不须和会（已上）又宝法师释云。长阿含第四云。八日如来生。八日佛出家。八日成菩提。八日取灭度（已上）次文云。二月如来生。二月佛出家。二月成菩提。二月取涅槃（已上）又灌佛经云。佛告诸天人民。十方诸佛皆用四月八日夜半时生。皆用四月八日夜半时出家。皆用四月八日夜半时成道。皆用四月八日夜半时入般涅槃（已上）诸经八日皆同。说月有异。唯二四别。不言余月。次灭相异者。祖师会云。权者入灭随机不同。如彼龙树菩萨入灭。或云为引正太子所害。或云如蝉蜕迁化。大权所作随机不定。两篇灭相各且可载机见不同（云云）又如天台往生都率西方不同。妙乐会云。然大师生存常愿生都率。临终乃云观音来迎。当知。轨物随机。顺缘设化。不可一准（已上）生处灭相虽异。随机设化。意同（云云）问。今师禅师·法师·大德等中何名耶。答。异说不同。续高僧传山僧。瑞应传禅师。西方略传和尚。净土往生传高僧。念佛镜律师。又阇梨。问。有人称京师和尚。亦称大师。有其证耶。答。新修传云。续至京师。激发四部弟子等（已上）京师者王城名。长房录十二云。京者大也。师者众也。大众所聚。故曰京师。又大师者。显要记云。善导大师于礼赞中释此三心（已上）集记者。集圣僧指授。记之笔点。故云集记也。难云。大师制书五部之内。除般舟赞外余四部。皆云集记。然余三部既无证定。知集记者。集经文义非证定义。答。集记之言彼此虽同。其意各别有何妨碍。然礼赞中集诸礼文。观念法门及法事赞集诸经文。故云集记。今疏文中集圣僧说亦云集记。其义无妨。凡章疏中。或云集记亦述亦记亦撰亦作亦造亦制亦跋。只是作者意乐各异。无别意趣。凡题下置撰号者。论注云。庶因人重法。故云某造。问。依法不依人涅槃极诫。何云因人重法。答。昔依四法。今依四人。具如注记。又震旦之法。开讲之时多不读撰号。弘决一云。西方风俗称名为尊。如子之名兼于父母。佛当生彼预设斯仪。使慕德称名故也。此方风俗避名为敬。故以所居而显其人（已上）用钦阿弥陀经记云。名讳者。世以礼记云诗书不讳。临文不讳。遂乃读之。何错误不仁之至于此耶。岂有为人资子。而不讳师父之名乎。于汝安乎。安即为之。吾未如之何也已矣。礼以诗书文内有涉此字者故不讳之。非谓教汝临读之时。特称其讳。智者慎之（已上）泉涌寺云。教院有二义。一限开讲之时可读师号。二不可读撰号。律院一同不读撰号。依之读道宣字。上字道下字宣也。问。偏用善导颇似偏执。净影释义之高僧。嘉祥三论之祖师。天台法华之宗师也。位至五品。证发三昧。身备十德。心住十乘。昔在灵山听法华。今生神州弘一乘。南山依天告。知灵山听众。香象叹曰。南岳天台是僧中师子象也。凡大法东渐未有如此德行。何局观经致其谬解。须依彼疏而求出离如何。答。先师云。诸师非愚。所掌各异。皆如来使知机知时各弘其教。但于净土宗。今师不似余师也。机教得时。何师诤德。依用今师即有三由。一入于大藏信手探之。得观无量寿经。二禀承西河。三发得三昧（云云）今加云。四证定疏。五今师本地即弥陀也。岂迷本地利益。徒设末俗谬解。就中证定祈愿之时。即云为楷定古今。和尚已前作观经疏天台等三师也。即知。天台鉴当机弘圆宗以为正。善导鉴遐代弘净土以为正。两师俱是内鉴冷然。所解岂违。各当其机设一化耳。例如彼天台药王垂迹。专弘一乘真实之文。慈恩本地观音。偏立三乘真实之义。今亦如是。何况传曰。佛法东行不如禅师盛德。择瑛用钦等皆判善导即弥陀化身。若尔药王将弥陀胜劣如何。天台与京师各化机缘。即知。弘圣道时。以证理为津梁。弘净土时。以往生为极致。若不尔者。宗义何显。各以当部所贵之法以为正业。不假余法。故宗义即显。然天台等让化今家。且蔽宗义。又偏依之由选择集分明也。
    本曰先劝大众下至往生安乐国。
第0章     释云。上来第一释题已竟。自下第二分文中。因准经论应立三分。一先劝下尽十四行偈。先明序分。二此观经下至一部文义竟。次明正宗分。三窃以真宗下后序。义当流通分。今则其初。于中为二。一先劝等九字。是说偈总标。二道俗下至安乐国。正结颂叙意。初言先者。对下长行以偈为先。劝大众者。大师劝大众令发愿归三宝也。大众者。广通在家出家。故偈文云道俗时众等。发愿者。发菩提心及往生愿。故偈文云各发无上心愿入弥陀界。三宝者。此有三种四种不同。言三种者。明旷梵网疏云。实相圆理名为一体。即一而三。无非秘藏。如世珍奇。故通名宝。何者心体觉知名佛。性体离念名法。心体无诤名僧。别相者。十方三世诸佛及所说法门。并所化菩萨贤圣。是云别相三宝。住持者。泥木素像佛宝。黄卷朱轴法宝。剃发染衣僧宝也。别相住持功由一体（已上）言四种者。始起南山。灵芝资持记云。三宝有四位。初一体（众生心性具觉了·轨持·和合义故。此局大乘也）二化相（释迦·四谛·五拘邻也）三理体（五分法身·灭谛涅槃·学无学功德也）四住持（形像·经卷·剃染）问。一体理体复有何别。答。一体者性得。理体者修得。问。理体若修得者。与化相有何别。答。言化相者外用。言理体者内证也。小乘萨婆多归所证。不归人体。是则成归理体不归化相。经部二俱归也。问。今归三宝者。三种四种俱可归耶。答。尔也。但现文举虽相。凡归三宝者。涅槃经八云。归依于佛者真名优婆塞。终不更归依其余诸天神。归依于法者则离于杀害。归依圣僧者不求于外道。如是归三宝（已上）问。今归三宝为局西方。
    答。不尔。偈文云尽十方。亦云诸佛故。问。尽十方之言不可必亘诸佛。论言尽十方是限弥陀。又礼赞云释迦牟尼佛等一切三宝。亦限释迦如何。答。论文次云无碍光如来。故限弥陀一佛也。礼赞礼释迦云一切三宝故。限释迦分身也。今文不尔。上云尽十方。下云诸佛故。彼此何例。问。新学名句云。五种三归。一翻邪三归。二五戒三归。三八戒三归。四十戒三归。五具戒三归。今归三宝当何。答。凡归三宝是佛法修行之法式。不可必属五中。但义当翻邪。问。发愿归三宝可通能化所化耶。答。可尔。但总标句偏劝所化且约本意。其实可通能化所化。故偈文云世尊我一心我等咸归命。所言我者。今家自督之词也。问。无发愿通能化之文。答。文无义有。总而言之。发愿所化为宗令通能化。归三宝能化为宗令通所化。所以知者。一顺文相。二顺道理。言顺文者。如上已辨。言顺理者。发愿之意令所化机出离生死以为本意。故下文云。如此灵相本心为物不为己身。归三宝者。请加造疏。是故能化归敬为要。又题后文前置于总标圣教多例。谓金刚能断般若波罗蜜经云归命一切佛菩萨海等。大乘顶王经云归命大智海圆满净觉尊。大萨遮尼干子经云归命大智海毗卢遮那佛。正法念经云归命一切诸佛菩萨。赞阿弥陀佛偈云南无阿弥陀佛。又以总标句配当偈文者。初二行是发愿。后十二行归三宝也。但后十二行有开合二意。先开意者。初七行归敬序。后五行发起序。故先师云。前九行正明发愿归三宝。后五行次明造疏之述怀（云云）次合意者。十二行俱是归敬序。后五行是归敬由致。非别发起也。今此总标约合意故。唯云归三宝。不标发起意。若约开意者。归三宝后更容有别标句也。问。于后十二行立开合二科。其义不明。何于一文恣立二科。答。设虽一文何无二科。如释摩诃衍论欲开隔檀门等一行通二序也。谓彼文云。顶礼圆满觉觉所证法藏并造论大士。及诸贤圣众。欲开隔檀门权显往向位。利益诸众生分报师恩故。论曰。今造此论重释摩诃衍。为显自师其体深玄等。慈行钞云。偈颂明归敬意长行明发起意。此之二偈而有三节。一能所敬相。二敬之情意。三意之所因。有处亦为造论意者。望开子段故是造意。若连大文并属敬意。故彼此文无相违过（已上）此是一文立二科之明据也。问。何故今文只约合意置总标耶。
    答。释家先劝所化众故。但云发愿归三宝也。所以然者。发起之意疏于所化。故以发起且属由致更不别标。问。设属归敬。偈文的申广开净土。何通所化。答。此文若约所化机者。弘通修行应云广开。问。若存合意。唯有归敬而无发起。答。设尔何妨。俱舍光记一云。泛明诸论归敬发起有无不定。或有归敬而无发起。如阿毗昙心论。或有发起而无归敬。如杂心论。或二序俱有。如俱舍论。或二序俱无。如发智论亦随作论者意各各异故（已上）问。准诸论立归敬发起二序者。彼诸论中归敬以前无发愿文。今何置之。答。论师人师意乐不同。何必一准。今师本意唯在欲使凡夫往生。凡夫往生发愿大要。故任元意初置发愿。此有何过。亦如二序有无不定。又俱舍论发起之后置随难别解。何妨今文归敬之前劝往生发愿。道俗者。出家五众名道。在家二众名俗。即指道俗云时众等。言五众者。一比丘（受持二百五十戒也）二比丘尼（受持五百戒。但毗尼讨要依戒本云三百四十八戒）三沙弥（十戒）四沙弥尼（如前）五式叉摩尼（正学六法）言二众者。一优婆塞（五戒）二优婆夷（同前）问。今时无戒。云何分别道俗二众耶。故安乐集云。五戒十善持得甚希如何。答。今时多可就形分别道俗。故末法灯明记云。末法唯有名字比丘。此名字为世真宝。更无福田。设末法中有持戒者。既是怪异。如市有虎。此谁可信。问。正像末事已见众经。末法名字为世真宝出何圣典。答。大集第九云。譬如真金为无价宝。若无真金者。银为无价宝。若无银者。□石伪宝为无价宝。若无伪宝。赤白铜铁白镴铅锡为无价宝。如是一切世间佛宝无价。若无佛宝。缘觉无上。若无缘觉。罗汉无上。若无罗汉。余贤圣众以为无上。若无余贤圣众。得定凡夫以为无上。若无得定凡夫。净持戒以为无上。若无净持戒。污戒比丘以为无上。若无污戒。剃除须发身着袈裟名字比丘为无上宝。比余九十五种异道最为第一。应受世供为物福田。何以故。能示众生可怖畏故。若有护持养育安置。是人不久得住忍地（已上）又四沙门中污道沙门。四僧中哑羊僧无惭僧即其类也。时众者。能化值所化之时也。谓大师指所化呼时众。斯乃正指大师在世道俗。兼通遗教流布未来之众。以礼赞云相结系心。助成往益。亦愿晓悟未闻。远沾遐代故。言等者。向上也。各发无上心者。道俗名各。上求下化名无上心。问。圣道门机强。净土门机弱。然圣道中发菩提心唯局菩萨。声闻缘觉尚不能发无上道心。况于今机。弘净土教中。宁最初劝之耶。故知。无上心者。可是诚等三心。答。菩提心是大乘修行之纲要也。二门虽异同可劝之。故九品中上品之人具菩提心。不可偏云净土之机不发心也。二乘之人不期佛果。不发心义理在绝言。今净土机期于净土。净土大乘。发心何无。但菩提心有愿有行。圣道菩提心于秽土中发愿。于秽土中立行。故难行也。净土菩提心愿在秽土。行在净刹。故易行也。下文云。唯发一念厌苦。乐生诸佛境界。速满菩萨大悲愿行。还入生死普度众生。故名发菩提心也。集上云。依智度论云。新发意菩萨机解软弱。虽言发心。多愿生净土。何意然者。譬如婴儿（乃至）要假父母摩洗养育。方可长大能绍继家业菩萨亦尔。发菩提心。多愿生净土。亲近诸佛。增长法身。方能匡绍菩萨家业。十方济运。为此益故多愿生也。又云。若是实凡夫者。唯恐自行未立。逢苦则变。欲济彼者相与俱没。如似逼鸡入水。岂能不湿（已上）加之此论及十疑等。俱举多譬释成此义。问。设上品人具菩提心。中下六品无菩提心。若尔菩提心具不具俱生。三心皆通往生诸机。文首所劝应是三心。答。虽许不具菩提心得往生。然大乘本意在发菩提心。今约教本意劝之。有何失。如彼要集上文虽许不具发心往生之义。然下总结要行文云大菩提心护三业等。问。以菩提心为教元意。其义未明。净土门意偏济重苦。重苦之者何必发心。故知。三心是教本意。何恣立菩提心本意之义耶。答。教本意有二。若约能化先化上机之本意者。发菩提心是教本意。如彼涅槃三子三田三马等譬。若约诸佛化极恶机之本意者。但发三心。专称名号以为要益。各据一义并不相违。问。净土门意下机为本。其义分明。亦摄上机以为本意。有何证耶。答。今经十六观中。先化定机。后摄散机散机之中。先化遇大。次化遇小。后化遇恶。是其证也。一义云。无上心者。即是三心。众机通发。故先劝之。言无上者。是三心名。般舟赞云发起我等无上信心。下文亦名上上信心。岂非是深心亦名无上心。深心既尔。二心可同。问。上云各发无上心。下云同发菩提心。前后合论。是无上菩提心。上下何异。答。上劝三心。下劝菩提心。有何鉾楯。此二义中。前义亲文后义近理。但亲文者其义难坏。文义兼故。故前为正。是以先师常立前义。有时被示。可云三心（云云）非是定言。末学斟酌。问。今无上心与上下品发菩提心为同为异。答。异也。彼为去行。此属安心。谓菩提心为总安心。至诚心等为别安心。今举总别安心。未明其行。故彼此文其义不同。问。三心安心在礼赞序。以菩提心属受法出上品下生。既属受法亦属安心有何文理。答。菩提心是远期佛果。近愿净土。若约此义。可属安心。凡九品受法强业为行。彼上下品对堪能机。说菩提心以为生因。故是受法。若对余机。不可说为强业生因。故非受法也。今文首所劝。非必生因。颂文窄故。今劝总别二种安心。下云定散等回向。是劝起行。凡佛道纲要菩提心最。往生秘术三心亦胜。二俱用心。焉非安心。若言今无上心属起行者。起行千差。选劝一行可举念佛。正定业故。何乖元意劝余一行。彼上下品虽有亦信及以不谤。似无功故唯菩提心为受法也。今无上心意异于彼。是劝总安心。下别劝起行故。次出文证。往生论中。初明五念行。然后以菩提心为顺菩提之心。五念行外说菩提心。焉非安心。故彼论意。用菩提心及以三信。属为总别二种安心。更以五念为起行故。别行之外说菩提心。可是安心。今亦同彼。问。三心菩提心有何差别。答。大异小同。言大异者。菩提心先他。而方期佛果。三心先自。而正期往生。故约二心之正意者。彼此大异。言小同者。二心俱是大乘心故。然或人云。若以三心判属三乘心者。可属二乘心也（云云）先师翻对便立义云。三心是菩萨心。即是一分菩提心也。意云。专厌自苦。方期灰断名为小心。三心不尔。既信佛愿。欣大乘土。可属大心其理分明。彼属小心其义大误。然有遗弟以为。三心全是菩提心。此亦不然。若存此义亦成大失。所以然者。三心遍通九品。菩提心局在上品。何云全同。故有遗弟问云。三心菩提心同异如何。毗沙门堂答云。大异也。大菩提心甚难可发。三心是我等分也。此人闻已即立座去。时法印诵云。圣教抑扬不可一向。此与先师其意同耳。生死甚难厌佛法复难欣者。此劝众生厌欣之时。先举所化不厌不欣。所以不厌不欣者。法华云。于诸欲染。贪着深故。又云。诸苦所因贪欲为本。又无量寿经下。具说其相。行者留心可读彼文。此之二句义兼两向。谓属上文。亦属下文。言属上者。若不厌不欣是菩提障。故对此人。上云各发无上心。言属下者。若不厌不欣是三心障。故对此人。下云共发金刚志。问。菩提心者。发兼济心度苦众生。久居生死不厌分段。若尔厌生死义不可通菩提心。答。厌生死欣无为。是佛法大纲也。故唯识云。菩提心有三。厌有为心欣无为心度有情心（已上）斯乃菩萨虽厌生死。悲心深重先度他苦。故居生死。身虽居生死。心深厌生死。况净土机所发菩提心。先生净土后度众生。智论云。身虽远离心不远离。又十疑云。问曰。诸佛菩萨以大悲为业。若欲救度众生。只应愿生三界。于五浊三途中救苦众生。因何求生净土自安其身。舍离众生则是无大慈悲。专为自利障菩萨道。答曰。菩萨有二种。一者久行菩萨道。得无生忍者。实当所责。二者未得无生忍已还。及初发心凡夫菩萨者。要须常不离佛忍力成就。方堪处三界内于恶世中救苦众生。为此菩萨愿云。先证无生忍然后度众生。故智度论云。具缚凡夫有大悲心。即愿生恶世。救苦众生者。无有是处。何以故。恶世界烦恼境强。自无忍力心随境转。声色所缚自堕三途。焉能救众生。假令得生人中。圣道难得。或因施戒修福。得生于人中。得作国王大臣长者富贵自在。纵遇善知识不肯信用。贪嗔放逸故广造众罪。乘此恶业。一入三途。经无量劫。从地狱出受贫贱身。若不逢善知识还堕地狱。如此轮回至于今日。人人皆如是。此名难行道也。故维摩经云。自疾不能救。而焉能救诸疾人。又大智度论云。譬如二人各有亲属为水所溺。一人情急直入水。为救接无方便力故。彼此俱没。一人有方便。往取船筏。乘之救接。悉皆得脱溺水之难。新发意菩萨亦复如是。未得忍力。不能救度众生。为此常须近佛得无生忍。已方能救众生。如得船者。又论云。譬如婴儿不得离母。若也离母。或堕坑井渴乳而死。又如鸟子羽翅未成。只得依树傅枝。不能远去。羽翩成就方能飞空自在无碍。凡夫无力。唯得专念阿弥陀佛便成三昧。以业成故。临终敛念得生决定不疑。见阿弥陀佛证无生法忍。已还来三界。乘无生忍船。救苦众生。广施佛事任意自在。故论云游戏地狱。行者生彼国。得无生忍。已还入生死国。教化地狱。救苦众生。以是因缘求生净土者。愿识其教。故十住毗婆沙论名易行道（已上）问。为厌欣心必具三心。答。未必然也。厌欣心广。三心狭故。或有厌欣具三心者。如欣而无疑者是。或有厌欣不具三心者。如虽欣而疑者是。总而言之。厌欣具三心者。必横超断四流。有此大利故。愿入弥陀界也。三句相成。何有别义。问。今言其志不言其行。还成唯愿。何是三心。答。上云发金刚志。下云定散回向。省言上下。合显心行。问。序分义云。无为之境不可轻尔即阶。苦恼娑婆无由辄然得离。自非发金刚之志。永绝生死之元（已上）此文为是三心。
    答。不尔。三心者。心行具足安心。夫人厌欣未具去行。故其当体非是三心。但至正宗具去行时。可成三心。共发金刚志者。厌欣名共。厌欣坚固犹如金刚。或云。共者指上道俗。金刚志者三心也。意云。上劝菩提心云各发等。今劝三心云共发等也。问。或言。金刚志之分齐者。若遇违缘时不惜身命可是金刚志。若不尔者非金刚志。往生不可。此义如何。答。未必然也。机有上下。心有浅深。若约上机其义可然。若约下机其理不当。退法罗汉若遇退缘。虽退无学。无退缘时不退其位。罗汉尚尔。何况凡夫。凡夫行人若遇恶缘。虽退三心。无退缘时不退三心。三心不退方得往生。故知。彼义若望下机甘露害人也。问。下文云不顾身命。般舟赞云非是口言即生彼。会是专行不惜身。如此等文大顺彼义。何云误耶。答。不惜身命是行者意乐。然而机有上下。其中上机虽值退缘。不退其心。若下机者值违缘时。可退其心。临终要决及礼赞长时修是其证也。有曰。共发金刚志文亦劝菩提心。上云各发无上心。下云共发金刚志。明知。中间言生死甚难厌等者。于厌欣二事。发金刚志厌之欣之。问。若尔直可云无上心。何云金刚志。答。华严云。菩萨于生死。最初发心时一向求菩提。坚固不可动。知金刚志即菩提心也。今谓。未必然（云云）金刚者。梁摄论云。有四义故以金刚譬三摩提。一能破烦恼山。二能引无余功德。三贤实不可毁坏。四用利能令智慧通达一切法无碍（已上）梵网经古迹上云。金中精牢名曰金刚（已上）金刚顶经疏云。金刚者。是坚固利用二义。即喻名也。坚固以譬实相不思议秘密之理常存不坏也。利用以喻如来智用摧破惑障显证极理。又云。世间金刚有三种义。一不可破坏。二宝中之宝。三战具中胜（已上）横超断四流者大经云。宜各勤精进努力自求之。必得超绝去往生安养国。横截五恶趣。恶趣自然闭。升道无穷极。易往而无人（已上）今取此文即云横超等。但经举五趣果。释标四流因。经超绝去。释横超断。彼此意同。是则一切众生依四瀑流惑。顺生死爱河故。或沈三途底。或浮人天波。浮沉虽异出离无期。然逆此生死流。离其三有狱。圣道门意。声闻送三生六十修行。菩萨积三祇百劫行愿。于其中间。遇缘者退转。懈怠者不进。如此修行久经劫数。竖断四流。然净土门意。上尽一形。下至十念。乘佛愿力遂往生时。功齐圣道断证。而刹那生彼土。横者对竖。超对次第。断显所离。非是伏断。亦非正断。此乃修生显得智未起故也。故安乐集云。若依此方修治断除。先断见惑。离三途因。灭三途果。后断修惑。离人天因。绝人天果。此皆渐次断除不名横截。若得往生弥陀净国。娑婆五道一时顿舍。故名横截（已上）净影大经疏云。截五恶趣截其果也。恶趣自闭闭其因也。此明所离。升道无极彰其所得（已上）四流者。十住毗婆沙论云。欲流·有流·见流无明流。俱舍等论皆同此说。凡于四流总摄一切见思诸惑。欲瀑流有二十九物（五部各有贪嗔慢。故三五十五。四谛各有疑。故足前成十九。并于十缠成二十九）有瀑流有二十八物（谓上二界五部各有贪慢。总成二十。二界四谛各有疑。故八。足前二十八）见瀑流有三十六物（苦谛下五。身·边·戒·取·邪集灭各二。除身·边·戒。道下有三。除身·边二。合成十二。三界各有十二。故成三十六物）无明瀑流有十五物（三界五部各有痴。故三五十五）总而计之百八烦恼。又四流名诸经散说。得名小异。其义大同。华严二十六云。是诸众生为诸烦恼瀑水所没。欲有见无明四流所漂。随生死流入大爱河。为诸烦恼势力所食。不能得求出要之道。菩萨念佛三昧经第八云。乘大法船。设大法桥。方当欲度一切众生。出于生死四流瀑河。置于涅槃无为彼岸。又悲华第六云四流流。华严·璎珞大集·十住论同云四流。涅槃二十五云四瀑。俱舍二十云四瀑流。归依合掌礼者。若连大文属发愿摄。即发愿由。若立子段属归三宝。即归命标也。或可是一句唯礼弥陀。谓因愿入归依彼佛故属发愿。世尊我一心（乃至）念念见诸佛者。就此文中细分有二。一明正归。二明请加。初文亦二。一初四句。正归佛宝。二次十四句正归僧宝。次文亦二。一我等已下四句请佛加备。二次六句请僧加备。世尊者。释迦也。我一心者。今家自督之词。言归三宝。心心相续无他想间杂。此乃散中息乱。非定一心。问。言世尊者诸佛通号。何局释迦。答。下句云今逢释迦佛末法之遗迹。又云我依菩萨藏。故是释迦。若依道同。遍通诸佛亦复无嫌。故注上云。世尊者诸佛通号。论智则义无不违。语断则习气无余。智断具足能利世间为世尊重。故曰世尊。此言意归释迦如来。何以得知。下句言我依修多罗。天亲菩萨在释迦如来像法之中。顺释迦经教。所以愿生。愿生有宗。故知。此言归于释迦。若谓此意遍告诸佛亦复无嫌（已上）今文全写论偈。彼此世尊岂不同耶。但尽十方已下其义不同（云云）问。若如答者。今世尊言可通释迦弥陀二尊。今文既云弥陀本誓愿极乐之要门。又云今乘二尊教广开净土门。明知。今文可通二佛。如论文者。唯云我依修多罗不云二尊教。故尤可局释迦。彼此二文其言不齐。不可例同。答彼云我依修多罗。此云我依菩萨藏。二文全同。有何差别。但所难者。虽云二尊而教偏属释迦。故世尊言可局释迦。又论偈中。虽不言二尊。所说五念全就弥陀所行法故。彼此文齐。世尊何异。问。佛法无我。何以称我。答。论注云。言我有三根本。一是邪见语。二是自大语。三是流布语。今言我者天亲菩萨自指之言。用流布语。非邪见自大也净影疏云。问曰。阿难得理圣人。以何义故同凡说我。释言。阿难虽复说我。不同凡夫。云何不同。如龙树释。说我有三。一见心说我。谓诸凡夫见使未亡。我见心中称说有我。二慢心说我。谓诸学人见使虽除。慢使犹在。我慢心中称说有我。三随世流布宣说其我。谓无学人见慢已除。随世流布。是故说我。然今阿难结集法时。身居无学见慢已除。随世流布宣说其我。故不同凡（已上）准之。今家虽称凡夫。寻其本地久成如来。访其垂迹三昧发得。何有邪见自大等我。故知。今我是流布我。又所以今家先用归敬者。注上云。夫菩萨归佛如孝子之归父母。忠臣之归君后。动静非己出没必由。知恩报恩。理宜先启。又所愿不轻。若如来不加威神。将何以达。乞加神力。所以仰告（已上）准此文。先归佛有二由。一为报恩。二为加备。二义之中。今此偈文言顺第二。意通二义。归命者。下文云。言南无者。即是归命。亦是发愿回向之义。止观二云。惭愧忏悔以命自归。弘决云。尽命无悔。故云以命自归（已上）无量义经注云。有心众生以命为宝。一切宝中命宝第一。今八万众第一命宝归实相佛。故云归命（已上）九品义云。归身命于佛陀境（已上）香象起信疏云。归者是趣向义。命谓己身性命。生灵所重莫此为先。此明论主得不坏信。尽己所尊重之命。归向三宝请加制述。故云归命。二归是敬顺义。命谓诸佛教命。此明论主敬奉如来教命传法利生。故云归命（已上）宗镜录二十六云。夫归者是还原义。众生六根从一心起。既背自原驰散六尘。今举命根总摄六情。还归其本一心之原。故曰归命（已上）大日经开题云。命名无量寿佛。归者则能依人（已上）又释大衍论释归命义不似常途。然今归命宗无判释。虽辄难辨。而开题真言教意。宗镜佛心宗义。并非今意。余师所释可当今文。先师常存香象后义。尽十方者。佛僧所居。起信论云。虚空无边故世界无边。世界无边故众生无边。众生无边故心行差别亦复无边等。与此意同。诸佛大悲普缘苦者。苦者多故设净秽土。化遍十方。故云尽十方。不同小乘十方世界唯有一佛。法性真如海者。就所归佛举三身中。今则法身。诸经论中明理异名。且大般若立十二法。谓一真如。一法界。三法性。四不虚妄性。五不变异性。六平等性。七离生性。八法定。九法住。十实际。十一虚空界。十二不思议界。又起信论释真如体相云。名为如来藏。亦名如来法身。大乘止观云。此心即是自性清净心。又名真如。亦名佛性。复名法身。又称如来藏。亦号法界。复名法性。如是等名无量无边（已上）问。法身无所居。何云尽十方。故净影大经疏云。法身平等实无栖托。示化有方。故云住耳。答。法身身土其证非一。何遍云无。普贤观云。毗卢遮那遍一切处。其佛住处名常寂光（已上）举一例诸。但虽理体无有方处。而遍十方。约所遍广。以能遍理名尽十方。因问。理身理土有何差别。答天台云。本有四德为所依。修得四德为能依（已上）此亦一往。性前修后。既非同时。何成身土。又摄论金光明理智二法合名真身。故以理智可辨身土。法华论意唯理名法身。故身土难辨（云云）又唯识论十云。又自性身依法性土。虽此身·土·体无差别。而属佛·法。相·性异故（已上）述记云。即法身亦名自性身法性土者。以属佛·法相·性异故。以佛义是相。谓有为功德法所依故。众德聚义故。二身自体故。法是性义。功德自性故。能持自性故。诸法自性故。体为土义为身（已上）群疑论云。虽知身土并一真如夫如者不一不异。而言法性身居法性土者。此以觉照性义名身。法真理体名土。是施设安立谛门说（已上）问。若言寂为土照为身者。即成智为身理为土如何。答。胜愿院云。不尔。此宗意者寂照俱理。然言照者理自照也（云云）海者。海有种种不思议德。华严第二十七（十地品）云。譬如大海以十相故名为大海。无有能坏。何等为十。一渐次深。二不受死尸。三余水失本名。四一味。五多宝。六极深难入。七广大无量。八多大身众生。九潮不失时。十能受一切大雨无有盈溢。菩萨地亦如是。涅槃三十二云。譬如大海有八不思议。何等为八。一者渐渐转深。二者深难得底。三者同一碱味。四者潮不过限。五者有种种宝藏。六者大身众生在中居住。七者不宿死尸。八者一切万流投至不增不减（已上）虽海有多义。而今用一味以喻理一味。菩萨处胎经云。法性如大海。不说有是非。凡夫贤圣人平等无高下。唯在心垢灭。取证如反掌（已上）亦可通余义。报化等诸佛者。明后二身。上举法身。今言报化。此明所归佛三身也。故下文云三佛菩提尊。又云过现诸佛辨立三身。除此以外更无别体。等者。指上三身。故向上等。又三身是总。亦有四身十身等无量身。故向下等（云云）一一菩萨身（乃至）果德涅槃者者。就此文中细分有三。一初二句正举僧宝。二次一句因归依报。三后十一句举僧次位。又分文为二。一初三句正举僧宝。二（如上）又分文为二。一（如次上）二后十一句并举佛僧位。问。初分文中后十一句举僧次位其义不明。妙觉是佛位。何云皆僧位。答。先师云。十地已下正举僧位。但举妙觉只是尽举次位始终。非文正意。私云。妙觉亦应僧宝次位。佛入僧宝其例非一。涅槃十八云。云何念僧诸佛圣僧（此说六念中念僧也）同五云。善男子僧亦二种。有为无为。有为僧者。名曰声闻（乃至）无为僧者。即是如来（已上）地藏十轮经云。有四种僧。一哑羊僧。二无惭僧。三清净僧。四第一义僧（已上）释论一云。法云菩萨能归人时。当依何僧。于妙觉地有真实僧。故无过失（已上）俱舍十五云。于佛上首僧疏云。佛于僧中最为上首。佛虽非声闻僧。而是圣僧摄也（已上）律中佛是福田僧。不摄羯磨僧。故有施主供养三宝。佛受两分。是其证也。一一者。此明上首菩萨数礼赞云。十方虚空无边三宝无尽（乃至）一一菩萨圣僧等。与今文同。眷属者。此上所举上首菩萨所将眷属。如彼文殊一万眷属。普贤无数眷属。地涌六万恒沙眷属等是也（云云）庄严者。净土地下地上。即宝幢宫阁等是也。变化者。虚空庄严。即变化宝宫华网等是也。问。今文正归僧宝。何举依报。答。僧是佛所化。土亦佛所变。故对于佛能化能变。以所化所变一具举之。况归依报不限于今。故下文云。标心结愿请求灵验。方可造心南无归命尽虚空遍法界一切三宝释迦牟尼佛阿弥陀佛观音势至彼土诸菩萨大海众及一切庄严相等（已上）今亦如是。有云。菩萨中相好具足名为庄严。随类化现名曰变化。问。今所归中有二乘耶。答。正归中无归文。加备中云三乘。所以然者。大乘之意有与夺义。与而言之。断四住惑。出分段域人空自在齐三贤故可归此德。夺而言之。已入无为正位。永不成佛。故方等弹云败种。释论嫌属邪定。故今文中。上斥下归。盖与夺义而已。十地三贤海者。总举菩萨所经次位也。问。应云三贤十地。何逆次耶。答。若约所经。实如所责。今约深浅次第列之。诸文皆顺深浅次第。所以然者。先归佛宝。后归僧宝。僧中亦可先归上位。其理分明。海者。大海虽有多义。今文正当广大。渐渐转深二义（云云）问。今举位中。何除十信。答。举后摄初。问。十信退位应实不归。答。下位必归上位。大师自谦云信外轻毛。亦云余是生死凡夫。恐是十信之外流转凡夫。何不归命上位十信。况今归三宝广劝道俗。可归信位其理显著也。时劫满未满者。上举十地三贤。自下明其时劫等也。起信论云。修行信心。经一万劫信心成就故。又云。一切菩萨皆经三阿僧祇劫故。但随众生世界不同。有所见闻根欲性异。故示所行亦有差别（已上）地持论意云。从种姓至初地是初僧祇。初地至八地是第二僧祇。八地已上是第三僧祇也。满未满者。三祇各有满与未满。究竟而论。三贤九地是未满位。第十地是满位。此约因满。若约果满。十地已还是未满位。佛地唯满。故下文云如来智行已穷时劫已满。智行圆未圆者。此举所行六度。第六是智。前五名行。前四因位渐满。禅智果位方满。或开十度配当十地。正使尽未尽习气亡未亡者。正是对习气之言。使是驱使众生。令流转三有之义。言其体相者。智度论僧^8□疏云。泛论烦恼有四种。一者四住根本。二者四住习气。三者无明根本。四者无明习气。若就二乘。始之一种是正使。后之三种皆是二乘家习。若就菩萨。初三是正使。后一是习气（已上）宗镜录七十六云。习气者。与种子名异体同。习气即约熏习时而论。种子即对现行立号。都有三义。一种子名习气。气者气分。习谓熏习。由彼现行熏习得此气分故。二现行亦名习气。谓都由种子能生现行。是种子家之气分。三习气名习气。如裹香纸而有气分。唯识论云。而熏本识起自功能。即此功能说为习气。功能者。是习气义。体即种子（已上）述记云。习气者是现行气分熏习所成。故名习气（已上）又光记一云。习谓数习。气谓气分。有诸烦恼及劣慧等数习气分。故名习气。习之气故。依主释也。颂疏一云。数习烦恼所成气分。习之气故名为习气（已上）智论二云。如舍利弗嗔恚余习。难陀淫欲余习。卑陵伽婆蹉慢余习。又同二十七云。习者名烦恼残气。若身业口业不随智慧。似从烦恼起。不知他心者见其所起生不净心。是非实烦恼久习烦恼。故起如是业。譬如久锁脚人卒得解脱。行时虽无有锁犹有习在。如乳母衣久故垢着。虽以淳灰净浣无有垢垢气犹在。衣如圣人心。垢如诸烦恼。虽以智慧水浣烦恼。垢气犹在。如是习气诸余贤圣虽能断烦恼。不能断习。如难陀淫欲习故虽得阿罗汉道。于男女大众中坐。眼先视女众而与言语说法（已上）然僧^8□疏不似常谈。宗镜初释及唯识意。现行心心所留气分于本识中。此气分落在本识中。生现行功能名习气。亦名种子。又宗镜后释及智度论俱舍论意烦恼气分也。问。约三贤十地云何判正习断位耶。答。若约华严宗者。顿教意者。本无烦恼无断不断。圆教意者。约体不可说。约用且论断。其断惑者。惑即一障一切障。断即一断一切断。理即一理一切理。是故断一惑时诸惑无余。显一理时此外无理。故入初住即入妙觉。没同果海在于初住。此亦且就终教之意。其实信该果海也。信知。三贤十地阶位只是教门权说而已。若依天台。别教之位。前七住位断见思惑。后三住位及行向位断除习气并尘沙惑。初地已上断无明也。若圆教意。教道云断。证道不断。且约教道。亦有前后同时之诤。若前后断意者。初信断见。次六断修。后三断尘沙。住上断无明。此前后断且就别教。其实三惑同时断也。谓十信位断粗分三惑。初住已上断细分三惑。是则能治三观既即。所治三惑必融故也。但有贤哲立前后断。末学短才何辨是非（云云）若依三论。嘉祥大乘玄涅槃义云。今明。十信伏见一处住地。十解断尽证人无我解。十解伏欲爱住地十行伏色爱住地。十回向伏有爱住地。初地初心断四住地尽。初地已上断十重无明（已上珍海云。佛果障如何。此于十地终心断故。属第十地障不别开之欤）统略下云（法华释也）伏断位义不同。且依一途。十行第七心去。伏四住习及无明正使（乃至）初地至法云。开四住习及地明正使。各为三品。初地至七地断上品习。八九断中品习。十地断下品习。初地至七地断上品无明。八九十断中品。佛智断下品（已上）又云。问。何位受变易生死。答曰。此义不定。若如前判。十行六心断三界惑尽。与二乘齐受变易。尔前受分段（已上）宝窟中云（胜鬘细疏）若依三藏。十信伏见谛。十解断见谛。十解伏思惟。十行断思惟。十行第七心去伏无明及四住习。从初地已去断无明四住习（已上）珍海云。问玄涅槃义云。十解伏欲爱住地（乃至）地初心断四住地尽者。其三住地于何位正断之哉。答。欲爱住地十解伏之。十行初心断尽。色爱住地十行伏之。十回向断尽之。有爱住地十回向伏。初地初心断尽。文云初心断四住地尽者。且据总说。何以知然。见一处住地文云十解断尽故也。问。伏与尽处明其始终。尔其断位何。答。此文不明之。今且应云伏位长断位短。如声闻断道见道十五心等时方分极短。菩萨即断此惑时。何假长时耶。故知。十信终心断见一处。十解初心累外云断尽也。十解伏欲爱者。长时伏之。终心方断入十行也。色爱十行长时伏之。终心断之方入十回向。有爱回向长时伏之。终心断之。又即断尽已入初地也（无碍解脱至下知之。已上）若相宗意。初地入心断分别二障。住心以后地地渐断俱生所知障种。至金刚心始断烦恼障种。故唯识论十云。烦恼障中见所断种于极喜地见道初断。彼障现起地前已伏。修所断种金刚喻定现在前时一切顿断。彼障现起地前渐伏。初地已上能顿伏尽。令永不行如阿罗汉。由故意力前七地中。虽暂现起而不为失。八地已上毕竟不行（已上明分别俱生烦恼障断伏）所知障中见所断种于极喜地见道初断。彼障现起地前已伏。修所断种。于十地中渐次断灭。金刚喻定现在前时方永断尽。彼障现起地前渐伏。乃至十地方永伏尽（已上明分别俱生所知障断伏）就此唯识论。七转识相应二障断位更不一准。文广义繁。故略不引。然今师不知何宗。但释义顺性宗。所谓两垢如如普该含识故。二万劫尽复生心故。不觉转入真如门故。于性宗中。不似天台华严。二藏名目顺三论宗。又彼宗血脉云。法朗大师有二弟子。嘉祥大师明胜法师也。新修传云善导幼投密州明胜法师出家。诵法华维摩（已上）知三论也。功用无功用证智未证智者。上句约外用。下句约内证。注下云。未证净心菩萨者。初地已上七地已还（乃至）亦能现身百千万亿无佛国土。施作佛事。要须作心入三昧乃能。非不作心。以作心故名为未证净心同上云。大菩萨众不动本处。遍至十方（乃至）譬如日在天上而影现百川（乃至）如大集经言。譬如有人善治堤塘。量其所宜。及放水时不加心力。菩萨亦如是。先治一切诸佛及众生应供养应教化种种堤塘。及入三昧。身心不动。如实修行常作佛事（已上）准之。七地已前是未证智亦是功用。八地已上即是证智亦无功用也。又初地已上虽分无功用。而作心故此属功用。故注云。初地已上七地已还亦能现身等。又诸论常谈。初地断除人法二执。证二空理。故地上名证智。地前名未证。佛地论意云。七地已前名功用。八地已上无功用。西方要决引十住论云。入八地已去。得任运无功用智。于定散中得自在故无念退也（已上）又八地自利中无功用。九地利他中无功用也。若天台家。地前住前名为未证。亦名功用。登地登住名为证位。名无功用也。问。十地三贤已下文相皆约深浅次第。何限功用无功用一句。先浅后深。答。依言便也。妙觉及等觉等者。问。上先举妙觉等觉十地三贤。次可明其时劫等如何。答。始举三贤十圣位者。为释此等诸位经历时劫智行等阶降故。终举等妙二觉位者。为显最后断证故也。正受金刚心者。金刚喻定也。等觉位观达无始无明源底。入于妙觉无念极位。其无碍道名金刚定。相应一念者。即指金刚心。大品经云。一念相应慧断余残习。智论九十二云。是菩萨摩诃萨具足六波罗蜜三十七助道法。具足佛十力四无所畏四无碍智十八不共法。具足住如金刚三昧。用一念相应慧得阿耨多罗三藐三菩提。是时名为佛。一切法中得自在。起信论云。如菩萨地尽满足方便。一念相应。觉心初起心无初相（已上）问。一念相应其义云何。答。言一念者。无碍道一念也。此乃定慧相应之一念理智相应之一念也。又释论钞云。昔人云。一念者灵知之自性也。意言。始觉与彼本觉灵知之性冥然不二。故云一念相应（已上）准之。指始本无二云一念也。
    问。言始觉归本觉者。于佛果无念位而所论也。金刚心纵高独力业相根本无明犹在不尽。那论始本无二。答。案释论意。始本无二义尚可通信位。况因满耶。故彼论第三云。融诸始觉令同本觉。谓五十一分满始觉。实无转胜渐次之异。亦无究竟圆满之极（已上）五十一位始觉。一一舍迷。冥合本觉本断本德。是故皆得始本无二也。后果德涅槃者者。此举佛果极解脱道二转依也。言果德者。即是菩提。言涅槃者。即涅槃也。斯乃转烦恼为菩提。转生死为涅槃。后者对无碍道用解脱道以名后也。者者二转依具足人也。问。断证可同时。如明闇不俱低昂同时。故释大衍论三云。谓佛果中证成远离二种念故。云何为二。一者大无明念。二者细业相念。如是二念极解脱道一时相翻不能俱行。是故说言佛果无念（已上）何今释意无碍道断解脱道证。答。今由常途论教故。智论云。金刚三昧用一念相应慧得阿耨菩提。唯识论九云。无间道时已无惑种。何用复起解脱道。为断惑证灭。期心别故。为舍彼品粗重性故。无间道时虽无惑种。而未舍彼无堪任性。为舍此故起解脱道。及证此品择灭无为。四教义十云。问曰。为定用金刚智断无明。为用妙觉智断无明耶。答曰。涅槃经云。有所断者名有上士。无所断者名无上士。问曰。胜鬘经云。无明住地其力最大。佛菩提智之所能断。答曰。若用别接通。十地等觉即是佛菩提智。所以者何。涅槃经云。九住菩萨名为闻见。十住菩萨名为眼见。虽见佛性而不了了。以无碍道与惑共住故不了了。诸佛如来了了见者。即真解脱。萧然累外。故了了也。若别教明义。从初欢喜地。即用佛菩提智。断初品无明。乃至等觉后心方乃断尽。若圆教明义。即是初发心住得用佛菩提智。断初品无明。乃至等觉后心方断尽也（已上）此等诸文与今意同。凡二智断光宅开善二师诤也。今释且就光宅之义（云云）但释论者不似常教。自是一途。问。上文既云妙觉等觉。下文亦云相应一念果德涅槃。则似重言。金刚心位岂非等觉。果德涅槃全是妙觉。答。非是重言。上云等觉妙觉。是举其位。下云正受等者。举二觉德。例如上举十地三贤位。次释其功德。四教义云。妙觉地者。金刚后心朗然大觉妙智。穷源无明习尽名真解脱。萧然无累。寂而常照名妙觉地。常住佛果具足一切佛法名菩提果。四德涅槃名为果果（已上）问。当文多是深浅次第。何至终文。一念相应为前。果德涅槃为后。答。今文为释从等觉位至妙觉相。浅深举之。余文以归敬意先敬深也。问。今归三宝中为举法宝不。答。现文不举。
    问。若云不举法宝者。三宝并是万善所归人天福田。何不举之。况标既云三宝。偈文何除法宝。若云举法者。正归加备二文之中。但举佛僧不举法宝。答。论师人师意乐不同。归三宝中文有具缺。香象起信论疏云。或有具敬三宝。如智论摄论等。或有唯归佛宝。如地持论。或单归人法。如十地论。或直说无归。如十二门论（已上）问。纵使论藏中虽有单归人。今偈文中必可具三。若不尔者。违总标句。答。有具可归理。故总标三宝。举于佛僧法宝自彰。故偈文中不具举之。何者法宝是佛之所说所证。僧之所受所学。是故举能彰所。举人显法。然光记云。问。何故此论但敬三德。不言三宝。解云。三德三宝其义不同。随造论者意乐说故。泛明诸论三德三宝有无不定。或说三德不言三宝。如此论说。或说三宝不言三德。如何毗昙心论。或二种俱说。亦应有文。然未检得。或二俱不说。如发智论。又解。此论亦敬佛宝。于智德中兼显佛故。又解。此论亦敬法宝。涅槃果法即断德故。不言僧者略而不论。又解。此论亦敬僧宝。于恩德中兼显僧宝。故下论云。正法教手拔济令出。拔于众生令出三界。即显僧宝（已上）若准此解。举于佛僧亦显法宝。或又准此解。亦敬法宝。法性真如兼敬法故。三佛菩提者。指上三身。即云三佛菩提。故法华论中三身名三佛菩提。集上云。阿弥陀佛亦具三身。又云。菩提有三种。一者法身菩提。二者报身菩提。三者化身菩提也。言法身菩提者。所谓真如实相第一义空。自性清净体无秽染。理出天真不假修成名为法身。佛道体本名曰菩提。言报身菩提者。备修万行能感报佛之果。以因酬果名曰报身。圆通无碍名曰菩提。言化身菩提者。谓从报起用。能赴万机名为化身。益物圆通名曰菩提（已上）无碍神通力者。佛神通是任运不作意。故云无碍。此对凡夫二乘作意。故下文云。佛即以无碍智知即能入彼想心中现。即此意也。言神通者。俱舍颂云。神体谓等持。光记云。神谓等持。境谓行化。智证境时无壅名通。依定及境能证为名。故名神境智证通。余通虽亦依定。此通相显偏标神名（已上）法华疏十云。神名不测力名干用。不测则天然之体深。干用则转变之力大（已上）冥加者。
    问。冥言所显名无显益。然下文云念念见佛。此是显益。上下何违。答。显应不辄故。上先请冥加。机感时熟故。下云见诸佛。始冥后显。故无相违。摄受者。此有二义。一云。此是证明加备护念也。礼赞云愿佛常摄受。又云。愿佛慈悲不舍本弘誓愿摄受。法事赞等多有此言。皆是护念之义也。一云。折伏摄受中摄受也。凡此宗意上尽一形。下至十念。皆得往生。是摄受机。因问。折伏摄受其相如何。答。机有顺逆差别。故佛施此二益。若有逆机不受化道。不畏破法堕狱之罪。直说大乘此机生谤。虽堕恶道谤法还为毒鼓之缘。遂重值佛必得解脱。若有顺机堪受化道。则说随宜相应之法。渐渐摄受令得解脱。故昔不轻直弘妙法。令上慢众堕于恶道。遂值令脱。是则折伏利益相也。今日释尊四十余年渐调机根。令诸声闻得果成佛。是则摄受利益相也。三乘等贤圣学佛大悲心者。问。三乘之中。学佛大悲唯限菩萨。声闻缘觉舍于大慈大悲之行。趣于自调自度之道。故下文云声闻狭劣唯能自利阙无利他大悲如何。答。法华论云。声闻有四种。一者决定声闻。二者增上慢声闻。三者退菩提心声闻。四者应化声闻。二种声闻如来与授记。谓应化声闻退已还发菩提心者。决定增上慢二种声闻。根未熟故如来不与授记（已上）此中决定上慢二种不学大悲退大声闻昔学大悲。今退大心。应化声闻内秘菩萨行。外现是声闻。是则学佛大悲心也。故知。今文约于能化学其德行。又法华云。我等今者真是声闻。以佛道声令一切闻天台依此经文。立佛道声闻。学佛大悲其义弥显。问。应化佛道二种声闻具大悲心其义可然。实行声闻缺无慈悲。答。先师云。言二乘人无化他者。对菩萨故也。何无随分之慈悲耶。在世般若转教灭后付法利生。岂非慈悲。是以优婆□多得无相好如来名。泪堕尊者悲三途众生苦。此等声闻慈悲如此。何偏云无。故大集经云。声闻人悲犹如画皮。菩萨大悲犹如破肉。如来大悲破骨彻髓（已上）复有义。学佛大悲心者。非谓三乘各发佛大悲心。只是佛由大悲心。说谛缘度法。三乘各学随缘之法。出离生死。此云学佛大悲心也。加备者。常云加被。被备义同。俱用无失。法事赞云。遥加普备。光记云。恐有魔事造论不终。赞德归敬请加备故。此亦用备。不可怪也。念念见诸佛者。文虽寄在僧宝之处。而意广通佛僧加备。问。何不云见弥陀。答。此有二义。一云。见弥陀以为始。见诸佛以为终。故经云见无量寿佛者即见十方无量诸佛。文殊般若意亦同也。一云。见诸佛者。非必标于定心见佛。只是且举所归诸佛。此二义中。后义为正。问。后序归三宝与今前后如何。答。彼初归敬在造疏前。即第一也。今文归敬在造疏时。即第二也。彼后归敬脱本已后祈誓流通。即第三也。一义云。彼后序归敬与今偈归敬俱是同时。脱本已后流通归敬即后时也。问。第一归敬称佛意故见灵验已。更有何疑重归佛僧请加被耶。答。请佛加被不必一准。或可有疑佛加有无请求加备。或可有信佛加决定方请加备（云云）。

第0章 观经玄义分传通记卷第一
第0章 观经玄义分传通记卷第二

            　　　  释良忠述
      　　　
　　　　　　　



    我等愚痴身（乃至）往生安乐国者。自下五行明发起序。就此文中。细分有四。一初二行明愿生意。二次一行述说偈意。三次一行叙造疏意。四后一行述回向意。虽有四意。总是发起造疏之意。故用第三以为其要。斯乃初喜希值释迦遗教。适愿顺次之无生。次述所劝有宗致方明说偈之本意。次正述造疏发起。远标当说之正宗。然后总以说偈造疏功德。普愿自他发心往生。愚痴身者。愚痴有二。一者邪见愚痴。谓不信生死苦因果净土乐因果。若不改悔不得往生。故往生时必应改悔。二者顽愚痴。谓虽信知苦乐因果。然于真俗二谛法门不觉不知。此人虽愚具厌欣心即得往生。唯以信佛他力之智。方得往生。故智度论三十四云。世间正见是无漏智慧根本。以是故说国中无三毒之名。贪欲有二种。一者邪贪欲。二者贪欲。嗔恚有二种。一者邪嗔恚。二者嗔恚。愚痴有二种。一者邪见愚痴。二者愚痴。是三种邪毒众生难可化度。余三易度。无三毒名者。无邪三毒之名（已上）祖师云。圣道门意穷于智慧而出生死。净土门意还于愚痴而生极乐。旷劫来流转者。旷犹悬也。生死流转无始悬旷故。云旷劫来流转。流转因缘愚痴为本。故俱舍云。无明诸有本。天台云。病而夜长。疲而路远。愚而生死长（已上）是故畜生特有受报相续之苦。愚痴报故。释迦佛末法者。于佛灭后判正像末。即有四说。一大悲经云。正法千年像法千年末法万年（群疑论三引之）杂阿含经云。正法千岁善见毗婆沙云。正法千年。像法亦尔（已上正法千年说）二大集月藏分十云。过去诸佛正法七日灭。我正法住五百年。像法住千年。摩耶经云。如来灭后正法五百年。贤劫经云。正法五百年。像法一千年。智度论云。佛之正法五百岁而衰微。经律异相引佛升忉利为母说法经云。我之正法当住千年。以度女人今止五百。释迦谱云。以度女人减我正法后五百年。毗尼母经云。为女人出家劝请调御师。正法应住世满足于千年。五百已损减。余者悉如本。涅槃经及正法念经云。正法五百年（已上正法五百年说）三大乘三聚忏悔经云。正法像法各五百岁（已上正像各五百年说）四悲华经说正法千年像法五百年。即彼经说释迦第三百五十五愿云。愿我未来世成正觉已。入涅槃后。所有正法住世千年。利益众生令住正果。若不尔者不成正觉。第三百五十六愿云。愿我未来世成正觉已。入涅槃后。像法住世满五百岁。利益众生令入正见。若不尔者不成正觉（已上二愿正法千年像法五百年说）问。立世经明百年减十岁。若尔从百至十岁时。但经千年。如何于中有正像末。答。立世亦云。若佛法住人寿迟减（云云）今至二千年。未至十岁。明知。迟减。又善见律十八云。问。正法千年后佛法都灭。答。不都灭。于千年中得三达智。次四千年如次得四果。五千年后学而不得道。万岁后经书文字尽。但有剃头袈裟而已（已上略抄）问。鸾·绰·导三师用何说耶。答。三师俱依正法五百像法千年说也。所以知者注上云。天亲菩萨在释迦如来像法之中。顺释迦如来经教。所以愿生（已上）既指灭后九百年天亲出世。而云像法中。故知。法师依正法五百像法千年说也。问。旧云天亲菩萨千一百年出世。法师既是旧译人师。故依千一百年。应言像法。答。于旧译中。小云千一百年。大云九百年。若新译中。不论大小。同云九百。故述记一云。慧恺法师俱舍序云佛灭以后千一百年天亲菩萨出世造论。依今所传诸部说异。今依大乘。九百年间天亲菩萨出世造此颂本。真谛法师中边疏亦云九百年中天亲生也。同时唯有亲胜火辨二大论师。造此颂释。千一百年后余八论师方造斯释（已上）真谛三藏述大乘时云九百年。法师何依小说不依大乘。又集下云。正法五百年·像法千年·末法万年（已上）今偈云。末法之遗迹。依周异记。佛当周第五主穆王满五十三年壬申入灭。自其壬申历一千五百十一年。后周武皇帝保定二年壬午禅师诞生。又历一千五百六十二年。隋炀帝太业九年癸酉和尚诞生。两师同云今末法时。此同法师解。问。谁知法师必依像法千年说。设依正像各五百说可云像法故。何定大师亦依正法五百像法千年说。设依正法千年像法五百年说无相违故。答。像法五百仅一两说。像法千年经论多说。法师何故不依多说而依别途。又诸师不依此说故次和尚亦依正法五百年说。所以知者。法师所解像法之中不依悲华。若依悲华犹在正法故。又集既云正法五百像法千年（如上所引）师资相承何忽相违。故知。三师同依正法五百年说。问。如何以彼正像末法配当此土时代。答。此有七说。且出两说。一法上师等依周异记（如上所引）二费长房依鲁春秋。佛当周第二十一主匡王班四年壬子入灭。若依此说。从彼壬子至太业九年。凡历一千二百二十二年。因问。释尊灭后至于今时经几年序。又大师灭后亦经几年。答。依周异记。从释迦入灭壬申岁。至日本建治二年丙子。凡历二千二百二十五年。又和尚隋太业九年诞生。当于日本第三十四代推古天皇治二十一年癸酉。然新修传云。春秋六十有九。永隆二年三月十四日入灭。帝王年代录云。高宗皇帝永隆二年三月二十七日善导和尚亡。其年即当日本天武天皇第十年辛已。凡和尚在世六十九年。汉朝经五代（炀帝恭帝高祖太宗高宗）和国经七代（推古舒明皇极孝德齐明天智天武）从天武辛巳至于建治二年丙子。凡历五百九十六年。又因明和尚值道绰时代者。道绰入灭贞观十九年乙巳四月二十七日。时年八十四。和尚三十三瑞应传云。及受具戒妙开律师共看观经。悲喜交叹乃曰。修余行业迂僻难成。唯此观门定超生死。遂至绰禅师所依此传者。和尚值绰禅师。贞观七年已后十九年已前。凡十三个年间也。七年绰七十一。导二十岁也。所以知者。和尚受具戒后遇绰公。故可年满二十以后。故知。传中虽云贞观。而七年已前不值绰公也。遗迹者。遗迹之言虽通诸经。今文本意指净土经。故次下云弥陀本誓愿等（云云）弥陀本誓愿极乐之要门者。上句指寿经。下句指观经。问。今文既是观经疏序。明知。应举所释之经。是以序题于一经立要门弘愿。今亦如此。故此二句但指观经。答。具说弥陀本愿之相源在大经。更有何意阁彼本文唯指观经。但今文虽观经疏序。而先总述遇净土法。故言弥陀本誓愿等。次正述造此观经疏。故言我依菩萨藏等彼序题局叙观经。故要门弘愿偏在一经。故无相违。又此二句共指观经。说偈序题不可违故。问。今经不说本愿。何云偏指观经。答。凡夫得生九品佛迎是则本愿。总而言之。二经所诠岂非愿力。故此二句不违序题要门弘愿。但指观经也。问。此中云何不言小经。答。弥陀经念佛与二经念佛其体不异。故不别标。问。下云十方恒沙佛。是当弥陀经。何云不别标。答。今明值遗迹。下请佛加备。故彼此文其意各别。何以请佛加备之文。即云值遇遗迹之文。定散等回向者。等谓齐定。定散俱生。故言等也。速证无生身者。此明往生益。若约始者。是处不退。法事赞云。九品俱回得不退。阿鞞跋致即无生。此以不退名为无生。若约终者。可是证悟。故证之字可通证契证悟二义。凡无生有多说。群疑论龙兴记迦才净土论等述其义。恐繁不载。且西方要决云。今明不退有其四种。十住毗婆沙论云。一者位不退。即修因万劫意言唯识观成。不复退堕恶律仪行流转生死。二者行不退。已得初地真唯识观。舍二乘心于利他行得不退也。三者念不退。入八地已去。得任运无功用智。于定散中得自在故无念退也。四者处不退者。虽无文证。约理以成。何者如婆沙论说。退根罗汉欲界人中得果遇五缘退具。恐失圣果起修道惑。谓远行·多病·乐诵经典。乐和诤讼。乐营僧事。若天中得果不逢退具。即得不退入般无余。行者亦尔。前三不退未得人中。若在娑婆流浪生死。是其常处。由此染界遇五退缘。一者短命多病。二者大恶缘伴沮坏净心。三者外道杂善乱真正行。四者六尘境界娆动净心。五者不常见佛。竭逢圣化。若常住此。遭五退缘。但生净土逢五胜事。一者命长无病。二者胜侣提携。三者纯正无邪。四者唯净无染。五者恒事圣尊。由此五缘故得不退。据其行位未可辄齐。地胜缘强更无退具也。譬如恶人常行不善。遇逢胜友哀乃提将绝恶交游。恒随良伴至于一代无起过缘也（已上）我依菩萨藏顿教一乘海者。此偈文相虽依论偈而其意别。谓彼修多罗广通三经。此菩萨藏唯局观经。藏教之义至下可辨。言一乘者。无三乘异名为一乘。今此经明一乘净土故云一乘教。智论三十八云。一乘清净无量寿世界（此通诸佛净土。今引通证西方）往生论云。永离身心恼。受乐常无间。大乘善根界等无讥嫌名。女人及根缺二乘种不生。注上云。由国浊故分一说三。是故愿言。使我国土皆是大乘一味等味根败种子毕竟不生。女人残缺名字亦断。是故言大乘善根界等无讥嫌名。同下云。愿往生者本则三三之品。今无一二之殊。亦如漕渑一味。焉可思议（已上）准之。所诠国土既是一乘。能诠教门亦是一乘。问。若言能诠教一乘者。今经序分即举父王阿那含益。中三品中说证小果。大经得益明法眼净及以那含漏尽小益。何云一乘。答。父王既非此经之机。得益亦是序分光益非正说益。次中辈益如下分别。次大经小益者。璟兴云。此次声闻益也。法眼净者。即预流果也。漏尽者障尽。意解者智满。众闻此方秽恶可厌故。得声闻之果。次释大乘益云。此后菩萨利也。闻弥陀佛威德广大故得不退转（已上）是则大经正意专说弥陀因果。因果大故其益亦大。但为厌秽欣净。因明三毒五恶五痛等。时更有小机。闻如是说。获得小益。故非大经本意益也。凡就净土三乘机法。广集诸说可有三义。一云。若今家意准依观经中三品说及智度论。许安养界为三乘机说三乘法。二云。若鸾师意准悲华经及净土论。极乐界中无三乘机。无三乘法。三云。若感师一义者。例法华等。西方国中有小乘法无小乘机。先今家意者观经中上品。云闻众音声赞叹四谛应时即得阿罗汉道。中中品云闻法欢喜得须陀洹经半劫已成阿罗汉。中下品云经一小劫成阿罗汉。又智论九十三云。问曰。余佛有三乘教化。岂独劣耶。答曰。佛出五浊恶世。于一道分为三乘。问曰。若尔阿弥陀佛阿□佛等不于五浊世生。何以复有三乘。答曰。诸佛初发心时。见诸佛以三乘度众生。自发愿言。我亦当以三乘度众生（已上）依此等文也。问。若有三乘机与法者。彼国何名唯一乘土。答。虽一乘土。而由本愿暂说四谛令得小果。虽复证果无灰断情。即转向大令归一乘。故云一乘有何鉾楯。彼土虽报。由愿力故五乘齐入。何妨。土虽一乘由本愿故暂证四果。莫谓。全如秽土二乘四倒强故说无常等。令得小果即期灰断。彼土所说无常苦空。慰诱小机。苏息小果。既无灰断情。亦易可回心。总而论之。土是一乘清净。机是正期佛果。何名三乘土。例如彼离垢世界一乘净土故。虽不可说三乘法。而以本愿故说三乘法教化众生。故法华云。华光如来亦以三乘教化众生。舍利弗彼佛出时。虽非恶世。以本愿故说三乘法。疏云。土净唯一酬愿说三。妙记云。上品净土不须开渐。故云因愿（已上）彼一乘土由愿说三。此一乘土何由本愿不说三乘。问。五乘齐入者。秽土五乘由愿力故同入报土。入报土后皆期佛果。其义可尔。何入一乘土。后更证小果。又既许证果。何无灰断情。住小果者证但空故。次离垢世界无小机故。名一乘无失。故道暹师云。但遂本愿。非被权机。但法华云亦以三乘教化众生者嘉祥云。传化余方（已上）是则彼土菩萨闻三乘说。以化他方众生。彼土无机故。若尔安养既有机法。何例彼土唯有说教无二乘机。又智度论亦同观经机法俱有。故安养界可三乘土。
    答。安养世界唯一乘土。论藏解释其文分明。何劳苦诤。但彼国中有小益者。慰诱小机暂住小果。虽住小果而无灰断情执。故名唯一乘土。谓虽暂住人空之心。本期在大。故无情执终不留小即转向大。如言粗心若息还依顿观。彼涅槃小益解圆故。虽无永灭情。行渐故暂得小果。与今不异。次离垢无机者。谁定。彼土无机既云亦以三乘教化众生。又云告诸比丘。明知。彼土亦有权机。经文分明。何用人师释。设虽由本愿。何无病须药。是故玄赞云。虽有三乘。菩萨类多。故云大宝（已上）故知。彼土有三乘机有三乘法。又纵许彼土无机有法。何妨安养由本愿故机法俱有。谓彼但愿法故无机。今愿机法。故有机法。愿意各别。有何相违。问。大阿弥陀经云。阿弥陀佛国诸阿罗汉。般泥洹去者无央数。其任者新得道者亦无央数。都不为增减也（清净觉经亦同）准之。彼国有不回心入涅槃者。何云机无永灭情执。答。彼国既是必至定聚。何违本愿有入灭者。但泥洹去者。转向大乘后舍小。至大般涅槃名泥洹去。故下文云。诸天人民蜎飞蠕动之类。皆令得佛泥洹之道（已上）既言佛泥洹道。何是小乘涅槃。或此会中有计声闻不成佛者。若说极乐二乘成佛。此应成谤。故顺其情。或会中有欣二乘道者。若闻彼土罗汉入灭。可欣彼土。以此义故。且说入灭。次鸾师意者。悲华经第三云。令我世界无有声闻辟支佛乘。所有大众纯诸菩萨无量无边无能数者。除一切智。又云。彼界无有声闻辟支佛名。亦无有说小乘法者。纯一大乘清净无杂。其中众生等一化生。亦无女人及其名字。彼佛世界所有功德清净庄严。悉如大王所愿无量种种庄严佛之世界。等无差别。净土论云。大乘善根界（乃至）二乘种不生。依此等文。故注上云。根败种子毕竟不生。女人贱缺名字亦断。是故言大乘善根界等无讥嫌名。又云。安乐净土不应有二乘。夫有病则有药理数之常也。法华经言释迦以出五浊世故分一为三。净土既非五浊。无三乘明矣。诸声闻以未得无上道。故必应有生。是以唯应于净土生。谓安乐国不生二乘种子。亦何妨二乘来生耶。譬如橘栽不生江北。河洛果肆亦见有橘。彼有声闻亦如是。作如是解。经论则会。问。鸾师何会观经中辈智度论文。答。此义难通。注无会故。今试解云。所说四谛大乘一法而非小法。般若经云。念处道品即摩诃衍。所言四果是大乘益而非小机。但中辈人本习小故。暂证人空假名四果。仍本为名。实非小益。以佛道声令一切闻。有何所怪。次智论文更可思择。后感师意者。群疑论五会通二乘种不生文。有四义中。第四义云。彼以回心向大。所修圣道断惑。皆为趣无上菩提。不名二乘也。以成佛果必定须。断人法二执。正习双亡证人法二空。究竟满足方得名佛。彼为先是小乘。厌人执烦恼。为此先断取彼四果。得名阿罗汉亦曰声闻。然非小乘也。阿罗汉名非唯小果。以佛亦得名阿罗汉（乃至）今此声闻在七方便中或七方便前位。中三品人为先求声闻深厌人执烦恼。以于此惑作意断除。今生西方虽复回心趣求佛果。为先厌人执烦恼。还依本习为说四谛。令其具断彼人执烦恼见修两惑。断彼惑时。必须见于四真谛理。用无漏圣道断此烦恼断见惑名曰预流。非住彼道名预流也。断修惑已名阿罗汉。如阿罗汉无诸惑故。虽有此名。只是菩萨之行。渐顿两人俱行菩萨行。并趣求佛果。虽并得名菩萨。然迂回人亦得名声闻。以因声悟道复本是小机。亦得名菩萨。以彼趣求大菩提故。菩萨之人以直往故。但名菩萨不名声闻。以本不是因声悟道故。佛以二名简彼渐顿二众弟子。故言无量无边声闻弟子。皆阿罗汉。非是算数之所能知。诸菩萨众亦复如是也（已上）。
    问。若闻小乘四谛得大益者。机教相违。云何会通。答。此问不然。今文意者。所闻所得俱虽小乘为大菩提。故属大乘。然而菩萨用非安立谛观证生空。二乘用安立谛观。见四真谛理名证生空。彼此生空体虽是同。观智别故。见四谛理不名大益。而今言大乘者。趣求佛果故名大乘。故不相违已上三义始终同异此亦难知。一云。三义始终不同。如上所辨。二云。三义终是可同。先就今家会二师者。鸾斥讥嫌。何妨见修两惑断道用四谛观。感许闻小证四谛理。故此二师可同今家许有三乘机与法也（云云）若依三论嘉祥意者。言一乘者。即是大乘。故法华义疏四云。为是诸佛子下第三叹早为菩萨说大乘。即显晚为声闻说大乘也。而云说是大乘经者。是大乘经即法华也。昔为直往菩萨早说法华竟。故诵出品云。是诸众生始见我身。闻我所说。得入佛慧。佛慧则法华平等大慧。但昔作华严波若之名耳。今为回小入大之人作法华之说。故知。大乘显道义同故。云波若是一法佛说种种名。随诸众生力为之立异字。智度论又云。法华经者是波若异名。则明证也（已上）法华者。即是一乘故。但有二一乘。一者尔前一乘。是未回二归一。并云一云二。胜二故云一。即是大品净名等也。二者回二权乘归一实乘。即法华是也。又立三法轮。根本法轮（华严经也）枝末法轮（阿含经了）摄末归本法轮（法华经也）统略释云。华严已后法华以前诸大乘经名亦根本亦枝末（取意）言根本者。即一乘义。问。说小乘法诸大乘经何云一乘。答。说小乘者即菩萨之利他行也。又念处道品摩诃衍意也（云云）问。同此三经。亦可一代教中所说弥陀教门名一乘教。答。灵芝疏上云。准知。一代弥陀教观皆是圆顿一佛乘法。更无余途。慈云法师云。小乘经部括尽贝书。曾无一字说有净土。何况劝生。又小乘中不谈他佛。亦无一字说有弥陀。是则净土弥陀一历耳根。即下大乘成佛种子。不闻不信。岂非大失乎（已上）海者。以一味义喻理一如。注上云漕渑一味即此意也。与佛心相应者。论言佛教。今云佛心。其言虽异其意全同。但心是佛意业。教是佛口业也。又宝性论云与佛心相应。亦同今文。十方恒沙佛者。此举小经证诚诸佛。请求加备但六方十方是开合异。故称赞经具列十方。六通照知我者。六通如下。言照知者。欲释观经利乐众生。乞愿诸佛以无碍智。知见证明我心愿也。问。上云冥加愿摄受等。今言六通照知我等。二文意同。何似重言。答。上总请加。故云见佛。今文别述请加造疏。故云广开。斯乃从总之别。故非重言。二尊教者。先师云。释迦如来说弥陀事。能所合论。故云二尊。是故教言唯属释迦。一段化仪所标教言偏被教主故也。又二尊教言可通大小阿弥陀经。海东阿弥陀经大意释云。今此经者。斯乃两尊出世之大意四辈入道之要门（已上）此以小经名二尊教。又二尊教言非但三经。凡诸经中释迦如来说他佛事亦名二尊教。药师经靖迈疏云。此经二尊教也（已上）有云。二尊二教也。言要门者。即释迦教。言弘愿者。即弥陀教。此乃法藏比丘于饶王佛所。说四十八愿。知弥陀教即弘愿也。群疑论五云。定散两门备在观经之说。三辈修福出自无量寿经。唯念佛名盖是阿弥陀教（已上）盖以弘愿行名弥陀教也。广开净土门者。此正明发起造疏之意。言广开者。指能释疏。净土门者。举所释经。此乃对经略文消释云广。谓十一门隐显义。及以三心妙解等经文虽略释义具广。为显此意故云广开。又经开演亦曰广开。故下文云广开净土之要门。又欣净缘释云即是广开净土之门。又显行缘释微笑本意云。因此二请广开净土之门。非直韦提得去。有识闻之皆往。有此益故。所以如来微笑也（已上）韦提请问广开净土。今亦如是。大师再解即是广开净土门也。愿以此功德等者。总明以此说偈造疏功德。回向自他发心往生也。问。说偈功德既已说故。回向有理。造疏未有。不可预回。故今家释第三回向。只云回向过现善根。全不回向未来善根。加之。造疏功德第四卷奥别更回向。彼文云。以此功德回施众生。悉发菩提心（乃至）同归净国共成佛道。故知。今文唯回说偈功德。答。未来善根亦有回文。故华严中回三世善。要集中云。问。未来善根未有。以何回向。答华严经说第三回向菩萨行相云。以三世善根而无所著。无相离相悉以回向。刊定记有二释。一未来善根虽未有。今若发愿愿熏成种。摄持力故。未来所修任运注向众生菩提。不待更回向也。二依此教中。菩萨乃至修一念善根。摄法性故遍于九世。故用彼善根回向也（云云）但回向心中。不言未来善根。且约造业决定粗着。次第四卷奥亦有回向者。造疏之后于已造时亦用回向。其义无妨。问。不假自修因。偏依他回向直有出离义。答。菩萨慈悲以己善根施他。自成熏发之缘。所谓众生无始已来则有结缘系属。是故他修善根用回向时。互有恩故他修成于熏发之缘。更发善心修出离行。故非徒回。况今释亦云同发菩提心。非是偏依他人回向可出生死。先师语云。有贤哲云。悟自他一如理之人。以所修善回向他时。何不成他善耶。先师不尔。自他一如悟前事也。迷情众生业感各别。何背自业自得之理。他人所修直成自善。但世世流转有结缘故。有缘者成熏发缘。无缘者无其益也（云云）予少闻此义。亦同后说（云云）故大乘义章九云。问。佛法无有自作他受。亦无他作自受。何须回向。设与他云何得利。答。虽无自业他受。非无彼此互相缘助。以相助故。得以己善回施于彼。以回向故。于未来世常能不舍。利益众生助令修善。故须回向。又复回向即是己家能化之因。回向力故。未来世中众生见者敬顺受法。即是己家能化之果。良以佛法自作自受故。须回向以成己家能化之因。使未来世成就己家能化之果堪能益物（已上）问。小乘解四无量心云。此四无量不能令他实得乐等。宁非颠倒。愿欲令彼得乐等故。或阿世耶无颠倒故。与胜解想相应起故。设是颠倒复有何失。若应非善理则不然。此与善根相应起故。若应引恶理亦不然。由此力能治嗔等故（已上）此与大乘为同为异。答。异也。小乘一向胜解作意。大乘成缘令生他善。此昔所闻也。问。俱缚婆罗门入阿鼻狱。后只由随求陀罗尼力。不图脱苦。风才传文字而触其尸。犹光照阿鼻速免剧苦。况以慈悲心回他之善福岂唐捐。是以光明真言利益。梵网咒愿功德。皆是大乘妙术。莫非出离大道。何滞自业自得偏执。强疑灭罪生善妙益。是知。他修定成己益。然何今言成熏发缘。答。一乘三密妙益实以难测。但机有多种。应亦有异。所谓显机显应冥机冥应显机冥应冥机显应种种不同。谁知彼婆罗门全无宿因。若约感应道交义者。彼此焉乖。或依他回向直出生死。文理惟多。且出少分。一法性平等自他不二故。二平等慈悲殷重回向故。三生生世世互有恩故。四亡者为修善缘起故。五子息受父母色蕴故。随愿往生经云。命终之人在中阴中。身如小儿罪福未定。应为修福愿亡者神使生十方无量刹土。安乐集引随愿经云。若有临终及死堕地狱。家内眷属为其亡者。念佛及转诵斋福。亡者即出地狱往生净土。宝箧印陀罗尼经云。若有恶人死堕地狱。受苦无间。免脱无期。有其子孙称亡者名。诵上神咒才至七遍。洋铜热铁忽然变。为八功德池。莲华承足。宝盖驻顶。地狱门破菩提道开。其莲如飞至极乐界（已上）又随求陀罗尼光明真言等即其证也。问。若约大师。回向可尔。说偈造疏有功德故。若约所化。此不说偈。亦不造疏。回何功德。答。若约所化。即以卷舒钻仰功德可回向也。同发菩提心者。对往生机以劝发心。具如上辨。
    本曰此观经下至依文释义。
    释云。上明序分已竟。自下第二明正宗。中二。一此观经等十九字是总标。二第一先标下至一部文义竟别释。今则其初。先作等者。标玄义分。然后等者。标依文分。文相可见。部者玉云分判也。
    本曰第一先标下至得益分齐。
    释云。上明总标已竟。自下第二别释中二。一文前玄义。二依文释义。初文三。一第一先标下至得益分齐。标列七门。二第一先标序题者下至现益故也。正释七门。三证曰下至卷终。总结七门。今则其初。问。应云七门者第一先标等。如第二卷初云从此已下就文料简略作五门如何。答。意显故不重牒。序题者。略序出世大纲。亦题一经元意也。天台嘉祥同云序王。第三依文释义等者。问。今第三依文释义与然后依文释义。为同为异。答。异也。上依文释义指第二卷已下。今依文释义于七门中。以义分别文前依文。谓序题释名定是文前。宗旨已下容是依文。故彼此异。问。玄义七门俱是文前。更有何义宗旨已下亦属依文。答。序题经序。在于文前其义分明。释名经题亦为文前其理决定。后五门者义兼两向。谓宗旨中观佛三昧在佛观文。念佛三昧亦在同观及下辈文。说人差别就经文相而可分别。定散料简中就韦提请文。判请不请之义。就所说十六观文。分别定散之义。经论相违中。前四段者通在九品。第五段者局在。下下。第六段者容在三辈。得益分齐在得益文。此等五门文中法门。故云依文。然于文中离可释之。而为令知经大纲故。预于文前分别之也。若分文中载此等义。后学愚钝可迷大猷。故此五门抽置文前。源出文中。故言依文释义。今入文前故结总是文前。信知。五门义既两兼。为知此义故云依文。问。若后五门皆依文者。何限第三置此言耶。答。置初显后。宗旨之言限第三门。依文之言通后五门。故用并字以令隔法。若依文与宗旨俱第三者。何置并言。故知。通别中间置并字也。通别有异者。言通别者通别五文。言有异者通别即异。又通别文自他义异。是云有异。问。通别去行皆约定善。何云定散二善通别有异。答。料简定散请不请义。用此五文以为其证。所谓通别俱请定故。散善不请其义自彰。为显此意。总云定散二善通别有异。和会经论相违者。是总句。广施问答释去疑情。是别句。意言。和会相违而有问答释疑也。言和会者。此有二义。一如冰水者。凝释虽异湿性是一。是故和会冰水二法相异体同。二如水火者。彼此虽别于一尘中有水有火。湿不碍暖。暖不碍湿。是故和会各据一义并不相违。今言和会各据一义。此乃观经说他力。仁王说自力。等是其和会之相也。
    本曰第一先标下至序题竟。
    释云。上明列章已竟。自下释中文自为七。今则其初。于中有三。一第等七字是标。二窃以下至常乐是释。三此等七字是结也。第二释中有二。一窃以下至显照。明佛出由致。二故大悲下至常乐。正明出世利生之相。于中有二。一初至解脱。总明一代说法利生之相。二然众生下至常乐。别明净土兴致观经教起。第一总明一代。中二。一故大悲下至永夜。略明出世利生之相。二三檀下至解脱。广明一代化仪。中三。一初至齐收。明因位利生。二开示下至五乘之用。先明述果成教兴显道树照机。三致使下至解脱。正明设随缘法皆令解脱。第二别明净土中三。一然众生下至遍揽。明举净土重障机不堪圣道得益。二遇因下至增上缘也。正明净土教兴相。三又佛下至常乐。明绝叹佛意可仰信果海利益。问。十四行偈即是序分。亦置序题。二序何别。答。前偈疏序。以偈文云今乘二尊教广开净土门故。今序经序。即立要门弘愿述经意故。于此观经所立序题故也。凡圣教序皆附经初。如彼庐山序什公经。太宗亦序玄奘经等是也。又天台书别行经序。章安续缘起后。今序亦尔。窃以者。问。窃谓私也。至如彼圆顿止观中窃念立五章述闻立五章者。窃念是记者说。述闻是天台说也。今云窃以亦可大师私言。然疏第四奥云。每夜梦中常有一僧。而来指授玄义科文。验知。七门玄义皆是圣僧指授。全非私言。若尔何云窃以耶。答。实如问端。专集指授。非是私义。虽然大师独得灵瑞。独记所授不与他共。故云窃以。例如法华玄义初题私记。妙乐判云不与他共故名为私。又止观初云止观明静前代未闻。智者大隋开皇十四年四月二十六日。于荆州玉泉寺一夏敷扬二时慈□。荆溪晓之例经五句。云既是私记故阙同闻。今亦如此。独见独记。何不言窃。又是圣僧指授之言。如彼如是我闻句也。真如广大（乃至）其际者。此举不知人显妙理甚深。此乃真理遮诠也。真如者。起信论云。所谓心性不生不灭。一切诸法唯依妄念而有差别。若离心念则无一切境界之相。是故一切法从本已来离言说相离名字相。离心缘相。毕竟平等无有变异不可破坏。唯是一心。故名真如。以一切言说假名无实。但随妄念不可得故。又云。又诸佛法有因有缘。因缘具足乃得成辨如木中火性是火正因。若无人知不假方便。能自烧木无有是处。众生亦尔。虽有正因熏习之力。若不遇诸佛菩萨善知识等。以之为缘。能自断烦恼入涅槃者。则无有是处。若虽有外缘之力。而内净法未有熏习力者。亦不能究竟厌生死苦乐求涅槃（已上）菩提心论云。妄心若起知而勿随。妄若息时心源空寂（已上）唯识论第九云。真谓真实。显非虚妄。如谓如常。表无变易（已上）对法论二云。何故真如说名真如。由彼自性无变异故。谓一切时无我实性无改转故说无变异。当知。此则是无我性。离二我故（已上）大乘止观云。问曰。云何名此心为真如。答曰。一切诸法依此心有。以心为体。望于诸法法悉虚妄。有即非有。对此虚伪法故目之为真。又复诸法虽实非有。但以虚妄因缘而有生灭之相。然彼虚法生时此心不生。诸法灭时此心不灭。不生故不增。不灭故不减。以不生不灭不增不减故名之为真。三世诸佛及以众生同以此一净心为体。凡圣诸法自有差别异相。而此真心无异无相。故名之为如（已上）宗镜录云。众生迷于自理起诸妄念。是时真如但显染相。以本觉内熏妄心故有厌求。有厌求故真用即显。法苑珠林云。夫壅其流者未若杜其源。扬其汤者夫若扑其火。何者源出于水。源未杜而水不穷。火沸于汤。火未扑而汤讵息。故有杜源之客。不壅流而自干。有扑火之宾。不扬汤而自止。故知。心为源。境为流。不察本心源但随诸法转。又云。众生真心即诸佛体无差别。若随流生死即妄有功能。妄虽有功离真不立。若返流出缠即真有功能。真虽有功离妄不显（已上）释论钞二引荷泽记云。夫真如无念。非想念而能知。实相无生。岂色心而能见。无念念者即念真如。无生生者即生实相。无住而住常住涅槃。无行而行即超彼岸。如如不动动用无穷。念念无求求本无念（已上）广大者。真如实体虽非广大。其理遍诸法。所遍法量广故。能遍真如且云广大。谓万法与真如其体不异。故事理互遍时。万法有分界而无实体。真如有实体而无分界。是故真如遍一尘时。全遍而非分遍。一尘所遍真如之外。无复真如。非如片云之奔大虚也。五乘者。若准常途。人天三乘是名五乘。又智度论五善根者。一人。二天。三二乘。四菩萨。五佛。是合小开大胜鬘四藏者。一人天。二声闻。三缘觉。四菩萨。是合凡开圣。总论五乘。第五菩萨摄于大小。谓小乘三祇百劫因时未断凡夫菩萨。及以大乘五十一位皆菩萨乘。然今五乘唯取小乘三祇菩萨及以大乘地前菩萨为菩萨乘。而不可摄十地菩萨。十地菩萨别举之故。今此五乘全未见性。故云不测。十地菩萨分见未穷。故云莫穷。无量义经云。唯佛与佛乃能究了。注释云。特妙圆教果佛因佛分了究了。言唯佛者。究竟即是妙觉果佛。言与佛者。分证即是四十一佛。言乃能究了者。果佛能究因佛能了（已上）法性者。真如异名。菩萨处胎经云。法性如大海。不说有是非。凡夫贤圣人平等无高下唯在心垢灭。取证如反掌（已上）大乘止观云。法者一切法。性者体别义。以此净心有差别之性故。能与诸法作体也。又性者。体实不改义。以一切法皆以此心为体。诸法之相自有生灭。故名虚妄。此心真实不改不灭。故名法性也（已上）释论钞云。问曰。真法性本净。妄念何由起。故清凉答曰。迷心妄念生。逢心即用。妄生即体（已上）弘决四云。法性本净。我无始迷。故迷成自。望净为他。自非内熏何能生悟。故知。生悟力在真如。故以冥熏为外护也（已上）楞伽经云。我念过去。于出时中我来依他。于入时中他来依我（已上）我念者。世流布我也。次二我者本觉真我也。又法性名不限唯理。止观云。地持明二法性。一事法性。性差别故。二实法性。性真实故（已上）法界亦尔。深高者。法性妙理虽非高下。深妙高胜非思虑境。故云深高。真如体量（乃至）不动者。此明真理遍万法也。是真理表诠也。所以上遮下表者。因人虽是不穷真理。凡圣本来具足故也。体量量性（乃至）无边边体者。此义未详。但试分别。言体量者。随缘真如。言量性者。不变真如。无边边体如次亦尔。所以知者。体谓理体。量谓事相。体家之量则随缘真如。量谓事相。性谓理性。量家之性则不变真如。无谓性空。边谓事法。无家之边则随缘法性。边谓事法。体谓理体。边家之体则不变法性。今此二如二性诸佛二智所照境界。真俗二谛法门。所谓随缘俗谛后得智境。不变真谛正体智境。此之二如二性本在众生妄心真妄交彻。故云不出。妄心无体。即是真心。故云不动。此乃迷性是不变。迷用是随缘。觉体是不变。净用是随缘。故起信论云。如大海水因风波动。水相风相不相舍离而水非动性。若风止灭动相则灭湿性不坏。故如是众生自性清净心因无明风动。心与无明俱无形相不相舍离。而心非动性。若无明灭相续则灭。智性不坏故（已上）问。凡夫迷心具二如义谁信之耶。设虽理性平等一味故遍妄法。然其事法四衍四生种类各别。我等即是五道中人道四生中胎生。我等妄心何遍四衍四生之法。答。缘起万法虽各各异。一一之法不出心性。心法无碍全遍万法若就分别妄心所执。即一向不融。若据心性缘起之用。相镕无碍也。蠢蠢者。玉云。蠢尺尹切。作也。动也。广韵同之。众生妄心灭起动名为蠢蠢。仁王经云。众生蠢蠢都如幻虚（已上）无尘法界（乃至）湛然者。此明凡圣所具真理平等无差。本来具足寂照体用。无所缺失。无尘法界者。一理异名。起信论云。三界虚伪唯心所作。离心则无六尘境界（已上）真谛摄论五云。分别性相者。实无有尘。唯有识体显现名尘。是名分别性相。释曰。如无我等尘无有别体。唯识为体。又云。此一切识无尘。故成唯识（此论唯识名为无尘今文唯理名为无尘。理智虽殊无尘义齐。故亦引用）大乘止观云。法者法尔故。界者性别故。以此心体法尔具足一切诸法故言法界（已上）止观云。系缘法界。一念法界。系缘是止。一念是观。信一切法皆是佛法无前无后。无复际畔。无知者。无说者。若无知无说。则非有非无。非知者非不知者。离此二边住无所住。如诸佛住。安处寂灭法界。闻此深法勿生惊怖。此法界亦名菩提。亦名不可思议境界。亦名波若。亦名不生不灭。如是等一切法与法界。无二无别（已上）弘决云。虽系虽念不出法界。虽止虽观寂照同时。信一切法下劝信也。须信。法界非三世摄故无前后（乃至）法界体遍。故无际畔。内证为知。化他为说。能知能说不异法界。故云无知及无说者（已上）两垢如如者。真谛摄论五云。论云。真实性亦有二种。一自性成就。释曰。谓有垢真如。论曰。二清净成就。释曰。谓无垢真如（已上）自性真理体虽烦恼所覆而本清净。譬如泥中莲华不为泥污。是名自性。亦名有垢。即是在继真如。佛果所显理体清净不为惑覆。譬如望月圆满无闇。是名清净。亦名无垢。即是出缠真如。含识者是凡夫也。法事赞云。识含无际穷尘之劫更踰。又云。普备含灵寿尽。乘台齐临彼国。问。两垢之名约凡圣异。何云两垢如如该于含识。答。因果别论之时实如所责。今约法性非因非果之义作此释也。问。若约非因非果义者。何立有垢无垢之称。答。如此义相大乘恒谈。有垢无垢名虽约迷悟立。而其迷悟体是融通。性相虚融故。事理互无碍。性不碍相故。分别有垢等。相不碍性故。两如该含识。文句十云。正因佛性通亘本当。缘了佛性种子本有。非适今也。果性果果性定当得之。决不虚也（已上）记云。若云众生具有因果性者。则五佛性皆在众生遍一切处。但住因之日果性名因。在果之时揽因名果。名虽互得其法恒如（已上）问。无垢真如无有垢义。何云两垢。答。就其垢言且云两垢。例如三断三律仪等（云云）恒沙功德者。如来藏中所具诸净功德是也。起信论云。所言不空者。已显法体空无妄故。即是真心常。恒不变。净法满足则名不空。又云。以如来藏从本已来。唯有过恒河沙等诸净功德不离不断不异真如义故（已上）寂用者。寂是自性妙体。用则理内照用。斯乃理性寂照二德。又真如别用名为寂用。谓寂即用但非今意。湛然者。此明凡圣所具寂照本有常住一体不二。然此众生所具寂照从无始来。正施净用利益众生。众生迷故不知自德。此乃理体一味平等不二故也。但以垢障覆深净体无由显照者。上述所覆真如湛然。今明能覆烦恼障深。理体虽是自性清净。而为烦恼所隐覆故不能显现。无上依经云。法身体遍诸众生。客尘烦恼为所覆。不知我身有如来。流转生死无出期（已上）起信论云。真如本一而有无量无边无明。从本已来自性差别。厚薄不同故。过恒河沙等上烦恼依无明起差别。我见爱染烦恼依无明起差别（乃至）唯如来能知故（乃至）若不遇诸佛菩萨善知识等以之为缘。能自断烦恼入涅系者。则无有是处（已上）大悲隐于西化惊入火宅之门者。上句取涅槃意。下句取法华意。斯乃探二经意。释佛出世利生相也。隐于西化者。四十涅槃二十四云。西方去此裟婆世界。度四十二恒河沙等诸佛国土。彼有世界。名曰无胜。彼土何故名曰无胜。其土所有庄严之事。悉皆平等无有差别。犹如西方安乐世界。亦如东方满月世界。我于彼土出现于世。为化众生故。于此界阎浮提中现转法轮。非但我身独于此中现转法轮。一切诸佛亦于此中而转法轮（已上）惊入等者。法华譬喻品云。长者闻已惊入火宅（已上）问。般舟赞云为度娑婆分化入。法事赞云舍彼庄严无胜土。今文云隐于西化。为同为异。答。言分化者。以实义述不息西化。言舍彼者。且顺世情。世人以为。来此土者可舍彼化。是则世界悉檀释也。隐西化者。此有二义。若言释迦为此土机隐彼化者。同分化义。若言如来息彼土化为隐义者。同舍彼义。然舍一往。分化再住。故今文意可同分化。故法事赞云。分身百亿阎浮内。示现八相大希奇。五浊凡夫将谓实（已上）甘露智炬者。此明说法相大经云。雨甘露法。润众生故。法华云。如以甘露洒除热得清凉又云。能开甘露门。广度于一切。又云。广开甘露门。转无上法轮。又云。澍甘露法雨。灭除烦恼焰（已上甘露）又法华云。慧光照无量。大经云。慧日照世间。消除生死云。又云。慧光明净超踰日月（已上智炬法华亦有慧炬三昧）甘露智炬者。此是譬喻。若合法者。理法喻之甘露。智慧喻之灯炬。慧光照世间。除长夜闇。故云智炬。理体常住不生灭故喻不死药。智论云。涅槃名甘露。住是甘露性中。我等妄想不复生。是菩萨自得无所著。亦令众生得无所著。是名第一利益众生（已上）签一云。实相常住如天甘露。是不死之药（已上）重昏永夜者。无明烦恼譬以重昏。无始生死喻以永夜。斯乃天昏则成夜闇。依烦恼深成生死长故也。三檀者。无著所造金刚般若论立三檀摄六度。彼论上云。檀那有三种。一资生施者。谓檀那波罗蜜。二无畏施者。谓尸罗波罗蜜羼提波罗蜜。三法施者。谓毗梨耶波罗蜜禅那波罗蜜般若波罗蜜等。若无精进。于受法人所。为说法时疲倦故不能说法。若无禅定。则贪于信敬供养。及不能忍寒热逼恼。故染心说法。若无智慧。便颠倒说法多有过故。不离此三得成法施（已上）天亲般若论又作颂曰。檀义摄于六。资生·无畏·法。此中一二三名为修行住。嘉祥法华义疏据此等论。三檀摄六度也。智论十四云。檀有三种。一者财施。二者法施。三者无畏施。唯识第九亦立三檀。此等论未云摄六度。四摄者大乘义章十一云。言四摄者。化他行也。他行不同。一门说四。四名是何。一布施摄。二爱语摄。三利行摄。四同事摄。布施摄中有四。一者财施。二者法施。三无畏施。四报恩施（已上智周）大乘入道次第云。次明四摄略分二门。初释名字。后辨行相。初中亦二。先总后别。总者以此四事摄诸有情。故名四摄。或摄者益他以施等法益有情故。故瑜伽云。所有摄事能成就他一切有情。能成就者。即是益也。释别名者。一者布施。运心普及称之为布。辍己惠人故名为施。二者爱语。音声屈曲表彰名语。闻者悦乐故目为爱。三者利行。行是所修之行。即是因名。利是所得利益。即是果称。故瑜伽云。由此能令于现法中得身轻安。于后法中般涅槃等。此现轻安后般涅槃皆并名利。有所益故。四者同事。同者等也。事者事业。谓与有情等修行业。故名同事（已上）开示长劫（乃至）乐果者。此述如来设化元意。起信论云。因缘总相。为令众生离一切苦得究竟乐故（已上）观念法门云。释迦出现为度五浊凡夫。即以慈悲开示十恶之因。报果三途之苦。又以平等智慧悟入人天回生弥陀佛国（已上）问。法华开示悟入俱约佛之知见。今何开示约生死。悟入约涅槃。答。只是借言非用意也。问。生死涅槃各有因果。今何但举苦因乐果。答。影略互显。永生者。若涅槃若净士名为永生。大经云。度世长寿泥洹之道（已上）又云。可获极长生寿乐无有极（已上）问。涅槃翻言不生不灭。何云永生。答。大乘实说生即无生。所言无生即永生也。涅槃云。灭无常色获得常色。注下云。生茍无生生何所尽。尽夫生者。上失无为能为之身。下湎三空不空之痼。根败永亡蹄振三千。无反无复于斯招耻问（已上）涅槃极理非苦非乐。非因非果。何云乐果。
    答。真如妙理非苦乐者。只是显非迷情苦乐。非谓理内全无常乐我净四德。普贤观云。释迦牟尼佛名毗卢遮那。遍一切处。其佛住处名常寂光。常乐我净之所成故（取意）实相妙理非因果者。亦是显非四相迁流生灭因果。非谓理体无大般涅槃无为极果。小乘尚许无为因果。何况大乘法华记云。如非因果。而通因果（已上）不谓群迷性隔乐欲不同者。此明如来坐于道场观见机缘。性欲非一。性欲异故一乘难演。化无获已。不论性欲不同。法华方便品云。于三七日中。思惟如是事（乃至）者但赞佛乘。众生没在苦不能信是法。破法不信故坠于三恶道。我宁不说法疾入于涅槃。寻念过去佛所行方便力（乃至）十方佛皆现梵音慰谕我。善哉释迦文。第一之导师（已上）言性欲者。性是过去习性。欲即现在乐欲。由习差别致使欲异。无量义经云。知诸众生性欲不同。性欲不同种种说法（已上）虽无一实（乃至）之用者。此明随机根可说五乘法。无一实机者。无纯一实机。非谓全无也。等者齐等。广有五乘机故。用者机用。机有受教之用。问。五乘之中有一实耶。答。天台华严真言立四车故。一实之外应立五乘。三论法相立三车故。菩萨与佛则因果别。然今家者看释始终。考传记文。应是三论。若尔一实在五乘内。问。上云。一实之机。下云五乘之用。知一实外别有五乘。答。准义消文全无相违。谓虽无纯一实机。广有五乘之机也。致使（乃至）大悲者。此正明说法相。所谓一实五乘之法名为法雨。法华三云。譬如三千大千世界山川溪谷土地所生卉木丛林及诸药草。种类若干名色各异。密云弥布遍覆三千大千世界。一时等澍其泽普洽。卉木丛林及诸药草小根小茎小枝小叶中根中茎中枝中叶大根大茎大枝大叶。诸树大小随上中下各有所受。一云所雨称其种姓而得生长。华果敷实虽一地所生一雨所润。而诸草木各有差别。如来亦复如是（已上）弘决一云。今依华严。娑伽罗龙王凡有所雨。竖遍六天。横亘四域（乃至）经云。龙王示现自在时。从金刚际至他化。兴云周遍四天下。其云种种庄严色（乃至）如来如龙王。慈悲如云。梵音如雷。说法如雨。能润众生善根芽萌（已上）大悲者。是所化机。上云布慈云于三界。下云注法雨于大悲。故三界大悲俱是所化。但大悲名难关所化。然而诸名随义不定。今指所化名大悲者。一切众生受异苦悉是如来一人苦。众生受苦有佛大悲。有大悲故名为大悲。是有财释。又法雨大悲俱是能化。谓佛以大悲注法雨也。如言朗重昏于永夜。是古笔体也。莫不等洽（乃至）之益者。此明如来说法皆实不虚。病药相应莫不悉差。烦恼名尘劳故。长水云。物体名为尘。忧恼名为劳（已上）未闻之益者。总指诸经得益。大经云寿命甚难得。佛世亦难值。人有信慧难。若闻精进。求闻法能不忘（已上）法华云。诸佛兴出世悬远值遇难。正使出于世说是法复难。无量无数劫闻是法亦难。能听是法者此人亦复难（已上）旷劫希闻。今始说之。故云未闻之益。问。序题正述今经大意。若尔未闻之言可是别指净土教益。何云总指诸教。故法事赞云。即说定散两门三福九章。广作未闻之益。序分义云。因缘极要利益处深。旷劫希闻。如今始说（已上）彼此未闻之益那忽乖违。答。如此之言通局不同。何必一概。看文起尽。然众生下正述今经。尔前未闻总约诸经。若约诸经净土亦摄。菩提种子（乃至）增长者。此明闻法得益之相。菩提正觉佛果异称。闻法为种。发心为芽。菩提之种故。依主释。正觉之芽亦依主释。问。上广举五乘法。今菩提正觉广可亘三乘。何云一乘佛果种芽。答。性宗之意。下种结缘正在一乘。退大流转之后。修五乘行虽得其益。得脱之时必得一乘大菩提果。由今五乘之法。熟宿一乘之种。故云藉此抽心。如彼五百声闻昔结一乘缘是种。退大已后证二乘果是熟。于法华席开悟是脱。问。一切众生下种为唯局一乘。若言局者。遇缘非一。何无三乘下种。定姓声闻不论遇大。若言可通三乘法者。性宗意许一切众生皆当作佛。得脱既局一乘。下种何通三乘。答。众生下种可局一乘。若不尔者。下种得果有相违过。岂言伊兰种生栴檀果实。但会定姓义者。纵虽最初遇大。结缘极微微。故分别退大决定二种。其实非无一乘下种。故妙乐云。不以余教为种（云云）依心（乃至）八万四千者。此明所治机有八万四千异故。能治教门亦有八万四千不同。报恩经云。众生有八万四千烦恼。为对治之有八万四千法门（已上）依心者。即标众生心品之异。八万四千者。异说不同。大集经十五云。一一众生有八万四千诸行。皆能了知。所谓贪欲行二万一千。嗔恚行二万一千。愚痴行二万一千。等分行二万一千。是为八万四千诸行。一一众生皆有是行。若广说者。则有无量行。一一行相门中知有八万四千诸根。一一根门中知有八万四千种差别解。光记一云。真谛解云。十随眠为十。一一有九随眠为方便。一一具十即成一百。一百各有前分后分。并本成三百。置本一百。就前后二百中。一一以九随眠为方便。并本二百合成二千。足本一百为二千一百。又约多贪·多嗔·思觉·愚痴着我五。品品有二千一百。成一万五百。已起有一万五百。未起有一万五百。合二万一千。又以三毒等分四人各有二万一千合成八万四千（已上）余者虽立八万其实无量。故云余也。大集经云。若广说者则有无量行。要法文下云。八万四千者。出俱舍第一。依大乘烦恼种类无量无数。故玄义第五释无明惑云。一往大分为四十二品。然其品数无量无边（已上）问。八万四千之内为摄净土经不。答。佛教虽多不出八万。故净土经亦可摄属八万四千。见文起尽。故大悲下至蒙解脱。总举一代。其中八万何除净土。然众生下从总抽别。更显净土教兴利生。渐顿（乃至）解脱者。所化之机自有堪渐堪顿之能。佛观其宜赴机施设各有利益。故云各称。如彼道树悟佛慧。鹿苑说偏小等也。问。有人云。圣道门中全无凡夫出离之法。此义如何。答。此义甚非。大违文理。若言诸经不说凡夫出离法者。一代教旨皆破。净土出离何成。今释上云但以垢障覆深净体无由显照。下结随缘者则皆蒙解脱。文义分明。何劳苦诤。问。执者云。诸经中说出离义者。皆是权者。此义如何。答。先可返问。若尔观经往生之机亦权者耶。若彼云不然者。可重问。何故诸经凡夫枉属权者。观经凡夫独属实者。若执者会云道理必然故。谓自力行凡夫难成。烦恼所染故。他力本愿独化凡夫故。弥陀妙术超诸经故者。此亦不尔。凡夫出离局净土者。出在何文。此乃佛教随机。机宜万品三学自成断惑证理。故今文云随缘者则皆蒙解脱。下文云各随所乐而修其行者必疾得解脱也。毗沙门堂云。此释正许诸教得益。末代邪义不顺今意（云云）况彼三车火宅之譬。大圣金言无所可诤。父子相见之文。凡夫得度教益。文义显著。但执者云。信解品是四大声闻领解段也。而四大声闻者。五百声闻内也。不思议境界经云。舍利子等五百声闻皆是他方极位菩萨（已上）何云实者。此亦不然。经文虽举上首声闻。实有所引无量声闻。于法说中虽举身子一人。上根开悟其数非一。故领解段云如我等比百千万亿。签云。万亿诸大声闻便悟大道（已上）又欢喜段四众八部说。云大智舍利弗今得受尊记。我等亦如是必当得作佛（已上）法说既尔。中下亦同。若言但有能引无所引者。大违经旨。故天台云。本是一万二千菩萨。迹为一万二千声闻也。然妙乐云。若尔则唯有能引而无所引。答。理实如然。但欲均用四义。故云皆有。然本不同。事须分别若已入圆位。能引之人成于发起影响二众。灼然本是菩萨。降斯已外曾发大心亦名菩萨。元住小者则是大经。未曾发心尚名菩萨。此中具有退大应化及元住小（已上）又设一万二千声闻皆是权者。法华会座亦有万亿诸大声闻。何皆权者。唯有能引无所引责将何会通。又华严经会中。法慧功德林等诸大菩萨虽为上首。亦有凡夫大根性者。然圆顿教本被凡夫。总一代中凡夫得脱其数惟多。普属权者观经凡夫亦属权者。但自力行凡夫难成者。望净土下机其义虽可尔。不遮亦有上机或顿悟真如。或渐显怫性。问。执者亦云。就净土门余行不生。此义如何。答。此义先师殊以痛之。安居院亦同之。胜愿院云。经文明说诸行往生。而言不生此是谤法。痛哉。罪报定堕阿鼻。

第0章 观经玄义分传通记卷第二
第0章 观经玄义分传通记卷第三

    　              释良忠述
  　
　



    然众生（乃至）遍揽者。此明别举圣道不堪根钝障重下根众生为净土机。斯乃重障众生不知得度法。欲遍揽诸门者命短促而一行尚难成。何及遍揽。如此叹已。然后遇因下释依观经也。问。次上文云皆蒙解脱。何故忽云取悟难明。答。上则总举随缘得益。今别为明净土教兴。以余教门望净土机。且云难明。故不相违。有人云。言难明者。难字为句末。明字为句头（云云）遇因等者。遇字可用适训。此明释迦欲说净土之法。适因韦提致请广开净土要门。故云遇因。我今乐欲往生安乐者。此文虽无致请之言。以通所求挍别所求。俱是请故。定善义云。韦提前请弥陀佛国。是故今释属致请文。唯愿如来（乃至）正受者。韦提虽有通别四请。四请之文自通之别。因别请故即说此经。通非极要。故今略之。然娑婆化主（乃至）要门者。问。定散为俱因韦提请。若言散善因致请者。披经现文。明韦提请虽有四请。但请定善不请散善。故下文云。定善一门韦提致请散善一门是佛自说。般舟赞云。定善一门韦提请散善一行释迦开。若言散善不因请者。今文则云因其请故广开净土要门。法事赞云韦提致请誓舍娑婆。念念无遗。决定求生极乐。如来因其请故即说定散两门三福九章。广作未闻之益。此之二文云何通释。答。定善因请。散善自开经释分明。谁人致诤。但今释及法事赞者。夫人请定如来即说所请之法。因说定善自开散善。寻其滥觞莫不因请。为显此意故云因请。显彰别意之弘愿者。对总四弘。故云别意。弘是广大。法事赞云。法藏行因广弘愿。总而言之。一部经文皆彰弘愿。所谓凡夫往生净土。皆乘弥陀佛愿力故。别而言之。住立空中摄取不舍九品来迎下辈念佛。即是显彰别意弘愿。问。住立可尔。余文皆是释迦所说。非是弥陀自显弘愿。答。虽是释迦所说。正显他力胜缘本在弥陀。推功于本故。以弥陀属能显也。又一义云。弥陀显彰之义。局在第七观初。余文不然。后义亲文。其要门者（乃至）增上缘也者。自下重释要门弘愿。谓定散行以为内因。佛本愿力以为外缘。因缘和合皆得往生。此乃行者造往生因。佛愿与力接引故也。若依五戒十善等因。感人天果局因果故。不别待于他力胜缘。若今凡夫生报土时。愿力不加不可生故。别以佛愿为增上缘。令凡夫行成报土因。譬如一渧水依龙力成大雨也。问。感分段果有内因缘。牵变易生亦有内因缘。今何但立内因外缘。不云内缘。答。净土宗意。弘愿强牵得往生果。是故但立他力外缘。不云内缘。其实往生亦有内缘。所谓善贪以为内缘。法事赞云。不贪净土无生解脱障。此文已以不贪净土为往生障。故知。贪忻即是内缘。凡受生法以惑为缘。知往生时以爱净土而可为缘。故感师许准对法论九种命终。分段爱支润净土生。或种子或现行。虽有二义。皆以爱缘而生净土。义寂亦许爱润净土生。是则九种命终之位。起于有覆无记爱故。生净土时亦可起爱。问。若尔何故智论二十八云。问曰。若菩萨漏尽云何复生。云何受生。一切受生皆由爱相续故有。譬如米虽得良田时泽终不能生。诸圣人爱糠已脱。故虽有有漏业生因缘不应得生。答曰。先已说菩萨入法位住阿鞞跋致地。末后肉身尽得法性生身非三界生也（已上）彼约漏尽明自力义。今约凡夫释他力义。二力虽异。无缘义同。何强立爱缘。答。受生之法必由爱缘。但智论者言漏尽者。约分段惑。法性土生何无细爱为内缘义。故同论云。顺道法爱为因。无明为缘生法性土。问。感师等许分段爱。智度论明变易无明。相违如何。答。彼师依相宗七地已前犹分段义故。复有义本愿他力外缘之外可无内缘。难思佛力超情乖常。知往生时外缘之外更无内缘。不思议佛力何借生之爱缘。是故今释结要门云回斯二行。释弘愿云为增上缘。要门弘愿成于万机往生因缘在文分明悉之悉之。今云。案礼赞序。以三心可为内缘。谓依安心修五念行。行必待心。心必牵行。故知。三心以为内缘。五念念佛以为其因。如云果不孤起必藉于因。因不孤起必待于缘。可云往生果不孤起必藉行因。因不孤起必待三心。故知。三心以为内缘。佛大悲愿以为外缘。内外二缘不可阙减。但今文略者。乘佛本愿力在三心。以外显内。故不别释。问。下文云辨定三心以为正因。观念法门云至诚等三心为内因。未见三心为缘之文。答。因缘之名所望有异。或有佛大悲为因。机信心为缘。言三心正因者。对往生果因缘皆因。又见佛缘文者。内外相对佛愿为外缘。三心名内因。不遮内中亦立缘名。又烦恼为缘。是其证也。如明受身因缘。或父为能生因。母为所生缘。或自业识为内因。父母精血俱为外缘。其例甚多。不遑具引。要者肝要。门者通入。谓一一行各通净土之要。故云要门。问。有云。念佛非要门行。是弘愿行。此义云何。答。若如此义。即失要门弘愿之旨。众生善行不出定散。定散之外不可别立弘愿一行。三辈散善今家定判。故下辈行亦是要门。于行业上加佛愿力即是弘愿。文理决定。何及疑殆。然世人云。凡夫行人不堪定散。欲修定行。心驰六尘凝心绝分。欲修散善。贪嗔竞起废恶难成。是故如来以弘愿行引凡夫也。此亦不然。设虽念佛。全无废恶何生净土。斯乃修善差品废恶亦异。佛意欲令一切众生灭无量恶。速疾证万德之果。根缘不同。就戒授于五八十具等戒。就定教于观练熏修等定。就慧明于生灭无生等观。或为淫女令授昼戒。或为猎者授与夜戒。一一皆有废恶修善。然念佛者系心净土。勤行一万十万之时。或被安心制。或被起行防。三毒暂息七支不起。岂非念佛具足废恶。虽然凡夫具缚行人数退数起。为治此恶随犯随忏。如此故实是凡夫分。问。念佛诸行同有废恶修善义者。念佛胜余。其义未显。答。废恶虽同胜劣遥异。谓望下机诸行难成。非本愿行加力弱故。念佛易修。乘生因愿他力强故。以此义故令行念佛。凡修善法悉备废恶。若住善心者。恶心不起故。修善之人犹是凡夫贪嗔亦起。虽起更归本修善心。善恶虽杂。其中善强终遂出离。汝言善体无废恶者。如言火炎而不烧薪。况念念中除多劫罪。岂非念佛有废恶耶。又言余行不止诸恶其行不成者。上下品人善心数退。恶法数起。但用道心以为受法。又中中品一日斋戒以为受法。自余时节何不起恶。凡成佛后诸恶不生。诸善满足。等觉尚起微细烦恼。况乎下位。圣人既尔。况乎凡夫。譬喻品记云。小乘中云上界无恚非尽理也。然诸烦恼轻重虽殊尚至等觉。岂隔无色（已上）定即息虑等者。定是静虑。即有其二。一生静虑（四禅。四空果报非今所用）二定静虑（依身在于六欲三洲等。上界为依地修得其定）此亦有三。一者味定（爱味净定不具支体）二者净定（具足支体除断烦恼。但成实及大乘意。不许有漏断。唯许伏义）三者无漏（无漏智相应断惑证理也。凡夫唯有前二）又有九次第定。谓四禅四无色及灭尽定也。又就四禅四空有根本近分。初禅近分名未到定。新言未至定。又初禅别立中间禅。谓大梵天以为依地。凡就八种根本·近分·中间·无想·灭尽定等。分别有漏无漏定者。四根本禅下三无色未至中间。如此九定通漏无漏。余七近分无想灭尽非想定十唯有漏定。若准唯识。非想虽无断惑无漏。而有游观无漏法故。彼地亦通有漏无漏。灭受想定唯是无漏。谓依非想游观无漏。然今十三定善依地应是未至中间四根本定六地。无色定者不观色相。七近分地欣自根本不愿他方。二无心定无心心所。故不应观极乐依正。又味净无漏中。依止净禅观净土境。味禅是贪前灭净定。是故不可厌离秽土。又无漏定非凡夫定。故非今分。净禅凡夫所修定行。故以今观可摄净禅。息虑凝心唯局定善。废恶修善可通定散。定善废恶则是加行及定共戒。一往大分废恶修善且约散善。回斯二行求愿往生者。此述定散各成生因。凡众生根机虽多不出定散。是故今经为明万行往生。具说定散诸善。定机有异故。十三观具不具区。散善亦异故。三福正因九品正行单复具足其相惟多。为显此义故。云其要门者即此观经定散二门是也。各别往生经释分明。是故回者回因向果（云云）言弘愿者等者。弘愿总通四十八愿。故下文云弥陀本国四十八愿愿愿皆发增上胜因。其文非一。别在凡夫引接之愿。所谓十八十九二十三十五等。但先师云。序题者是一经大意。若尔所言要门弘愿亦可显于一经元意。是故弘愿虽为诸行强缘。探大师意。可以第十八愿为其要也（云云）问。定散皆乘佛弘愿者。可以诸行名弘愿行。答。祖师云。若有人问。言定散诸善往生之时乘佛愿耶者。应答言。然也。若有人问。言定散诸善皆弘愿行耶者。应答言。不然大经者。无量寿经。三经之中此经广故。对余二经名大经也。天台此经名大本。阿弥陀经名小本。嘉祥名双卷。净影道绰与今家同。龙兴名两卷经。一切善恶凡夫等者。本愿经文虽无善恶得生者言。三经同显本愿益故。虽引大经亦依观经。善凡夫者。十三定善上六品机。恶凡夫者。下三品也。或云。本愿文中唯除逆谤。故知。应摄十恶罪人。是故愿文有摄善恶凡夫意也。大愿业力者。五劫思惟四十八愿名为大愿。兆载永劫六度万行名为大业。十劫正觉利益众生名为大力。故下文云。弥陀本国四十八愿愿愿皆发增上胜因。依因起于胜行。依行感于胜果。依果感成胜报。依报感成极乐。依乐显通悲化（乃至）广开甘露。因兹法润普摄群生（已上）彼胜因者。今大愿也。彼胜行者。今大业也。彼胜化报悲化等者。今大力也。论注下云。依本法藏菩萨四十八愿今日阿弥陀如来自在神力。愿以成力。力以就愿。愿不徒然。力不虚设。力愿相符毕竟不差。故曰成就。又云。凡是生彼净土。及彼菩萨人天所起诸行。皆缘阿弥陀如来本愿力故。何以言之。若非佛力四十八愿便是徒设（已上）增上缘者。起法胜用。故曰增上。为法缘故名增上缘。如彼眼根为胜缘生眼识。观音为强缘灭灾难。此缘体广而通有力无力两边。俱舍论七云。增上缘性即能作因。以即能作因为增上缘故。此缘体广名增上缘。同论六（释能作因）云。一切有为唯除自体。以一切法为能作因。由彼生时无障住故。虽余因性亦能作因。然能作因更无别称。如色处等。总即别名（乃至）若于此生彼能为障。而不为障可立为因。譬如国人以其国主不为损害咸作是言。我因国主而得安乐（乃至）就胜为言。非无生力。如眼色等于眼识等生（已上）光记云。我因国主而得安乐。此即通说一切无障诸能作因。若于能作因中。就胜为言。非无生力。如眼等下举亲胜力（已上）唯识论七云。四增上缘。谓若有法有胜势用。能于余法或顺或违。虽前三缘亦是增上。而今第四除彼取余。为显诸缘差别相故。此顺违用于四处转。生住成得四事别故。然增上用随事。虽多。而胜显者唯二十二。应知。即是二十二根（已上）述记云。有胜势用者。谓为缘义。即有为无为有胜势用。此用非是与果等用。但不障力（已上）净名妙记云。如增上缘中有力无力（已上）此则一切法生时。以不障法为能作因。即以此因名增上缘。复生诸趣以业力等名增上缘。见异地境以定力等为增上缘。此论强边。而今言增上缘者。凡夫往生净土。加佛愿力名增上缘。是强中强。故今家云。正由托佛愿以作强缘。致使五乘齐入（已上）问。何故名增上缘。答。强胜名增上。能起法名缘。弱亦受名。以从胜故。大乘义章三云。增上缘者。起法功强。故曰增上。以此增上为法缘故名增上缘。于中亦有非增上者。从胜受名。故曰增上（已上）唯识论十云。自性身正自利摄。寂静安乐无动作故。亦兼他利。为增上缘令诸有情得利乐故（已上）宗镜录二十九云。如念观音名号火不能烧等。此托观音为增上缘（已上）胜愿院云。增上缘义虽有多解。若依宗家之正义者。增于上义。谓于行业上增其力用故名为增上缘（可考正文）先师云。言增上者。对减下辞。又佛密意（乃至）常乐者。上来总明净土施化利生之相。是解义分。即当地论因分可说。自下明果位难思发迹源。是仰信分。即当地论果分不可说。于中有二。一又佛下至旨趣。正明解义教门难晓。二仰惟释迦下至常乐已来。正明仰信易入。初文亦二。一又佛下至难晓。直明佛意广大甚深。二三贤下至旨趣。举圣不知以况凡夫。次文有三。一仰惟下至去也。正明仰信二佛方便。二唯可等下。此明可具心行作业。三舍此下明后世利益也。佛密意者。是释迦佛以次文云教门难晓故。佛教寄于名色假法。虽有言说一一教门从佛意出。非因位分。故云密意。智论云。佛之密意非菩萨所知。唯识论云。如来实心等觉菩萨尚不知故。即身成佛义（弘法）云。法佛三密甚深微细。等觉十地不能见闻。法华玄云。文内妙法犹难尽。何况文外之妙耶（已上）问。三贤十圣皆为四依弘经大士。悉知佛意制论解经。何云弗测。答。四依菩萨虽分知之而非究竟。故属不知。与而言之。凡夫尚分知佛意也。涅槃经云。又凡夫人具烦恼性。能知如来秘密之藏（已上）虽知佛意各有不同。十圣分证。三贤学知。凡夫信知。夺而言之。非究竟故皆属不知。信外轻毛者。恐是十信以外凡夫。此是今家自谦之言。故不可云我入道位。问。仁王经说十信位云。譬如轻毛随风东西。法华疏云。六心已前轻毛菩萨。信根未立。其位犹退（已上）此等诸文十信外凡名为轻毛。故知。应言十信外凡。答。谦下词故全不可言我入道位。验知。应言十信以外。但轻毛者。或退或进。信根未立义。亦可通于十信以外具缚凡夫。故翻译名义集（法云）云。婆罗隋言毛道。谓行心不定犹如轻毛随风东西。魏金刚云毛道凡夫（已上）问。经云见彼国土极妙乐事心欢喜故应时即得无生法忍。释云十信中忍。然大师是三昧发得彼土依正宛在眼前。岂可不入十信位耶。答。实于内证虽是甚深。今述卑下。那露升进。凡贤者不彰自证。观念法门云。所见境界不得辄说。善者自知。恶者忏悔。但平生证一向制之。临终之证语知识记。但疏第四载祈誓证。此有别由。不可准例。由者文云。上来所有灵相。本心为物不为己身（云云）和国智证大师。有时取香水洒西云。唐青龙寺烧失。明年商人来云。去年某月某日某时唐青龙寺出火难消。时已从东一云起来降雨消火（云云）又此师病中诣前唐院。奉值大圣不动明王。授立印仪轨并灌顶法。明知。非直也人。然授决集书自谦词云。我等去初停心万万里。又池上皇庆于脊振山。诵惊发地神咒时大地震动。而诫门人延殷法桥云。汝至成佛此事莫语于他（云云）乙护法见此灵验随逐给仕。故知。不彰内证密益。仰惟等者。此明佛意甚深难知。教亦难解。但虽不知其甚深致。释迦发遣弥陀招换其文分明。唯作仰信定得往生。问。发遣即是要门。来迎亦是弘愿。还同前义。何为二义。答。上是解义分。今则仰信分。故上广以要门弘愿分别观经教相大意。此当因分可说。今就明文则成仰信。此当果分不可说。呜呼大悲满足如来。为救一子殷勤发遣。他力引接弥陀恐业系牢。急来迎将。二尊化导努力勿疑。先师云。此宗出离是为故实。今云。圣道穷智尚证入时以信得入。故法华经譬喻品云。汝舍利弗尚于此经。以信得入。况余声闻。其余声闻信佛语故。随顺此经。非己智分（已上）况于欣求净土机哉。唯可勤心奉法等者。仰信发遣来迎之人。必具三心五念四修。所谓勤心即是安心。言奉法者。即是起行。毕命为期即是作业。勤心等者。亦是当下十一门中前八门也。舍此等者。即往生果。此亦是当十一门中后三门也。即证等者。上云如来出世为令众生悟入真理。今言即证法性常乐。圣道净土二门虽异。佛意唯在令证真如。然圣道机于此土悟。净土门机于彼土证。其处虽殊其证惟同。问。上云法性。今云法性。为同为异。答。理体虽同修性是异。此即略标序题竟者。结也。序题意广而文言少。故名为略。标是标显。显经大猷。玉云标揭也。

本曰第二次释名下至即释其名义竟

    释云。上来第一料简序题已竟。自下第二解释名门中三。一第等六字是标。二经言下至观经一卷释。三此等七字是结。释中三。一经言下至一卷。先标经名。二言佛下至故名一卷。正释经名。三故言下至一卷。总结经名。第二释中文自为六。经言佛说无量寿观经一卷者。梵本诸经但有奥题而无首题。晋朝道安初安经题。显要记云。晋朝道安法师有四义故初安经首。一为人见经题目知部法故。二为智者略知能广解故。三为简异余部易见故。四为匆迫众生假见经题便获益故（已上）又此经题观字上下异本不同。贞元入藏录上云。观无量寿经一卷（亦云无量寿观经）净影·天台·道绰·法常·龙兴·道訚等师。依用观字在上之本。龙树（菩提心论）昙鸾嘉祥·妙乐（弘法第二）法照今家等师。依用观字在下之本。只是各依所览本也。然嘉祥义疏云。问。无量寿观经复有观佛海三昧经。既云观佛海。今何不名观无量寿而言无量寿观耶。解云。通皆得。既云观佛海。亦得云观无量寿。而今云观佛海无量寿观者。此各有义。观佛海为释三昧义。明三昧。无量三昧。今明是观佛海三昧。如无量寿观此为释观义。明观有无量观。未知是何物观。今明是无量观。故云无量寿观。不得称观无量寿也。又所以言无量寿观者。明由境故发观。如大经所明。譬如胡瓜能为热病。十二因缘境亦尔。能发观智。今此经正然。由境故生观。亦如中观。何故观在后中在前。以中发观故观居后。亦以境生智故观在后也（已上）龙兴疏上云。所云观者。或本着下。有言。着上是观察义。若着下者是观行义。应言观察无量寿经无量寿观行经。今准下文。但应观察。如下文云。此经二名。一名观极乐国土无量寿佛观世音得大势至。二名净除业障生诸佛前。今初名中除国与菩萨。唯取观佛以题经目。然依汉语。观字着上。依梵语者。观着下耳。但传者意非别本也（已上）又佛字有无亦有异本。天台云。佛说观无量寿佛经疏（此用有佛字本）嘉祥云。问。何故但云无量寿观。而不称无量寿佛观耶。解云。不得称无量寿佛观。何者。若称无量寿佛观。但得一义。若云无量寿观则含五义。无量寿时节。无量寿化主。无量寿化处。无量寿教门。无量寿徒众。为是故但称无量寿观。不得云无量寿佛观。然复于无量寿佛经。望今无量寿观即是通。于无量寿佛经即别也（此用无佛字本）又一卷者。今家所览本可有一卷两字耳。问。今题名中可含依报徒众等耶。答。释家不同。净影云。问曰。此经非直观佛。亦观刹土观音势至九品生等。何故偏名观无量寿。答曰。观佛为主。故偏举之。又复诸事不可具名。且举观佛。天台云。所言佛说观无量寿佛者。佛是所观胜境。举正报。以收依果。述化主以包徒众。观虽十六。言佛便周。故云佛说观无量寿佛。嘉祥云。经者能诠之教。经中具明三义。一观国土。是所生处。二观佛菩萨。是所依师。三观因行。是往生业行。今此三中举佛为题者。佛是所凭之胜地故以为题耳。灵芝云。极乐国土即是依报。摄前六观。无量寿下即是正报。摄后十观。观佛总前三观。下二菩萨总摄七观。故此一题十六皆足。次名中净除业障总前十六观行力用。观成破障即见因也。生诸佛前即来果也。不指弥陀而言诸佛者。即下经云见无量寿佛者即见十方无量诸佛等。今翻译家止用初名仍从省约。但据观佛深合经旨。天台疏云。举正报以收依报。述化主以包徒众。观虽十六言佛便周。此约举要包摄前后释也。远师疏云。此经以观佛为主。故偏举之。此据经宗诸观相从释也。今详两释后义最长。以正为观佛。须先国土以为由渐。后因观佛旁及徒众以显周遍。是以佛观文中。独名念佛三昧也（已上）言佛者（乃至）故名为佛者。此释佛字中三。一言佛下至名觉翻名。二自觉下至三位释义。三故名为佛者是结。释中亦二。一自觉下至为佛。先举三觉。二言自觉者下至出过三位。次释其义中三。自觉·觉他·觉行穷满起尽可见。西国正音者。天竺云西国。震旦西故。梵语名正音。梵王传故。俱舍论云。一切天众皆作圣言。谓彼言辞同中印度（已上）明王院云。文选云。梵王·佉楼·苍颉·三兄弟来下人间。有梵书·佉书·篆书。左右下之三行。二种书在天竺行化。字是梵字。左右行为异。苍颉后来下震旦。黄帝时飞住海边。观鸟迹作字。篆书是也。今案。苍公伊舍那魔醯首罗第六天王也（云云可检本文）悉昙抄云。梵字梵王所制者。梵王与毗纽天嫁生三子。谓婆谓摩·迦楼·苍颉。婆罗摩作梵字。迦楼于龙宫造字。苍颉于震旦造字（云云）若依此说汉音犹似正音。可云梵语正音汉语傍音。弘决云。苍颉见鸟迹作文字。处者迦叶佛说法堂也（已上）觉者净影云。觉有两义。一觉察义。对烦恼障。烦恼侵害事等如贼。唯圣觉知不为其害。故名为觉。此之一义如涅槃说。二觉悟义。对其智障。无明昏寝事等如睡。圣慧一起朗然大悟。如睡得寤。故名为觉（已上）言自觉者简异凡夫者。此以佛自觉德简异凡夫自迷。斯乃生死本无凡夫迷故。妄计实有受生死苦。佛悟本无自出生死。故云自觉。虽可释成此义。显故不用别释。此由声闻等者。此明佛觉同二乘觉。故云自利。二乘自觉虽一分同佛之自觉而无觉他。故云阙无利他大悲。问。二乘但断四住烦恼。仅出分段。如来总尽五住正习。出离二死。自觉何同。答。实虽不同。非如全阙觉他德故。光记引正理云。虽佛身中一切功德行相清净殊胜自在。与声闻等功德有殊。然依类同说名为共（已上）问。二乘阙无利他大悲。其义不明。声闻说法利生惟多。所谓在世转教灭后付法利益。何云阙无。答。诸佛菩萨利他为先。声闻缘觉自利为先。设虽利他自利上化。意乐既异对佛菩萨云无利他。言觉他者简异二乘等者。准前可知。有智故能自利等者。就生死法。为自行者以智而空。为利他者以悲而化。此乃大乘菩萨断惑利生。不同小乘六度菩萨因时未断。又璎珞经意。十住入空。十行出假。十地菩萨一心具足自利·利他。故知。菩萨自行化他亦分同佛自觉觉他。悲智双行不著有无者。此结上。谓由有悲故。缘生死有而不著有。由有智故。悟生死空而不着无。不堕两边。故云不着。净土论云。智慧·慈悲·方便三种门摄取般若。船若摄取方便。应知。同论注云。般若者达如之慧名。方便者通权之智称。达如则心行寂灭。通权则备省众机。省机之智备应而无知。寂灭之慧亦无知而备省。然则智慧方便相缘而动。相缘而静。动不失静智慧之功也。静不废动方便之力也。是故智慧·慈悲·方便摄取般若。般若摄取方便。应知者。谓应知智慧·方便是菩萨父母。若不依智慧·方便。菩萨法则不成就。何以故。若无智慧为众生时。则堕颠倒。若无方便观法性时。则证实际。是故应知（已上）弘决五引大论云。若观诸法实相。则大悲心弱。若观可度众生。则实相观弱。悲智平等时入菩萨正位（已上）唯识论云。不执菩提·有情·实有。无由发起猛利悲·愿（已上）言觉行穷满等者。亦准前可知。凡简凡夫更举声闻。简异二乘亦举菩萨。比来次第不相乱故。今简异菩萨亦举如来。出过三位者。超过凡夫二乘菩萨。当文虽是简异菩萨。而居终故合举前二。故云三位。言说者（乃至）证益也者。自下释说中四。一言说下至为说。正明声教名说。二又如下至有异。广明随机种种不定说法亦有渐顿隐彰。三或六下至亦然。广明六根相好说法。四应念已下。总明依教随缘得益。说者。玉云言也。释也。口音陈唱者。如来说法通六尘故。作简异释显是声尘。凡诸土相多种不同。如来化仪亦不一准。若有眼根利国土者。多以色尘说法而化。若为耳鼻舌身意利。如次以声香味触法说法而化。今此娑婆耳根利故。多以声尘说法而化。为显此义故。云口音陈唱名说。法华疏一云。今论娑婆国土。音声为佛事。则甘露门开。记云。今论娑婆唯禀声教。此土入者不假余尘。虽有灭后色经·乃至名句行蕴所摄·净名香饭·及以法行思惟悟等。并以金口声教为本。又云。此土耳根利故偏用声尘（已上）又如来（乃至）有异者。于上口音陈唱之教。更为重释。谓音声教则有渐顿显密不同。渐次悟入名为渐教。顿悟法门名之为顿。隐彰只是密显异称。释签一引大论六十五云。于阎浮提见第二法轮转。初转法轮八万诸天得无生忍。陈如得初果。今转法轮无量诸天得无生忍。今转似初转。问。初转少今转多。云何以大喻小而言似耶。答。诸佛有二种法轮。一者显。二者密。初转声闻见八万及一人。诸菩萨见无量阿僧祇人得二乘。无量阿僧祇人得无生忍。无量阿僧祇人发无上道心。行六波罗蜜。阿僧祇人得初地乃至十地一生补处坐道场。是名为密。又同三十一云。欲得一音遍十方恒沙世界。当学般若。问。若尔与佛一音何别。答。有限。无限。问。若尔何故阎浮提人来佛边听法。答。佛有二种音声。一者密。如向所说。二者不密。须来佛边。此据别说。约体而论。二义俱时。又引同论云。如来说法不过二种。一显示说。二秘密说（已上）如此等文即其证也。或六根（乃至）亦然者。此释六根相好亦说。以根望尘。根说是狭。前五根说当六尘中色尘说法。意根说法即当法尘。中间四尘根中无。故六尘说法广于六根。但六根说法未得其证。经论多明六尘说法。大经上说道场树云。自睹其色。耳闻其声。鼻知其香。舌尝其味。身触其光。心以法缘。一切皆得甚深法忍住不退转。至成佛道（已上）智论三十四云。有佛为众生说法令得道者。有佛放无量光明。众生遇之而得道者。有佛神通变化指示其心而得道者。有佛但现色身而得道者。有佛遍身毛孔出众妙香。众生闻之而得道者。有佛以食与众生令得道者。有佛众生但念而得道者。又根·相相对互有宽狭。应作四句。一有根非相。谓意根也。二有相非根。谓发毛爪齿牙等也。三有俱通。谓眼精等也。四有非根。相谓除前相。问。今举六根相好说法。为此土教。为他土教。答。今释释迦所说。故知。举此土教。一代教中间出余尘得悟之者。又此经中光台现国微笑光益住立空中并是色尘之说法乎。应念（乃至）证益也者。此明上所举渐顿等声教。六根等说法皆悉有利益。念缘俱是所化机也。为乐空者说应空法。为乐有者说应有法。大乘小乘随乐亦尔。是名应念。乐空有等机缘非一。故名随缘。证益者。既举一代渐顿说教以述其益。故此益通圣道净土。问。证益之言何关净土往生。答。若约净土消证言者。始是证契。不必断证。终是证悟。于净土中证理体故。又见大经会末得益。十四亿菩萨得不退转。若干人得清净法眼。及得阿那含果。八十万比丘漏尽意解等。何不约在世而言证益乎。问。所言佛说。一经题故可限此经。何通诸经而释其义。答。虽一经题。有通有别。谓佛说经三字是通。无量寿观四字是别。但佛说经名通义局。今从名通广约诸经。言无量寿者（乃至）依正二报也者。释无量寿中三。一初至其义如此。梵汉相对。二今言下至阿弥陀佛。正明今题人法并彰。三又言人法下。明人法即所观境。于中亦三。一又言人法下至二者正报。标所观境。二就依法中下至已下是也释。三向来下结。二释中二。一者依报。二者正报。起尽可见。依报中二。一就依报中下至依报庄严也。略释三种庄严。二又言依报下至见境相故。广就经文以判通别真假差别。正报中二。一二就正报下至同生者是。略标主众。二又就下至已下是也。广就经文以判通别·真假差别。汉音者。此经宋代译故应云宋音。又今家是唐代师故应云唐音。而后汉明帝时佛法始来震旦。故从最初且云汉音。南无阿弥陀佛者。经题虽无南无佛言。而此六字名号一经肝心。一宗要行故。因无量寿预释出耳。是故梵汉相对。但举六字名号不举说·及观·经三字梵语。非要故也。若说观。经梵汉相对。嘉祥疏云。若存胡音。云佛陀·般遮·阿梨耶·阿弥陀·佛陀·修多罗。此云觉者说观无量寿佛经（已上）问。观佛念佛是一经宗旨。首题名字亦一部嘉号。名诠自性。是故今经题名合含两三昧也。若尔今释应显此义。答。难言虽巧意犹不当。释家若存如此义者。宁可不造尽理释耶。且如十一门义。解释极委悉故。看者易知。然今释何不显其义。而使末学惑文惑义。但题合含两三昧者。凡立题名义门非一。或取人而略法。如提谓经等。或唯举喻为目。如大云经等。或复法华提婆品者。从始立名。化城喻品从终为名。此经亦尔。且从定善以题经名。佛自唱题其文分明。斯乃今经则有答请自说二段。且就答请以立题名。故净影云。又复诸事不可具名。且举观佛（已上）南者是归无者是命者。南无归命即是三心。谓三心者请佛救济。言南无者归命发愿回向之义。是故南无三心全同。况翻南无亦云度我。非三心何。此乃请救一心。不伪是至诚心。凭佛不疑即是深心。欲生即是回向心也。阿者是无弥者是量陀者是寿者。于此三字梵汉相对诸师不同。今家如文。天台云。阿无弥陀量（龙兴同之）灵芝云。阿弥陀此云无量光。龙舒净土文云。阿无弥陀量寿（已上）如此相违。若不达二土方音者其义难辨。且依天台会诸文者。阿弥陀者。实翻无量。大经云。往觐无量觉。无量即是寿光无量。寿无量者。第十三愿。是竖利益。光无量者。第十二愿。是横利益。以此寿光无量之名立生因愿。即第十八。由此愿故。名体不离施摄取益。以此义故。或翻无量寿。或译无量光。若实而论。直翻无量。则是正翻。无量寿光以义加翻。又今文者梵汉各有三字。故知。一往三字对当三字。例如涅槃总翻不生不灭。且分两字而云涅言不生槃言不灭。今言无量寿等者。上加南无佛之三字梵汉相对。然而正题局无量寿。故还今题曲释其义。故云今言。问。无量寿者即是别号。觉是通号。通别虽异俱是佛名。故皆属人。何云无量寿者是法觉者是人。
    答。无量寿者虽是佛号。而召显佛所具功德。故配属法。觉者知者。是能觉了。故属人也。又安乐集云。今此观经就人法为名。佛是人名。说观无量寿是法名也（已上）但集文约能说所说而分人法。今就所说以分人法。各据一途于此成例。问。今家既依无佛字本。何云觉者是人。答。为显要行加三字故。就此分别人与法也。或可由佛自唱题故。又言人法者是所观之境等者。问。所观之境者。即就弥陀分别人法。若尔应云像观假正真观真正。何通依报耶。答。佛自唱题云此经名观极乐国土无量寿佛观世音菩萨大势至菩萨。今就此题广释依正通别相也。但译者略云无量寿观经。又上人法虽是正报。而所观境通依正故。以正报佛属所观。次因所观言而广令通依正二报。故云即有其二。或云。即有其二者。虽似指上人法其实不尔。译者略题无量寿观。正报摄依化主包伴。是故人法亦通依正。今云。此义顺天台释。亦准嘉祥。无量寿者具含五义。故无量寿可包依正。故云即有其二。但今师意暗以难知。一者地下庄严等者。此先略释三种庄严。水观所说三种庄严唯局宝地。今文三种广通五观。地上文中等者。等取华座。地下虚空并云等者。同向上等也。又变化鸟属依报者。今经处处说依报中。有化鸟故以属依报。谓池观云。其光化为百宝色鸟。像观文云。水流光明及诸宝树凫雁鸳鸯皆说妙法。普观文云。水鸟树林及与诸佛所出音声皆演妙法。又小经中依报庄严说白鹄等六种化鸟。故法常云。以化鸟庄严水也（已上）准之。化鸟虽是正报成空庄严。故属依报。如彼弥陀属器世间等。其例也。又化鸟属化报者。非身相应化无心心所故。佛地经意明成事智三业之化即有三相。一自身相应。此有身·口·意三业化。二他身相应。亦有身·口·意三业化。三非身相应。但身·口化无意业化。故演秘云。论三业化身等者。案佛地经云。身·语·及心化善巧方便业。论第七云。此显成所作智起三业化。由此智能善巧方便。能起身·语·心三业化。身化三种。一自身相应。谓化自身为轮王等种种形类。及现种种诸本生事。二他身相应。谓化魔王为佛身等。变舍利子为天女等。寄他身上示现种种变化形类。三非身相应。谓现大地为七宝等。或现无量佛化身等。或放光明照无边界。如是等类离自他身。别变化作情非情色种种形类动他放光风香等事。皆为利乐诸有情故。一切皆名佛身化业。语业亦三。一自身相应。谓佛自身化现梵音遍告无边诸世界等种种语业。二他身相应。谓令声闻大弟子等以佛梵音。宣说大乘甚深法等。是故声闻诸菩萨等。说非己分甚深妙法。皆是如来变化所作。非彼自力。三非身相应。谓化大海草木等类乃至虚空亦出音声说大法等。如是皆名变化语业。心化唯二。一自身相应。谓自心上化种种心及心法影像差别。二他身相应。谓令他心亦现种种心及心法影像差别。此并相分似见分现。问。云何不化非情令心相现。答。非情已是心等相分。云何复令有心相现。若心相现则名有情。非非情摄。是故化心但有二种。问。既许化作非情色相如化佛等。于此现心说非身化。斯有何失。答。色有离质化通非身。心法不然无非身化。彼论复有异师说。云心不可化。但由定力。能令自心解非分法名化自心。若加被他令愚昧者解甚深法。令失念者得正忆念名化他心。前为正义（已上）准此等文。非身相应无意化故即非情摄。非情摄故属依报也。问。何以得知。彼化鸟是非身相应。恐应通自他心相应。况唯识论云。然变化身及他受用。虽无真实心及心所。而有化现心心所法。无上觉者神力难思。故能化现无形质法。若不尔者。云何如来现贪嗔等。久已断故。云何声闻及傍生等知如来心。如来实心等觉菩萨尚不知故。由此经说。化无量类皆令有心（已上）准此等说。化鸟亦可有变化心。何属非情。答。经云。如意珠玉涌出光明。其光化为百宝色鸟。明知。非身相应化也。但论化无量类皆令有心者。是约自他身相应化。故非相违。问。二经所说化鸟未言虚空庄严。答。浮在水。故经属池庄严。飞游天。故释名空庄严。有此理故无其失耳。从日观下至华座观已来总明依报者。问。第七华座应是正报。见经文势。如来许说除苦恼法。弥陀三尊住立空中。夫人求请佛菩萨观。即说座像真身等观。故知。华座亦应正报。故往生论即属正报。天台·嘉祥其义亦尔。何云依报。答。于华座观有两向意。谓此华座佛观类故以属正报。克体而论。只是依报。今家·净影·迦才意尔。故龙兴会此相违云。第七华座应属国土。而佛座故成义便属佛观（已上）华座一观是其别依唯属弥陀等者。华座唯佛受用故云谁属弥陀。余六依报凡圣通用故云共同受用。问。净土依报为是众生共业感故共受用耶。若云共业感者。一切净土唯佛所变。故摄论云。有众共用而非共因。如生净土凡圣等辈。直生佛土无自变故（已上）若云非共业感者。灵芝云。以诸佛净土必假十方众生同业共成故。历劫化他令修善业。揽彼净业以成其土（已上）彼此相违云何会通。答。所出二文各有其意。先摄论意。一切净土诸佛因中所修清净功德所感。是故判云而非共因。虽非共因而佛神力直令生者共同受用。次灵芝意。虽能化佛所感净土。而因行时与物结缘令行善业。成佛果时引接于彼结缘众生。约此边故。所化众生所修善行亦为净因。是故释云同业共成。各据一义并不相违。法界之凡圣者。十方来生凡圣之类得生已后共同受用。故下文云十方法界同生者是。言假者即日想等者。日想观通依正假观。第三卷释其义分明。但今文者。相从水想已下并是依报。且以日观即属假依。故灵芝云。就十六观大分为二。初一种先观此方落日指定西方。后十五种正观彼土依正二报。初观是总该下十五。下皆为别。各不相收（已上）此界中相似可见境相者。娑婆日水。故云此界。此方日水似光似地。故名相似。眼根所得。故云可见境相。彼国真宝无漏可见境相者。极乐宝地树池楼等。故名彼国。彼界真依。故云真实。出世善根之所生故名曰。无漏。可见境相准前可知。
    问。空庄严中光风鼓乐而演苦空无常等音。宝池珠光变作鸟声赞叹三宝。楼外庄严亦说念佛念法等法。如是庄严应是声境。何故但云可见境相。答。从大旨故。从根本故。问。分别真假何除华座。答。今文次第上既分别通依别依。次就通依分别真假。故且除之。若云别依可是真依。现在彼众十方同生者者。报身佛具十八圆净。眷属·辅翼二种圆净佛果圆满同时而成。故有观音势至等大菩萨。是云现在彼众。正觉已后酬昔本愿。从十方界犹如驶雨来生。是云十方同生。斯乃新生旧住之异。又上举已生。下举未生。谓已生者不论新旧。已在净土故名现在彼众。决定往生心行具者因中说果亦云圣众（已上二义俱是相传。但常被存前义）言假正报者即第八像观者。先师云。假正报者。非是此方刻雕画素。即彼土影像。故嘉祥云。所以前作想像观者。无量身身相不可思议。像犹若虚空不可作故。前作想像观。前作丈六身观。次百丈身观名为像想观。以前作像想观故。次作佛身真观也（已上）私云。娑婆形像也。假正之言约于相似可见之境。如彼日水相似假依。故第三卷云。群生障重真佛之观难阶。是以大圣垂哀。且遣注心形像。又云。身四威仪眼之开合见一金像。似现目前。常作此想（已上）此文意云。行者开目先见此土画像木像。次闭目常想似所见形像之佛像也。观念门云。又劝造阿弥陀像称扬礼拜。香华供养日夜观想不绝（已上）此释因准第八观欤。净影云。欲以此方日水等相。并以此方佛菩萨像类度彼方。故云众喻。灵芝云。众生无始未识真佛。多见形像。故使先观。以像表真观佛易就。正观记云。言形像者。刻雕绘素。世皆目击也（已上）祖师观经私记云。然初心之人不能直观真佛。故先观形像（已上）但形像言总通彼此（云云）观音势至等亦如是者。像观中说三尊假观。后三观说真佛菩萨。故知。一一假像成后方便。今虽释别正。而三像得便。是故因明观音势至亦属假观。故云亦如是。然天台疏云。所以观佛先作像想后观法身。菩萨直明法身者。但佛法身妙极不可一往而观。故先作像想流利。后观法身则易。菩萨者观佛既竟。次二大士是眷属庄严。如王来即有营从。有佛必有菩萨也。灵芝疏云。准上经文。明列三像。或谓二菩萨无像观者。未知何意。正观记云。或谓菩萨无像者。天台疏云。观佛先作像想。后观法身。菩萨直明法身者（乃至）必有营从等（云云）疏主准经明立三像。天台云无圣意难测但云未知（已上）问。天台所解不可不会。答。灵芝既云未知何意。末学焉通。但试会者。泛明用假即有二义。一者为真观难成先用假观。二者为用相似境预知境相。故知。天台且用先义。故云无像。说二菩萨是眷属庄严。今家意者深协经文。三尊师徒身相既异。何不用假。经文亦显。又言等者指多身观。二士盖多。故云等（云云）也此由众生（乃至）假正报也者。此明用像之意。此文有四。一初至显现故。释佛说像观所由。二使假立（乃至）心想者。释像观观想。三同彼佛以证境者。释像观观成。四故言下结。言此由者。众生障重真观难成。故先用像观。次观想中言假立真像者。真是真佛。像是形像。真佛之像故名真像。依主释也。正是当观境。言以住心想者。正明像观观想。谓以小佛为所观境令住心想。次观成中。同彼佛等者。同者全同。谓观想位观小佛故。至观成位全同彼观想小佛证此小境也。或同是似同。谓令似同彼真身佛以证当观佛像境也。言真正报（乃至）境相者。此明依假而真观成。中三。一言真下至是也。直指真观。二此由下至昏惑。明依假除障。三由除下至境相。释证真境。第二中二。一此由下至乱想。像观思惟。二心眼下至昏惑。像观正受也。粗见者虽是正受。望第九观以第八境而言粗见。是则经说粗见极乐。粗之与粗字异意同。故释顺经。昏惑者是惛沈障。谓令观心昧劣闇钝。问。俱舍云。惛沈。睡眠能障慧蕴。掉举·恶作能障定蕴（已上）今十三观既是定善。若尔应言除掉举何。答。观者是慧。慧除惛惑有何相违。但今定善慧相应定。惛沈·掉举可双除之。今且举一。况复惛·掉通障定慧。细判在于摩诃止观。又惛掉俱是大烦恼地故。与一切烦恼相应。论云惛沈·掉举是随从缠。烦恼起时必应起故（已上）行法之时或惛或掉治偏增惑。言通正报（乃至）是也者。问。观音圣众等已下是者。为指第十已下四观否。答。一云非是指经。先举上首即云观音。标余圣众而云圣众等已下也。一云指经文也。问。前义不明。上判依报通别真假及别正报真假差别悉指经文。何后四观无配属乎。比来次第最可指于后四观也。答。普杂二观并有通别。何偏属通。问。后义不明。普杂二观各有别正及以依报。何以四观总属通正。答。后二观中有二菩萨。约此以属通正报也。其中别正同第八九应云别正。其中依报同前七观应云依报。释文不曲。且述一边。三结中向者前也。但邻次名向。隔文云前。法华不轻品云。获大罪报如前所说。其所得功德如向所说（已上）傍者获报在第二卷譬喻品末。故云如前。信者功德在次上法师功德品。故云如向。又前通远近。向唯在近。言观者照也（乃至）正依等事者。此释观字即有其四。一言等五字是释字义。二常等六字明能持安心。三以等六字正明观体。四照等八字明观用也。若以今观配解·行者。但是行门而非解了。是为定机说定观故。故云以持智慧之辉照彼弥陀正依等事。所言正依者。指上通别真假之境。对此所观而明观智。知是定观。是故今家消释观字。皆属定观。所谓定散料简门云。韦提上请但言教我观于清净业处。次下又请言教我思惟正受。虽有二请唯是定善。序分义云。倾心请行。佛开三福之因。正观即是定门。更显九章之益。又云。韦提等及未来有缘众生注心观念。定境相应行人自然常见。又云。此明夫人及众生等入观住心。凝神不舍。心境相应悉皆显现（已上）凡观有三。一观瞩。谓如眼见色。经云。严显可观。又云。不能远观。又光记引婆沙。释色名有见云。以眼名见。观照色故（已上）二观知。谓解知故。序分义云。如来观知历历了然。因明入正理论云。言比量者。谓藉众相而观于义（散比量智了境名观）三观行。谓今十三观等即是也。宗镜录三十六释观瞩观行云。如观经中立日观水观等十六观门。上生经中观兜率天宫弥勒内院等。诸章钞释云。言观一字理有二种。一观瞩。二观察。初观瞩者。如前五识缘五尘境。瞩对前境。显现分明无推度故。现量性境之所摄故。次观察者。安摸建立伺察推寻境分剂故。今立观门即当第二观察。约能观之心（已上）问。若尔今释不可云观者照。言照者是眼见故。散心慧故。颂疏二云。又解。见谓眼见。观照色故（已上）故知。今观可非定观。答。照义两兼。何但散心。定观名照圣教所判。摩诃止观云。法性寂然名止。寂而常照名观（云云）。
    问。若言定观者。可限十三观。若限十三观者。一部总名何漏散善。答。凡诸经论题名未必统摄始终。且如龙树中观论者。从初二十五品得名。末后因缘破邪二品明小乘故非中观也。又法华经譬喻品中。初明法说四段（三周各有五段。谓正说领解述成授记欢喜也。而上周正说段在方便品。领解等四段。在譬喻品之初）后明三车火宅之譬。然从后故名譬喻品。化城喻品初说宿世结缘。后说化城宝所。而正法华从初题往古品。妙法华从后号化城品。提婆品中初明达多弘经。后说龙女成佛。而从初故名提婆品。加之今疏第四卷中。虽亦明彼得益流通及耆阇会。只从初文名散善义。此例非一。不能具载。何况今题准佛自唱。所谓经言观极乐等。但局定善不通散善。又净影云。又复诸事不可具名。且举观佛。故无有失（已上）问。若言观名不通散者。何故经文别结三辈。同名想观。疏亦判云上辈观行善文等。中下亦尔。又往往云十六观门。此等正以散善名观。何云约初。答。祖师云。此经者便因答请开散善。故相从定观后之三辈亦立观名也（予相传此义。后值宿莲房。彼人传得故上人自笔抄。彼文全同今义）问。相从名言有教证耶。答。俱舍论十五云。非此诸业唯感受果。应知亦感彼受资粮。受及资粮此中名受（已上）光记云。应知亦感彼受资粮。除受余四蕴资助受故名受资粮。受及资粮此中总名为受。唯言受者。从强说故。相从说故。受资粮故（已上）又俱舍颂云。想心随见力。光记云。理唯见倒。想心随见亦立倒名。与见相应行相同故。相从说倒。体非推度非四倒摄（已上）或说七倒。谓四倒加想·见·心（玄赞及摄释意枢要亦同）或立十二倒（出群疑论及俱舍）唯识论三云。虽惑业生皆是流转。而趣是果胜故偏说。或诸趣言通能所趣。诸趣资具亦得趣名（已上）同疏云。此第二义。业·惑·中有是能趣故。何故能趣亦名为趣。趣是所趣。业·惑·中有相从名趣（乃至）谓器世间是趣所须。趣之资具相从所趣故亦名趣（已上）弘决五释十乘观云。次位下三虽非观法。并由观力相从名观。故名十观（已上）其证万端。且引少分。又示异义者。或云。此经本意废定散故为废名观。或云。十三约机观行。三辈约佛观机。疏二云。佛更观机自开三福之行。或云。正行观局十三。正因观通十六。或云。和尚亦许十六定善。或云。去行观局十三。所求观通十六。或云。散善行人临终发定。见佛往生故。约终名观。或云。韦提观也。今云。此等人情各述一义。不能是非。但此义中正因之观既无其证。又若为废者。何以胜观名为劣散名。而云为废亘三辈耶。又十六观观体可同。然约机约佛。义门甚不稳。又所求立观未得其意。况于一经观何有两途。又临终发定有何证据。又大师若存十六定善之义者。灵芝那破。灵芝若迷今家释义。猥作破文末学弥迷。又夫人何不知如来自开之意。而以三辈为观境耶。设为观境佛违自说何立观名。净信心者。此明定行相应信心。纵有观智。若无信心不能出要。故信喻手。智慧况辉。信慧法异。手辉喻别。思之可知。华严第七贤首品云。正心信向佛菩提。菩萨因是初发心。信为道元功德母。增长一切诸善法。除灭一切诸疑惑。示现开发无上道。净信离垢心坚固。灭除憍慢。恭敬本。信是宝藏第一法为清净手。受众行。信能舍离诸染着。同四十一说十种手中第一信手云。所谓信手于一切佛所说正法。一向信心究竟受持故。智论一云。经中说信为手。如人有手入宝山中自在能取。若无手不能有所取。有信人亦如是。入佛法无漏根力觉道禅定宝山中自在所取。若无信空无所得。佛自念言。若人有信。是人能入我大法海中。能得沙门果。不空剃头染衣。若无信。是人不能入我法海中。如枯树不生华实。不得沙门果。虽剃头染衣。读种种经能难能答。于佛法中空无所得。以是故如是义在佛法初。善信相故（已上）若委分别信慧体者。信是大善地法。忍许澄净为义。慧大地法。简择为性。言经者经也（乃至）故曰为经者。自下释经字有其二。一言经下至虚空。广释经义。二能等八字即是结也。释中亦二。一言经下至零落。正释经义。二能令下至虚空。明其利益。初正释经义中。经者经也者。以同字释其字义者人师常法。故鸾师云。说者说也。天台云。观者观也。上经是法牒本经故。下经是喻以持纬故。经者汉音。梵云修多罗。有翻无翻二义不同。如法华玄八具释。就有翻者。或云法本。或绳墨。或綖。或契经等也。就经翻名。或训法。或常。或绳墨等。今经纬者。其一义也。经喻经教。纬况定散。论注上云。经者常也。言安乐国土佛及菩萨清净庄严功德国土清净庄严功德。能与众生作大饶益。可常行于世故名曰经（已上）孝经序云。孝者人之高行。经者常也。净影云。外国云修多罗。此翻名綖。圣人言说能贯诸法。如綖贯华。是故就喻名之为綖。而言经者。綖能贯华经能持纬。其用相似。故复名经。若依俗训。经者常也（已上）长水云。常法贯摄云经。常者三世常住义。法者轨持轨则义。贯者事理法不散失义。摄者摄取众生令至彼岸义也（已上）匹丈者。依经长短即有一匹四丈等也。广韵云。匹譬吉切。俗又作疋。或本云疋文。丈本正欤。经能持法者。经是能诠言教。法是所诠定散。能所相应犹如函盖。故云能持。理事相应者。言佛说教无错谬故。说事如事。说理如理。故云相应。或云。如来教法虽说理不坏事。虽说事不坏理。故云理事相应。定散随机法（乃至）乐者。此明定散普摄众机义不零落。起行名修。安心为趣。又心行名修。往生成佛为趣。教是缘。行则因。此乃修趣之者以教缘行因得往生果。往生缘因偏藉佛力。故云乘愿。证无为者。大经云。次于无为泥洹之道。既生彼国更无所畏等者。生彼土已更无恶道生死怖畏。以无怖畏间隔障故。长时起行。自然增进即证佛果。若住娑婆。声色所缚便堕三途。设适得出。人命短促修行不几。况值恶缘得脱无期。言菩提者。即如来智。言法身者。是所证理。即是二转依果。问。长时起行果极菩提其义不明。秽土障多尚有顿机速得开悟。何况净土身器清净无有诸障。何因更送长时修行。故称赞经明速证无上正等菩提。净土论述速得成就阿耨菩提。加之注云。彼国菩萨或可不从一地至一地。言十地阶次者。是释迦如来于阎浮提一应化道耳。他方净土何必如此（已上）答。此事难定。宗家解释无细判故。一云可经时劫。观经既说经一三劫。释任经故无咎。但至速疾等文者。或望僧祇长劫修行。以一三劫可云速疾。凡案地持论及瑜伽等位地劫数。一一位中经多俱胝无量劫故。地前送于一大僧祇。地上经历二大僧祇。将显一劫。譬以大石。欲知三祇况以刹尘。唯佛能知。非凡所测。净土不尔。具缚凡夫若得往生。或速悟无生。或经三小劫证得初地。盖是弥陀难思愿力。岂非一乘顿速净土。或有顿机实不经劫。故云速疾。不遮亦有钝机经劫。故般舟赞云。地前地上元无二。随根利钝超增位（已上）或望彼土机情。长时起行亦可速疾。例如天亲往生内院。听闻一座说法。方经三年。王质亦入仙家以为半日。而归旧里值七世孙。故般舟赞云。少许时间迳三劫即入明门欢喜地。又云。十劫须臾不觉尽进入明门欢喜地。又云。微尘故业随智灭。不觉转入真如门。大小僧祇恒沙劫亦如弹指须臾间（已上）或以佛力令长谓短。如法华云五十小劫（乃至）谓如半日。或一迷来时时劫甚长。一觉生时三世同时。故丈夫论云。处梦谓经年。寤乃须臾间。故时谓无量摄在一刹那（已上）清凉云。舒一念兼永劫。摄九世入刹那（已上）次至论注者。彼于地上有经不经二义。不可偏云不经劫数。具如注记。难云。经劫之义不明。注释论速得等之文引三个愿若经劫者本愿似无其诠如何。答。虽言经劫不及尘劫。岂非佛愿难思妙益。安养赋云。高僧传中贤愚并生古今皆往。尽抛秽土皆趣净邦。孕七宝池莲华化生。变凡成圣。得道证真。不经三祇更成佛道。岂非愿力难思哉。若欲永超生死轮得。涅槃常者。无出往生一门（已上）一云不经劫。凡于佛道修行长短。渐顿二教其意各别。渐教意许一切菩萨皆经三阿僧祇。顿教不尔。华严宗谈没同果海。天台宗判速疾顿证。秽土既尔。净土何经长时修行。所引称赞等文即其证也。但至经释者且教门意耳。问。既生彼国更无所畏等者。为是直释经义。为亦因举经益。答。难知。且是法经利益。今家释意无以理法为经体故。问。若不持成佛益者可非经耶。答。不尔也。设虽不说成佛之益。而分名经。如说声闻自乘菩提方名声闻经等是也。言一卷者（乃至）故名一卷者。此文有三。谓标释结起尽可见。总成斯一故名一卷者。王宫耆阇虽是二会而法门一。故云斯一。以一法故促二会文以为一卷。故名一卷。经^8□良耶舍译者。法聪记云。沙门^8□良耶舍此云时称。西域人。性刚直寡嗜欲。善通三藏多所谙知。尤巧禅思。以宋文帝元嘉元年岁次甲子达于京邑。帝深加赏。敕住钟山道林精舍。译出药王药上菩萨经一卷。译观无量寿经一卷。沙门僧含笔受（灵芝同之）又曲考诸传。此经翻译凡有三代。一观无量寿佛经一卷如来灭后一千余年。未详何帝年。后汉代第一译出。但失译者名。开皇录云。僧祐律师出三藏记集·开元录云。此经有两译。前本既亡。贞无录云。后汉失译录中已有。此中复载。故知重也（已上）见隋费长房唐智升圆照等录。二观无量寿经一卷（亦云无量寿观经）如来灭后一千三百七十三年。宋文帝世。西域三藏^8□良耶舍。宋言时称。元嘉元年甲子于杨州第二出。沙门僧含笔受（灵芝同之）见道慧宋齐二录。及高僧传众经录开皇录开元录贞元录。三观无量寿佛经一卷。如来灭后一千三百七十余年。宋文帝世。罽宾沙门昙摩诃蜜多。宋言法秀。元嘉年中第三出。已上三代译经同本异译。此中耶舍本现在于世。前后两本并是阙本。见宝唱录及费长房圆照等录。

第0章 观经玄义分传通记卷第三
第0章 观经玄义分传通记卷第四

    　              释良忠述
  　
　　　　　　　



本曰三辨释宗旨下至顿教摄

    释云。上来第二解释名门已竟。自下第三料简宗旨不同门中二。一三辨已下十二字标。二如维摩经已下释。释中亦二。一如维下至为体。正释宗旨。二言教已下。因判教相。正释宗中亦二。一如维摩经下至非一。引例。二今此观经下至为体。正明今经宗旨。于中亦二。一今此下至为宗。正明宗旨。二一心下至为体。因显经体。三辨宗旨不同等者。标章中云第三依文释义并辨宗旨不同。然今文略依文释义言者。依文释义非一段名。故略去之。宗旨不同是当章名。故重牒之。如先具辨。宗旨者。弘决一云。宗尊也。主也。天台法华玄义云。宗者要也。明旷菩萨戒疏云。宗者要也。趣也。从始至末。依体护持趣期圆果名为宗也。灵芝云。宗是主义。一经之主义须辨示。戒度记上云。辨经宗标示中。以主释宗。乃有三义。一者独尊义。天无二日。国无二王故。二者统摄义。如网之纲。如裘之领故。三者归趣义。星必拱北。水定朝东故。今经之主备兹三义。讲者临文详而说之（已上）问。两三昧为宗三义中当何。答。当独尊义也。又念佛限独尊义。观佛通三义。问。宗趣何别。答。解释不同。或云。宗即是趣。明旷疏云（如上所引）或云。宗趣是别。谓香象心经疏云。言之所贵曰宗。宗之所归曰趣（已上）如维摩经等者。净影举七经。道绰举四经。今举二经以为其例。只是广略各据意乐。净影云。如涅槃经涅槃为宗。如维摩经以不思议解脱为宗。大品经等以慧为宗。华严·法华·无量义等三昧为宗。大集经等陀罗尼为宗。如是非一。此经观佛三昧为宗。安乐集云。若依涅槃经佛性为宗。若依维摩经不可思议解脱为宗。若依般若经空慧为宗。若依大集经陀罗尼为宗。今此观经以观佛三昧为宗（已上）问。今文别举维摩大品二经何意。答。纵举余经别指二经。未避其难。只是随意举此二经。例知余也。或云。江南宗维摩。江北宗大品。故知。今释且举当代流布之经。此义不然。南北同贵法华·涅槃。何不引之。或云。诸经所说宗不出空有。故引维摩摄诸有宗。又引大品摄诸空宗。此亦不然。南地宗爱及定林柔次道场观。同以方等般若为无相教。北地师亦以净名般若合立无相教。此外未见以维摩属有宗教。又有相无相二教外别立同归常住法界等教。何云不出空有二宗。不思议解脱者。真如妙理言思路绝名不思议。普离缚著名为解脱。所谓真理无缚无著。以之为义。若证此理。山河容镕。大小无碍。佛国品中说足指按地等。方便品中说净名大士有不思议功德等。不思议品说居士摄取东方须弥灯王佛三万二千师子之座各高八万四千由旬。纳方丈室现不思议神力等。菩萨行品说菩萨所行不思议法门等。说此等义故名不思议解脱也。空慧者。般若经说尽净虚融。所谓始从凡夫色心。终至如来种智。皆悉毕竟空之义也。尽净虚融者。法相宗意为破凡夫遍计执着一向说空。是则第二未了之教未说中道。故若天台宗虚融之理通后三教。若通人闻之即知万法无生之理。若别人闻之悟于俗谛融通之义。若圆人闻之即知三谛相即之旨。别教地前以为别俗。圆众自谓一切圆融。即此意也。观佛三昧为宗念佛三昧为宗者。问。上引一经一宗之文。何立一经两宗之义。答。今释本意非是一宗多宗为要。只引诸经宗旨以列今经宗也。此乃今经初十三观是答请说。后三辈是佛自说。故答请文中立观佛宗。自说文中立念佛宗。问。余经中有一经多宗例耶。答。天台释法华宗云。久远因果是本宗。今日因果是迹宗。香象梵网疏云。宗中亦二。先总后别。总者以菩萨三聚净戒为宗。以是文中正所诠显。所尊所崇唯此行故。别中有五。一约受随。二约止作。三约理事。四约造修。五约该收也。宗密盂兰盆疏云。三辨定宗旨者。此经以孝顺设供拔苦报恩为宗。圆晖颂疏于俱舍论辨立两宗。所谓显密二宗是也。问。两三昧者。为是各别行。答。尔也。言观佛者。摄心而观佛身色相。言念佛者。出声而称彼佛名。故观念门分为二行。问。道绰判今经以观佛为宗。不别立念佛。故知。今两宗只可举异名。师资解释可一同故。答。观念法门分为二行。何言异名。但集文者上卷名观佛三昧。而令通观称。下卷名念佛三昧。亦令通观称。故知。集意存两三昧。但其得名总通不分。今家得旨以相好观别名观佛。以称名号别名念佛。此乃道绰虽知而不细判。今家委知而细分别。问。观称既异。安乐集意何以称念而属观佛。答。集文初举观佛之宗。后引父王念佛三昧。初后二文各显一宗。释义虽幽其意自显（是先师义）复有一义。上云观佛为宗。下引父王称名。明知。集意含两三昧。亦云观佛亦云念佛。谓口称时亦有缘佛归依之心以属观佛。智证判释由此呼招赴其自体。慧心称念下云明种种观。即此意也（是竹谷义）凡诸经论中念佛者皆通观称。智度论等其义炳然。然今家别立两三昧名者。为令差别助·正二业。限口称号念佛三昧。限相好观名为观佛。此乃念佛三昧正业。观佛三昧助业故也。问。两三昧行为是始终俱差别否。答。先师云。始别终同。言始别者。口称·观念·行相异故。言终同者。行成之时心眼即开同见佛故。观念法门云。若得定心三昧及口称三昧者。心眼即开见彼净土一切庄严说无穷尽（已上）口称念佛机有二种。一者定机。二者散机。言定机者。由口称力定心发得方见佛也。言散机者。散心称名至临终时方乃见佛往生净土。问。何故定机观称行异。答。凡定机中。其上根人自修观行。观力除障方得见佛。然其下根不堪观想。但称名字念力灭罪而得见佛。文殊般若说此行相。止观二云。如人引重自力不前假傍救助则蒙轻举。行人亦尔。心弱不能排障。称名请护恶缘不能坏（已上）此人初称佛名号时。虽住散心终灭罪障。方成定心而得见佛。是名口称三昧定机。问。散心念佛亦可有三昧名耶。答。先师云。散心念佛犹有等持定。故得三昧名矣。胜愿院云。散心口称设虽不得三昧之名。然当我等分。若遂往生者应无不足。况既名念佛三昧。我等称名亦得三昧名尤以本意。今推教理。散心口称行犹可名三昧。谓别境中三摩地通定散而心一境性故。莲华谷云。立三昧名约其本意。法华三昧·理趣三昧等皆以如此。念佛一行通于定散。于中定心以最胜故。且从本意通立念佛三昧之名。问。或云。散心口称何生净土。必发定心须生净土。此义云何。答。先师云。托佛愿故成净土因。大师既立正定业不论定散。唯口称行以为正业（云云）又莲华谷诣善光寺时。至大谷庵室问云。散心口称为往生业。圣教所判其旨明耶。大谷答云。释义分明矣。其后更无余言。即起坐而去。然今学者不许散心往生。而谓。必发定心即得往生。观念法门心眼即开之释亦亘下三品。非是鸾·绰·导等所立。感师亦立散位往生。云未离欲者生极乐欲界。香象云。见佛者是过去修习念佛三昧。乃于此世得见佛身。非谓今世要依定心方能见佛。以散心中亦见佛故（已上）问。唱佛名时心有异缘。起恶无记念。其时称名可成往业。答。先记异闻后述师说。记异闻者。胜愿院云。口称有三品。一者心念口称。发定心即见佛。二者虽三业相应称佛名而不发定。三者虽口称佛名意业不相应。于此三中。前二往生。后一不生。述师说者。行者先发往生愿。后数称名时。或心相应或不相应。皆成往业。谓起行时余心虽杂。安心亦起数用回向。是故所引初后善心皆成往业（渠沟之喻可合此义）问。以身口二业名等起善。善心等起方成善业故。若心不具即非善业。若非善业何同往生。答。当时所起恶念者。历缘对境刹那等起。更非所期。此人本所期者。在于念佛往生。此因等起既是善心。由此心故。即成善业方得往生。例如受戒第三羯磨时。虽起恶无记心。而加行心所引从身表业。发得七支戒品也。凡性相意。成善恶业依远近因等起心。不由刹那等起心。故知。起上品加行而入道场。称一万等时。虽杂余心彼时口称犹可成往业。但改加行心住名利心者。可非往业。善可思择。一心回愿往生净土为体者。一心是安心。回愿是第八门。对上两宗以往生为体。两宗是因。体即是果。果即是趣。是故不同因果名相实相为体。问。今言往生为体。鸾师云名号为体相违如何。答。注则总举所诠佛名以为其体。今则别举两宗所趣以为其体。各据一义。所言所诠佛名号者。三经文义虽多皆明阿弥陀事。是故彼佛名号此经所诠体也。为显此义经首题云无量寿经。是故注言名号为体。往生为体其义可知。言教之大小（乃至）顿教摄者。宗旨·教相其义既别。虽可二段其文少故。宗·教相似故合为一段。问。标言大小。释举二藏。岂非相违。答。大小二藏一法异名。小乘名声闻藏。亦名半字教。大乘名菩萨藏。亦名满字教。二藏者。嘉祥疏引智论一云。文殊阿难于铁围山结集摩诃衍为菩萨藏。迦叶阿难于王舍城结集三藏为声闻藏（已上）摄大乘论一云。由上下乘差别故成二种。谓声闻藏菩萨藏。净影云。教声闻法名声闻藏。教菩萨法名菩萨藏（已上）问。小乘之中亦有缘觉。何唯立声闻藏。不立缘觉藏。答。支佛义（智证）云。问。二藏名唯就菩萨声闻。缘觉何摄乎。答。依普曜经立三藏。菩萨·声闻缘觉。依摄论立二藏不立缘觉。由彼缘觉教理行果少于声闻。从多为藏。俱名声闻（已上）今此观经菩萨藏收者。小乘经中不明净土。今经专说一切凡夫往生净土。生已不退必至菩提。故知。今经即是大乘菩萨藏也。故灵芝云。准知。一代弥陀教观皆是圆顿一佛乘法。更无余途。慈云法师云。小乘经部括尽贝书。曾无一字说有净土。何况劝生。又小乘中不谈他佛。亦无一字说有弥陀。是则净土·弥陀一历耳根。即下大乘成佛种子。不闻不信岂非大失乎（已上）凡圣道门有大·小乘。净土唯大。圣道门有顿渐二教。净土唯顿。圣道门有三乘·一乘。净土唯一乘。加之圣道自力出离。净土他力出离。可谓削其枝叶唯取精华（云云）又或云。总判佛教即立大小。大中立渐·顿。顿中开二门（已上三番六重总判摄一代诸教也）有人破云。总判佛教分为二门。所谓圣道·净土是也。先就其中圣道门。分别大·小·渐·顿。次就净土门中。分别十方·西方。西方中判诸行·念佛。念佛中分理事。事中立观·称（已上五番十重。总判摄一代教）前义将谓不然。大·小·渐·顿是圣道中所分别也。而从菩萨藏顿教中开出圣道门之义。岂非逆出。是似子名母母名子（云云）今云。此破不尔。道理互存。偏立成失。凡于如来一代教中总判教相。或立大小。或立渐顿或立二门。各摄一代。俱收诸教。何论本末。何诤顺逆。若以大小为教相时。其中小乘唯渐唯圣不通顿·净。其中大乘遍通二教二门。若以顿渐为教相时。渐通大小唯局圣道。顿通二门唯局大乘。若以二门为教相时。其圣道门通于大小及以渐顿。其净土门唯大唯顿不通小·渐。大小顿渐圣道净土义门虽异同摄一代。法既无本末。譬何类母子。若偏存前义者。有声闻藏不入二教二门之咎。若偏存后义者。有净土门不属二藏二教之咎。若试止偏见互许二处。遍明教旨以解佛意。言藏者包含为义。谓小乘中包含一切小乘法。故名小乘藏。大乘含藏其义亦尔。言顿教摄者。历劫修行方出生死名为渐教。速疾顿成名为顿教。净土门行一形十念速遂往生。故知。今经亦是顿教。般舟赞云。璎珞经中说渐教。万劫修功证不退。观经弥陀经等说即是顿教菩萨藏。一日七日专称佛命断须臾生安乐。又净影云。大从小入。目之为渐。大不由小。谓之为顿。此经正为韦提希说。下说韦提是其凡夫。为凡夫说。不从小入。故知是顿。天台疏云。渐顿悟入此即顿教。正为韦提希及诸侍女。并是凡夫未证小果。故知。是顿不从渐入（已上）疏抄云。此即顿教者。问。方等是渐教。云何今经为顿。答。总言方等虽是渐教。其中一经一会等文亦有顿教。如胜鬘等。今经直入大。故是顿也。凡往生教门皆是顿摄。非小教意故。非大梯橙故。问。今经频婆沙罗王得小果。岂非渐耶。答。彼是傍故非经正意。正意但在往生故也（已上）。

本曰四辨说人下至为韦提等说

    释云。上来第三解宗旨不同门已意。自下第四料简说人差别门二。一四等七字是标。二凡诸经下释。释中三。一凡诸经下至变化说。总举五说。二今此下至自说。正以今经属佛自说。三问曰已下立宾主决说处·所被。问。文前玄义述宗大要。然今观经即佛自说在经显著。立此一门有何要耶。答。约解义门虽似无要。约劝化门当门最要。谓简余人于佛自说令生信受。故下文云。若佛所说即是了教。菩萨等说尽名不了教也。又云。佛是实知实解实见实证。非是疑惑心中语故。又不为一切菩萨异见异解之所破坏（已上）灵芝云。欲显此经是佛自说。简非余人令生信受（已上）诸经起说不过五种者。智论二云。佛法有五种人说。一者佛自口说。二者佛弟子说。三者仙人说。四者诸天说。五者化人说（已上）私志记云。如大论明说教通有五人。谓佛·弟子·仙人·诸天·化人。华严中亦有五人。与论大同。谓佛·菩萨·天人·诸神（已上）圣弟子者。圣是佛也。智论云。佛弟子说。天者六欲四禅受生诸天名天。仙者有内有外。内谓持明咒等。外谓五通服药等也。如首楞严等。鬼神者或同或异。异者释论九云。鬼并及神云何差别。障身为鬼。障心为神。又云。所言鬼者。十种大鬼五万一千三百二种诸眷属鬼。所言神者。十五大神五万一千三百二种诸眷属神（已上）又鬼是五道之一。神是名天夜叉形。言同者。若天若鬼俱得鬼神之名（云云）问。鬼者怖畏为义。法苑珠林云多财鬼怖人天不怖人是为别。何天名鬼。答。天名鬼时怖可在他。例如我等今者真是声闻。以佛道声令一切闻。变化者更无别体。余四人隐本形现化身而说法。如彼佛初成正觉时。马鸣菩萨现大龙身以八千舌致八千难。乃至佛涅槃时憍梵波提化水说偈等。问。弟子等说出在何文。答。华严加说·维摩所说·般若转教·法华领解等。是圣弟子说。诸经文中梵释护世。多说经法。是诸天说。方等婆薮即是仙说。金光明经地神法华十罗刹等是鬼神说。如是四说皆通名经。智论二云。佛一切智人自然无师。不应从他闻法而说。佛法非但佛口说者是。一切世间中真实善语·微妙好语皆出佛法。如佛毗尼中说。何者是佛法。佛法有五种人说（已上）法华记一云。下四印定即名佛说。又华严中刹说尘说。菩萨被加亦无印述。余三佛力通得名经。净名疏云。若约印定即名佛说。若约说人即居士说。疏四云。若称佛意即印可言如是如是。问曰等者。问。今明说人。云何问答说处机缘。答。是通伏难。伏难意言。耆阇会是阿难传说。何云佛自说。为释此难更起问答。问。若尔以耆阇会可属弟子说耶。答。阿难闻持佛自口说。还山重说。既非私说。岂非佛说。故耆阇会流通文云闻佛所说。问。若尔伏难亦不当理。答。伏难是一往。释且顺难故。故王宫说属佛自说。然耆阇说岂违王宫。故二会说俱是佛说。又下文云。化主临机待于时处。又云。随缘授法各益所资。此乃说人说处机缘并不相离。故今辨定说人之时兼彰处·机。韦提等者。等取侍女诸天二圣。问。恐是等取未来众机。答。经言未来是为流通。今正举佛所被当机。故应在座侍女等也。又此可有兼正之意。

本曰五料简定散下至即是其文

    释云。上来第四解说人差别门已竟。自下第五解定散门中二。一五等七字标。二即有已下释。释中三。一即有其下至是也。为破他师以立自义。先标三双六重。二问曰定散下至总答上问竟。问答料简正显自义。三又向来下对破诸师解释。总而言此门大意者。诸师料简今经定散凡有二错。一定散俱因韦提致请之错。二所说正宗十六皆定之错。为破彼错立此一门。此乃能请韦提唯请定善。所请释迦自开散善。又十三观正是定善。三辈九品唯散非定。料简定散意在于此。即有其六（乃至）韦提等是也者。第一能请所请一双为决定散请不请义。第二能说所说一双为决十六定散之义。第三能为所为一双因令识知机法具足。文相连续其义分明。然三双中二。举韦提三举佛者。夫人兼于发起当机故二举之。教主世尊序分鉴机自开散善。正宗之时答请自开说定散法化度其机。此乃序分时名所请。正说时名能说。望所化名能为。故三举世尊也（能为所为名目在律。其义同于能化·所化）问曰定散二善（乃至）总答上问竟者。自下四重问答料简而显自义。谓初二重则明定散能请所请。兼显能为所为之义。后二重明就十六观分别定散。因释思惟即定善义。第一问答正述自义。第二问答就第一答征其请文。问中有二。一正问出文。二因问其机。答中亦二。一解有二义者是标。二释释中自二。一释所为机。二出致请文。起尽可见。初释机三。一一者下至必无受化之义。简不堪机。二除斯下至皆往。举堪能机。三此即已下结也。第二出文有二。一二出下至有别。牒问起答。二言通下至答上别竟。正出通别五文。于中自二。先通后别。通中有三。一言通等九字是标。二何者下至广说之言释。三虽有已下结也。释有三文。一通所求。二通去行。三通所求答也。别中亦三。谓标·释·结。准通可知。释有二文。一别所求。二别去行。第三第四两重问答分别定散中有其三。一从此下至之义是标。二问曰下至正受一句释。三定散虽有已下是结。定散二善因谁致请者。此问定散请不请义。故虽应言定散俱因韦提请耶。而问且任他解昧问。至答中正述自义也。未审定散二善出在何文者。上立定善因韦提请。散善是佛自说之义。故就其义征彼文证。故云未审。问。若尔可问定散二善请不请义出在何文。答。前后委曲。故让上下省略文言。是释义法。谓上问答及下出文自彰露故略文言耳。今既教备不虚何机得受者。此因上征定散出文而问其机。机之与教不相离。故因教问机。此就能为所为一双责其机也。问。能为所为是第三双。若尔此义应在定散分别之后。何乱次第。答。就定散言定其机也。况第三双非是文要。故因前释而委后义。解有二义等者。问中先法后机。答中先机后法者。问即征上答。故先法。答显疾前无药机前无教之意。故先机也。智论云疾前无药机前无教。释论一云。上味妙药依所对疾障显现。能化教法依所治机根发起。疾前无药。机前无教（已上）又机教前后各有理。故先答邻次。后答前问。先答机中二。一先举不堪者。二正明此经机。初举不堪中。谤法者。注上云。若言无佛无佛法。无菩萨无菩萨法。如是等见若心自解。若从他受其心决定皆名诽谤正法。问曰。如是等计但是己事。于众生有何苦恼踰于五逆重罪耶。答曰。若无诸佛菩萨说世间出世间善道教化众生者。岂知有仁义礼智信耶。如是世间一切善法皆断。出世间一切贤圣皆灭。汝但知五逆罪为重。而不知五逆罪从无正法生。是故谤正法人其罪最重（已上）又谤法有多种。天台梵网义记云。邪见推画条绪乃多。略有四种。一上邪见。二中。三下。四杂。上邪见者。拨一切都无因果。如阐提。中邪见者。不言都无因果。但谓三宝不及外道。有两相。一法相异。谓三宝不如。此是矬陋之心。计成失戒。二非法相。知三宝为胜口说不如。既不翻归戒善不失。随所出言犯重。亦此戒所制也。下品邪见。不言三宝不及外道。但于中弃大取小。心中谓二乘胜大乘不及。若计未成犯轻垢。下自有背大向小。此戒中广明也。杂邪见有四种。一偏执。二杂信。三暂念小乘。四思义僻谬。偏执有二。一执大谤小。二偏谤一部。执大谤小者。计云。唯有大乘都无小乘。非佛所说。此谤声闻藏犯轻垢。偏谤一部者。于方等中偏言一部非佛说。若计成犯轻垢。既不顿违经教。犯轻垢不失戒。二杂信者。谓心中不背因果及三宝大乘。但言外道鬼神有威力。遂奏章解神。或劝他悉犯轻垢。三暂信小乘。知大乘高胜。且欲断烦恼取小果后更修大。此名念退。若计成犯轻垢。四思义僻谬。如即今人义浅三五家释。此应非罪。是我智力不及。非作意强拨也。复有知义辄解。复有知他为是强欲立异。皆邪画之流所犯轻垢也（已上）无信者。凡闻法者有其四类。一深信（常机得脱）二浅信（下种结缘）三无信（虽闻佛法都无信谤）四谤法（闻法生谤）今言谤法无信者。举后二机。又一阐提此云信不具足。今言无信即是阐提。故涅槃云。一阐名信。提名不具。信不具故名一阐提（已上）但阐提有三。一大悲阐提。二无姓阐提（法相所立。余宗不许）三断善阐提。谓起上品邪见断身中善。此亦有二。一因力阐提。谓法行人自起邪思惟断身中善。二缘力阐提。谓信行人信邪师教而断善也。八难者。律宗新学名句中云。八难（一地狱。二饿鬼。三畜生。四长寿天。五北洲。六佛前佛后。七世智辩聪。八诸根不具）章安仁王私记云。一地狱。二畜生。三饿鬼。四长寿天。五边地。六诸根不具。七邪见。八不见佛（已上）群疑论二云。色无色界虽无忧苦。然是八难之中长寿天难摄（已上）非人者。常以鬼名非人。今则不尔。八难中有鬼故。两卷疏下云。紧那罗者。天帝丝竹乐神。小不如乾闼婆。形似人而头有角。亦呼为疑神。亦为人非人（已上）今言非人者。指此疑神欤。又五逆人虽是佛法非器之者。而此中不举者。今经下下品明逆者住生。顺经文故不别举也。问。法事赞云。五逆之与十恶罪灭得生。谤法阐提回心皆往。今何除之。答。先师云。今嫌谤法等当体。彼约回心以后。又今准譬。难回心故嫌属非器。彼虽亦难而可回心。故云皆往。朽林硕石无生润期者。朽林无生期。硕石焉有润。硕玉云。市易切。大也。然不润之义不限大石。注云。顽石不润。经论释文多以顽石为不润体。若尔硕字不正欤。故或本云顽石。二明堪能机中。除斯已外者。除上不堪机。故云除斯。取下堪能机。故云已外。一心等者。正明引大经第十八愿文意以释此经得受之机。一心者。经文至心。信乐者。彼此全同。求愿往生者。欲生我国。上尽一形下收十念者。乃至十念。乘佛等者。若不生者不取正觉也。凡人师解经制疏。多写本经之文。然今文者全同愿文。故知。此文专约念佛以为受法。问。上问定散机。今答唯念佛。岂可问答不乖角耶。答。此经元意念佛为本。是故问中广举众机。答中偏申随自一机。如论注中解普共诸众生往生安乐国文。唯约念佛不释余机。文存元意。非相违也。有云。一心等者。是三心也。非必念佛。言下收十念者。定散修行之时节也。何局念佛。如释上上品修业时节云上尽一形下至一日一时十念一念等。今亦如此。若不尔者问答岂顺。亦有不尽一经机之咎。有通有别等者。此出通别五文。以证请不请之义。谓看请文唯请定善不请散善。其义自显。故引五文证请不请。问。若引请定文者。唯可出去行文。云何通引所求之文。答。去行虽要。为令委知韦提致请比来次第尽出五文。问。若尔通别五文偏是请定善证。云何不引散善自开文。答。尽举韦提致请之文都无散善。故自开意自显著也。况乎先举三双。未彰何意。次问答中粗显义势。后至又向来已下文。正破他师而立自义。如此三重渐渐释成。初闇后明。故至下文正引亦令未来等文。决判散善自开之义。详之详之。答。前通竟答上别竟者。上问出文。至答出之。即有通别。故结云答。言以通而答。以别而答也。文言虽略其意自明。又答是释义。下道理破亦有此例。从此已下次答定散两门之义者。上两重问答述能请所请能为所为义。自下二重问答就能说所说分别定散异。为显此意先置标句。问。若尔应言问答。何但云答。答。应云问答。但云答者。问以起疑。答以成决。故从诠要而云答也。又此二问答若对诸师。往当答故。故言次答。如云答上二竟。问曰云何名定善等者。此就所说十六观门大分为二。所谓定散。然他师云十六皆定。为破彼义起此问答。问曰定善之中有何差别等者。此明思惟正受俱是定善而所请法。此乃上以思惟正受虽证请定之义。若无此分别未是定证。故更释出合地观文。问。何故问中先征差别。次征出文。而至答中逆次释之。答。问意为知定善差别先问差别。其别在经。故次问文。答中先出思惟等文应释其义。故逆次答也。又先答邻次。更无别意。言思惟者即是观前方便等者。此明思惟分际。谓观者是定心。言方便者未得定心。渐渐摄散。即闻思位。闻思克体虽是散位修慧方便。故属定善。言正受者想心都息等者。此明正受分际。谓依思惟正得定心。即是修慧。此乃思惟想心缘虑并亡得正受也。问。想心都息缘虑并亡。云何定中见闻境界。答。谁言定中都无缘境。但今释斥思惟想心。不遮三昧相应微细想心。此乃思惟之时故运作意。取彼净土庄严之相而思想之。正受之时无运作意。自然见闻净土庄严。定中有微细想念分明取境。思惟之见未多分明。如风前灯照物不明。故云粗见。正受之见净境了了。如密室灯照物明了。故云了了。故三昧中观于诸境。每境一心。虽言一心非不缘移一一境界。定散想心分别境界。凡有三种。谓俱舍二云。颂曰。说五无分别由计度随念。以意地散慧意诸念为体。论曰。传说。分别略有三种。一自性分别。二计度分别。三随念分别。由五识身虽有自性而无余二说无分别。如一足马名为无足。自性分别体唯是寻。后心所中自当辨释。余二分别如其次第。意地散慧·诸念为体。散谓非定。意识想应散慧名为计度分别。若定若散意识相应诸念名为随念分别（已上）思惟通于计度·随念。正受唯是随念分别。定散虽有（乃至）总答上问竟者。此结上来二番问答。言定散者。结示定散两门。言二义者。即是思惟正受二义。此乃分别定散释出定善二义也。言总答者。两重答也。言上问者。第三问也。所谓料简定散之时。虽复释出定善二义。两重问答总答上云何名定善等问也。又向来解（乃至）即是其文者。此正对破诸师。有三。一又向下至不同先标。二诸师下至以为定善。举诸师解。三如斯解者已下正破他师解矣。又向来解者。指上四番问答。谓初二问答以决请不请。三四问答分别定散。与诸师不同者。诸师所解二不同中。初定散俱请。对今唯请定善成一相违。即此文云将思惟一句用合三福九品以为散善等解此相违也。此乃初二问答不同彼解也。二十六定善对今十三定善义成二相违。即文云通合十六观以为定善解此相违。此乃三四问答不同彼解也。诸师将思惟等者。此引他师解。谓净影云。思惟正受两门分别。第一定散分别。下三净业散心思量名曰思惟。十六正观说为正受。第二就彼十六观中。随义分别。初二想观名曰思惟。地观已后十四种观。依定修起说为正受。天台云。思惟正受三种净业散心思量名曰思惟。十六正观说名正受。知礼云。二思惟下见土更请因。斯请净土正助二因。初教我思惟若不思惟不成愿乐。有愿之思乃成业因。唯愿世尊教我修于净土愿思令成业因。此请事善助道之业也。次教我正受离邪倒想领纳所缘名为正受。此请世尊教我修行净土观法。即正观也（已上）合十六观以为定善者。此明诸师三辈亦为定故十六定善以合正受。三辈定者。谓净影云。自下三观合为一分。为他生观。观察他人九品生相。何故观此。为令世人知其生业上下阶降修而往生。所以劝观。天台云。第十四上品生观此下三观。观往生人者有二义。一为令识三品往生舍于中下修习上品。二为令识位之上中下。即是大本中三品也。嘉祥云。今此中观劫长短化主徒众等五种。又云。彼劫数长。此间一劫为彼一日一夜。又云。彼佛生异。此生王宫。彼佛直生菩提树下化生。徒众亦化生。观此五种。又云。五种清净果者。一时节净。二化主净。三化处净。四教门净。五徒众净。灵芝云。十四已下三种观彼徒众。三辈九品并所观境。因明生相。人多惑之。今谓文中所叙并是已生彼国之人。当本修因感果之相以为三种所观之境（已上）净影名他生观。嘉祥灵芝名徒众观。他生观者对自生观。谓有定机他行散善。往生净土以为观境而修定善。徒众观者对化主观也。如斯解者将谓不然者。次上所举诸师解释。此云斯解。谓诸师意思惟一句以属散善。正受一句名为定善。所言定善通十六观。三辈之文亦属定故。此义未可。故云不然问。次正破中唯破思惟散善之义。不破十六定善之义。故知。十六定善之义自他共许答。当文文势上下相因互成其义。谓上但出唯请定文。至今正破引于散善自开之文。又上文中于十六观分别定散。其文兼成破义。故今正破略之。将谓不然之言意亘上下成能破言。若云今家亦存十六定善义者。纵使玄义虽是幽隐。更至依文应灼然释三辈定义。然全不见汝所立旨。况乎分科结文并分定散际限。何固迷错。加之灵芝云。善导玄义云。前十三观为定善。后三观九品对前三福为散善。今谓不然。若如所判即应止有十三观。那名十六观耶。况下九品上品结云是名上辈生想名第十四观。中下亦然。何得后三独名散善。止用此求不攻自破。依法不依人涅槃极诫。至后九品当更辨之（已上）灵芝岂谬解今释耶问。灵芝所破云何会通答。以相从义可通彼难。何者如华严等者。此是正破。谓引华严以合地观而成思惟即定善义。此乃他解既违经文。岂非谬乎。但华严无思惟正受三味异名之文。世人不检此文而尚疑惑。然正观记中云。玄义云。思惟者乃至地观文同。然华严异名人以检文不获。尚或迟疑。今谓。不可就经求其异名之文。但据彼经明三昧处。而作思惟说者即是异名。如辅观记引华严十行品。云功德林菩萨入思惟三昧等。合论三十七卷云。所以名善思惟三昧者。离沉掉定异名也。乃至云。善思惟三昧者是观察义。审定其法善须观察正念思惟。又第五卷引经云。尔时功德林菩萨承佛神力。入菩萨善思惟三昧已。乃至入定观法。出定方说。引生正解名善思惟。玄义得此经论文意。况地观中其义显然。准知。思惟即是三昧异名也（已上）先师未见此释。以前检得彼经后令符合。六十华严十二云（说十行处）此菩萨甚深三昧菩萨于三昧中思惟分别（乃至）安住诸禅三昧正受悟一切法（已上）问。引华严经证今思惟。以属定善其理未明。彼经思惟设虽定行。此经思惟何必定善。依之道因以此道理破灵芝义。谓戒度扶新论引彼破云。辅正曰。韦提既请思惟正受。佛以福·观答之。此盖关节相当文无盈缩。纵华严有异名之说。在彼译人用意。何关此经。释经固有引他部者。经义若显何用相关。今以一义例之。如摄大乘论。有梁唐二译不同。真谛所译谓之梁摄。乃立第九真常净识。奘师所译谓之唐摄。不立第九。乃云第九是第八异名。若然且如后世弘梁摄人。见唐摄论谓之异名。岂谓梁摄但立八识。由之论之。新疏虽依善导所说。未知善导果是耶非耶。吾宗释经尚以善哉善哉二句相同之言。谓之双叹权实。岂思惟·正受对当显然。不为异释耶（已上）如此破文云何会通又法华云是人若坐思惟此经。释云散心诵法华。尔者如何。答。今家即以此经思惟属于定善有四所由。一同华严。二同地观。三合通去行文。四合散善缘中亦令未来世文。故戒度师救道因破云。以地观文挍别去行。以别去行挍通去行。思惟者是定善异名也（已上）问。委看定散料简本意破净影误。若尔应同下诸师解编入经论相违门中。答。彼此俱虽是人师谬。而诸师解所谬。九品次位依于仁王·璎珞·地持等意而安立故。让功于本入经论相违。定散之谬不依他经他论致错。更无可让之本。故立别门而不入经论相违（云云）问。定散二善经论所谈。若尔彼义亦可有据。何不属于经论相违。答。诸师释义凡依经论其义可然。然而上上无生法忍亲依仁王。下下十念亲依摄论。定散取义无正所据。亲疏既别。何摄一门。问。诸师思惟散善之义既违华严。岂非经论相违。答。不尔也。经论相违者。诸师源依经论致其谬解而判今经。诸师不引华严。今家引之令契今经。是故无过。虽有二请者。通别二请也。

本曰六和会下至小果之终也应知

    释云。上来第五解定散料简门已竟。自下第六料简经论相违门中。大分为二。一初至去疑情者先标。二就此门中下至就小果之终也应知次释。释中亦二。一就此门中下至不生之义。先列标章。二初言诸师解者下至应知释。释中自有六段。初先标中。和会经论相违者。和仁王地持等能违经论文。会所违观经义。谓六段中前四段以仁王地持为能相违。以此观经为所相违。第五段以摄论为能违。以观经为所违。第六段往生论为能违。以观经为所违。问。当门即是人师相违。谓前四段及第六段是净影违。第五一段通论家违。何云经论相违。答。让功于本故云经论。一先就诸法师解九品之义等者。就所标列六章言其大意者。前四段定九品生机。第五段定念佛之行是顺次业。第六段立报身报土而会相违。总而言之。不出机行身土而已。

本曰初言诸师解下至未必然也可知

    释云。就正释中文自有六。今则其初。于中为三。一初言等六字先标。二先举下至愿往生者正释。三未必等者是略破也。释中自三。谓三辈也。三辈各三。谓上中下。诸师解者。今文虽是唯举净影。而义通诸师。故标云诸师。谓若他师不许凡夫往生之义皆成所破。故云诸师。但不举余恐繁故也。然诸师中别举净影。制观经疏净影为初。故举初显后。判九品位净影尤高。故从过重且举一师也。又释义巧故。如法华疏只破光宅而云余者望风。问。若欲普破诸师解者。先破浅位解可况深位也。今只破深位。恐似许浅位。答。难破之旨不一准也。或从重破之。或破浅况深。今从过重举而破也。言上上者是四地至七地已来者。四五六地以为上上。欲取六地满。故云至七地。故彼疏云。大乘人中四地已上说为上上。生彼即得无生忍故。无生七地。理实于中亦有多时得无生者。经言即得。就胜为言（已上）此约仁王五忍无生而释之也。言五忍者。彼疏云。慧心安理名无生忍。忍具有五。如仁王说。一是伏忍。在于种姓解行位中。学观诸法能伏烦恼。故名为伏。二是信忍。初二三地于无生理。信心决定名为信忍。三者顺忍。四五六地破相入如。趣顺无生名为顺忍。四无生忍。七八九证实离相名无生忍。五寂灭忍。十地已上破相毕竟。冥心至寂。证大涅槃名寂灭忍（已上）上中者是初地至四地等者。彼疏云。初二三地信忍菩萨说为上中。经说生彼过一小劫得无生故。理实于中亦有二劫三劫得者。经言一劫就近为语。问曰。地持说初地上要过一大阿僧祇劫方至八地。此经何故说一小劫即得无生。解有三义。一时劫不同。如华严说。娑婆一劫当无量寿一日一夜。彼中一劫当此娑婆无量无边阿僧祇劫。地持据此。故说一大阿僧祇劫方至八地。观经就彼弥陀国界长劫为言。故说一小劫得无生忍。二去处有异。地持所说一大僧祇至八地者。说初地去。观经所云过一小劫到无生者。就信忍中终处为语。信忍之终在于三地。若就初地不唯一劫能得无生。三所到有别。地持所说一大僧祇到于八地。观经所论迳一小劫得无生者。到第七地。初得无生在七地故。上中如是（已上）上下者是种姓已上等者。彼疏云。种姓解行说为上下。经说此人过三小劫得百法明到初地故。问曰。地持说从种姓一大僧祇方到初地。观经何故说三小劫已到初地。释言。时劫不同故尔地持据此娑婆短劫。故说一大阿僧祇劫方到初地。观经就彼弥陀长劫。故说三劫得至初地。问曰。地持说从种姓到初地时。过于一大阿僧祇劫。初地至八地亦过一大阿僧祇劫。今此何故宣说上中经一小劫即得无生。宣说上下过三小劫方到初地。理实齐等举之左右。前说上中经一小劫得无生者。就信忍中终处为语。后说上下过三小劫到初地者。就伏忍中始处为语。此一左右。又前宣说经一小劫。得无生者。望于七地无生之始不至过处。后云三劫至初地者。到其过处。此二左右（已上）问若依即悟一劫三劫之文定其位者。上上品但局第六地。上中局第三地。上下局初住。何构就胜为语等义具摄诸位耶。答。九品一往。理实无量。故且虽举三位。实含初后。上上品说即悟无生。明第六地。上下品说经三小劫住欢喜地。知伏忍始。初住尚生。况乎行向。六地既生。何隔信顺。有此理故上三品中具摄三忍也。种姓者十住位也。地持立六住中。第一种姓住即十住故。言六住者。一种姓住（十住）二解行住（十行十向）三净心住（初地见道）四行道迹住（从二地至七地）五决定住（八地九地）六究竟住（第十地之菩萨学行分得穷之。非满究竟）又仁王经意。十住习种姓。十行性种姓。十回向道种姓。种姓名义虽有多种。而今种姓只是地持所立六住位中种姓住也。故彼疏云。种姓解行说为上下（已上）此则举六住中初二住也。此三品人皆是大乘圣人生位者。三贤菩萨虽是贤位分位圣名。梁摄论四云。菩萨有二种。谓凡夫·圣人。十信已还是凡夫。十解已上是圣人（已上）中上是三果人者。彼疏云。小乘人中前三果人说为中上。生彼即得阿罗汉故。理实于中亦有多时得阿罗汉者。经言即得。就胜为语（已上）问。净影意许罗汉亦生净土。答。彼疏云。问曰。罗汉为生不生。此经不说。以阿罗汉更不生故。问曰。龙树说阿罗汉亦生净土。故彼文言。有妙净土。出过三界无烦恼名。是阿罗汉当生彼中闻法华经。云何不生。解有两义。一就愚法声闻以释。执小迷大名为愚法。是愚法人舍现阴形未即受身。入无余灭不思识劫未来无余涅槃之后。心想生时方于净土受身闻法。龙树据终说生净土。此经就始。故不说生。二就不愚法者以释。阿罗汉中解小知大名不愚法。是人死已即于净土受身闻经。而非一切。是义云何。土有粗妙。粗处杂小。妙处唯大。又复粗国通有分段凡夫往生。妙土唯有变易圣人。弥陀佛国净土中粗。更有妙利。此经不说。华严具辩。彼不愚法阿罗汉人爱结已尽。专心求大生于妙土不生粗国。龙树据妙。故说罗汉当生净土。故彼文言有妙净土出过三界无烦恼名罗汉当生。观经就粗。故不说生。为是偏说前三果人以为中上（已上）中中者是内凡等者。彼大疏云。内凡之人名为中中。外凡持戒名曰中下。彼观疏云。见道已前内外二凡说为中中。世俗凡夫说为中下（已上）问。今文何故中中引大疏。中下引观疏。答。或云。外凡一位摄属不定。或属中中。或属中下。以不定故今文不引。此义不然。若尔何引世俗凡夫。世俗凡夫或摄不摄亦不定故。今则今文具引两疏可举彼义。而文繁故。各引一文互显二义也。问。彼七日者当此七劫。内凡·预流其位邻次。何经七劫得须陀洹。彼半劫者当无量劫。何初果后送无量劫证第四果。秽土修行尚经三生六十早得解脱。不退净土何送多劫耶。答。彼师会通未有其文。暗难决判。且设二义。一云大经云。于是广植德本。布恩施惠勿犯道禁。忍辱·精进·一心智慧。转相教化为德立善。正心正意斋戒清净一日一夜。胜在无量寿国为善百岁。所以者何。彼佛国土无为自然。皆积众善无毛发之恶。于此修善十日十夜。胜于他方诸佛国土为善千岁（已上）故知。此界少时修行为胜。彼国多时善根为劣。依此理故。于彼净土多时得果也。一云大乘经意弹小褒大。为令此土小机回心。是敦逼言。其实不可经于若干劫数也。问。且前义不明。净土之中永无恶缘。事佛听法。何劣于此界。答。此义在要集及群疑论中（云云）此之三品唯是小乘圣人等也者。问。中辈三人中。中上独圣人。余二是凡夫。何云此之三品唯是圣人。答。既云圣人等。等言是显二品则凡。故圣人者是中上品。等者等取中中中下（云云）大乘始学凡夫者。问。为是十信为当流转。答。或属十信善趣。或属流转凡夫。曲考彼疏凡有七处。谓观疏中先以六门分别九品。更加大疏以为七处。观疏六门者。一定其人。二辨其因。三见佛异。四生时异。五生后益。六会经论。第一门下云。于彼大乘始学人中。随过轻重分为三品。未有道位。难辨阶降。第二门下云。此人过去曾修大乘。故大经中宣说此人发菩提心。闻说深法信乐不疑。现在遇缘造作诸罪。故此经中偏彰其过。现虽作罪。善友开导归向之力故得往生。第三第四并无判位文。第五门下云。下上生者过七七日闻法发心。以此先世善趣人故。下中生者过于六劫闻法发心。下下生者过十二大劫闻法发心。发心种姓。以此下辈宿习大故。同发大心得益如是。第六门下云。释有两义。一约人分别。造逆罪人有上有下。善趣已前常没造逆说以为下。善趣位中遇缘造逆。说之为上。如世王等。上人造逆必有重悔。令罪消薄。容便得生。此经就之。故说五逆亦得往生。下人造逆多无重悔。不可得生。大经就此。故说不生。二约行分别。造逆之人行有定散。观佛三昧名之为定。修余善根说以为散。散善力微不能灭除五逆重罪不得往生。大经就此。故说不生。定善力强能消逆罪容得往生。此经明观。所以说生。同大疏云。下上·下中·下下。彼约作罪轻重以别。不随位分（已上）此五文中五六二文明判善趣。其第一门及大经疏似判流转凡夫。或云未有道位。或云不随位分故。第二门释摄属不明。问。彼师若言下辈善趣已前者全同今家。何成所破。答。彼释既是从容不定。今家正判常没凡夫。况乎彼此虽云流转凡夫。彼宿善强信佛是弱。谓依归向缘引起宿善遂往生故。今家不然。直以一称一念十念为业因故。共同一位者。述下辈异上中。谓上中辈各有道位。下辈随过虽为三品。同是凡夫一位故也。求愿往生者者。总通九品。是牒上所引诸师解文。故云者也。未必然也者。至下虽有重重正破。今家深伤诸师所解。故不待正破预置此言。然未必然之言虽似于诸师解有许不许。而实不尔。只是且准世情恐虑古师而已。

第0章 观经玄义分传通记卷第四
第0章 观经玄义分传通记卷第五

    　              释良忠述
  　
　　　　　　　



本曰第二即以道理下至以下可知

第0章     释云。上来第一解诸师解已竟。自下第二解道理破中二。一初九字标。二上言下释。释中有二。初至济为正释。二以斯文证以下结破。正释亦二。一先举上中二辈责诸师解。二然诸佛下明佛大悲偏哀重苦。初中亦二。一上辈。二中辈。初上辈二。一破。二结。初破中二。一合破上上上中。二别破上下品。合破中三。一牒诸师解。二正破。三结。别破中二。一牒诸师解。二正破。应知。二中辈三。一标。二牒诸师解。三正破中上。起尽可见。道理破者。先以圣人不可求生净土道理责于他解。即引华严等经是也。次以诸佛大悲偏济凡夫道理立于自义。即然诸佛以下是其意也。今此破中总立济凡之纲领。返对等中别引机宜之毛目也。问。既引华严等文以证。何名道理。答。为成道理引他经文也。是则对下出文显证之正文证。故全不可属文难也。问。何故合破上上上中。答。初地已上同断二执。等证二空。俱是变易。故合破也。上言者。问。为指文段。将指上辈。答。居下道理破指上诸师解文。而云上言。若云上辈者。至中辈文亦应云中言。然云诸师云不云中言。上言诸师云言异意同。法性生身变易生身者。初地已上舍分段身。获得法性微细之身。约所证理名法性身。因移果易为变易身。问。三界依身名曰生身。何法性身尚名生身。答。分别生身法身之时实如所责。今就地上法身菩萨。犹立生身之名。谓于法性土微细四尘生头等六分。是名生身。智论七十四云。菩萨有二种。一者生死肉身。二者法性生身。得无生忍断诸烦恼。舍是身后得法性生身（已上）曾无分段之苦者。初地入心断四住故离分段果。住心已上断无明故居变易土。又明分段变易义者。此死生彼名为分段。因移果易名为变易。变易名生死者。惑灭名死。智显名生。又唯识论八云。一分段生死。谓诸有漏善不善业。由烦恼障缘助势力所感三界粗异熟果。身命短长。随因缘力有定齐限。故名分段。二不思议变易生死。谓诸无漏有分别业。由所知障缘助势力所感殊胜细异熟果。由悲愿力改转身命无定齐限。故名变易。无漏定愿正所资感。妙用难测名不思议。或名意成身。随意愿成故（已上）了义灯云。分谓齐限。即谓命根。段谓差别。即五蕴体。舍此受余。有差别故。此差别身命有齐限。即段之分。故名分段。命属身故。即依士释（已上）述记云。变是改义。易是转义。改转旧身命生死而成今身命生死。故名变易（已上）意成身者。由意愿故。本粗劣身命成细妙故。名意成身。旧译即云意生身。由意愿故。新生义也。慈恩破之（云云）已经二大阿僧祇劫者。初地已上虽是未满二大僧祇。已入第二僧祇中故。不论满与不满。总言已经。福智者。于六度中前五名福。第六名智。人法两空者。断见思惑证入空。破无明结得法空。人空亦名生空。亦名人无我。法空亦名法无我。天台亦名真谛法性·中道法性。慈行钞四引五蕴观云。问曰。凡夫之人欲求解脱当云何修。答曰。当修二观。二观者何。一人空观。二法空观。夫生死之本莫过人·法二执。迷身心总相故。执人我为实有。迷五蕴自相故。计法我为实有。计人我者用初观照之。知五蕴和合假名为人。一一谛观。但见五蕴求人我相终不可得。云何名为五蕴。色·受·想·行·识是。云何观之。身则色蕴。所谓地·水·火·风是。其相如何。坚则地。润则水。暖则火。动则风。观心则四蕴。所谓受·想·行·识是。其相如何。领纳为受。取相为想。造作为行。了别为识。若能依此身心相谛观分明。于一切处但见五蕴。求人我相终不可得名人空观。乘此观行出分段生死。永处涅槃名二乘解脱。计法我者用后观照之。知一一蕴皆从缘生都无自性。求蕴相不可得。则五蕴皆空名法空观。若二观双照了人我·法我毕竟空无所有。离诸怖畏。度一切苦厄。出变易生死名。究竟解脱（已上）转变无方者。此明自在义也。谓本身居报土施化于十方。仁王经云。初地化百佛世界众生。二地千佛。三地万佛等。答上二竟者。虽上无问。而诸师解望今家义成能破意。故云答也。上者指文前后。如标上言。未必然也者。非许诸师义。只是恐虑耳。如经说等者。经者大品。然不直云大品经者。所引文义通他经故。鹅鸭之譬在智度论。论文释经。故引合也。经第十三云。得从诸佛闻法至阿耨菩提。终不中忘（已上）论举鹅鸭喻曲释不退相。如大品经说等者。问。上云如经。是大品者下何不隔文言。亦云大品。答。上文通漫。故云如经。今知识文限一经故。别云大品。问。本经全无此文。答。今文合集处处散说。故似无文。经第二十一云。须菩提是求菩萨道善男人善女人。诸十方佛常守护。令不退阿耨菩提（第二十二亦同）第二十七云。十方诸佛亦常念是菩萨摩诃萨如说行是深般若波罗蜜者。是菩萨所有世间厄难勤苦之事永无复有。第二十九云。何等是善知识能说空无相无作无生无灭法及一切种智。令人心入欢喜信乐。是为善知识。若从经卷中闻。若从菩萨所说闻。又云。是菩萨世世是汝善知识。常守护汝（已上）此等菩萨亦能八相成道者。问。三贤伏位。见思犹未断。况无明乎。若尔不得法身之本而施八相之用。譬如天月未出影浮水中如何。答。学断般若力。人空自在具足五通。方便法空现在前故愿力自在。由愿力故缘物起悲。由悲心故蒙佛加被现八相也。故华严云。三贤菩萨有漏身中八相作佛。起信论释信成就发心云。即得少分见于法身。以见法身故。随其愿力能现八种利益众生。所谓从兜率天退。入胎·住胎·出胎·出家·成道·转法轮·入于涅槃。然是菩萨未名法身。以其过去无量世来有漏之业未能决断。随其所生与微细苦相应。亦非业系。以有大愿自在力故（已上）通法释论疏五云。此明初住起广大心。相似观智见法身故愿力自在。由愿力故缘物兴悲。由悲心故出现八相。随时处等令根益故（已上）述记云。又此十住菩萨亦有少分依有漏定能现八相（已上）三途永绝四趣不生者。见惑即为恶趣生因牵无穷苦。无漏真智断破见惑证预流果。永离恶趣。思惑即为人天生因。未断除。故能润七生。分断分离。罗汉果人都尽无生。今从初果云三途等。言三途者。法华玄义六云。八大地狱。其中众生常为热苦所逼。不可具说。闻者惊怖。四解脱经称为火途。畜生者。强者伏弱。饮血啖肉。四解脱经称为血途。饿鬼者。重者饥饿。火节节炎不闻浆水之名。中者伺求荡涤脓血粪秽。轻者时薄一饱。加以刀杖驱逼塞海填河。四解脱经称为刀途（略抄）言四趣者。三途加修罗也。三途·四趣并举意者。于经论中五道六道开合不同。虽无别体对言而已。问。开合何正。答。唯识·俱舍五道为正。大论六道为正。此是大事。不可忽谈。虽造罪业不招来报者。初果圣者虽断见惑修惑犹在。虽不起邪三毒而起正三毒。故有造罪义。虽有造罪断见惑故不感恶趣果。止观六云。思假者谓贪·嗔·痴·慢。此名钝使。亦名正三毒。历三界为十。三界凡九地。地地有九品。合八十一品。皆能润业受三界生。初果犹七反未尽。如灯灭方盛。虽复有欲非妇不淫。虽复有嗔垦地不夭。虽复有愚不计性实。道共戒力任运如是。故称正烦恼也。不同见惑澜漫无方触境生着（已上）弘决云。次明破思假。初列思假名。云亦名正三毒者。思惑有四。慢入痴摄。故但云三。一非背使。二非习气。故名为正。历三下头数也。三界九地下品数也。欲四·上二·各三。上界无嗔。故三界但十。欲界六天·地狱·洲异同是散地。故但为一。四禅合处大意亦尔。无色无处。由生有四。言九品者。以智断惑。智分分明。惑渐渐尽。何啻有九。立数判果。且略为九。如判往生据行优劣。何啻九品。亦为接凡大略而说。皆能等者。明惑功能。于未断位。一一皆能与力润生。随其何果断尽不生。初果七反者。极至于七定不至八。故名七反。不必一切尽至于七。故楞伽第三云。下者至七。中者三五。上者即生入般涅槃。成论云。于七世中无漏智熟。如服苏法七日病销。如迦罗逻等七日一变。如亲族法限至七代。如七步蛇四大力故行至七步。蛇毒力故不至八步。惑力至七。道力非八。婆沙云。应云十四。何故云七。答。中有本有数不出七。故但云七。又七处生故。人及六天。又修七道故。断七使故。言七使者。一欲爱。二恚。三有爱。四慢。五无明。六见。七疑。又总论生。应云七人七天十四中有本有合二十八生。且依前说不出七故。故但云七。如灯灭方盛者。如前随自意中引出曜经。虽复有欲等者。道共戒力性离邪行。他境自妻一切不犯。以于自妻亦离非时非处等故。虫常任运离刃四寸。已断见惑得人空智。虽有事中独头相应。了法从缘。不计性实。以于三毒无邪曰正。虽能润生不招四趣。不同下简异见惑。见是着心。随境生着。以能造作四趣因故。故正三毒在于具缚圣者身中。非但不为四趣作因。起亦离合有取有舍。故不同见澜漫生着（已上）光记云。虽起修惑无见惑助。故不能感三恶趣生（已上）在家初二果犯非梵行不行杀等。又虽犯轻戒道力防报（云云）又现在造罪者。昔在凡地。于现在生中虽起邪三毒。今证果时无惑缘故不堕恶趣。故云不招。如佛说言等者。增一阿含佛叹富楼那有此说。问。四果劣于佛地功德。何云同坐解脱床耶。答。佛不共之德虽胜弟子。而小乘佛但除四住。才出三界。所证真谛同声闻果。故法华云我等同入法性。述记十云。佛得二名。离烦恼故名解脱身。离所知障具无边德名为法身。又云。二乘所得二转依果但名解脱身。解脱生死及缚法故。以彼转依无十力等殊胜法所庄严故不名法身。殊胜法者。断所知障得无量功德依故。解深密经·七十八等说真如为解脱身言。世尊二乘所得转依名法身不。善男子不名法身。当名何身。名解脱身。由解脱身故。说二乘与佛平等平等。由法身故。说有差别（已上）故知。三乘同坐一解脱床者。由同断烦恼障得解脱身名故也。然诸佛大悲于苦者心偏愍念常没众生者。此正结释今此观经但为凡夫不干圣也。诸佛世尊于诸众生。发起一子大慈悲心。故先重苦如亲哀怜重病之子。今说此观经遂大悲本意。专在化凡夫。岂言圣人教乎。问。圣道门何不为苦者。答。圣道亦化常没众生。俱虽苦者。而圣道机根利障经。净土门机根钝障重。故圣道之机云大人志干。称根性利者。名道悟三乘。净土之机云怯弱下劣。称钝根无智。名福薄因疏。诸文显著。不可混同。大悲究极殊在净土。教门虽多此为本意。问。若尔以今经可为如来出世本怀。答。约大悲本意者。亦言本怀有何相违。故今文云诸佛大悲于苦者等。阿弥陀经云。释迦牟尼佛能于娑婆国土五浊恶世。为诸众生说此难信之法。元晓释弥陀经云。两尊出世之大意。四辈入道之要门。耳闻经名则入一乘而无退。口诵佛号则出三界而不还。略记云。然劝信受为成愿生。是佛本怀。不可轻尔（已上）问。净土本怀只是义道。未有明证。如彼法华为本怀者。在文分明。经云。唯以一大事因缘故出现于世（已上）其大事者。一切皆成。鹿苑诱引。方等褒贬。般若洮汰。虽示众道皆为佛乘。一代最顶限在法华。故足本怀。然净土经为化薄福一机说此一教。何为本怀。答。今释意趣其理灼然。得证于经十句出文。何云无证。验理于释七众溺水。那挫义推。加之释尊悦豫微笑。岂非遂本意之相哉。诸佛护念舒舌谁言演小事之仪乎。凡诸佛出世专为利生。利生本意何傍重苦。故知。出世本意亦在净土教门。如彼法华虽言本意得悟当机。准今只是岸上之者。从渐入顿。故调停区。今直入顿。故无经历。况彼本怀由化败种难转小机。今摄漏彼常没重苦。本意弥足。要集中云。华严经文殊赞佛偈云。一一地狱中经于无量劫。为度众生故而能忍是苦。大经偈云。一切众生受异苦。悉是如来一人苦（乃至）众生不知佛能救。故谤如来及法僧。大论云。佛以佛眼一日一夜各三时。观一切众生谁可度者。无令失时。有论云。譬如鱼子母若不念子则烂坏。众生亦尔。佛若不念善根即坏。庄严论偈云。菩萨念众生爱之彻骨髓。恒时欲利益犹如一子故。由此等义有忏悔偈云。如父母有子始生便盲聋。慈悲心殷重不舍而养活。子不见父母父母常见子。诸佛观众生犹如罗□罗。众生虽不见实在诸佛前（已上）问。以法华经为本怀者。现文既明化道始终。尔前以属方便。法华为真实故。加之开权显实·开迹显本三世十方诸佛已证。故以本迹妙经为佛出世本意尤有其理。今经未明施化本意。亦无宣说道场所得。何以恣立此义。但今释者且就一经述为元意。非是一代所设大事。何为本意。况乎余经亦化凡故。所出十文亦是一边。全非一代之大猷也。答。俱虽本意义门既异。彼说败种二乘还生。此明浊世凡夫出离。各有其理。不可拒难。况元晓等释分明乎。问。如法华以尔前为方便。以法华为真实。今此观经属本怀者。亦以诸经为方便不。答。不尔。先师云。只是佛意之为先以为本怀。非以余教为方便也。机宜不同。本意非一（云云）如溺水之人急须偏救岸上之者何用济为者。此取涅槃意显今经机分。经三十二云。如恒河边有七种人。若为洗浴恐畏寇贼。或为采华则入河中。第一人者入水则沈。何以故。羸无势力。不习浮故。第二人者虽没还出。出已还没。何以故。身力大故。则能还出。不习浮故出已还没。第三人者没已即出。出更不没。何以故。身重故没。力大故出。先习浮故出已即住。第四人者入已便没。没已还出。出已即住遍观四方。何以故。重故则沈。力大故还出。习浮故则住。不知出处故观四方。第五人者入已即沈。沈已便出。出已即住。住已观方。观已即去。何以故。为怖畏故。第六人者入已即去。浅处则住。何以故。观贼近远故。第七人者既至彼岸。登上大山无复恐怖。离诸怨贼受大快乐（说合譬中。第一阐提。第二造恶。第三内凡。第四四果。第五支佛。第六菩萨。第七如来）同经疏十二云。第一人者下别列七人。没即阐提。过去乏善宿因既羸。现在无信。故不习浮。第二人者是将立而退。身力大者过去善深。今生不修名不习浮。能断善根。第三人者即是得住。以譬内凡。没已出者。昔日沉没。第四人者即是四果。譬以四方。四方者下文以四方譬四谛。非今所用。譬文云不知出处。故观四方。以昔不知出处故不观。今知出处故云观方。又不知大乘出处。故取小果。第五人即支佛。亦观方过于四果。以利根故不取四果。但为自证。故言而去。同畏生死故言怖畏。第六人即菩萨。去者不住生死。浅处住者心安生死。从其心进故言浅处。第七人即是佛（已上）何用济为者。四教义云。心无实行何用问为。起信别记云（香象）若本觉能灭惑者。何用始觉为。文集三云。何用司天台高百尺为（已上）训点例知。以下可知者。诸师亦以中中已下属凡夫人。能破所破其言混乱。故不别破。再往言之。彼约大小初心凡夫。今判常没流转凡夫。彼此不同。必可有破。故云可知。是以次下返对破中通破九品耳。

本曰第三重举九品下至悉得生也

    释云。上来第二料简道理破已竟。自下第三解返对破中三。一初十字是标。二诸师下至始学大乘人也释。三若作以下是结他失生后出文。释中九品各有牒破结文。重举九品返对破者。此有二义。一云。重举九品者。重举诸师九品文也。返对破者。以诸师释返对经文而破之也。若据此义。诸师云等者。即重举九品。何故观经等者。即是返对。以此文证下正破也。一云。重者道理破上重返对破。举九品者。举经九品。返对破者。以经九品返对诸师九品而破之也。若据此义。正引经文即举九品。牒诸师解即是返对。以此已下是正破也。一者但能及不能等者。经文虽无但能等言。而云三种众生。明知。三行是三人业。释深得致以作此释。三心通于定散诸机。所以直言若有众生。不云三种。受法不同。故云三种。三种行人各别故也。问。上上品中三种众生皆具三心。若具三心皆归正定口称之行。就行立信之释其义分明。何云三人各以己业求愿往生。答。三心即是总通万行。何局念佛。故一一行同发三心各得往生。但彼释者述经本意。独以称名名正定业。非谓余行非是生因。故今此文曲述三种众生各得往生之义。何劳拒难。授手者。天台梵网义记下云。佛佛授手者非即举手更授也。明秉戒如法与佛相邻邻次不远。故义言授手也。九品义云。言授手者引导义也（已上）论其功用等者。此明以受法浅定机凡夫。举上地功简不相应今文。谓若是地上圣者证得人法二空。已经二大僧祇。何但一日七日善业。故高位解误之甚也。但言善解未论其行者。显无上品读诵等行。若就上上上中分别解行者。善解是解。读等是行。为显此意。且云未论其行。非遮善解亦名正行。问。上品中生亦有深信。何为生因。答。化佛赞云汝行大乘解第一义。明知。善解以为生因。问。善解即了诸法皆空非因非果。故此违于深信因果。若尔何为一人行耶。答。善解之者必信因果。谓性空法缘起生灭皆依因缘。因缘生故自性皆空。自性空故从因缘生。以此义故可信因果。故维摩云不坏世谛建立第一义。即此意也。但信因果之人不必善解义趣。虽信俗谛因果之法。而真谛理难悟解故。上下品人即其类也。唯此一句以为正业者。但发道心以为一句。谓上下品虽有亦信不谤之行不足生因。故除彼二。故下文云已上诸善似亦无功。唯发一念等。问。信因果理即是正见。正见即是出离正道。云何不为生因行耶。答。信因果行随机用否。然当品机亦信不信。既非恒所造。亦非重心造。是不定业。故非生因。更无余善者。虽有亦信·不谤善根。彼善不成生因业故。夺而言无。非言全无。或上上品三行·上中品解·信·当品不谤·亦信也。十方净土随意往生者。智论释法灭时菩萨生处即有三处。一十方净土。二天上（欲·色界天。但除无想）三人中。人中亦有三家。一王家。二婆罗门家。三居士家。生财丰居士家救贫穷者。生智深婆罗门家化顽愚者。生自在王家度难化人。所言净土可通报化。但于报土即生他力他摄净土。不生自力自摄报土。问。若依他力生报土者非随意生。答。虽藉他力。而望种姓已前凡夫犹是自在。故云随意。受时一日一夜戒者。问。中品中生有三种戒。然除八戒余皆尽形。何云一日一夜。答。嘉祥云。问八戒可一日一夜。沙弥戒及具足戒云何一日一夜耶。解云。此言一日一夜者。非是唯一日一夜持沙弥戒及具足戒。但受一日一夜便死。故云一日一夜也（已上）无善凡夫者。问。中辈即是遇小凡夫。何云无善。答。言遇小者约受戒后。言无善者约受戒前。此乃经云一日一夜受持八戒等。故知。受戒已前无戒善故名为无善。非如下辈一生造恶。问。若尔应言上中二辈皆无善耶。答。可尔也。但今就经一日一夜文。故作此释。凡上六品是善凡夫。受法已前非无善根。今无善者。对受法也。若论小圣去亦无妨者。小圣往生经文分明。大经下云。十方佛利中菩萨比丘众。又云。其第十三佛名曰无畏。彼有七百九十亿大菩萨众诸小菩萨及比丘等。不可称计。皆当往生。故论注释他方声闻生净土义。又法华经云。而于彼土得闻是经。是其证也。问。此释应在中上品下。中品中生非圣人故。
    答。有内凡人属圣人故。且作此释。所谓成实论十九云。若不得达分善根名外凡夫。得名为内。是内凡夫亦名圣人。亦名凡夫。因外凡夫故名圣人。因见谛道故名凡夫（已上）准之。内凡犹属小圣。如上品中种姓已上名为圣人。为说彼佛国土乐事四十八愿等者。问。四十八愿中偏标念佛为生因愿。若尔此人闻本愿故应行念佛。何阁念佛更以世善为生因乎。答。案今经文不说念佛。但说平生所行仁慈。行世善时不用回向。临终闻善友说回向往生。故世仁慈属第六门。闻六八愿属第八门。知识说愿为令世善回向往生。不为称佛。设虽闻愿。性习不同世善机故。唯信来迎本愿。回向往生极乐。机执世善。知识知宜。何无闻愿世善往生。但是不遇佛法（乃至）行孝道也者。此明当品行人平生无出离心。问。上云不遇佛法人等。下云又此人在世等。二文意同。何似重言。答。此有二义。一云。此之一文而有二节。一但是下至希求出离。总明平生不遇佛法。二直是已下别释不遇佛法之由。由亦有二。一直是下至即得往生。引经临终回心文。辨平生不遇佛法之义。谓临终时始遇知识回心往生。故知。平生不遇佛法。二又此人下正举受法当体。以证无出离心。谓文既云孝养父母行世仁慈。不云为出离修世福。故知。平生无出离心。一云。但是下至即得往生。正述平生不遇佛法。又此人下通伏难。伏难意云。若不遇佛法求出离者。何行世善。为通此难故。云此人在世自然行孝道等。孝经云。父子之道自然也（已上）言父爱子。子孝父道无复别理。只是自然而已。问。后义不明。世俗善者自劫初有之。本不期出离。更有何意致此伏难。答。其理虽然。净影方述厌苦求生。且准此文致伏难也。问。若言世善不为出离者。何故经云欲生彼国者当修三福。答。欲生彼国者。于世福中即有二类。一者在家世福。若不遇佛法之人。虽行孝道不求出离。又在家中可有为出离之者也。二者出家世福。此人必为出离行孝道也。序中广约二类。选择集所释即此意也。正宗分中。别立二类为两品行。谓上上世福为出离而行。中下世福不为出离。故欲生者广通平生·临终。此三品人无有佛法世俗善根者。此三人中下品中生虽前受戒。而毁破后无善根也。但不作五逆者。问。经无此文。答。下辈三品如次轻次重罪。故作此释。或云。五逆·谤法俱是重罪。若属品位应是下下。释深得旨以作此释。此乃下上品文但举不谤影显五逆。下下品文亦举五逆影显谤法。今云。此义非无其理。然而颇违第四卷文。乃至一念者。问。经无此言。答。无有惭愧极在一念。故加述也。触目皆是者。此明现证。谓浊增时现见世俗皆以如此。故云皆是。净土论注亦有此言。未可出也者。文虽似不而实可当。应有出期故也。又偷僧常住僧物者。经文虽言偷僧祇物。常住·现前是恒相对。况次下云现前僧物。故言常住。常住现前辨其相者。白莲记下云。四种僧物。一常住常住。所以连二者。初属处定。次永不得分故。亦号四方常住。但是寺院招提众处一切重物。金银钱宝田宅园林。动用家事谷麦油酱长生受用所畜诸物等。本为备此准拟十方往来传法利生光扬三宝。故须有之。二十方常住。逐日打给。做造粥饭等物。为待十方往来者得食。故名十方。然又属处永定不得将去。故名常住。三现前现前。此乃施主或物将入僧界。即据现前僧之多少便即分施。更不作相召集十方。故得重名现前也。四十方现前。亦是施主将入僧界。鸣钟作相普集十方圣凡僧众。然后始分也。以普召故名十方。以集毕却作法止绝后来。只据现数分故名现前。此四僧物世多不解。故委引之（龙兴灵芝大同此释）不净说法者。法苑珠林引佛藏经云。不净说法者有五种。一者自言尽知佛法。二者说佛经时。出诸经中相违过失。三者于诸法中。心疑不信。四者自以所知非他经法。五者以利养故为人说法。如是说者我说。此人当堕地狱不至涅槃。灵芝云。言不净者。假托佛法希求利养。法聪记云。不净说法者。有于四过。一轻心说法。不求自利。二求名利己。未为化他。三生胜负心。为求眷属。四为求世报。隐正说邪。如此说法名为不净（已上）惭愧者如散记。地狱猛火一时俱至者。狱火来现可通三品。但当品有此文。在中显上下耳。故般舟赞令通三品。斯乃皆是弥陀愿力者。狱火已灭。化佛来现名皆愿力。非直以狱火来现而言愿力。此明念佛并有灭罪生善二用。如云火车自然去华台即来迎。又狱火来现显佛本愿不简机。谓愿力难思化狱火机。文云。未至得果时起取果用。已至得果时起与果用（已上）取果时长故忏而可灭罪。与果近果故何能灭罪障。虽然弥陀愿力难思并灭二用。故云皆是。乘念即生者。念即称念非是观念。经虽称·念前后并举。只是称名。故祖师云。念即是声。然当世人不许无观称名往生。此品之人何凝观念。文殊般若非观劝称。尤被下机。七宝来迎者。问。经说金莲。何云七宝。答。一云。金是七宝之一。故指金莲云七宝也。一云。经说一边。理实莲华可有多种。故云七宝。中中品云七宝莲华。即其证也。例如普贤经说白象王。释随机通余色。又看此观经定善等者。今文虽释九品生机。为显一经总为灭后五浊凡夫。因举定善也。但以遇缘有异等者。为显下辈遇恶之相。总标三辈遇缘不同。谓下三品一期造恶。何是始学大乘人也。问。中下品者世俗凡夫。何云遇小。答。五常即是当五戒故。谓孔子教若约能化善巧方便是遇小也。清净法行经云。吾今先遣弟子三圣。悉是菩萨。往彼示现。摩诃迦叶称老子。光明童子称仲尼。月明儒童号颜渊（已上）法华玄义一云。释天善论·大梵出欲论。皆用初番悉檀方便利益意孔也（已上）以恶业故临终藉善等者。此明下辈一生造恶故临终时始遇知识。谓上六品平生修善。下三品人平生偏恶。故临终时始遇善友。故云藉善。到彼华开方始发心者。此正破他下辈始学大乘之义。谓得生后闻观音说方始发心。故知。非尔前发心大乘人也。问。净影所判非无其理。何者大经说下辈云发菩提心。此经说下辈云偏造恶业。会此相违。故大经说过去发心。此经亦说现在造恶。既有文理。何破之耶。答。今师破文不委细也。具足应言。若依过去发心功力遂往生者。何故此经隐过因乎。既不说有过去发心。知造恶者偏乘佛愿生净土已。华开已后方始发心。但会二经相违者。三辈之中自有多类。二经各谈一机往生。若作此见自失误他者。即是九品总结破也。今以一一等者。此有二义。一云。此是总结返对破也。一一品中皆引本经。是名出文。即当结前意也。一云。若作已下是为结前。今以已下生第四章。是则出文显证之言。全同第四章目故也。此二义中后义顺文。章目同故。顺诸师解未必然故也。

本曰第四出文下至岂是谬哉

    释云。上来第三解返对破已竟。自下第四料简出文显证中三。一第等七字标。二问曰下至其十证也释。三上来下结。释中有二。谓问·答也。问中有二。一上来返对下至为圣人者。举前生疑。二未审已下正征教证。答中亦二。一众生下至自辄。立非自情。二今者已下正引文证。问。上来一一引九品文破诸师竟。何残疑关云未审等。答。净影今师俱依观经。然经所说因浅果深。他依果深而通因浅。今依因浅而会果深。故俱似情。若无此章今亦堕情。故致此问出文决疑。故灵芝云。准下九品。生彼土已方论地位。可如诸师。又据经文。此土求生并是凡夫。须依玄义。彼引十段经文为证。可验昔非。迦才净土论云。如古来大德远法师等观果判人。位则太高。今据因判人。位即稍下（已上）即有其十句者。灵芝云详此十文。或本云十八句。第十文中开九品文故也。佛告韦提汝及众生者。问。经无汝及众生之言。答。此文佛答未来众生当云何观之请。故有兼为之意。故文句释曲显其义。九品之中一一说言为诸众生者。问。上中·上下·中下更无众生之言。答。大师义立一百番义。现文虽无道理必然。故作此释。问。何故不引念佛众生之与非是凡夫之文。答。引文具略是释义法。何强怪之。如安乐集极乐证据不引阿弥陀经。况今文者定善九文散善一文（合引九品）既成十文。是则满数。有何不足。或今十文是出释迦正以此教被机之文。彼二文者只明弥陀利物之相。故不引耳。问。众生之言普通凡圣。何引众生之文以证为凡夫乎。答。众生之言虽是通漫。而自余分文明。应是凡夫众生。故灵芝云。详此十文。一·二·四·五其文最要。则知。此典专被浊世具缚凡夫。逮至彼方始论断证耳（已上）。

本曰第五会通别时下至方能遣惑

第0章     释云。上来第四料简出文显证已竟。自下第五解别时意中三。一第等八字标。二即有下至故名易也释。三斯乃下结。释中有四。一即有其二者。总标有二别时意。二一论下至故言已竟。别明成佛别时意。三二论中说下至以斯义故必得往生。别明往生别时意。四又来论下明依正比挍以辨难易。一明成佛别时中三。一一论下至不退堕者。先牒论文。二凡言下至故名不堕。次释论文。三问曰已下问答释疑。二明往生别时中亦五。一二论下至安乐土者。先牒论文。二久来下至名作别时意者。次举通论家义。三何故下至即是自失误他也正破彼义。四问曰已下问答释疑。五今时观经下明愿行具足念佛必生彼国。初标中。别时意者。摄大乘论四种意中别时意也。然此论本末译有四代。一后魏佛陀扇多唯译本论三卷。二梁真谛译本末二论（本论三卷无著着。释论十五卷天亲造）三隋笈多唯译天亲十卷。四唐玄奘俱译本末（本三卷无著造。世亲释论及无性释论各十卷）今所引者是梁真谛所译摄论。文言同故。佛陀本论无金钱譬故。笈多翻译无本论故。今家不引唐译故也。所言四种意者。梁摄大乘论中云（如释论牒。故略不载）摄大乘释论第六云。论曰。复次有四意四依。一切佛世尊教应随决了。释曰。如来所说正法不出四意四依。此意及依由三性故可决了。若离三性无别道理能决了此法。论曰。一平等意。释曰。譬如有人执平等法尔说彼即是我。世尊亦尔。平等法身安置心中说如是言。论曰。譬如有说。昔是时中我名毗婆尸。久已成佛。释曰。非昔毗婆尸即是今释迦牟尼。此说中以平等。为意。是名通平等。若说别平等。谓因果恩德皆同。是名平等意。论曰。二别时意。释曰。若有众生由懒惰障。不乐勤修行。如来以方便说。由此道理。于如来正法中能勤修行。方便说者。论曰。譬如有说。若人诵持多宝佛名。决定于无上菩提。不更退堕。释曰。是懒惰善根。以诵持多宝佛名为进上品功德。佛意为显上品功德。于浅行中欲令舍懒惰勤修道。不由唯诵佛名即不退堕决定得无上菩提。譬如由一金钱营觅得千金钱。非一日得千。由别时得千。如来意亦尔。此一金钱为千金钱因。诵持佛名亦尔。为不退堕菩提因。论曰。复次有说言。由唯发愿。于安乐佛土得往彼受生。释曰。如前应知。是名别时意。论曰。三别义意。释曰。此言显自觉了实相由三性义道理。若但如闻觉了义。是如来意者。婴儿凡夫亦能觉了。是故如来意不如此。如来意云何。论曰。譬如有说。事如是等恒伽所有沙数诸佛。于大乘法义得生觉了。释曰。此觉了非闻得成。若人已事恒伽沙数佛方得成就。是名别义意。论曰。四众生乐欲意。譬如如来先为一人赞叹布施。后还毁呰。释曰。有众生。如来先为赞叹布施功德。后时或为此人毁呰布施。如此意随人得成。何以故。若人于财物有悭吝心。为除此心故先为赞叹布施。若人已欲乐行施。施是下品善根。如来后时更毁呰此施。令渴仰其余胜行。若不由此意。赞毁则成相违。由如来有别意故。于一施中赞毁而不相违（已上）后魏摄大乘论上云。然有四种意趣故。及有四种密语渐次。一切佛语随顺解释。应知。一者法同意趣。所谓我是无量无边时号曰毗婆尸正真正觉。二者时节意趣。所谓若称多宝如来名者。即定于阿耨多罗三藐三菩提。如无量寿经说。若有众生愿取无量寿世界。即生尔。三者义中间意趣。如经所说。供养若干如许恒沙等。供养亲近已得解大乘义尔。四者顺众生心意趣。所谓或有众生。赞行布施。彼者复谤毁说。如是布施。如是持戒。及余者说修事。是以故说四种意趣（已上）唐摄论释卷第五（世亲造）云。别时意趣者。谓此意趣令懒惰者由彼彼因。于彼彼法精勤修习。彼彼善根皆得增长。此中意趣显诵多宝如来名因是升进因。非唯诵名便于无上正等菩提已得决定。如有说言。由一金钱得千金钱。岂于一日。意在别时。由一金钱是得千因。故作此说。此亦如是。由唯发愿便得往生极乐世界。当知亦尔（已上）又大乘庄严经论八云。复次有四意四依。一切佛世尊教应随决了。一平等意。譬如有说。昔是时中我名毗婆尸。久已成佛。二别时意。譬如有说。若人诵持多宝佛名。决定于无上菩提不更退堕。复次有说言。由唯发愿于安乐佛土得往彼受生（已上）同论六云。别时意者。如佛说。若人愿见阿弥陀佛。一切皆得往生。此由别时得生故。如是说。是名别时意。大乘经说。若有众生愿生安乐佛土。一切当得往生称念无垢月光佛名。决定当得作佛（已上）又注菩萨戒记卷中云。又有四种意趣。一别时意趣。如声闻得记现虽获。成果在当。意在别时也。亦如涅槃毒鼓。法华系珠·华严八难顿超之说。为邪定者作远因缘。皆名别时也。二别义意趣。世尊于法华前虽广开权。意在显实。亦如将说法华一乘先说无量义等。亦此意趣也。三平等意趣。如法华唯为一大事因缘。常不轻云汝等皆当作佛。圆觉云有姓无姓齐成佛道。既其意也。四随众生意趣。即随他意语也。亦如释迦本迹寿量长短。皆从众生之所欣乐也。法既四悉三语。随机意乐种种异说。不解此意。各执一端而相是非。皆成谤法也（已上）略辨四意大猷者。一平等意。谓毗婆尸释迦二佛宿昔缘别。而约平等义说毗婆尸即是我身。此有二义。一通平等。谓约二佛所证法身平等。二别平等。谓约二佛因果恩德平等。此乃有人。见佛王宫诞生树下成道。则疑熏修功浅种智不成就故。为对治之说过去佛我身是也。二别时意。此亦有二。一成佛别时意。凡成佛之法迳历劫数。具修万行。然后成佛。实无一行成佛之理。而佛对于懒惰之机。若说万行圆备成佛。机应退屈故。隐中间万行即说念佛一行成佛。所化闻之以为。念佛时即成佛。其实非是念佛时即成佛。佛意在于未来。故云别时意也。二往生别时意。夫往生理必具愿·行。唯愿·唯行不生净土。而佛对于懒惰众生。若说愿行具足往生。机应退屈。故隐其行直说唯愿即生净土。所化闻之以为。愿时即得往生。其实非是愿时即生。佛意在于愿行具足。故言别时意也。总而言之。成佛别时意万行一行相对而说。万行成佛即是实说。一行成佛是别时意。往生别时意唯愿愿行相对而说。愿行往生即是实说。唯愿往生别时意也。三别义意。谓觉了大乘有其二种。一证相。二教相。觉了教相非其难得。婴儿凡夫亦能觉了名义故。觉了证相极以为难。地上圣人事恒沙佛能成就故。然复经为破轻法执。总言觉了大乘由逢事诸佛。言虽似指了教相。意实指后证相义。故云别义。四众生乐欲意。谓所化众生乐欲不同。随其不同一法之上有毁赞说。譬如有人贪财不趣佛道。故先赞施令修檀度。彼行施已毁施赞戒等。此乃对治于所得法生少喜足也（上引本文粗述其意趣下委细消当文也）念多宝佛者。问。此别时机为已发心。为未发心。若言已发心者。十住论明称佛菩萨名号者得阿惟越致位。故称名者实得不退。不言别时。故知。别时意者是未发心。故十疑云。别时意者。但为自身非是四弘（已上）若言未发心者。摄释四（智周）云。三除懈怠障者。谓有有情虽已发心。谓行难修。而生懈怠不肯进习（已上）答。可通二也。虽已发心。懈怠增者或倦修行生退堕心。或遇恶缘已败坏者。此等众生更经远劫可成佛故。设别时说诱引其人。又十住论约转进者云得不退。约败坏者可通别时。故别时意通已发心及未发心。故群疑论二云。此人当念多宝佛时。或是十信前心。或十心初心（已上）问。所言多宝为是法华多宝佛。答。论引梵经。同异难知。无上菩提等者。即别时意所得佛果。别时既是当来远果。应指佛果道理极成。况庄严论六云。称念无垢月光佛名。决定当得作佛（已上）然感师属初住不退。自是一途。证定为正。言得不退堕者。念多宝佛一行不退。终得佛果故云不退。或约未得退。未得佛果。故于未得果更无退失。故云不堕。次释中亦是正报者。为简异下往生别时强云正报。虽言未证等者。虽未证佛果。而念佛是一行也。是其一行者。为简唯愿故引华严一行之文。成立念佛即是行。诸师破文唯约往生不引成佛。今家独引二别时判其难易。道理愈显无毫厘疑。群疑论二云。有释者言。念佛修十六观等即是发愿。又有释言。论师虽举愿言。意亦取其念佛。亦是别时之意（已上）为破此二义。即云是其一行。破初义者。经具愿行。论云唯愿。何乱愿·行而云念佛十六观等即是发愿。破后义者。论云唯愿。全无念佛别时之文。念佛别时汝之所立。谁信用之。为立此难故云一行。如华严经说功德云比丘等者。彼经入法界品四十六（六十华严旧译）云。第一知识文殊师利。劝令发菩提心。文殊告善财童子。于此南方有一国土。名曰可乐。其国有山。名曰和合。于彼山中有一比丘。名功德云。汝诣彼所问菩萨行。依教往彼问菩萨行。答曰。我于佛法三昧海中唯知一行。所谓念佛三昧是也（已上）问。德云比丘念佛即是甚深三昧。是故经云皆破无明入深境界。摄论念佛是浅近行。故别时意。何引同耶。答。华严小疏二十五云。然古人已有五门。云一称名往生念佛门。二观像灭罪念佛门。三摄境唯心念佛门。四心境无碍念佛门。五缘起圆通念佛门（已上）此五门中既有浅深。引同何咎。又今不论行体浅深。已证念佛是行而已。虽是一行于生死中乃至成佛等者。问。此释难符论意。念多宝佛是举初因。无上菩提是说后果。得不退堕亦彰别时方便教言。所谓佛隐中间劫数。即以当成假说现成。若尔应云约现成佛名不退堕。若显当成者即是实说。何属别时。答。此释佛设别时之意。非言对机而有此说也。问曰若尔者法华经云等者。问意言。经论二文俱是念佛。然经念佛已成佛道。论文念佛成别时意。彼此二文更有何义有此别也。次答中论中称佛等者。问。法华经文说开权义。是故天台一称南无以属施权。皆已成佛判为显实。而今家作简异外道之释。相违如何。答。于皆已一文即有始有终。若约始者。简异外道。若约终者。已成佛道。今家约始述简异义。天台约终成显实义。有此二意各据一义。一文多义常理数也。是以智论云小因大果。天台判开权显实。嘉祥释有相善助无相果。法位（大经疏上）云。如法华经云一称南无佛皆已成佛道。此是别时意。此明成佛道初因也（已上）如弘决云。能解经文岂过龙树。于一文作众解。佛意多含故（已上）此乃一文多含明据也九十五种外道者。外道种类九十六道·九十五种经论异说。谓华严十八·婆沙六十六·智论二十七·萨婆多论第五·分别功德论第二。此等经论皆云九十六种外道。涅槃经第十分别功德论第一。同云九十五种。然所以异说不同者。九十六种中有同小乘之计。虽有同边而实旧法。故斥之言九十六种皆是邪道。虽是旧法而似小乘。故除之言九十五种外道邪法（此义更详）或九十六种皆戒取中有一外道。以四禅等执真涅槃。此不直堕在三途。故且除之说九十五种外道。虽不直堕未免轮回。故斥之言九十六种邪道。故成实论九结品云。以戒取故九十六种有差别法（道藏疏后义意）但此二义并与夺耳。道藏疏云。一解云。第九十六种是佛法中戒。余是戒取。故涅槃经云。九十五种戒取堕三途。二今解。九十六种皆是戒取。而其中一戒取以八禅定等。为得涅槃因。此戒取未必得三途。余九十五得三途。故涅槃云。必得三途。故定戒取（已上）引下品下生十声称佛与此相似者。应自相似还引。意言。唯愿别时·下下念佛。俱是因浅果深彼此相似。相似之言即约别体。是论和尚意也。又应自称佛还引。意言。通论家引十声称佛。以令相似此论别时。是论通论意也。如一金钱等者。金钱之譬虽在成佛别时意下。而释论云如前应知。故引用也。况无性释论举二别时已云。此意长养先时善根。如世间说但由一钱而得于千（已上）故知。此譬可通二也。何故阿弥陀经等者。此引小经证诚。难通论家念佛别时意义。谓证诚者。于一佛说即有方便·真实两说。于中为证实说方有他佛证诚。若方便说都无证诚。然念佛往生六方诸佛舒舌相。证表无虚妄。何云别时方便诳言。西方要决云。不了之教涅槃之会释通。净土一门双林更无疑决。十方诸佛舒舌印成。据此二义故非方便也（已上）胜愿院云。和尚直引阿弥陀经破通论家。难坏道理。纵使虽非出离要道。立义道时无先此明文（云云）又一乘义章云。若五乘实一乘权者。多宝何故唯证此经。若言由有本愿者。本愿何因贵权贱实。是故当知。一乘真实。若不尔者。便有证明非实之过（已上）凡现舌相证诚。即是无虚妄相。故大般若五百二十二云尔时如来从面门出广长舌相。遍覆面轮现舌相。已还从口入告庆喜曰。于汝意云何世间若有如是舌相所发语言有虚妄不。庆喜对云。不也世尊。佛告庆喜。汝从今去应为四众广说如来甚深般若波罗蜜多（已上）言护念者即是上文等者。问。诸佛证诚一日七日称佛之行。然证诚·护念其义是别。何引证诚文而释护念义。答。法事赞云。六方诸佛护念信心（已上）言众生依诸佛证诚不生疑心。斯是证诚即护念义也。又此释所护念经之名非违证诚。谓世尊说诸佛证诚七日行已。更劝应信此护念经。故知。护念故有证诚。证诚故有护念。故无相违。所言护念者。护念行者也。经下文及观念法门其义分明。依之灵芝小经疏云。诸佛护念直至菩提。护谓覆护。不使魔娆。念谓记念。不令退失。势至章云。十方如来怜念众生如母忆子。大论云。譬如鱼子母若不念子则坏乱等（已上）不知何意凡小之论乃加信受者。此为破通论家偏执。且非彼论。其实非斥菩萨论藏。此是问答之法。今家若会摄论时。通论家犹不用之者。应致此难也。言凡小者。天亲论主是内凡位。故名为凡。望佛大人故亦名小。问。论意应是凡夫不生净土故。以凡夫修行属别时意。加之摄论即是瑜伽十支末论。然瑜伽论七十九云（弥勒造玄奘译）一者清净。二者不清净。于清净世界中无那落迦傍生饿鬼可得。亦无欲界色无色界。亦无苦受可得。纯菩萨僧于中止住。是故说名清净世界。已入第三地。菩萨由愿自在故。于彼受生。无有异生及非异生声闻独觉。若异生菩萨得生于彼。问。若无异生菩萨及非异生声闻独觉得生彼者。何因缘故菩萨教中作如是说。若菩萨等意愿于彼。如是一切皆当往生。答。为化懈怠种类未集善根所化众生故。密意作如是说。所以者何。彼由如是蒙劝励时。便舍懈怠于善法中勤修加行。从此渐渐堪于彼生当得法性。应知。是名此中密意（已上）准之。上文既云无有异生及二乘。已重作问。云何故菩萨教中意愿于彼皆当往生。次答此问云密意说。故瑜伽意经说异生二乘生净土者。皆密意说而非实说。本论若不许凡夫往生者。末论何立此义。明知。往生别时意者。不简愿行。都以凡夫往生之文属别时也。答。庄严论及摄大乘论释别时中。只云发愿不云兼行。何枉现文更存异义。本论亦云意愿不云行故不足为难。问。此义不顺论文。上明得生机。云第三地菩萨。次判不生之类。广云异生及二乘等。然异生中三贤菩萨·及以二乘。此等皆是人空自在。或行六度。或行四谛十二因缘。何属唯愿。答。喻伽上文举不生时。虽广明三乘三贤等。下文自总之别。就异生机问答之也。谓上牒无中。异生菩萨者。十信三贤也。下引菩萨教中。若菩萨等者。唯取十信初心不摄三贤。所以知者。答中既云为化懈怠。故非三贤。三贤菩萨一大僧祇修行六度。何云懈怠未集善根。故知。菩萨等者即取十信初心乃至薄地凡夫。若不尔者。为化懈怠未集善根甚以难会。既诸论中明别时意皆云发愿。今言意愿。意愿·发愿同唯愿耳。问。若尔上下文相乖角。何故上文异生菩萨中取三贤。更至下文除三贤也。答。意愿于彼之言唯取懈怠种类。何摄三贤。但至上下乖角难者。既说懈怠种类尚生。况三贤耶。故举下机况上机也。况复瑜伽庄严二论同是慈氏所造。而庄严论云。别时意者大乘经说。若有众生愿生安乐国土。一切当得往生。瑜伽论云。意愿于彼（如上所引）两论所引俱是一经。论主本意判唯愿也。安身养神集上云。问。瑜伽文虽总说净土。不别指西方。何为极乐之证耶。答。庄严·对法·摄大乘等其说既明。依支知本。宁不为证乎（已上）中河既判瑜伽·庄严·对法·摄论同别时意。故知。瑜伽密意即是别时意也。若尔者望大师所解可云唯愿。问。摄论云唯愿。故简去有行。今云意愿。何必一同。答。意愿·唯愿其意全同。所以然者。染·唐二论俱有唯字。后魏摄论不置唯言。庄严第六亦无唯言。第八云唯。故知。译者具略更无别意而已。又瑜伽论约自力说。故举三贤（元晓等意）及初二地（群疑论意）属不生类。望于地上以下地等云未集善根。言密意者未必别时。未了言说名为密意。摄大乘论约他力说。故举唯愿属别时机。若愿行具足者。可许凡夫往生。故群疑论二云。问曰。瑜伽师地论云。三地菩萨方生净土。今劝地前凡夫声闻等生。有何意也。释曰。诸经论文说生净土。各据一义取舍不同（已上）问。后魏论云。如无量寿经说。若有众生愿取无量寿世界。即生尔（已上）论文既指所依经名而言无量寿经。明知。以此观经下品下生属别时意。答。梵本广博。何必观经。只是经中说彼佛土。故应名曰无量寿经。如此经典未来秦地。设来此土。净土经中不可交说别时意语。故三经中不说唯愿往生。信知。说别时经更非正说净土往生。问。弥陀经中即说三世发愿。更不说行。岂非唯愿。答。超玄记云。次三时因果中。若据今经。称名下至一日是行。须假发愿求生彼国。则行愿相应决定不失。是故前经云众生闻者应当发愿愿生彼国。已却复云不可以少善根福德因缘得生彼国。始陈今行。若但虚愿不修今行。则虚愿何益。然若有愿求下至一念。大本亦许。故知。今文三时发愿皆是闻经受持之者。故得已生今生当生也。行者须细详本经前后相照勿得粗鲁（已上）苦哉奈剧（乃至）不忍之言者。此明今家伤叹通论家谬解也。言奈者如何也。言剧者即甚也。言不忍者。忍是忍许。即是信也。言彼不信净土教也。或亦我闻彼误不得忍也。如彼臣不忍闻。宁伤今世错信佛语者。此有二义。一云。自世还伤。言立宗时举世不用。以不用故必有避世。故云伤今世。如彼五百大阿罗汉沈于恒伽河等是也。信佛语人虽不可错。应信佛法之理极成故。云设错可信佛语。一云。宁玉篇云幸也。愿也（已上）自错还伤。意言。愿伤当代流布通论家错。可信佛语也。指南者亦云司南。即验义也。古史考云。周公作指南车（已上）此则周武王伐殷纣王时。周以作车也。又志林云。黄帝征蚩尤。大雾三日。军民皆惑。黄帝乃命风后。法斗机作指南车。以别四方。或说云。黄帝伐蚩尤时。周公作指南车（云云）此说大误。谓周公者周文王子武王弟也。去黄帝之时代隔五帝并夏殷二代。故知。此说甚大误也。

第0章 观经玄义分传通记卷第五
第0章 观经玄义分传通记卷第六

                    释良忠述

　　　　　　　



    问曰云何起行而言不得等者。此明问答料简而显十声称佛非别时意。于中有四番问答。第一问云。何起行等者。问。论明唯愿别时意。不明起行别时意。若尔应言云何发愿而言不得往生。答。或云。问中不分愿行不同。总朦问也。答中决云唯愿别时愿行具足非别时意（云云）今谓。云何起行者。就通论家错引之义。废己就他难也。答中正述自义显他非也。后有三番问答。三番同料简第一答文。谓第二问何故不论者。牒问上不论有行之言。具足应云何故乃言不论有行。此直问无行相。非问无行之所以也。答意者不曾措心于念佛行。是云不论。第三问答者。料简上答要须行愿具足方可得生之言。谓愿行具足实得往生。翻之即有唯愿唯行不得往生之意。故决此义也。第四问答者。料简上答今此论中但言发愿之言（上述问答大意。下委消文）乃至一念者称名一念。谓念佛行未曾措心。或时节也。少时之顷念佛之行未曾措心。如经中说者。此经未检。诸经要集引智论云。如来设教意存解行。若唯解无行。解则便虚。若唯行无解。行则便孤。要具解行方到彼岸。大庄严论云。佛国事大。独行功德不能成就。要须愿力。如牛虽力挽车。要须御者能有所至。净佛国土由愿引成。以愿力故福德增长（已上）此二论文似今所引。恐是今释将论名经。又法位所引大经更勘。问。如有唯愿别时。亦有唯行别时耶。答。不可有也。无论文故。无解释故。问。行孤愿虚俱无所至。唯愿若是别时意者。唯行何不别时意也。答。大乘之意意愿为先。是故佛知其功广大即记叹之。若成佛若往生。若无意愿但行之人。虽有微缘久久流转。故佛不记。是故不成别时机也。问。设虽发愿相续。若不修别行者。尚可属唯愿者。何强云不相续。答。愿若相续焉不修行。若不修行成别时机。故知。其愿不相续也。问。设无别行念念起于得生想者。此愿成行可得生耶。答。设愿相续不以此愿回行因者何成生因。若故发起意乐。而以念念发愿回向净土亦可往生。是作愿行也。今此观经等者。明念佛行实顺次生而非别时。愿行具故。顺本愿故。言南无等者。南无西音。归命正翻。发愿义翻。九品义云。或翻归命。或云归身。或云救济。或云度我。虽有异译又归一途。谓归身命于佛陀境。救护于我灭罪生善（已上）问。心无归命。口唱南无。为是愿行具足者耶。答。不尔也。业成必在意地故也。今释只是心归命。口唱南无也。问。若尔执师子国老翁如何。答。如决疑钞。问。本愿文中但言十念。无南无言。答。至心信乐欲生我国即南无意。乃至十念即是阿弥陀佛四字。是以观经下上下下说本愿行。云称南无阿弥陀佛。故唱南无阿弥陀佛即是愿行具足相也。问。六字称名俱可属行。何配愿行。答。实如问端。六字俱行。但就南无有愿有行。口唱南无是行。心念南无是愿。今取愿边。于六字中分别愿行。又至心信乐欲生我国。即是安心。具此安心口称南无。故属愿也。总而言之。初发心时心前行后。正起行时心行连续如旋火轮。又心与行互有忘时。谓或有口行心忘时。或有心念口不唱时。心行相资必须牵生。若尔心虽不念。口可唱名。行助念故。故礼赞云五门相续助三因。即此意也。口虽不称意可恒念。念助行故。故下文云三心既具无行不成。即此意也。凡大意者念引发行。行引起念故。名心行相资事是至要也。故具记之。又来论中（乃至）岂得相似者。依正相对。比挍难易以通伏难。伏难意云。若言唯愿是别时意念佛非是别时意者。何故成佛别时意中。念多宝行犹属别时。为通此难依正比挍。上文双解二别时意意在于斯。谓念佛一行若约成佛是别时意。正报难证故。上云是其一行预标此义。今云即是其行正判此义。若约往生非别时意。依报易生故。上云是其一行亦显此义。今云即是其行正判此义。佛果难成。净土易生。故云一正一依。难易既异。何以一同。故云岂得相似。此乃成佛分别万行一行。万行圆备非是别时。一行成佛则属别时。往生分别兼行。唯愿。兼行非别时。唯愿是别时。唯谓简持。简去其行持取愿也。言来论者。上来所引摄论。故云来论。或言来者。可是引来义也。称多宝者。上云念多宝。今云称多宝。念即是称。故梁唐二论及庄严论八同云诵持。魏论云称。庄严论六云称念。故知。称即念也。虽然（乃至）非易也者。此明以喻显难易意。谓往生易得。如边方民输王化。正报难期。如边方民望国主也。问。言虽然者。上下意反则置此言。今文不尔。上法下喻。法譬虽异其意是同。何云虽然。答。文言实难了。但看文本意。非总对上以云虽然。只是对上一愿之心未入之释置此言也。此则上云正报难期依报易求。下云譬如边方投化即易为主即难。法譬尤允矣。言边方者即是边国。化是王化。投是输。此喻所据未检。但投化言在于南山诸经要集。彼第八引十诵律云。又有征行军人。有比丘尼教化行人。人皆弓头安漉囊。持用漉水。官人闻奏国王。王闻嗔之。皆欲杀却。汝小虫尚畏不杀。况见贼肯害之。行人向王分疏云。小虫若于国有害臣皆杀却。既无有怨。何故不听漉饮。王闻放之。由行人义。慈善根力及贼皆来投化（已上）今时愿往生等者。此以譬合法也。但此中无正报难期合文。只是文略。非要故也。但能（乃至）易也者。上文虽云往生易得。其相未显。故今文释易求所以。谓佛本愿难思妙术不简逆恶。一念十念成往生因。往生佛果难易虽明。顺次往生依他力成。故举本愿释其由也。斯乃等者。总结上意。谓若以言定义理者。人犹致疑。是故引教令生信受。引圣教者。所谓弥陀经也。天台十疑论云。上古相传判十念成就作别时意者。此定不可。何以得知。摄论云。由唯发愿。故全无有行。杂集论云。若有愿生安乐国土即得往生。若人闻无垢佛名即得阿耨菩提者。并是别时之因全无有行。若将临终无间十念猛利善行。是别时意者。几许误哉。愿诸行者深思此理自牢其心。莫信异见自坠陷也（已上）又群疑论二云（云云）。

本曰第六会通下至就小果之终也应知

    释云。上来第五解别时意已竟。自下第六料简会通二乘种不生义中二。一初十一字标。二问曰已下释。释中有五番问答。第一引证以定报化。第二将授记经而难。引大品经而答。第三以凡夫入而诘。由托佛愿而通。第四依净土论而疑。用观经文而会。第五问种与心差别。答无差别。第一问答亦二。一问曰下至故知是报。正立报身报土。二然报下至是报也。因明报应异名同体。以破他师谬解。问。当段会通二乘种不生义。然何分别身土报化。答。若不定立身土体者。何显凡夫二乘往生报土之义。其义若不显者。何致二乘种不生难。是故为决二乘不生之难。先判身土相也（上粗述问答之大意。下委消报土之文证）弥陀净国等者。并问身土。双答身土。所引同性经云报佛报土故。又下问云彼佛及土既言报者故。又安乐集各别问答身与土故。如大乘同性经等者。彼经下云。复有阿弥陀如来莲华开敷星王如来龙主王如来宝德如来。有如是等生净佛刹所得道者。彼诸如来得初佛地（乃至）海妙深持自在智通菩萨。复问佛言。世尊佛身几种。佛言。善丈夫略说有三。何等为三。一者报。二者应。三者真身。海妙深持自在智通菩萨。复问佛言。世尊何者名为如来报身。佛言。善丈夫若欲见彼佛报者。汝今当知。如汝今日见我。现诸如来清净佛刹现得道者·当得道者。如是一切即是报身。海妙深持自在智通菩萨。复问佛言。世尊何者名为如来应身。佛言。善丈夫犹若今日踊步健如来魔恐怖如来大慈意如来。有如是等一切彼如来秽浊世中现成佛者当成佛者。如来显现从兜率下乃至住持一切正法·一切像法·一切末法。善丈夫汝今当知。如是化事皆是应身。海妙深持自在智通菩萨。复问佛言。世尊何者名为如来法身。佛言。善丈夫如来真法身者无色·无现·无著·不可见·无言说·无住处·无相·无报·无生·无灭·无譬喻。如是善丈夫如来不可说身·法身·智身·无等身·无等等身·毗卢遮那身·虚空身·不断身·不坏身·无边身·至真身·非虚假身·无譬喻身。是名真身（已上）问。引此经文证唯报义其义不明。彼经净土名报。可说证者之见。若约凡夫等见。亦可见化净土。是以迦才净土论云。经云。智通菩萨问佛。世尊何等是如来报身。佛言。如汝现见我者此是如来报身。复有清净刹中取正觉。及当成正觉者。彼等一切皆是报身。释曰。净土中成佛判为报者。是受用事身非实报身也。若作化身即是细化身也。经云汝现见我者是报身者。即秽土中亦见报也。即此经云五浊中成佛有正法·像法·末法。是应化身也。经判秽土中成佛皆是化身。而复言汝现见我者是报身。既秽土中得见报身者。何故净土不得见化身也。故知。净秽二土皆见两身也（已上）若尔何为唯报之证。答。彼经既云阿弥陀佛等净佛刹土中成正觉者是报身。非但总属于报土。正指弥陀以为报身。况复以八相身名为化身。岂极乐中有现八相。故知。彼土属唯报也。但至难者智通证者故。即释迦化身而见报身。此是化上见报身也。何有报净土中即见化身。同居土中设即化见报报。净土中何有即报见化。非是定量。义推叵当。问。若以净土佛皆名报身者。都不可立化净土也。若言不许者。诸经论中说化净土。何背经论言无化净。况复不许化净土者。报化诤论即成无用。若言许者。同性经文以净土佛皆说报身。此外更无化净土也。答。诸余经论说化净土。其文非一。何不许之。且如法华三周声闻求未来净土。佛灭度后更留舍利。非化净土何。又智论引经明纯声闻黄金世界纯支佛白银净土。此则化净土也。唯识论十云。三变化身。谓诸如来由成事智变现无量随类化身。居净秽土为未登地诸菩萨众·二乘·异生。称彼机宜现通说法（已上）和尚释亦非无其意。今问端言弥陀净国为报为化。若于净土不许报化。何致此问。又云。问曰。既言报者报身常住永无生灭。何故观音授记经说阿弥陀佛亦有入涅槃时。此之一义若为通释（已上）此问端意引入灭文判非报土。知许化净土。但同性经者净秽相望不可一准。如彼云唯佛一人居净土。因位所居不名净土。如说随其心净即佛土净。地前所居简非净土。今同性经化望于报假名秽土。故唯识演秘第七云。问。瑜伽七十九云地前菩萨不生净土。摄论亦云生净土者是别时意。如何今云化居净土为未登地菩萨等耶。答。传有两释。一云。二乘异生亦生故。观经等皆诚说故。瑜伽摄论云不生者据受用土。不遮化土。二云不生。瑜伽摄论以自会故。又大乘同性经云净土成佛悉是受用身。秽土中者悉是化身。故知。化身所居土者不得名净。此言净土据暂变说。即如法华三变净土。维摩等同。详曰。今同前说。多经论中说生净故。同性经中为对受用化称为秽。亦不相违（已上）此问意者。若云地前生净土者。瑜伽云地前不生净土。摄论云生者别时意。故知。凡小生净土者。违瑜伽·摄论。若云不生者。何今唯识论云化身居净土。故不生者违唯识观经等。次答中二义互会相违。初约通报化义。后约唯报义。初许长时化净土。后不许长时化净土。初义意者。二论判密意别时者不生报土。诸教明生净土者生化净土也。后义意者不许长时化净土。言净土者唯是报土。凡夫生者二论同会故。又同性经云。净土佛悉报身。秽土佛悉化身。故知。化身所居土皆名秽土不名净土也。此唯识论言居净土者。能化佛居暂变化净土。不云凡夫生化净土。故唯识论亦不相违瑜伽摄论文也。后详曰下述自义中二义。俱虽云相传说。然今同前义。多经论中皆说凡夫生净土故。同性经者。以化净土名秽土故。此非相违。问。若言极乐唯报者。光中化佛树下三尊。岂非化身。答。此是报土庄严主伴仪式。非别教主。问。大经观经是自宗中正依经故。应先引之次引他经。何先他经。答。同性经是正证故先引。亦二经是助证故次引。如彼天台证三法妙引华严经等。一一愿言若我得佛等者。此引本愿设我得佛不取正觉之言。以显弥陀是报身义。四十八愿各有此言。故云一一愿言。所以别举第十八者。以愿王故。举一显诸。于义即足。又古师亦本愿为由判报身义。故嘉祥疏云。问。安养世界为报土。为应土耶。答。解不同。一江南师云。是报土。何者以破析性空位中。以四十八愿所造故也。二北地人云。八地已上法身位。以愿所造。故云报土（已上）问。他受用身及变化身俱有别愿。设虽酬因之身。云何定判是报身耶。答。法身本有。化身随缘。报身即是上冥下契。修因感果以为其体。今约此意引以证也。私云。报化俱虽云有愿。随其愿相可分二身。今言酬因身者。约六八愿。然本愿中既有寿·光无量本愿。定知。全就报身所发愿也。化身必有入灭相故。身相常光有齐限故。问。报化二身俱酬因愿。何独第二名为报也。答。第二身者。修万行因证万德果。因果俱妙报义是显。故名报身。第三身者。因虽无漏。果则随缘不必纯净。应义是显。故名应身。故起信论云。如是功德皆因诸波罗蜜等无漏行熏及不思议熏之所成就。具足无量乐相。故说为报身。又凡夫所见者是其粗色。随于六道各见不同。种种异类非受乐相。故说为应身（已上）阿弥陀佛及与化佛等者。此引观经上辈文证报身报土。此准华严梵网等云台上舍那必带化佛以成主伴。问。化亦成化无有穷尽。若尔何不化身弥陀兼余化耶。答。今阿弥陀者指第九观所说本佛。杂想观云。如先所说无量寿佛身量无边非是凡夫心力所及（已上）若非佛愿非地前境。既非凡境。安第三化。问。得往生者于来迎时。得见六十万亿身量。答。上品之机应见六十万亿由旬身量。虽然佛德自在现大。无妨机见小身。机见虽小不妨广大身量。亦有大机觉知六十万亿大身。有何妨耶。问。今家意判中下两辈遣于化佛。岂不违彼现其人前之本愿耶。答。虽遣化身亦不违愿。报化二身俱弥陀故。若约佛边虽同报身。若约机见见有胜劣。如中上等但见化佛。如下下品但见金莲不见佛身。问。中品来迎佛但言阿弥陀佛不云化佛。才至下辈始云化佛。故知。中辈亦见报佛。答。此人平生受持小戒。临终感得小圣来迎。所将既小。教主何报。故下文云。弥陀与比丘众来。无有菩萨。由是小乘根性还感小根之众也。般舟赞云。中品上生凡夫等终时化佛声闻到。又云。中品中生凡夫等临终化佛师僧现（已上）但经言阿弥陀不说化者。以伴小众显主化身。故大经说中辈云。无量寿佛化现其身。又分别他师真化者。法位云（释中辈下文）无量寿佛化现其身具如真佛者。依观经其上中六品。皆言阿弥陀佛自现不言真化。然下品中不言佛迎。此中明化身来迎。非是真身。观经既不言真化。以此文为正。璟兴云（释同文）依观经上中下皆云弥陀自现其前。不言真化。故此文尽理（已上）他师就第三身虽分真化。对今家解符合中辈化佛之义。上来所引三经文外。亦有弥陀报身之文。一拘絺罗经云。阿弥陀佛百叶莲台。是初地佛（教时义引此文）二佛地论明他受用云。或在色界净居天上。或西方等处处不定。述记三释西方者极乐。三无性摄论明他受用土云。即是西方极乐土等。四往生论云。得入莲华藏世界。五杂想观云。如先所说无量寿佛身量无边非是凡夫心力所及。六大经佛光无量愿。七同佛寿无量愿（私检）八小经一生补处（群疑论属报身）九授记经观音补处（安乐集及佛土章）十悲华经无有声闻（义寂为报身愿）皆是其证也。然报应二身者眼目之异名者。此明报应一体异名而破他师。谓第二身金光明经及梁摄论名曰应身。诸余经论名为报身。然净影大乘义章云。真合应开如金光明（已上）合法与报名为真身。故云真合。开八相应。无而欻有。为应·化二。故云应开。同观经疏云。佛具三身。一者真身。谓法与报。二者应身。八相现身。三者化身。随机现起。依如大经上品之人见佛应身而来迎接。中品见化。下品梦睹不辨化应。真身常寂无迎接相。为是不论。又云。今此所论是应非真（已上）此等谬解金光明文。以八相应为第二身。为破此义作此释也。前翻报作应后翻应作报者。此明正显报应二身一体异名。谓摄大乘论有前后翻。佛陀扇陀后魏第十代庄帝普泰元年辛亥译出摄大乘论本三卷。彼论文云。真身·报身·应身（已上）真谛三藏以梁武帝太清二年岁次戊辰见帝于宝云殿。帝敕译经。即以太清二年讫承圣三年岁次甲戌。于正观寺译金光明经·弥勒下生经·大乘起信论等。总一十一部合二十卷（乃至）即泛舶西归。业风赋命飘还广州。属广州刺史穆国公欧阳頠延住制止寺。请译经论。自陈永定元年岁次丙子至讫大建元年己丑岁。更译佛阿毗昙经论及俱舍摄论等。陈·梁二代总译经论四十四部一百四十一卷（已上香象起信论疏引译经纪）彼摄论上云。自性身·应身·化身。同下卷云。自性身·受用身·变化身（已上）隋笈多摄论第一云。论曰（乃至）诸佛三身。自性身·共用身·化身（已上）论前后翻有其二义。或魏梁相对。或梁隋相对。文点随义。若魏梁相对之时者。可读文点。前翻之报后翻为应。后翻之应前翻作报。若梁隋相对之时者。文点易知。三大僧祇等者。此明报即应义。所谓报·应俱是酬因感果之义故名虽异其体全同。过现诸佛辨立三身者。此明三世十方诸佛皆具三身而已。无穷八相名号尘沙等者。此正结破他师谬解。谓虽八相名号无穷。而论其体。只是第三化身摄也。此乃彼师八相佛为第二身。故作此破也。无穷八相者。十方世界唱八相。佛无穷尽故名曰无穷。八相无穷佛号亦多。故云尘沙。又机宜既异八相品别。谓或佛好世成道。或佛浊世唱觉。若净若秽。成道亦异。或有唯说一乘。或有通说三乘。乃至涅槃相亦非一。如六四二万百岁等入灭异耳。如此八相不可胜计。故云无穷。然诸化身必具八相。准论记意。应同所化大小四相有此所表。故必具八相也。现是报也者。此明弥陀显然报身。所言现者。非是三量中之现量。只是圣教量显然名为现。谓以正教图度。弥陀净国报佛报土。问曰既言报者等者。此明就上弥陀报身之答。重引经文以施问答。定判报义。先问意引弥陀入灭文。以难非报身。次答中三。一初至能知也。明报身入不入之义唯佛境界。而非凡夫小圣所知。二虽然下至如化耶。正欲令知引经。三今既下结成。引经中二。先述引意。次何者下正引经文。引经文中。虽有六重问答。所诠不出二意。一涅槃非化。二涅槃如化。若约非化者。报身应灭。谓他受用亦是如化。而应归入非化理故。若约如化者。即不可论入灭之义。谓俱一空无能所故。问。授记经云。佛言。善男子阿弥陀佛寿命无量百千亿劫。当有终极。善男子当来旷远不可计劫。阿弥陀佛当般涅槃。般涅槃后正法住世等佛寿命。在世灭后所度众生悉皆同等。佛涅槃后或有众生不见佛者。有诸菩萨得念佛三昧。常见阿弥陀佛。复次善男子彼佛灭后。一切宝物浴池莲华众宝行树常演法音。与佛无异。善男子阿弥陀佛正法灭后。过中夜分明相出时。观世音菩萨于七宝菩提树下。结跏趺坐成等正觉。号普光功德山王如来。其佛国土自然七宝众妙合成庄严之事。诸佛世尊于恒沙劫说不能尽等（已上）看此经文。是说对机入灭。何关自证入理之义。答。所难难通。试会之者。案所引经。报身种智如化归灭。若有内证入涅槃义。外用何无归灭之理。彼难意者偏执报身常住。引授记经难。故据大品以述归入涅槃之相。即成机前唱灭。如形倾影倾。亦无其妨。后入涅槃其义无妨。盖此谓耳。问。若许报身入灭义者。何故庄严论·及摄大乘论并云他受用身是不断常。永异化身中绝相续。答。二论直说报身不灭。不遮亦有示现灭度。问。设许报身入涅槃义。不可同于化身灭度。故心地观经云。前佛入灭后佛成。不同化佛经劫现（已上）然授记经说弥陀灭后永劫观音成道。岂非化身入灭相耶。答。报身入灭后后佛成道间。随机应有多时少时不同。设为一机虽现灭度经历多劫。犹为一类机不息化者。非如化身化缘薪尽永归荼毗。故若多时若少时。有不灭边者皆报身摄也。故授记经云。有诸菩萨得念佛三昧。常见阿弥陀佛（已上）心经前佛等者。他受用身常住化上。为一机缘虽示入灭。或不经时（心经）或经多劫（记经）后佛成道。二佛中间更无法灭。不同化佛必定经劫出现过百三十劫。今乃得一见。一百八十劫空过无有佛。设贤劫中千佛虽现。初八·十一二三四·十六七八九劫中。都无佛出。第十·二十各一佛出。第九劫中四佛出世。犹经六四二万一百时。第十五劫九百余佛虽速出世。八相间隔皆是多时。故云不同。问。若有不灭相属报佛者。释迦化身为大机见常在灵山。此义何通。答。佛有三身。言常在者。说报佛相。更非难也。问。何故相宗意。报身不断常。化身相续常耶。答。唯识论意。他受用身平等智所现。彼智恒起无有断绝。故所现身亦不断绝。彼变化身事智所现。彼智间断不必恒起。故所现身亦有间断。是故化身有一段缘尽收化物光而不现时。他受用身为一机一处虽现灭度。而余机余处犹有其益无断。故淄州最胜疏云。若他受用此处虽灭余处复现（已上）问。智论云。弥陀有如恒何沙净土。秽土亦尔。释迦有如恒河沙净土。秽土亦尔（已上）若为余处余机现身故。名不断者。化身亦可不断。答（云云）问。十身舍那一佛所现。机息应转。全非别佛。亦违今意答。报身常住上现灭非一。一所化十地位位增进后后诸位时。能化遮那亦现胜身。谓初地菩萨证二地时。即息初地能化劣身。现二地能化胜身。后后亦尔。二前报身佛现灭。后报身佛成道时无间隔（出心地观）三前佛现灭后经永劫后佛成道（出授记经）四十地能化皆各别佛（出教时义）非化品者。此品始说涅槃非化。终时涅槃如化。故经从终而题如化。今从初云涅槃非化。所以然者。为成报身入灭之义引非化品。若约如化义者。无入义故。凡从所说法。改经题及品题者。其例惟多。谓成实云。七漏之义如七漏经。然七漏名出阿含等。于涅槃经委说其义。故大乘义章云。七漏之义如七漏经。当应于彼涅槃经矣。又同章云。想·心·见三倒在华严十藏品（已上）然彼经中无十藏品。入法界品中说十藏。此亦是从所说立名。又天台处处引大品广乘品题四念处品。彼品中明四念处故。又法事赞引观佛经名地狱经。彼经中说地狱相故。今亦如是。若世间法是化出世间法亦是化等者。问。上既说云一切种智即是化。岂非是说出世间法即是化耶。答。此经意者。句句回转同明空旨。谓色为本而明空时。受等乃至一切种智回转空之。如是乃至如来为本而明空时。菩萨乃至凡夫色心回转空之。信知。虽举佛果种智。还空世法。虽举凡夫色心。还空出世间法。是故今为空出世法亦致此问也。问。今空出世。何举世间四念乃至五根五力答。岂先不言。回转空之。今虽举世出世为要。故无过失。又四念处等虽是世间。无漏加行出世方便。故望福分轮回之业摄出世也。四念处者。一身念处。谓观身中五种不净。破净颠倒。二受念处。谓观受不乐。破乐颠倒。三心念处。谓观新新代谢念念生灭。破常颠倒。四法念处。谓观诸法非我我所。破我颠倒。此四念处亦名念住。以慧为体。谓依念明记慧于境住。邻近为名。四正勤者。一于已生恶为断除故一心精进。二于未生恶为不生故一心精进。三于已生善为增长故一心精进。四于未生善为令生故一心精进。亦名四正断。谓律仪断·断断·修习断·防护断。是则勤断二恶。勤修二善。精进心所以为其体。四如意足者。一欲如意足。谓念欲不违。三摩地行成就也。二勤如意足。谓三摩地勤心猛强也。三心如意足。谓三摩地信心猛利也。四观如意足。谓三摩地观心分明也。亦名四神足。言如意者。自在之义。妙用无方。故名为神。变化心是神之所依。故名为足。即定为体。五根者。一者信根。谓信心强胜故。二精进根。谓勤修善法不懈怠故。三念根。谓善心念念增长不忘失故。四定根。谓于善事中心不散故。五慧根。谓分明觉境故。如次信·进·念·定·慧为体。胜用增上出生万善。故名为根。五力者。一信力。二精进力。三念力。四定力。五慧力。五根增长破恶。心强不可屈伏。故名为力。其体如前（已上贤位修之）七觉分者。一念觉支。谓忆念不失故。二择法觉支。谓慧能简择善恶法故。三精进觉支。谓勤修不退故。四喜觉支。谓于善法中勤乐修习故。五轻安觉支。谓身心调适故。六定觉支。谓于善法中心不散故。七舍觉支。谓于善法中平等修习故。觉者菩提。支者因义。因即是分也。其体准知（智论见道修之。若依俱舍七觉是修道）八圣道分者。一正见。谓正直见四谛功德故。二正思惟。谓于四谛理如法思惟故。三正语。谓离邪僻语故。四正业。谓依无漏慧力灭身中恶业。令住净业故。五正命。谓净命自活不起贪所生身·语·意业故。六正精进。谓勤修善法致菩提故。七正念。谓无漏念不失境故。八正定。谓无漏慧相应定故。但语·业·命三定中非有。道共戒力出定之时犹离邪语·业·命三故。因中说果而定中立正语等名。其体准知（智论修道修之。若依俱舍八圣是见道也）已上总名七科道品。若细分者成三十七。所言七科道品不限小乘。菩萨亦用以为助道。故四谛论云。三十七助道法。此法小乘正学。菩萨兼修（已上）问。何故诸经但说七科不增不减。答。慈恩弥陀经疏引。智论云。如来何故多说此法不增不减。但说三十七品。答。此三十七品譬如众药和合疗众生病正须尔许。是故常说不多不少。又常说者以是初欲入道次第名字。如人初到师所听法。先用心念记持所闻法。故先明念。念已依行。故次明正勤。勤断二恶。勤修二善。若多精勤则心散乱。欲令摄心便住定中。故次明如意足。既心定已便生五根。故次明五根。五根渐增能遮烦恼能入深法。故次明五力。五力既增能分别圣道。故次说七觉分。既见谛已。须除修惑趣涅槃城。故次明八圣道（已上）三解脱门者。亦名三三昧。亦名三三摩地。亦名三平等持。一空解脱门。谓于诸法空我我所故。然言空者是所观境。解脱门者能观智名。从境立名故云空解脱门。余二得名准说应知。二无相解脱门。谓离男女色香一异等相故。三无愿解脱门。谓苦集谛厌不可愿。道谛尚舍。何况有漏。偏求寂灭不愿有为故。若依瑜伽偏计所执为空门境。依他诸法为无愿境圆成实性为无相境。谓遍计所执体性都无名为空境。有为依他不可愿求名无愿境。圆成妙理离十相故名无相境（十相者五尘及生异灭男女也）若依维摩不二品者。此三三昧各通三性。谓遍计所执无我我所故名空境。不可愿求故名无愿境。无十相故名无相境。依他诸法无我我所故名空境。不可愿求故名无愿境。无遍计执种种相故为无相境。圆成实性无我我所故名空境。离诸戏论无愿求故名无愿境。无十相故名无相境。具如唯识论第八说。十力者至下当辨。四无畏者。一正等觉无畏。佛说言。我于诸法皆正等觉。若外难言非正等觉。如理为释无怖畏故。二漏永尽无畏。佛说言。我于诸漏皆得永尽。若外难言非漏永尽。如理为释无怖畏故。三说障法无畏。佛为弟子说能障法。染必为障。若外难言染非能障。如理为释无怖畏故。四说出苦道无畏。佛为弟子说能出道。修必出苦。若外难言道非出苦。如理为释无怖畏故。答。难无惧故名无畏。四无碍智者。一法无碍解。谓无碍智缘能诠法名句文身。二义无碍解。谓无碍智缘所诠义。三辞无碍解。谓无碍智缘诸方域种种言辞。四辩无碍解。谓无碍智缘应正理无滞碍说。名之为辩。及缘自在在任运现前不由加行定慧二道。此定慧法自在现起功能亦名为辩。无碍解者。利根智慧于境领悟。决断无碍名无碍解。十八不共者。若依小乘俱舍等者。佛十力·四无畏·大悲·三念住。是为十八。十力如下。无畏如上。言大悲者。由五义故此立大名。一由资粮故大。谓大福德智慧资粮所成辨故。二由行相故大。谓此力能于三苦境作行相故。三由所缘故大。谓此总以三界有情为所缘故。四由平等故大。谓此等于一切有情作利乐故。五由上品故大。谓最上品更无余悲能齐之故。三念住者。一缘顺境不生欢喜。住正念正知。二缘违境不生忧戚。住正念正知。三缘违顺不生欢戚。住正念正知。此十八法唯佛具足。余圣所无。故名不共。若依大乘。常无误失·乃至现在世所起智无碍也（云云）诸烦恼断所谓须陀洹果等者。问。上文具举四果支佛及佛菩萨。今文何重举五果耶。答。上举四果补特迦罗。今明五果断德。是故无繁重过。问。四果支佛虽是小果既证无为。何属生灭。答。若望大乘小理还事。故涅槃说四果证云。福德庄严有为有漏（已上）若有法生灭相者。皆是变化者。问。若依此义者。涅槃亦如化。亦许涅槃生灭法耶。答。涅槃如化者。是性空喻。不关生·不生耳。问。涅槃一理常住不灭。何空之耶。答。为除有执说涅槃空。故智论三十一云。着涅槃音声而作戏论。若有若无。以破着故说涅槃空。若人著有是着世间。若人着无则着涅槃（乃至）圣人于一切法中不取相故（已上）广百论云。为除空见说诸法有。为除有执多说空教。若空若有。皆是教门（已上）今既以斯圣教验等者。此明结成入不入义。所谓今以此大品文验知。弥陀决定报也。纵令授记经中虽说后入涅槃。而彼弥陀报身之义全无其妨。问曰彼佛及土既言报者等者。此就次上报身报土之义。难决能生之机所居之土不相顺也。于中有二。先问。次答。问中四。一先牒上报身报土义。二立报身·报土深高微妙道理。三举小圣犹难见难至。四正破垢障凡夫而难欣求趣入。此乃前五段中解凡夫生。今此段中判报身报土。既是身土不相顺故致此问也。次答中二。一先明依附能破之意。且许凡夫难趣入义。二正由托下正明托佛愿。不简机缘胜劣皆得往生。斯乃报土高妙垢障凡夫分绝。自非佛愿他力强缘何能得生。故知。往生力在本愿。故群疑论一云。问。若他受用土者。云何地前凡夫生。释曰。计彼地前菩萨·声闻·凡夫未证遍满真如。未断人法二执。识心粗劣。所变净土不可同于地上诸大菩萨微细智心所变微妙受用净土。然以阿弥陀佛殊胜本愿增上缘力。令彼地前诸小行菩萨等识心虽劣。依托如来本愿胜力。还能同彼地上菩萨所变净土。微妙广大清净庄严亦得见故。名生他受用土（已上）言佛愿者。指六八愿。于中凡夫所托愿者。初十一愿及第十五·十六·十八·十九·二十·二十一·三十三·三十五·三十七等诸摄凡愿也。二乘所托第十四愿。菩萨所托二十二已下诸摄菩萨愿也。问。第十四愿者唯愿土多声闻。非愿生因之行。若非生因何言托愿。余亦准之。答。既愿土有声闻。声闻若不生者何因彼土得有声闻。此愿不虚。故声闻众生彼土也。故论注云。问曰。寻法藏菩萨本愿及龙树菩萨所赞。皆似以彼国声闻众多为奇。此有何义。答曰。声闻以实际为证。计不应更能生佛道根芽。而佛以本愿不可思议神力摄令生彼。必当复以神力生其无上道心等（私云。法藏本愿者。指上所引第十四愿。龙树所赞者。指十住论弥陀章也）既释本愿摄令生彼。何劳苦诤。又粗验愿文。生因是狭。限第十八愿故。托愿是宽。通诸摄取愿故。故祖师云。若有人问诸行皆是弘愿行者。应答而言。唯念佛行。若有人问。定散生时乘弘愿者。应答而言。皆乘弘愿意言。法藏菩萨为化万机。用不嫌机念佛一行。以愿生因。是则念佛譬如阿呵陀药能治众病。故愿生因。若愿余行。机有堪不。往生不普故不为本愿。嫌机余行譬如余药偏治一病不治余病。盖此意也。问。夫小凡生报土忝由佛愿大恩。若非生因本愿何成净土生因。答。广摄凡小。故佛弘愿大恩甚重。但摄万机设药局分。斯乃摄取者对机。生因者对行。莫谓摄机愿广弘愿行亦广。是故二乘念处道品等诸行。虽不愿生因。而依摄取声闻愿力。生彼土时即成生因。三贤菩萨亦复如是。专由摄取菩萨本愿皆得往生。自余众行亦虽不愿生因。而摄凡愿广故。凡夫生时皆乘佛愿。凡机类万品教行亦非一。谓若上机即于此土证二空理。不假弘愿。若下机者往生彼土时。必托生因愿。若中容机虽不托生因愿。而乘摄凡愿方生彼土也。此则万行万善从真如起还归真如。何行何善更隔佛果萨婆若海。况于往生依报土乎。故观经云三世诸佛净业正因。然中容机虽未证理。而所修善体是妙有。能修之机托摄凡愿。故得往生也。问。由摄机愿亦得往生。与生因愿有何差别。答。摄机生因虽同佛愿。而摄机愿唯愿机故行难成就。生因本愿愿别因故行易成就。总而言之。因位行成必被果加。谓圣道机成二空行被总佛加（一重）余行成时总佛加上亦假摄凡愿（二重）称名行成上二力上重被生因本愿之力（三重）是故称名十即十生。如言二道所得极坚牢故。何无差别。今言正由托佛愿者。广约摄取凡圣本愿。而非独限生因愿也。问。三贤菩萨托佛愿力。往生净土之义不明。起信论云。但随众生见闻得益。故说为用。此用有二种。一者依分别事识。凡夫二乘心所见者名为应身。以不知转识现故。见从外来。取色分齐不能尽知故。二者依于业识。谓诸菩萨从初发意。乃至菩萨究竟地心所见者名为报身。身有无量色。色有无量相。相有无量好。即无有边。不可穷尽。离分齐相。又云。初发意菩萨所见者。以深信真如法故。少分而见。知彼色相庄严等事。无来无去离于分齐（已上）释论云。所谓从解乃至金刚。一切菩萨明了通达一切诸法唯一心量甚深宗。故依彼业识见报身佛。作唯识解。通达依正无分际故（已上）此文既云从初发意见报身佛。三贤菩萨何预他力得生净土。答。彼论意言。地前见报身者。信真如力。有漏心中少分见相似报身。故论云。以深信真如法故。少分而见。知彼色相庄严等事等。起信论义记（法藏）云。摄论中地上见报身者。彼据证之相应成就处说。今此地前菩萨少分见者。以知色境但是现识。不离真如即无分齐故。得少分见也。既非全见。故不相违。但以异于凡小心外取境见应化故。故约唯心少分明见（已上）今言三贤由佛他力生报土者。则感真实报身土也。问。今言报土者。为是常途所谈断无明入报土。答。先师云。若约所入报土体者彼此同等。故云报法高妙。若约能入门差别者。自力·他力二门有异。如彼大内一而十二门异。故云托愿。予于先师边始问此义（云云）问。罗汉托愿生净土时。知有净土耶。若言知者。论注云。阿罗汉既未得一切解脱。必应有生。此人更不生三界。三界外除净土更无生处。是以唯应于净土生（已上）应是自然生于净土。若不知者。今文云由托佛愿五乘齐入。其中罗汉岂非知土凭佛往生。答。罗汉有二。一已回心类。知大乘法欣诸佛土。应乘佛愿直生净土。如群疑论云。已能回小向大声闻。虽修小行以信。大乘愿生净土（已上略抄）今阿罗汉托佛愿者。盖此义也。二未回心类。偏期圆寂不知佛土。身智俱灭要待劫限。然后心生见诸佛土。如法事赞云灰身灭智无余证二万劫尽复生心等。即其类也。彼论注者任性宗义。而总分别罗汉应生净土之理。若曲明者。以已回心知净土故。即托佛愿方可得生。故下文云。声闻以实际为证。计不应更能生佛道根芽。而佛以本愿不思议神力摄令生彼。鸾师若述未回心类。当言要待八六等劫。而生净土。问曰若言凡夫等者。问意者净影师判稽土二乘不生净土。故且就彼义以致疑难。答意者今师义耳。问。十信三贤虽为菩萨。若望报土未得自在。尚直难阶。何故但牒凡夫小圣。而除大乘内外凡耶。答。今问意者。为决女人根缺二乘种不生疑。小圣为要。若广举于难阶机者。何除贤位。故上文云。由托佛愿五乘齐入。问。女人根缺若非要者。今何举之。答。他师会女人根缺。云就彼为言。会通二乘种不生。云此土二乘不生净土。今家不尔。三类不生其义同故。为破彼谬双举二句。子但诵其文（乃至）无由启悟者。净影名子。错文立义。故云加拙。彼疏云。问曰。依如往生论中。宣说女人根缺不生。此经宣说韦提希等五百侍女同皆往生是义云何。释言。论说女人根缺不得生者。就彼为言。生彼国者净报离欲。故无女人。身报精上。故无根缺。同疏次上云。依如往生论中。说二乘种不得往生。此经何故宣说中辈学小得生。释言。弥陀菩萨正处唯修小行不得往生。要由垂终发菩提心种大乘种方乃得生。故大经中宣说其人发菩提心。彼往生论据终为言。故说二乘种子不生。此经就始故说中辈学小得生。问曰。若此要由垂终发菩提心方得生者。至彼应证大乘道果。何故但得小乘果乎。释言。此人虽复垂终发菩提心。先多学小。故至彼国闻苦无常。发其本解先证小果。以其垂终发大心故。得小果已于小不住。必还入大（天台有两义。疏同净影。十疑同今师）种之与心有何差别者。此上引发无上道心文。会二乘种不生之义。然经云心。论云种。应是别义。故致此问也。问。若尔应问。种心既别。义安同哉。答。差别者意为显同。是故答中解种心同。种心同故经论符合。同。种心字别。何云同耶。答。发三乘心亦有三乘种子之名。故云同也。然种之言便于不生。故云取便。故论注云。根败种子毕竟不生。当华开之时（乃至）大乘心生者。造罪凡夫虽得往生。障笼华内不堪闻法。殃尽华开。身器清净不简大小。即应生信。然佛本意必在大故。观音说大即发大心。是名大乘心种生也。问。此人临终闻大乘经首题名字。及称佛名。可成大机。焉华开后犹是不定。答。此人都无佛法·世俗二种善根。故云亦不简大小等。但虽闻大及称佛名。而但仰信非是解信。故不可云堪大之机。问。未避疑关中下品人。才行世善未知出离。但逮临终回心往生。然五常孝行入佛法时。成小戒故。本业不虚。得生已后即得罗汉。况下辈人临命终时。信大乘佛。亦唱其名。设虽仰信一念十念能灭恶逆。顿离生死速生净土。信知。大乘甚深妙术一历耳根。一称名号。即是一乘顿极之机。如彼鸯掘经云。若闻释迦牟尼如来名号。虽未发心已是菩萨。华严法幢菩萨偈云。若有诸众生未发菩提心。一得闻佛名。决定成菩提。准此文理。下三品人必是大机。何云不定。答。诚如所难。闻大乘经称念佛名。应成大机。然而机分但是仰信不及解信。亦未发心。依之为分九品阶差以属不定。又十方众生修小乘戒等者。问。上诸文中释二乘种不生之义。结上来等已竟。何更解二乘种不生义耶。答。上正料简二乘不生。今通伏难。故在结后。伏难意云。下三品人才虽不生二乘种心。而中辈人实证小果。何云二乘种不生乎。为决此疑更会通也。又此亦解彼土无声闻之义。谓二乘种不生之义总通九品。然上三品发心机故。不可生二乘之心理在绝言。故无别释。唯以中下释成其义。所以于中先举下者。下辈暂无小心故。所以隔越女·根缺者。下辈小心·女人·根缺。彼土无之义其文分明故。一同解已。中辈一往似有小心故下别解。虽证小果。转向大后不生小心。故云不生也。问。中品经文虽云证果。全无即转向大之言。何云证已即转向大。答。彼土既是大乘正定聚国土故。终转向大。其义决定。愿成就文炳焉可见。依之论云大义门。注释一乘土耳。言前解者。则指上约下三品人以判二乘种不生义。言后解者。即今文也。

本曰第七料简下至现益故也

    释云。上来子段第六料简会通二乘种不生义已竟。自下大文第七解得益分中二。一初至分齐者标。二问曰已下释。标中闻佛正说者。见闻相成得无生故。况乎当门本意简异序分未说。故云闻佛正说。言分齐者。得处分齐。非是次位浅深分也。二释中有二重问答。初问双问得处·出文。问。若出文者得处随显。何双问二。答。得忍之文似在两处。然得处必应一处。故为定其处先问得处。得处正在第七观故。定得处已重征出文。答中有二。先答得处。次答出文。欢喜赞叹即得无生者。问。经无此文。答。经虽无文以义加之。谓第七观见无量寿与得益分得见佛身。两文全同。故用心生欢喜廓然得忍之文以续此文。于义则足。非是光台等者。此是遮滥。谓上正引得益分文。即是表诠。今言非是光台等者。此是遮诠。遮表既具无义不成耳。问曰上文中说等者。先问意者若言光台不得忍者。示观缘文云何通也。次答意者彼文即是举劝利益。非正得处。次下所引有异方便得见等文以为其证。方便之由序者。序是正宗之哢引故。名曰方便。方便即由序。持业释也。又方便者即十三观。即十三观名异方便。言由序者指示观缘。是方便之由序依主释也。问。若言方便限十三观者。何故般舟赞云定散俱回入宝国即是如来异方便。答。今异方便定善由序。故限十三。彼赞意者定散二善俱入宝国。故以义广名异方便。此乃玄义消文。赞据义也。十三观名异方便者。文句当辨。

本曰证曰下至应知

    释云。上来第二正释玄义七门已竟。自下第三总结七门。以证劝他中三。一证曰下至前证者矣。正明自证劝他信行。二上来下至证明。总结七门。三欲使已下重劝他信行也。证曰者。此标造疏流布之证。其证具在第四卷终。或本云证日。若约显证定时者。即名证日。若约写证定言者。可名证曰。掌握机糸十有三结等者。此义未详。若试言之。言机糸者。即是观经。以上文云经能持纬故。深得经旨。故云掌握。十有三结者。七门玄义亦加经论相违六段。总别合论名十三结。言条条者。即是段段。谓十三段顺法道道理。应经玄意。故言义周。三呈前证者。造疏灵相即有三瑞。一见彼依正。二一僧来授。三硙轮等瑞。是名三呈。以下文云申呈义后。被闻于末代。今亦同之。此乃不俟第四卷。于当卷终可呈三证。故预略示。或可证定文通于两处。谓证曰（乃至）应玄门讫者。先明玄门证定之义。言三呈前证者。预明后三卷亦证定之义。所言三者。指后三卷。虽可三呈在初后显中。例如天台玄义第十卷末。云此备于前今更消文于后（云云）料简经论相违妨难等者。问。此文总结玄义七门。云何偏举第六一门。答。只是且举第六广文以显余门。如化前序虽有时佛处众四文唯结二众。又于当卷虽有七门。俱是料简经论相违。遮诸妨难。引教明文劝他信受以为要益。故知。文言虽局第六。意通余耳。

第0章 观经玄义分传通记卷第六
第0章 观经序分义传通记卷第一

                    释良忠述





本曰从此下至序正流通义竟

    释云。上来第一料简文前玄义已竟。自下第二解依文释义中三。一总标五门。二又就前序中下至总明耆阇分竟。别释五门。三初从如是下至一部文义竟。总结五门。今则初也。于中为三。谓标·列·结。初标中就文料简者。当前卷云然后依文释义。略作五门者。此经大科应有广多科段。今立五门。故云略作。又对下细段文义广多。故云略作。问。安公已来诸师皆用三段消文。今家何立五门分别。答。作者意乐不同。如彼宗密圆觉疏立十二大章。法位大经疏大开十分也。何况今文虽立五门不出三段。是开合异。故至下文结归三段。又如天台就法华经立二三段。大同今文。二列中二。一一从如是下至明流通分。正分五门。二然化下述立三段之由。初中亦二。一列王宫四义。二举耆阇分。配分可见。初王宫四义中。局第三科置正字者。文言具略更无别由。又得忍文二处有滥。至得益段正决得处。故安正字。一会正说者。对耆山说。故言一会。次耆阇会中。佛还耆山属序分者。佛还耆山默而不说。众致疑故。阿难传说佛敕。故还耆阇以属序也。言佛敕者。经云阿难汝当受持广为多众宜说佛语即其文也。欢喜奉行者。问。经云皆大欢喜礼佛而退。今何改云欢喜奉行。答。大师所览本尔耳。又诸经中或云信受奉行。或云欢喜信受作礼而去。或云皆大欢喜礼佛而退。文虽有异其意是同。若欢喜者必应奉行。况乎奉行其言最要。论注云。经始称如是彰信为能入。末言奉行表服膺事已（已上）念佛镜云。夫信为人道之初宗。智为究竟之玄术。初称如是信也。后曰奉行智也（已上）大众欢喜奉行明流通者。问。言流通即名未来弘通之相。然今文者经家述于在座众喜。何成流通。答。佛地论以欢喜奉行之文名依教奉行分。属流通明。诸师同之。第二由中化者转也。四教义云。说能诠理化转物心。故言教也。化转有三义。一转恶为善。二转迷为悟。三转凡为圣。故教以诠理化物为义也（已上）由序者。证信发起皆名由序。故净影云。一发起序者。佛将说经。先托时处。神力集众。起发所说名为发起。以此发起与说为由名发起序。二证信序者。阿难禀承欲传末代。先对众生言如是法我从佛闻。证诚可信名为证信。以此证信与传经为由名证信序（已上）又如天台于序分中分次·由·述。谓如是等五事冠于经首次序也。放光六瑞发起之端由序也。问答释疑说哢引则述序也。故如法华放光动地等为由序。如大品经遍体毛孔放大光明照恒沙界。广长舌相覆三千界为由。如维摩经现病为由。如无量寿经如来诸根悦豫为由。此例非一。今此观经恶逆为由。证信·述叙非正由序。然而法门名目所望不同。今家·净影总以由致亦名由序。故彼疏云。从初乃至世尊何缘与提婆达为眷属来是其由序（乃至）就初序中文别虽众义要唯二。一发起序。二证信序（已上）又法相立端·次·由三序（云云）叹胜劝学者。问。叹胜劝学为局念佛。为通定散。若言通者。佛意正在念佛一法。故下经云。若念佛者是人中分陀利华。释云。念佛三昧功能超绝。实非杂善得为比类（已上）超绝之言唯在念佛。故叹劝义应局念佛。若言局者。言流通者。即以正说传持未来。何舍定散而不流通耶。答。叹劝之义广通定散。故文云行此三昧者等。释云比挍显胜劝人奉行（已上）此叹定善劝流通也。次下文云若念佛者等者。应劝散善。然散善中劝念佛者。且从胜行。再往言之。余散善亦可有流通。文不言者略。但功能超绝者。此述念佛行亦胜余行不关今意。不遮通诸行亦有分分叹劝流通。三总结中虽有五义不同等者。五门三段开合异故。虽举五门结归三段。斯乃在座闻经之机所得益故。虽同正宗而佛正说。与机得益其相别故。开为二段。又夫人得忍以利益分文决判得处。此文要故开为别门。又流通分中开耆阇分者。耆阇一会流传王宫佛所说故。虽是流通。然别会故开为第五。以此义故五门·三段开合异也。凡经分三段弥天为最初。法华记云。古来讲者多无分节。至安公来经无大小始分三段（已上）灵芝云。三分判经弥天为始。正观记云。弥天即东普道安法师也。襄阳习凿齿初访安云。四海习凿齿安对曰。弥天释道安。自尔人以弥天称之。初因秦王请僧讲楞伽经。讲者但平读其文都无科节。王曰。朕闻。佛旨幽微经文渊奥。宾主起伏。师资问答。必有次序。如适所讲。略无科判何耶。众皆无语。时安在襄阳。闻之叹曰。凡在吾门同受斯耻。逐将佛经。文无丰约例分三分。安虽此判人尚疑之。后亲光菩萨所造佛地论至此。果有其言。一教起因缘分。二圣教所说分。三依教奉行分。即与弥天宛若符合（已上）。

本曰又就下至正明发起序

    释云。上来第一总料简五门已竟。自下第二别释中五。所谓序·正·流通·得益·耆阇分也。第一序中有三。一总料简二序。二别释二序。三总结序分。今则初也。一从如是我闻一句者。问。具引其文亦无所至。何置从字答。此例非一。何足为奇。地观释云。从此想成时者正明结前生后。普观释云。从见此事时已下正明牒前生后。诸师释中亦有此例（云云）问。如是信成就。我闻闻成就。既是二句。何云一句。答。同证信故合为一句。如众成就虽有多句合为一句。但如嘉祥·天台等者。依法华论于通序中为六成就。故以如是我闻开为二句。天台观经疏云。初证信序六句。如是标于信。我闻异外道。一时辨息诤。佛正明化主。王城论住处。列众为同闻。同法华疏云。通序为五。或六或七（云云）如是者。举所闻之法体。我闻者能持之人也。一时者闻持和合非异时也。佛者时从佛闻也。王城耆山闻持之处也。与大比丘者是闻持之伴也。记云。或五六七者。五者如文。合佛及处。六则离佛及处。七则离我与闻（已上）嘉祥疏云。通序有六事。前一句标信。后五句证信（已上）东春云。一多少者。关中五句合佛·住处为一句释。或六者天亲灯论云。前三明弟子。后三证师说。一切修多罗法门皆如是。故知有六。前三弟子者。如是谓弟子之信。次句弟子称我闻。三明闻法有时。次从佛住已下既标于佛故知。后三句证师说也。或七未见所出（已上）私志记云。若五与六自古多尔。唯真谛三藏独开为七。如此开合亦无的据。但是随当文义斟酌而已。意明亦并各有道理。皆有通用。故无去取也（已上）知礼云。言六句者。但以诠义究竟为句。如佛但一字亦名句也（已上）于此经序。嘉祥·天台与今不同。以六成就为证信故。净影大师义兼两向。故与今师亦同亦异。谓彼疏云。一时已下义虽两兼。对前一向证信序故。自下偏就发起以释。又同大经疏云。一时已下义有两兼。取其本事发起之义判属发起。阿难引来证诚可信。名为证信。义既两兼。不可偏取（已上）。

本曰初言证信下至此就阿难解也

    释云。上来第一总料简二序已竟。自下第二别释二序。于中自二。初释证信。后释发起。今则其初。于中为三。一初五字标。二即有下至证诚可信释。三故名下结。释中有三。一即有下至释二意也。用约人如是以对我闻人。双释如是我闻二意。此则人人相对以释证信相也。二又言如是下至故曰我闻也。用约法如是以对我闻人。委释二义。于中先释如是。即有总别三重之释。后释我闻。是则人法相对以释证信之相。三又言证信已下。更就今经释证信义也。问。佛未宣说。何预生信。答。慈恩弥陀经疏云。如是者以表信也。人疑云经尚未宣。预信何事即言如是。答。如指题目及题后经。是佛所说非我自言。闻者应信。故真谛云。如是之言标所闻法。明一部文理决定可信从。故云如是。流支云。如是之言具有四义。一发心义。谓自念言。我当如是发心如是修行也。二教化义。谓汝当如是发心修行也。三譬喻义。谓是人威德智慧得如天如日也。或汝今如是富贵如树提伽。四决定义。谓我所见闻其实如是。今取此义。故言如是。又佛地论云。如是有四义。一譬喻。二教诲。三问答。四许可。如彼论说即许可义。故言如是。谓我当为汝如是而说也。真谛云。如是者。谓所信法体有二义。一就佛解。谓三世诸所说不异。故名为如。以同说故即知非妄。故称言是。正以诸佛同说。其法可信。故言如是。二就理解。谓诸法实相古今不异。名之为如。如如而说。不增不减。决定可信。故言如是。又有问者。此之五句皆为证是佛所说令人信受。何但如是两字独名为信。答。义实如是。但为指名定实可信义彰。故言为信（已上）问。诸经首置如是我闻。有何所因。答。佛法大海信为能人故也。又净影云。何缘经首得有如是我闻之言。以佛教故。佛何故教。阿难请故。彼何缘请。由其阿泥楼驮教故。彼何故教。由见阿难心忧恼故。阿难比丘何故忧恼。由见如来般涅槃故。佛将灭度。在双林间。北首而卧。是时阿难以佛将灭。心怀忧恼。莫能自胜。阿泥楼驮开觉阿难。汝传法人。何不请佛未来世事。徒悲何益。阿难对曰。我今心没忧海。知何所问。阿泥楼驮遂教阿难。请问四事。一问。佛灭度后诸比丘等以何为师。二问。佛灭度后诸比丘等依何而住。三问。恶性比丘云何共居。四问。一切经首当置何字。阿难被教心少醒悟。遂便请佛。佛依答之。言诸比丘何为师者。当依波罗提木叉为师。若我住世无异于此。木叉是戒比丘所学。故说为师。言诸比丘依何住者。当依四念处住。何谓四念处。谓比丘观内身循身观。精勤一心除世贪爱。如是观外身内外身。受心法等亦复如是。是谓比丘所依住处。故经说言。若住四念名自境界。不为魔缚。若住五欲名他境界。为魔所缚。恶性比丘云何共居者。梵坛治之。若心调伏为说离有无经。梵坛胡音。此方名为默不共语。一切经首置何字者。当置如是我闻等言。故今经首同有如是我闻之言（已上）法华记一云。通序元起由阿泥楼豆令阿难问佛。私志记云。摩耶·大悲·涅槃后分及阿含经皆明此事。而大悲经明优波离教阿难问。其余经论皆云阿泥楼豆教问。先德释云。应是当时二人共教。互举其一（已上）问。阿难未侍之顷。应是不闻说法。若尔于未闻经何能结集而称我闻。答。法华疏云。阿难佛得道夜生侍佛二十余年。未得侍佛时。应是不闻。大论云。阿难集法时。自云。佛初转法轮。我尔时不见。如是展转闻。当知。不悉闻也。旧解云。阿难得佛觉三昧力。自能闻。报恩经云。阿难求四愿。所未闻经愿佛重说。又云。佛口密为说也。胎经云。佛从金棺。出金臂。重为阿难现入胎之相。诸经皆闻。况余处说耶。此文阿难得记。即忆本愿。持先佛法皆如今也（已上）记云。言佛觉者。只是佛加觉力如佛。故名佛觉。三昧已证非从佛闻。故云自能。用本愿力为持佛法生后代善。报恩经者。第六佛求其为侍者。许已仍求四愿。一不受故衣。二不受别请。三不同诸比丘。须见即见。四二十年中佛所说法重为我说。佛粗示言端。阿难皆解。智速根利。强持力故。又密说者。辨异觉力及重说故。己知他不知。名之为密。又大经佛告文殊。阿难事佛二十年。具足八种不可思议。一不受别请。二不受故衣。三不非时见佛。四见一切女人不生欲心。五持一切法不曾再问。唯除问于释种被杀。六知佛所入定。七知至佛所者受益不同。八悉能了知佛秘密法。胎经者。举初况后也。胎相尚闻。况后诸经如是二字总标教主等者。此明约人释如是义。谓净影等释如是义。约人约法。今亦如是。净影疏云。解有两义。一约法解。二约人解。言约法者。阿难道佛言如诸法。故名为如。如来所说皆称前法。说理如理。说事如事。说因如因。说果如果。如是一切。故名为如。如法之言是当道理。目之为是。良以乖法名为非故。如法名是。言约人者。今释迦说如于过去一切佛说。故名为如。异说则非。如说者是。故曰如是（已上）慈恩弥陀经疏云。真谛云。如是者谓所信法体有二义。一就佛解（乃至）二就理解（已上）总标别指者。佛是能化通摄万机。阿难即是所化随一。故云总别。双释二意者。凡证信者能说·能听·和合而成。故今双释此二意也。斯乃如是标信。我闻证信故也。又言如是等者。此明约法如是。即有三重。第一是总。二·三是别。别中初者机教相对以为如是。谓能化教随可度机。相应符契即有利益。随乐名如。相应为是。次者教法相对称为如是。谓能诠教与所诠法毫厘不违。故名为如。众无错失。故称为是。说渐如渐等者。即举十对二十重法。说渐是教。如渐是法。以下准知。言渐顿者。历劫修行名渐。如璎珞等。速疾直往名顿。如观经等。具如上记。言相空者。有为事法是相。无为性理名空。言人天者。五戒等是人。十善等是天。大小两乘其义如常。六道名凡。三乘名圣。流转还灭各有因果。集·道是因。苦·灭是果。言苦乐者此有二义。一于三界中恶趣极苦。人间八苦·天上五衰并名为苦。五欲禅定放逸系缚暂名为乐。二三界苦乐合为一苦。以是流转系缚苦故。出世果报说名为乐。以是真实无漏乐故。又于净土地前为苦。地上为乐。下智名苦。上证名乐。言远近者所望不同。或三千界内名为近处。三千界外名极远处。或八万劫目之近时。八万劫外为极远时。言同别者。于诸法中同类为同。异类为别。或于佛教佛智为同。随机为别。如法事赞云同故即是如来致别故复是慈悲心等（已上）言净秽者。即是净秽二土。又有覆无记与恶名秽。无覆无记与善为净。阿难是佛侍者者。法华疏二云。生儿举国欣欣。因名欢喜。是为父母作字。阿难端正人见皆悦。佛使着覆肩衣。有一女人。将儿诣井。见阿难。目视不眴。不觉以绠系其儿颈。中阿含云。四众若闻阿难所说。若多若少。无不欢喜。欲发问时。先为謦欬。大众皆欢喜。四众若观其默行住坐卧指撝处分进止动转皆欢喜。阿难四月八日佛成佛日生。侍佛得二十五年。推此佛年五十五。阿难年二十五。佛时求侍。五百请为如前说。众劝阿难。阿难顺从。五百皆欢喜。目连腾阿难三愿。佛言。预知讥嫌求不受故衣食。欲自利益求出入无时。佛印而许。佛言。阿难胜过去侍。过去侍闻说乃解。今佛未发言阿难已解如来意。须是不须是皆悉能知。故以法付阿难。如来欢喜。四天王各奉佛钵。佛累而按之。合成一钵。四缘宛然。而此钵太重。阿难欢喜荷持无倦。中阿含第七云。阿难侍佛二十五年。所闻八十千揵度。皆诵不遗。不重问一句。念力欢喜。阿难随佛入天人龙宫。见天人龙女。心无染着。虽未尽残思而能不染。一切天人龙神无不欢喜。佛灭度后在师子床。迦叶大众赞曰。面如净满月。眼若青莲华。佛法大海水流入阿难心。自誓坐入涅槃。住恐离车有怨。进恐阇王有怨。于恒河中入风奋迅三昧。分身为四分。一与天。一与龙。一毗舍离。一阿阇世。阿育王礼阿难塔。奉千万两金。偈叹曰。能摄持法身。法灯故法住。念盛佛智海。故设上供养。念持多所闻。口出微妙语。世尊所赞叹天人之所爱（已上）凡用侍者。除佛以外沙弥为侍。不以具戒比丘为侍。佛用有学以为侍者。不以无学而为侍者。是故阿难住有学地。不证无学。三释证信中。证者指经我闻。即阿难也。信者指经如是。即如来也。谓阿难为证诚。令众生信佛经。故名证信序。此就阿难解也者。此简异他师也。谓嘉祥云。通序有六事。前一句标信。后五句证信（已上）天台亦同。此乃阿难与同闻众俱为证也。如今师者。证信唯在我闻两字。故云此就阿难解也。净影一义同于今意。问。阿难是能闻人。以闻持伴可为其证。何故阿难自为证耶。答。阿难既无传说错故。自称我闻则令生信。是故阿难独为证信。问。净影等师以后五句皆为证者。未得其意。能闻之人尤足为证。时佛处三何成证信。佛已灭度。时处非情。故各不足以为证也。答。法位疏云。若无时处同邪论故次序说时。又虽有良时。若无教主说无由来。故次序佛。又法须依人。人须依处。故次序说处（已上）。

本曰二就下至发起序竟

    释云。上来第一释证信序已竟。自下第二释发起序二。一初至发起序。竟总料简发起七序。二二次解已下别释发起七序。今则其初。于中为三。一初至分为七标。二初从下至示观缘释。三上来下结。初标中发起序者。今家总以一时已下并名发起。诸师不尔。多以五句为证信序。方以别序名发起序。就此二序有其异名。授决集云。凡序有二。谓通·别也。其通序者。在后置之。别序者在经前也。又通名阿难序。别名如来序。释家至多。今不烦载。只弟子序在灭度后。师主序在现前。二序俱叙师主正说（已上）妙宗钞云。故知。六义即是通序。以诸经同故亦名经前序。付属令安故亦名经后序。结集者所置故。今言证信者。令闻者不疑故（已上）次释中经一时佛在者。天台云。在者暂时曰在。久停名住。一往语耳。住者四威仪皆为住。差别者。谓天住·梵住·圣住·佛住也。天住谓六欲天。因即施戒善心也。梵住从初禅至非想。因即四无量心也。圣住三乘人。因即三三昧也。佛住首楞严百八三昧·十力·四无畏·十八不共也（已上）问。在字是下句头。何牒句末。答。嘉祥云。住者摄上句明佛住也。问。此住为取能住为住。为取所住为住耶。解云。此中取能住为住（已上）法华疏一云。住者能住·所住。所住即是忍土王城。能住即是四威仪住世未灭（已上）准之。在字理通上下。能在·所在义各别故。二从王舍大城者。此牒文中不牒尔时自然略也。又以上形下意也。正明发起序者。此中别举发起言者。兼显三序义也。问。发起七中何故化前序无缘字。又缘何义。答。发起七段虽同是序。有远近故。远直云序。禁父以下近发起序。故别名缘。若通论者。化前证信亦应云缘。缘是序故。大般若经序分名缘起品。缘者只是为后正说之缘起也。问。所言缘者。为是六缘钩锁相连禁父缘禁母。禁母缘厌苦等义。将为六缘总合直为正宗之缘。答。二义俱允。何者六缘共序故。总合为正宗之缘。又六缘钩锁次第无乱。谓初四缘生起可知。但欣净缘虽请定门佛意广摄。故更开散。若不请定不可开散。故欣净缘缘显行缘。既开散已。更应还说所请定善。若不开散者不可说示观。佛意先欲摄散机故。故显行缘缘示观缘。既励修已。更应正说十三观门。故示观缘缘正宗也。

本曰二次解下至化前序竟

    释云。上来第一总料简七序已竟。自下第二别释七序。文自有七段。今则其初。于中为三。谓标·释·结。标中二次解者显三序义。若依二序科者。应云一先解等。化前序者。化谓佛化。前者未至起化之处。故云化前。文在而为上首。义至厌苦缘半。谓佛未现王宫已前是化前序。净影释发起序云。就中随处开分为二。文别有五。言处二者。一异处起化序。佛在耆阇。玄起后时王宫之化。二佛从耆阇崛山没下身往摄化序。此与胜鬘太况相似。诸经之中此例非一。文别五者。初言一时明起化时。第二明佛标其化主。三在王舍下明起化处。四与大下辨列徒众。五尔时王舍大城已下明起化事（已上）此与今同。但分文异。相望今释其义犹劣。所以者何。阿难叙耆山事名化前序。亦述王宫事名禁父等也。然彼师至厌苦缘半已来为异处起化序。而不立禁父等缘。故知。彼义缺于王宫三缘。但化前等三虽是同时说必次第。故文在初其时犹长。谓化前时至禁父等三缘半也。例如法华入定等五瑞虽是同时文即前后。又胜鬘经有化前序。谓彼经云。胜鬘师子吼一乘大方便方广经。如是我闻。一时佛住舍卫国祇树给孤独园。时波斯匿王及末利夫人信法未久。共相谓言。胜鬘夫人是我之女。聪慧利根通敏易悟。若见佛者。必速解法。心得无疑。宣时遣信发其道意。夫人白言。今正是时。王及夫人与胜鬘书。略赞如来无量功德。即遣内人名旃提罗。使人奉书。至阿踰阇国。入其宫内敬授胜鬘。胜鬘得书。欢喜顶受。读诵受持。生希有心。向旋提罗而说偈言。我闻佛音声。世所未曾有。所言真实者。应当修供养。仰惟佛世尊普为世间出。亦应垂哀愍必令我得见。即生此念时。佛于空中现。普放净光明。显示无比身。胜鬘及眷属头面接足礼。咸以清净心叹佛实功德。又云。尔时世尊放胜光明。普照大众。身升虚空高七多罗树。足步虚空。还舍卫国。时胜鬘夫人与诸眷属。合掌向佛。观无厌足。目不暂舍。过眼境已。踊跃欢喜。各各称叹如来功德。具足念佛。还入城中。向友称王称叹大乘。城中女人七岁已上化以大乘。友称大王亦以大乘化诸男子七岁已上。举国人民皆向大乘。尔时世尊入祇洹林。告长老阿难。及念天帝释。应时帝释与诸眷属。忽然而至住于佛前。尔时世尊向天帝释及长老阿难广说此经（乃至）时天帝释长老阿难及诸大会天人阿修罗乾闼婆等。闻佛所说欢喜奉行（已上）释中文自为四。谓时·主·处·众。初时中有四释。初二如次略广之异。更非别义。此乃通明诸经一时。今虽释时时处不离。故云时处。三四正释此经一时。以下形上。以上形下。是其异也。日夜十二时等者。此正总举诸经说时。文在今经。义通他经。如天台云。如是等文名为通序。通诸经故。文通义别。如是诠异。我闻人异。一时时异。佛教主异。住处处异（已上）凡一时者。一经说时总名一时。量通长短。华严一时是三七日。法华一时则八个年也。天台云。一者佛法无有定实之一。云何称一。随俗假说。一耳。释论广破一异也。时者有二种。一迦罗。即名短时亦名实时。二三摩耶。名长时。亦名假时。今不论长短假实。说此经竟总云一时。法聪记云。一时者即闻持和合非异时也。灵芝云。如来说经时有无量。不可定指。故云一时。又西土·此方年月日时历数不同。流布他方人难晓故。又复诸经或有一席未能终毕。至后结集方缀成文。前后不一。难为标指。即如今经。阇王造逆。如来说经。阿难重述。岂是同时。故以一言包罗斯尽（已上）或在山林处等者。此总举处。文自有八。如此八处智论·地持·四分·十诵散说。今文合集方成八处。言山林者。玉云。高土有石云山。平土有木云林。平土有草云野（已上）言聚落者。法华疏五云。封疆为国。最远。宰治为邑。居中。聚落是邻闾。最（已上）近记云。封疆等者。封谓所统之限域。疆即所封之界畔。小曰邦。大曰国。宰谓宰主。有主所治为邑。邑内各居名为聚落。邑与聚落等降渐狭（已上）言八部者。两卷疏云。七明八部者。上列大威德天。今更举二十八天等。或可星宿掌人间者也。龙有四种。一守天宫殿。持令不落。人间屋上作龙像之耳。二兴云致雨益人间者。三地龙决江。开渎。四伏藏守转轮王大福人藏也。肇师但出三不出天龙。夜叉此云捷疾。此有三处。海岛·空中·天上。传传相持不得食人。佛初成道及说法。传唱至天。乾闼婆此云香阴。帝释乐神。在须弥南金刚窟住。天欲作乐其心动。什师云。在宝山中住。身有异相。即上奏乐也。阿修罗者。千头二千手。万头二万手。或三头六手。此云无酒。持一不饮酒戒。男丑女端。在众相山中住。或言。居海底。风轮持水如云。居在其下。上文云。居在大海边。有大力。口呵日月。日月为之失光。掌抟须弥。须弥为之簸峨。入海齐腰。见天饮甘露。而四天下采华。置四海中酿。海中众生业力持。进失甘露。退不成酒。即断酒故言无酒神。不饮酒故得大力也。迦楼罗者。此云金翅。翅头金色。因以名之。此鸟与龙约。汝绕须弥令断。我抟海见泥。我不如输子为汝给使。汝不如输子与我啖。天力持须弥不可断。故龙输子。卵生食卵龙。不能食三生。湿生食二。胎生食三。化生食四。紧那罗者。天帝丝竹乐神。小不如乾闼婆。形似人而头有角。亦呼为疑神。亦为人非人。今不取人非人释紧那罗。此乃是结八部数耳。摩□罗者。什师云。是地龙。肇师云。是大蟒腹行也。八部皆能变本形。在座听法也（已上）文句云。迦楼罗。此云金翅。翅翮金色居四天下大树上。两翅相去三百三十六万里（略抄）瑜伽亦同。大圣垂慈必待请而当说者。问。十二部经中有无问自说。何云必待请耶。答。无问自说名无口请。虽无口请必有意请。例如法华经譬喻品索车即有机索情索口索之异。故云必待。又一时者等者。上文广约诸经时处。自下别就今经。曲释一时之义。如来独与等者。独尊义故。简他佛故。未对机故。故名为独。以下形上者。禁父缘之尔时为下。化前序之一时为上。谓化前发起同时故。以下尔时形上一时也。以上形下准之可知问。今一时者为通一经说时。为局化前之时。答。通一经时。问。今一时者明化前时。然看文相化前之义厌苦半。何通一经。答。今文既云以下形上。其禁父时若通一经者。化前一时亦可通始终。但至化前义限厌苦半者。若约住处·同闻异者限厌苦半。若约其时与佛同者是通一经。故天台云。说此经已总云一时（已上）又有义一时者限化前时。非是闻持和合之时。如耆山二众亦是限化前。非说处故。非同闻故。但以下形上者唯取其始。不遮上时是短下时是长。二明佛中。简异余佛等者。问。佛是通号。何云简异。故厌苦缘云见世尊释迦牟尼佛。释此文云简异余佛。此释顺理。答。释迦佛是娑婆教主故。虽呼通号有简异意。若他方佛应呼别号（故上人云。于此庵室呼云御房者。是指源空。若呼他人者。可云某甲也）孝经云。子曰。注云。子男子通称也。子一而已。故不称姓。与今义同。今化前佛应是教主。更无疑滞。厌苦缘中来现密化不知何佛。故云释迦简异余佛。各有理故不可相违。三明处中经在王舍城耆阇崛山者。问。为是举于二会说处。答。净影今家其义不然。只是化前之处。不举二会说处。但嘉祥意则如所问。谓彼疏云。明说此经有二处。一者王城处说。二者崛山处说。韦提希宫即王城处说。后还山说即崛山处说。自有一处说序两处。自有两处说序两处。一处说序两处。即大品法华等经。何意两处。从通至别。直序王城即通。次重序崛山处即别也。两处说序两处者即此经。前王城处说。故序王城处。后还崛山说。次序崛山处。一处说序两处。即从通至别次第。两处说序两处。即前后次第（已上）犹如画水者。此明在俗之众纵发清心。由违顺境退失修道。此喻在于涅槃大集。问。前三果人即通在家。跋陀和等居家菩萨。何如画水。答。今约大猷。在家之中何无善心直行之人。故要集云。净名大士身在家。心出家。药王本事避尘寰居云山（已上）又龙兴云。应作四句。一有非出家在家。谓染家业白衣俗人。二有非在家出家。谓离家业出家道人。三有非出家亦非在家。谓白衣人远离家业。四有非非在家非非出家。谓出家人染着家业（已上）圣教常谈以优婆塞及优婆夷名为在家。以比丘等五种道人目为出家。然此四句以义而论。又迦叶童子自此之前我等皆名邪见之人文。不知佛性以属邪见。或云除诸法实相余皆魔事。如是等例皆以义立。境界住者。境界即是所化众也。佛虽不可居住聚落。然以大悲故随所化境界而住。天人犹厌臭香不来人间。况无漏圣那能共住俗尘之中。依止住者。耆山等处绝离欲尘故。佛所依止之处。慈恩弥陀经疏云。此文有二。一境界住。谓天子所统之方。即舍卫国。二依止住。谓如来所居之处。即给孤独也（已上）訚师云。经云在王舍耆阇崛山中者。此明处成就也。住有八义。一境界住。谓十六大国。是所游境界故。二依止住。谓一切僧伽蓝。是所依止故。三威仪住。谓行住坐卧故。四未舍寿命住。谓未涅槃前住五分法身故。五梵住。谓四无量心。住大悲故。六天住。谓四禅。住第四禅故。七圣住。谓三解脱门。入空灭见。入无愿灭爱。入无相灭无明。佛住无相中心惑尽故。八佛住。谓住无生无灭无处所法中故。约三身而辨。前三是化身住。次三是应身住。后二是法身住。前二身是能住。后一身是所住。经中多举八中境界住及依止住。为化在家出家二种人故（已上）亡身舍命等者。志重出离而轻身命。名为亡舍。非谓忽尔投身丧命。真心坚固喻之金刚。此心明了犹如圆镜。四明众中经大比丘众者。天台云。比丘者因果六义。因名乞士怖魔破恶。果号应供杀贼无生。释论净目问舍利弗。乞士者有四种食。合药种植田园名下口食。仰观星宿名仰口食。四方巧语名方口食。咒术卜算名维口食。比丘不作此四。名清净乞士也。怖魔者。若发心出家地行夜叉唱。飞行·空中展转乃至六天。魔王闻之怖畏失人众也。破恶者。能破烦恼。九十八使悉皆破断。故名破恶（净影大同）问。何故列二众时。先声闻。后菩萨。答。佛地论二出八种故（云云）法华疏一云。释同闻众为三。初声闻。次菩萨。后杂众。诸经多尔。旧云。有事有义。有事者。逐形迹亲疏。声闻形出俗网。迹近如来。证经为亲。故前列也。天人形乖服异。迹非侍奉。证经为疏。故后列也。菩萨形不检节。迹无定处。既不同俗。复异于僧。处季孟之间。故居中仲也。有义者。声闻欣涅槃。天人着生死。各有所偏。菩萨不欣不着。居中求宗。故在两间。释论意亦尔。记云。释列众中初辨次第。言多尔者。亦有经中菩萨后列。各有所表。如华严经不列声闻。纯无杂故。旧解者。多是光宅。与大论意同。故无别破。但总结云似两解耳（灵芝大同）问。此经何故不举杂众。答。略也。灵芝云。大本小本弥陀经列众甚广。今经最略。翻传适时。各其志也。计应更列人天杂众。下流通云无量诸天龙夜叉等。即知序中亦略之耳（已上）因论生论诸经先比丘后尼众。有何意。答。法华记一云。论又云。先僧次尼亦有八义。一男尊女卑。二入道先后。三师弟不同。四传法能不。五结集进退。六同住得不。七多少推让。八得叹有无（已上）声闻众中即有其九等者。初释与字。非是叹德。下八种大正是叹德。或此九句俱叹德行。为佛徒众。是当叹德。下八大中第一是总。余七是别。无德不大。故云总大。相是外相。即比丘形。言众大者。能化四众。谓三迦叶舍利目连（舍利目连合为一也）耆年大者。年阑为耆。法华信解品云。我等居僧之首年并朽迈（已上）言数大者。标所化数。谓千二百五十人也。尊宿大者。是长老相。内有实德大者。智圆四辩。定满六通。果证大者。皆俱解脱阿罗汉也。又以此九句配属经者。文有具阙。谓初述与。第二释大。第三比丘。第四即众。第六是释千二百五十人俱。五七八九更无所当。大义广故。以义加之。故应摄于总大中也。问。以何义故更加之耶。答。此准余经。法华经云。皆是阿罗汉。诸漏已尽无复烦恼。逮得己利。尽诸有结。心得自在（已上）传译意异。今经虽略声闻叹德。梵本定有。释得此意即立果证等四大也。例如下引大经而叹菩萨德也。问曰一切经首等者。先问意者一切经首不增不减。举置千二百五十人。有何所以。言犹置者。是安置也。又可云由致。今用借音。是由序意耳。次答意者。此等声闻皆是外道故同置经首也。优楼频螺等者。天台云。三迦叶兄弟有千弟子。优楼此云木瓜林。伽耶此云城。那提此云江。昔共起刹。今连枝也。舍利弗名翻言珠子。亦云身子。姓拘栗陀。目犍连姓也。翻赞颂亦莱茯根。或云故豆。二人共有二百五十人（法华疏大同之）千二百五十人者。金刚仙论云千二百五十五人（已上）金刚般若疏云。可云千二百五十五人。举满数故。不云千二百五十五人。五百弟子二百五十弟子者。龙兴记云。今依四分优楼频螺弟子五百。伽耶弟子三百。那提弟子二百。次舍利弟子一百五十。目连弟子一百。并千二百五十。若并师数者。三迦叶舍利目连五人。及初所化陈如等五比丘可加之。又化余类甚多。如律。然多从佛诸经列耳（已上）又此等外道归佛前后者。法华记一云。十二游经云。佛成道第三年始度五人。第四年化大迦叶及三兄弟。第五年化目连身子（已上）问。经律异相·法华科文·并龙兴记同云伽耶弟子三百那提二百。与今相违。答。今依贤愚经。诸文亦有所依经论。异说随宜。不须和会。问曰此众中等者。先问意者下列众中。亦有阿难罗□罗等非外道者。何故总标千二百五十人。次答意者下列众中别取外德列其别名。故不论外道非外道。然总标者约多分耳。如经中说者。是贤愚经。言外德者。外相殊异众所知识。问。今经唯有总标而无列名。何致此问。答。今典虽无列名。准依他经更设此难。例如二众九句七句准余而立。问曰未审此等外道等者。先问意者上文虽云常随世尊不相舍离其相未彰。故问其由也。答意可知。虽入真门气习由在者。此义出智论。法泽无私我曹蒙润者。泽是恩泽。言无私者。孝经注云。天子承天命宣诸候。诸侯承宣令卿大夫。卿大夫承令命士庶人。是故士庶人有善之时让功于卿大夫。卿大夫有善之时让功于诸侯。诸侯有善之时让功于天子又云。覆无外天也。载无私地也（已上）即此意也曹者。东宫切韵云。曹辈也。问曰此等尊宿等者。今经虽略众所知识言。准诸经致此问也。一者标相二者标数等者。以此七句配属经文者。菩萨是大人相。三万二千是其数也。位·果·德三文无所对。文殊法王子别显高位。上首之言是当总结。独以文殊而为上首。意显余伴。故属总结。三四五句文虽是略。准余经故释出其义。故次下引大经菩萨叹德之文。其义可知。又准天台意。菩萨之言含位。彼疏云。菩萨位中有四。第一明位。第二列数。三万二千人。第三标名。文殊。第四结。为上首（已上）问。引大经文云何配属位果德三。答。依净影疏。行权方便是自分功德。此当标位。即是因位。入佛法下是胜进功德。此当标果。亦是果位。通上下文叹菩萨德。亦成标德。经法王子者。非是第九法王子住。只是等觉金刚心也。故千手经叹德文云皆是灌顶大法王子。即此类也。又天台云。以法化人名法王子也。上来虽有二众不同者。化前序中虽有四段。且从文近但结徒众。又从要故且结二众。例如玄义总结之后。但举第六经论相违劝信求者也。

本曰二就下至禁父缘竟

    释云。上来第一明化前序已竟。自下第二释禁父缘中三。谓标·释·结。释中文自为七。初中有二。一释王舍大城名。二释起化处名。第二中三。一释阇王为恶人所误。二释翻名。三释得名由。由中亦二。一释折指。二释未生怨。第三释父王为子禁。第四中二。一释夫人进食。二问答门下不制由。第五释父王请法。第六释因请蒙圣法。第七释和悦意。初总标中禁父缘者。问。何故此经以恶逆事为发起耶。答。灵芝云。二发起序。诸经缘起随事不同。今经乃以杀逆为发起者。略有二意。一欲彰此界众生极可厌恶。亲生膝下尚敢危害。况于余人。意令末世忻乐净土故。二为表此方机缘非遭极苦。不念脱离求往生故。故下韦提希云为我广说无忧恼处我当往生不乐阎浮提浊恶世等（天台净影大同）次释中一明起化处中。尔时王舍大城以下者。王舍大城即以下也。对上来文。故云以下。如普观释言从见此事时已下。此明往古百姓等者。法华疏云。王舍城者。天竺称罗阅只伽罗。罗阅只此云王舍。伽罗此云城。国名摩伽陀。此云不害。无刑杀法也。亦云摩竭提。此云天罗。天罗者王名也。以王名国。此王即驳足之父。昔久远劫此五主千小国。王巡山值牸师子。众人迸散。仍共王交。后月满来殿上生。王知是己子。讹言。我既无儿。此乃天赐。养为太子。足上斑驳。时人号为驳足。后绍王位。喜啖肉。敕厨人无令肉少。一时遽阙。乃取城西新死小儿为膳。王言大美。敕之常辨此肉。厨人日捕一人。举国愁恐。千小国兴兵。废王置耆阇山中。诸罗刹辅之为鬼王。因与山神誓。誓取千王祭山捕得九百九十九。唯少普明王。后时伺执得之大啼哭。恨生来实语。而今乖信。驳足放之。还国作大施。立太子仍就死。形悦心安。驳足问之。答得闻圣法。因令说之。广赞慈心。毁呰杀害。仍说四非常偈（云云）驳足闻法得空平等地。即是初地也。千王各取一渧血三条发赛山神愿。驳足与千王共立舍城。都五山中为大国。各以千小国付之胤。千王更迭知大国事。又百姓在五山内。七遍作舍七度被烧。百姓议云。由我薄福数致煨烬。王有福力其舍不烧。自今已后皆排我屋为之王舍。由是免烧。故称王舍城。又驳足共千王立舍于其地。故称王舍。又驳足得道放赦千王。千王被赦于其地。故名地为王赦。而经家借音为屋舍字耳。因缘出大论及诸经（已上）准之。今因缘当彼免烧义。但天台疏虽指大论及以诸经。而大论中无免烧文。故知。今释依诸经也。臣等造宅者。臣即臣下。等即百姓。又孝经述记云。百姓者。或为百官族姓。或为天下万民（已上）此以天下之民总为百姓。广韵云。臣伏也。男子贱称也。今释此意也。问。王舍城者。为寒林城。将为上茅。答。一义云。上茅城也。法华论云。如王舍城胜于诸余一切城舍。耆阇崛山胜余诸山故。显此法门最胜义故（已上）往昔已来用上茅城以为胜城。既云胜一切城。非上茅何。寒林既是不祥之地也。何云胜余。况举王城为取耆山。耆山最近上茅城。故西域记云耆山去上茅十四五里。又云。矩奢揭罗补罗城（唐言上茅宫城）上茅宫城摩揭陀国之正中古先君王之所都。多出胜上吉祥香茅。以故谓之上茅城也。崇山四周以为外郭。西通峡径。北辟山门。东西长南北狭。周一百五十余里。内城余址周三十余里（已上）法华记依西城此文定法华经说处。又嘉祥法华论疏云。问。王舍城云何胜一切城答。别传云。五天竺国十六大国五百中国十千小国有六大城。而王舍城最大（已上）西域记云周一百五十余里。知最大者上茅城也。又西域记云。未生怨王筑此城（已上）言此城者是寒林城。而寒林城未生怨王治国已后筑之。故前所说经所举王舍城者即是上茅城也。一义云。寒林城也。瓶沙王都初在上茅。后迁寒林。当住城故知寒林也。西域记云。曷罗阇姞利呬城（唐言王舍）周二十余里。面有一门。初频毗沙罗王都在上茅宫城也。编户之家频遭火害。一家纵逸四邻罹灾。防火不暇。资产废业。众庶嗟怨不安其居。王曰。我以不德下民罹患。修何福德可以禳之。群臣曰。大王德化邕穆政教明察。今兹细民不谨致此火灾。宜制严科以清后犯。若有火起穷究先发。罚其首恶迁之寒林。寒林者弃尸之处。俗谓不祥之地。人绝游往之迹。令迁于彼同夫弃尸。既耻陋居当自谨护。王曰。善宜遍宣告居人。顷之王宫中先自失火。谓诸臣曰。我其迁矣。乃命太子监摄留事。欲清国宪。故迁居焉。时吠舍厘王闻频毗娑罗王野处寒林。整集戎旅欲袭不虞。边侯以闻。乃建城邑以王先舍于此故称王舍城也（已上）无量义经注释云。言王舍城者。中印度境摩竭提国寒林城名也（已上）守护章亦存寒林义加之法华科文（慧心）云。王城耆山者。闻持之处。即中天竺摩竭陀国王舍城东北毗富罗山东有耆阇崛山。此云灵鹫山。或云上茅城东北（已上）此文意者王舍城名在寒林城。所以然者论灵鹫山在所即有二义。或王舍城东北。或上茅城东北。上茅城外别举王舍城。故知。王舍城者即寒林城。然处处释论上茅事。且从本城虽举上茅意取寒林。当住处故。但法华论胜诸城者。寒林虽是不祥之地。而移上茅已后胜诸城故。崇山四周等者。新古两城俱五山中。故非相违（云云）居民九亿者。问。智论三云。摩诃陀国中王舍城最胜。是中有十二亿家。佛涅槃后阿阇世王以人民转少故。舍王舍大城。其边更作一小城。广长一由旬。名波罗利弗多罗。犹尚于诸城中最大。何况本王舍城。又訚师云。摩诃陀国王舍者。善见论云。纵广三百由旬有八亿万户。有八万聚落。故最大也（已上）准此等文。王舍大城不限九亿。九亿众生是舍卫城。智论九云。舍卫城中有九亿家。三亿见佛。三亿不见。三亿不见不闻。西域记云。舍卫城有九亿众生。王舍城有十二亿众生（已上）答罗什三藏五竺往生传五云。频婆沙罗王居民甚多。一季一面各有九亿人（已上）今释举一方云九亿也。言起化处者即有其二等者。王舍城是一经说处名起化处。分为二者。光台现国虽非言说义当佛答。故夫人请为一。如来答为二也。问。此中具显一经始终。何故不举示观缘耶。答。自序之正。为标此义粗略举也。谓欣净缘请定行故。而说正宗十三定善。显行缘中自开散故。而说正宗九品散善。于义即足。不可具耳。影现灵仪者。灵仪之名可通依正。灵者。广韵云。神也。善也。宠也。仪者。广韵云。仪容也。正也。义也（已上）今以依报而言灵仪。如云桃李一旦荣华松是千年灵木。又灵地灵处灵场等亦其例也。复有义言灵仪者。第七观所现佛体也处处释皆名正报故。问。看今文相。一经始终次第举之。何序分中超举第七观住立佛。答。见土见佛。见义同故类聚举之。例如今经得益分中。闻佛说后并举见土见佛两益。见极乐国在闻经前。虽是不次见义同故。又散善义举希奇中云。或见释迦毫光转变。或见弥陀金色灵仪（乃至）或闻西方净士对目非远（已上）为举见同不次举之即其证也。若言灵仪不指住立。举经始终中有不举住立之失。纵虽略余最可举之。正报致请之发端故。夫人得忍之缘起故。正观即是定门等者。观名虽通十六。观义唯局十三。故知。观者唯是十三不通九品。其义明矣。所言正者。克体之义。此乃显于定唯是观。九品别为散机自开。故云更显九章益也。二明阇王信受恶人中。恍忽者。玄应音义云。恍忽者。眼乱也。虚妄见也（已上）明堂经云。恍忽心朦也（已上）小切韵云。恍忽者。失志貌也（已上）起信论云。应观过去所念诸法恍忽如梦（已上）亦名折指者。具足应言阿阇世此云未生怨。婆罗留枝此云折指。今释略也。涅槃经三十四云。坏汝一指。以是因缘人复号汝为婆罗留枝（已上）天台云。阿阇世此云未生怨或婆罗留枝此云折指（已上）此皆举昔日因缘等者。首尾参杂。谓始从问相师至遣使于仙所。相似照明菩萨经说。仙被害时说恶愿者。似涅槃经第二十说。夫人娠时亦问相师。以下诸文亦似涅槃三十四说。故龙兴云。初中往因如涅槃经。频婆沙罗往昔为王。于毗富罗山猎鹿。无所获。遂值一仙。王即生嗔。不得猎鹿正坐此人驱逐令去。遂令杀之。仙人临终即发恶愿。愿我来世还如今日。心口害汝。彼时王者频婆沙罗。彼时仙人阿阇世是。又余处云。彼王夫人今韦提是。以闻王事起随心故。又如照明菩萨经云。佛言。往昔洴沙王后无有太子。时请相师问曰。夫人何时有身。相师瞻曰。山中有一坐禅道人。命终精神当来后腹化为太子。王闻是语。即遣人断道人粮饷。道人得通即知王意。自念。我今为王示现。死作白兔在王东园。王将国民促得白兔。即敕锻师作铁钉。钉兔四足及口鼻头。兔身即便病钉而死。精神来腹化作太子。十月满而生太子。身长大立位。将从绕城游观。回车入城。即作恶念。共诸群臣即促父王闭着狱中。不听饷食。韦提希夫人以蜜涂身。着生韦衣白守狱者。令见密语。狱吏听入。解身上衣。以手拔刀。削蜜与王。王得蜜食。眼目精明。夫人白王。虽在狱中称佛名字。礼佛礼僧。王用后语狱中礼佛。阿阇世王问狱吏言。狱囚何似。答言平安。但见随时狱中礼佛。阿阇世王即便大怒。临死之日狱中礼佛。临渴穿井。不解时急。即唤锻师来。作铁钉。钉王额上及两手掌并两膝头。于是父王不得礼佛。病钉而死（乃至）有别记云。夫人无子。王问相师。以何因缘方得儿耶。相师占曰。山中有仙。死已入腹。王杀仙人。死受兔身。后腹未孕。王更问师。汝言仙人死已。夫人何无娠耶。太史更占。见彼仙人受一兔身。王复往猎欲杀此兔。兔见兵围遂投丘井。井底有草。兔食草根。经三七日遂便饿死。兔死之后夫人有娠。今日大王还被幽禁。经三七日被饿而死（虽有此说未见经论。不可为定。更觅明文。已上）兴记如涅槃者。彼经第二十云。大王频婆娑罗往有恶心。于毗富罗山游行猎鹿。周遍旷野悉无所得。唯见一仙五通具足。见已即生嗔恚恶心。我今游猎所以不得。正坐此人驱逐令去。即敕左右而令杀之。其人临终生嗔恶心。退失神通而作誓言。我实无辜。汝以心口横加戮害。我于来世亦当如是还以心口而害于汝。时王闻已即生悔心供养死尸。先王如是尚得轻受不堕地狱。况王不尔。而当地狱受果报耶。先王自作还自受之。云何令王而得杀罪。如王所言。父王无辜者。大王云何言无。夫有罪者即有罪报。无恶业者即无罪报。汝父先王若无辜罪。云何有报。频婆娑罗于现世中亦得善果及以恶果。是故先王亦复不定。以不定故杀亦不定。杀不定故云何而言定入地狱（已上）同经三十四云。善男子罗阅只王频婆娑罗。其王太子名曰善见。业因缘故生恶逆心。欲害其父。而不得便。尔时恶人提婆达多亦因过去业因缘故。复于我所生不善心。欲害于我。即修五通不久获得。与善见太子共为亲友。为太子故现作种种神通之事。从非门出从门而入。从门而出非门而入。或时示现象马牛羊男女之身。善见太子见已即生爱心·喜心·敬信之心。为是事故。严设种种供养之具而供养之。又彼白言。大师圣人我今欲见曼陀罗华时调婆达多即便往至三十三天。从彼天人而求索之。其福尽故都无与者。既不得华。作是思惟。曼陀罗树无我我所。我若自取当有何罪。即前欲取便失神通。还见己身在王舍城。心生惭愧。不能复见善见太子。复作是念。我今当往至如来所求索大众。佛若听者我当随意教诏敕使舍利弗等。尔时提婆达多便来我所作如是言。唯愿如来以此大众付属于我。我当种种说法教化令其调伏。我言。痴人舍利弗等聪明大智世所信伏。我犹不以大众付属。况汝痴人食唾者乎。时提婆达复于我所。倍生恶心作如是言。瞿昙汝今虽复调伏大众。势亦不久。当见磨灭。作是语已大地即时六反震动。提婆达多寻时躄地。于其身边出大暴风。吹诸尘土而污坌之。提婆达多见恶相已。复作是言。若我此身现世必入阿鼻地狱。我要当报如是大怨。时提婆达多寻起往至善见太子所。善见见已即问。圣人何故颜容憔悴有忧色耶。提婆达言。我常如是。汝不知乎。善见答言。愿说其意。何因缘尔。提婆达言。我今与汝极成亲爱。外人骂汝以为非理。我闻是事。岂得不忧。善见太子复作是言。国人云何骂辱于我。提婆达言。国人骂汝为未生怨。善见复言。何故名我为未生怨。谁作此名。提婆达言。汝未生时一切相师皆作是言。是儿生已当杀其父。是故外人皆悉号汝为未生怨。一切内人护汝心故。谓为善见。韦提夫人闻是语已。既生汝身。于高楼上弃之于地。坏汝一指。以是因缘人复号汝为婆罗留枝。我闻是已心生愁愤。而复不能向汝说之。提婆达多以如是等种种恶事教令杀父。若汝杀父我亦能杀瞿昙沙门。善见太子问一大臣名曰雨行。大王何故为我立字作末生怨大臣即为说其本末。如提婆达所说无异。善见闻已即与大臣收其父王。闭之城外。以四种兵而守卫之。韦提夫人闻是事已。即至王所。诸守王人遮不听入。尔时夫人生嗔恚心。便呵骂之。时诸守人即告太子。大王夫人欲得往见父王。不审听不。善见闻已复生嗔嫌。即往母所。前牵母发。拔刀欲斫。尔时耆婆白言。大王有国已来。罪虽极重不及女人。况所生母。善见太子闻是语已。为耆婆故即便放舍。遮断父王衣服卧具饮食汤药。过七日已王命便终。善见太子见父丧已。方生悔心。雨行大臣复以种种恶邪之法而为说之。大王一切业行都无有罪。何故今者而生悔心。耆婆复言。大王当知。如是业者罪兼二重。一者杀害父王。二者杀须陀洹。如是罪者除佛更无能除灭者。善见王言。如来清净无有秽浊。我等罪人。云何得见。善男子我知是事故告阿难。过三月已吾当涅槃。善见闻已即来我所。我为说法。重罪得薄获无根信（已上）涅槃等经与今疏文互有具略。圣僧指授三昧证定定有深意。问。父王为子所害。为是由宿世业。为由现业。答。今释之意偏属现业。龙兴有二意。初引涅槃经。似判宿业（净影同之）次引照明经。似判现业。涅槃第二十文虽说父王往昔杀仙人。文相未详过现。故人师存异义欤。或今疏判据现因。偏准照明经欤。元本父王无有子息者。奈女经中虽说耆婆先生而非夫人之所生子。故言无子。是故照明菩萨经云。往昔洴沙王后无有太子（已上）继祀者。继是绍继。祀是祭祀。谓绍继王位祭祀宗庙也。是儿非女者。问。奈女经云有一女儿在池中。慈恩通赞云男子女儿。准此等说。儿是女何。答。人师异说。或名男子。或名女子。故闻持记云。女云婴。男云儿。大般若音义云。婴者女子。儿者男子。弘决八云。婴儿者。婴颈饰也。苍颉篇云。男曰儿。女曰婴。今言婴者通男女也。故释名云。人始生曰婴儿。胸前曰婴。抱之婴前而乳养之。故曰婴儿（已上）勿令人承等者。问。上云纵有所损吾亦无畏。今何堕将令死。答。上述相师闻。今明心中计。故非相违。问。父王既是佛之檀越。定受五戒。况影坚王初果圣者。何杀仙人及王子耶。答。行杀等故知。定是未遇佛受五戒时也。声亦不露者。声谓名也。露者显也。谓恶名不显也。此乃十善主杀王子非王法故也。

第0章 观经序分义传通记卷第一
第0章 观经序分义传通记卷第二

    　              释良忠述
  　
　　　　　　　



    经调达恶友者。依今家意及璟兴疏。调达即恶友也。又龙兴云。随顺调达恶友等者。调达即是恶友教故。亦可调达与恶友教故（已上）此师后义以雨行等名恶友也。提婆达多者。嘉祥云。提婆达多此云天热。天热者。其生室中大热。是阿鼻之相。其人作三逆罪。广如释论及律中所辨。灵芝云。调达具云提婆达多。此云天热。生时诸天心皆热恼。知彼出世必破三宝故（已上）今经及法华等亦为调达。涅槃经说调婆达多。增一阿含及智度论只称达兜。梵音少异。翻名惟同。但新译云天授。故光记引立世经云。释迦如来于第九住劫出世。天授造无间业入于地狱。至第十尽方一中劫。然天授于第十住劫减至四万岁时。来生人中证独觉菩提。是故天授中劫不满（已上）又提婆达多是权者也。龙兴记引入大乘论云。如婆罗楼志于本行经中所说偈。提婆达多者大仙之同伴（乃至）汝言逆罪但是菩萨善权方便。如是逆罪名虽有五。而实有三。破僧害佛世间所无。提婆达多是大宾伽罗菩萨。为遮众生起逆罪故。现作三业堕于地狱（已上）又引涅槃云。提婆达者。实非声闻缘觉境界。唯是诸佛之所知见（已上）法华记八云。报恩经云。若有人言提婆达多实是恶人入阿鼻狱者。无有是处。大云经云。提婆达多不可思议。所修行业同于如来（已上）父王是佛檀越者。涅槃经二十九云。善男子我初出家。未得阿耨多罗三藐三菩提。时频婆娑罗王遣使而言。悉达太子若为圣王。我当臣属。若不乐家。得阿耨多罗三藐三菩提者。愿先来至此王舍城。说法度人。受我供养。我时默然已受彼请（已上）言檀越者。净业记云。檀越此云施主。四分律云。依檀越隔生死（已上）金银七宝名衣上服百味者。金银七宝总别标之。微妙严丽衣服名为名衣上服。一切众味名为百味。智论九十三云。或有菩萨。以百味供养诸佛及僧。有人言。能以百种羹供养。是名百味。有人言。饼种数五百。其味有百。是名百味。有人言。百种药草药果作欢喜丸。是名百味。有人言。饭食羹饼总有百味。有人言。饮食种种备足。故称为百味（已上）阿兄者。大兄也。又阿敬也。史记传云。阿衡（阿者敬义也）阿难遂即唤等者。于学通文总有四段。一学腾空通。二自身入色境通。三山河等入自身通。四大小自在通。其相可见。问。法华记二引增一云。有一比丘。名修陀罗。头陀乞食。达兜往彼。头面礼足。愿教威仪。比丘便教。次从学通（已上）今何相违。答。今依智论。论十四云。是时斛饭王子提婆达多。出家学道诵六万法聚。到阿难所求学神通。是时阿难未得他心智。敬其兄故。如佛所言。以授提婆达多（已上）经论异说不须和会。或前后学也。问。阿难但是初果圣者故未得神通。何教达多。答。初果圣故未断欲界惑。故未得通其义实尔。但教神通于调婆达者。阿难从佛学知轨则。唯以轨则授之而已。故智论云。如佛所言以授提婆（已上）问。提婆达多起逆加行。何得神通。得神通者依四本定。得四本定不造逆故。答。智论二十六云。亦以提婆达剃头法服似如圣人。内无慧命故名死人。如死人种种庄严转转烂坏终不可令活。提婆达亦如是。佛日日种种教化恶心转剧。恶不善法日日转增。乃至作三逆罪。以是故名为死人。嗽唾人者。提婆达贪利养故。问曰。提婆达得禅定已离欲。云何复嗽他唾。答曰。是人恶心亦深。其根亦利。离欲故能变化。嗽唾时便失。利根故。求时便得（已上）光记云。异生位中种姓未定。虽有六种似而非真。由似非真。虽是利根亦容有退。若至圣位种姓决定。是真非似。故六种姓前五有退。第六不退（已上）俱舍论十九云。毗婆沙师释彼经义。起见时暂退。如提婆达多。（已上）因此破僧等者。此明提婆造逆之相。言破僧者。俱舍颂云。苾刍。见。净行。破异处。愚夫。忍异师道时名破。不经宿。论曰。能破僧者要大苾刍。必非在家·苾刍尼等。唯见行者。非爱行人。住净行人。非犯戒者。以犯戒者言无威故。要异处破。非对大师。以诸如来不可轻逼。言词威肃对必无能。唯破异生。非破圣者。以诸圣者证法性故。有说。得忍亦不可破。为含二义说愚夫言。要所破僧忍师异佛。忍异佛说有余圣道。应说僧破在如是时。此夜必和。不经宿住。如是名曰破法轮僧。能障圣道轮。坏僧和合故（已上）于此论文即有五段。一明能破人。必大僧也。必见行也。必净行也。二明破处。必异处也。言异处者。谓羯阇尸利沙山。此云象头山。山顶如象头。故以名焉。在鹫峰北可三四里。同一界内。提婆住彼而破僧故。非对大师。三明所破人。必是异生。四明得名破僧时。谓所破僧忍彼邪师提婆异佛世尊。亦忍异佛所说八支圣道有余圣道。提婆达多作如是言。我是大师。非沙门乔答摩。五法是道。非乔答摩所说八支圣道。所破僧忍异师异道。应说僧破在如是时。言五法者。正理论云。一者不应受用乳等。二者断肉。三者断盐。四者应被不截衣服。五者应居聚落边寺（乳等者等取酪等四味也）又婆沙一百一十六云。一者尽寿着粪扫衣。二者尽寿常乞食食。三者尽寿唯一坐食。四者尽寿常居迥露。五者尽寿不食一切鱼肉血味盐苏乳等（已上）五明破时分。谓不经宿也。真谛师云。日将暮时破僧。至夜三更还复和合（已上）故言此夜必和不经宿住。问。于何时分无破法轮罪。亦诸佛出世必有此事。答。俱舍颂云。初·后·疱·双前·佛灭·未结界。于如是六位无破法轮僧。论曰。初谓世尊转法轮未久。后谓善逝将般涅槃时。此二时中僧一味故。于正戒·见疱未起时。要二疱生方可破故。未立止观第一双时。法尔由彼速还合故。佛灭后时。无真大师为敌对故。未结界时。无一界中分二部故。于此六位无破法轮。非破法轮诸佛皆有。必依宿业有此事故（光记云。疱谓疮疱。谓邪戒邪见名为二疱。邪戒谓说五法是道。邪见谓拨佛八正非道。已上。未立止观第一双时者。诸佛法尔而有定慧一双弟子。此定慧未立时无破法轮。无能还合人故。谓目连依定起通。身子依慧令所破僧还复合故。余文应知）世尊年老等者。增一八云。尔时提婆达兜恶人便往至婆罗留支所告王子言。昔者民萌寿命极长。如今人寿不过百年。王子当知。人命无常。终不登位中命终者不亦痛哉。王子时可断父王命统领国人。我今当杀沙门瞿昙作无上至真等正觉。于摩竭国界新王新佛不亦快哉。如日贯云靡所不照。如月云消众星中明。尔时婆罗留支王子即收父王着铁牢中。更立臣佐统领人民。尔时众多比丘入罗阅城乞食。便闻提婆达兜教王子收父王。着铁牢中更立臣佐。是时众多比丘乞食已。还归所在。摄举衣钵往至世尊所。头面礼足白世尊曰。朝入城乞食。闻提婆达兜愚人教王子。使收父王闭着牢狱。更立臣佐。复劝王子言。汝杀父王。我害如来。于此摩竭国界新王新佛不亦快哉（已上）三明父王囚禁中。经频婆娑罗者。天台云。频婆娑罗此云模实。亦曰影坚。嘉祥云。此云颜色端正。其得须陀洹果（灵芝释同二师）经七重室内者。龙兴云。问。涅槃经中闭之城外。十诵律中系在牢狱。今此经云置七重室。相违如何。答。作七重室即牢狱也。既是狱故置于城外。是故三文并不相违（已上）璟兴云。室虽有一外七重墙。室一墙七。故云七重室（已上）所为既重等者。阇世行杀所为是重。逆及亲父。故云非轻也。宫合者。乐府云。百辟诣合门。广韵云。合古合切。尔雅云。小闺谓之合（已上）严制者。国王制禁名为严制。如言先格后府严制重叠。四明夫人进食中。经国大夫人者。龙兴云。问。先言夫人。后大夫人。有何差别。答。王诸婇女通名夫人。但王太后名大夫人。是世王母吠提夫人（已上先后者指十诵律也）又新华严经音义云。夫人者。案梵本云第脾。此翻女天。案郑玄注礼云。诸侯之妃曰夫人。玉篇云。呼妇人为夫人者。亦所以崇敬之称也。又夫者男子美称。妇因夫以成人。故名夫人也。西域呼王妃为第脾。呼男夫为第婆（已上）经韦提希者。灵芝云。此翻思惟。先受此名。即为今日请观之谶。龙兴云。韦提亦名毗提希。印度正音吠提希也。唐云思惟（已上）香汤渗浴者。经云澡浴。经异本欤。天台·净影·龙兴同云渗浴。灵芝·戒度等云澡浴。澡玉云。子老切。洗手也。治也。渗玉云。色荫切。渗漉也。浴洒身也（已上）经酥蜜者。梵语勘文云。伽里多此云酥。摩头此云蜜。和名曰。陶隐居曰（酥音与苏同俗音曾）牛羊乳所成也。唐本曰。牛酥胜羊酥（已上）□者。广韵云。面糗也。糗音去久反。干饭屑也。礼注曰。糗捣熬谷也（已上）经用涂其身者。问。十诵律云。后王夫人盗持食入。王啖得活。过数日已。玉复问言。大王活耶。答言活。云何活。答言有王夫人。来与饮食。王即敕狱官。莫听夫人入。有大夫人深念大王。以食涂衣。更着上衣往到狱中。脱衣与王。令食得活（龙兴引之）律文涂衣。与今相违。答。龙兴会云。就实如律。而敬王。故先渗浴身。后服涂衣。更服上衣。为显身持非余器持故言涂身（已上）今释不尔。如经涂身。经律相违不及和会。经诸璎珞者。白莲记云。西梵璎珞有其二别。一者华璎。以线贯其时华。串于身项。有同此方簪华头上。二者宝璎。作种种珍奇。妙宝以线贯之。有同此间古俗金银珂子之类。今夫人乃是宝璎。即同法华无尽意菩萨解颈众宝珠璎珞价值百千两金。持献观世音菩萨（已上）况既盛蒲桃浆。知宝璎珞也。蒲桃浆者。广雅云。蒲桃有白黑黄三种。本草云紫葛（倭名衣比加豆良）大观本草云。蒲萄味甘。平无毒。主筋骨湿痹。益气倍力强志。令人肥健耐饥忍风寒。久食轻身不老延年。可作酒。逐水利小便（已上）行事钞下云。舍楼伽浆（谓莲华根捣取汁澄清者）今蒲萄浆应准知也。问曰诸臣奉敕等者。问。阿阇世敕唯局群臣不及夫人。何致此问。答。禁父本意欲令父王饿死。是故敕虽制臣而通夫人。故致此问也。宿缘业重久近夫妻等者。本缘可勘。又可义推。如彼儒童瞿夷薄师金色女等缘也。五明父王请法中。经漱口者。经音义云。所溜切。说文漱荡口也（已上）玉云。漱所又思候二切荡也（已上）目连在俗是王别亲者。嘉祥云。目连是王舍城人王种。故论中云。目连与身子周旋。身子极智故。目连最高爽。并在王舍城住。故目连与王为亲也（已上）戒是小缘者。问。戒是度生死海般筏。何云小缘。答。戒行虽是出离要法。授王八戒弟子能堪。小事因缘。故云小缘。佛德尊故不为戒请也。问曰如来戒法等者。问。父王既是元佛弟子。前受五戒。故不可始请于五戒。亦未出俗网。故不可请十·具戒。王所可受唯在八戒。何云不请余。答。欲显八戒用心细急致此问答。非必定存可请余戒。或是父王八十具三虽皆可请。由细急故唯请八戒。恐退犯故不请余戒。若受余二出家何难。问。若尔还成八戒胜余。十·具二戒岂劣于八。答。机根异故。持犯别故。由细急故。八戒为胜。受而犯故余二为劣。若持不犯十·具为胜。今约父王唯堪八戒不堪余二。王知己机唯请八戒不请余也。问。父王何以不请菩萨戒。答。璟兴云。大王之迹既在预流。欣趣小果。故不请受萨萨戒（已上）如余佛经者。是十善戒经。彼经云。八戒斋者。是过去现在诸佛如来为在家人制出家法。一者不杀。二者不盗。三者不淫。四者不妄语。五者不饮酒。六者不坐高广大床。七者不作倡伎乐故往观听。八者不着香熏衣。九者不过中食（已上）在家人持出家戒者。八戒斋中一二四五通于道俗。余四与斋唯局出家。故在家人一日一夜持出家戒也。唯限一日一夜作法即舍者。问。八戒不许作法舍。何云作法即舍。答。今作法者作法受得。非作法舍。故一日一夜作法之文连续可反限字。谓一日一夜之作法也。或可读为限一日一夜之作法而舍也。问。八戒持节有延促耶。答。十诵·毗昙云·无延促。唯一日一夜。四分·成实及大乘等许延促时。又优婆离授于八戒。为猎者授夜戒。为淫女授昼戒。又智论云菩萨必生都率天。其寿延促不定故。如八戒斋时节延促不定。今依十善戒经释今经日日如是。既云日日。知限一日一夜。故灵芝云。八关斋戒唯局一日一夜故。逐日别受。即多宗所计。若准成论延促不拘（已上）如诸佛不杀生等者。彼本经云如诸佛及阿罗汉。今举胜摄劣耳。问。俱舍等论斋入八数。今别为斋相违如何。答。异说不同。各有其理。今依十善戒经。故云八戒斋也。成论·智论其意亦同。若俱舍等合庄严处。止八无余。故云八斋戒。就合中。婆沙一百二十四云。离涂饰香鬘与离歌舞倡伎。同于庄严处转故合立一支。俱舍论十四云。一者杀生。二不与取。三非梵行。四虚诳语。五饮诸酒。六涂饰香鬘舞歌观听。七眠坐高广严丽床座。八食非时食。又杂心论十云。若说九支者不然。何以故。离高大床·涂身香华共立一支。俱庄严处起故。如老死立一有支（已上）八种胜法者。十善戒经云。持此受斋功德不堕地狱。不堕饿鬼。不堕畜生。不堕阿修罗。常生人中正见出家得涅槃道。若生天上。恒生梵天。值佛出世。请转法轮。得阿耨多罗三藐三菩提（已上）一不堕狱。二不堕鬼。三不堕畜。四不堕修罗。五常生人中出家得道。六生欲天上。七恒生梵天。值佛请法。八得菩提也。又前五与后一如前。六若生天上恒生梵天。七值佛请法也。问。斋戒散善。何生梵天。答。涅槃经云。孝养父母报在梵天等。涅槃经疏云。数人明因散善力。发昔修定故生上界。论人散善直生上界（数人者萨婆多宗。论人者成实宗也）超过二乘者。八戒虽是在家小戒。八胜法中有得菩提。故云超过。六明因请蒙圣法中。经如鹰隼飞者。璟兴云。如鹰隼者。即有二意。一悲愍大王幽闭重室。拔苦情急故。二于诸圣众唯有目连。神足第一故。能屈伸臂顷授王八戒（已上）然目连通力等者。俱舍论二十七云。论曰。依毗婆沙所说理趣。神名所目唯胜等持。由此能为神变事故。诸神变事说名为境。此有二种。谓行及化。行复三种。一者运身。谓乘空行犹如飞鸟。二者胜解。谓极远方作近思惟。便能速至。三者意势。谓极远方举心缘时。身即能至。此势如意得意势名。于此三中意势唯佛。运身·胜解亦通余乘。谓我世尊神通迅速。随方远近举心即至。由此世尊作如是说。诸佛境界不可思议。故意势行唯世尊有。胜解兼余圣。运身并异生。化复二种。谓欲·色界。若欲界化外四处。除声。若色界化唯二。谓色·触。以色界中无香味故。此二界化各有二种。谓属自身他身别故。身在欲界。化有四种。在色亦然。教总成八（已上）如贤愚经具说等者。彼经四云。尔时目连犹如猛鹰衔于小鸟飞腾虚空。目连神足亦复如是。身升虚空屈伸臂顷（已上）山不厌高等者。本文更检。但后汉书云。泰山不让土壤。故能成其高。江海不厌细流。故能成其深。准此等文作此释欤。然富楼那于圣弟子中最能说法者。法华五百品广说其相。不能具载。又法华疏云。富楼那翻满愿。弥多罗翻慈。尼女也。父于满江祷梵天求子。正值江满。又梦。七宝器盛满中宝入母怀。母怀子。父愿获满。从请遂愿。故言满愿。母名弥多罗尼。此翻慈行。亦云知识。四韦陀有此品。其母诵之。以此为名。尼者女也。通称女为尼。通称男为那。既是慈之所生。故言慈子。增一云。我父名满。我母名慈。诸梵行人呼我为满慈子。此从父母两缘得名。故云满慈子。是人善知内外经书。靡所不知。就知满故复名满。增一云。善能广说分别义理。满愿子最第一。下文云。于说法人中最为第一。第一者说满字也。欲还本国利益。佛言。彼国弊恶。汝云何。答我当修忍。若毁辱我我自当幸不得拳欧。拳欧时自幸不得木杖。木杖时自幸不得刀刃。刀刃时自幸离五阴毒器。是为行忍满。故名满。七车喻经中说。为大智舍利弗所称叹。一切梵行人皆当萦衣顶戴于汝。若见汝者得大利益。是为叹满。故名满（已上）经为王说法者。璟兴云。以法润心。令修加行之道（已上）私推应说业报难遁也。莫滥恨阇世。生死无常也。勿愚贪国位。速离贪恚早出欲城（云云）七明父王多日不死中。经经三七日等者。龙兴云。问。涅槃经遮断父王衣服卧具饮食汤药。过七日已王便命终。此经云何过三七日。答。就实而论。应过四七。所以知者。既此经云食□饮浆。受戒听法。如是时间经三七日。涅槃经中遮断饮食过七日终。此文明知。前三七日未断段食。后一七中方断段食。彼涅槃经约断段食后一七日。故言七日。此经为显□及法势。但言前三不论后一。若约始终。过四七日方命终者。不可致疑（已上）或经经异说不须和会。问。何故今经不说父王命终相耶。答。无要故不说。龙兴引十诵律云。过数日已王复问言。父王活耶。答言活。云何活。答大夫人来缘得食活。王言。莫听大夫人入。父王在狱中遥见耆阇崛山佛僧舍利弗目连阿那律等上山下山。大王得遥见佛及僧。欢喜故活。过数日已复问。父王活耶。答言活。云何活。答（如上事白）王敕障隔莫令得见。诸佛常法有大因缘。入城时现如是神力（种种神力云云乃至）诸众生得利益。尔时佛入城。右足踏门阃现种种瑞应。时瓶沙王曾见是相。知佛当入城。即从楼阁向孔间立看佛入城。王得圣道。见佛及僧欢喜故活。过数日。已复问。王今活耶。答言活。云何活。答言（如上事白）王言以利刀削脚底皮。急系莫令东西（如教削系）王以是故卧日就羸笃（已上）多时奉食（乃至）失苦亡忧者。馑食名饥。馑水名渴。因饥生食欲。因渴生饮欲。是故□蜜除饥。浆以除渴。目连授戒。满愿说法故。戒法内资。又饮食资身失苦。戒法养神亡忧。身心不悦名苦忧故也。

本曰三就下至禁母缘竟

    释云。上来第二释禁父缘已竟。自下第三明禁母缘中三。即标·释·结。释中文自为八。一明阇王问父音信中二。一直释。二问答。初中水食不通二七等者。问。经云经三七日。答。此文难会。今试会者。先定句逗。次释文意。定句逗者。水食不通二七（为一句）有余命应终也（为二句）释文意者。二七者恐误应云三七。缺三一点。水食不通已经三七。必有王余命应终也。故下文云。父王以经三七计合命断无疑。前后二文其意分明也。或云。二七有余为一句。七字不正。应云二十有余。三七即二十一日故。或云。三七中除初日。初日应无水食不通之义故。次问中七日即死者。扁鹊八十一难经云。人不食饮七日而死者何也。然人胃中常有留谷二斗水一斗五升。故平人日再至圊。一行二升半。日中五升。七日五七三斗五升。而水谷尽矣。故平人不食饮七日而死（已上）但此约大都。不必一概。人根不定故。次答中意密问者。心标死。口问在。如意许比量。但以万基之主者。主上一日有万基政。基者一天四海天子为基。故孝经注云。安危在本。治乱在身（已上）本是基故名万基主。举动者。孝经云。德谊可尊。容止可观。动作有文。言语有章。礼记云。动则左史记之。言则右史记之（已上）不可随宜者。治世之代可随宜。乱世之时不可随宜。受禅即位是随宜也。夺位为帝不随宜也。今立逆德押临帝位。不随宜明也。但不字上颇有虽意。成次句义故。谓夺父坐处虽不随宜。而夺父命犹重讥过。故致意许问也。天性者。孝经云。父子之道天性也（已上）天性自然也。内心标死口问在者。问。心标死口问在。即伪言也。谄佞之语全以非义。谁容此言。存耶之敕弥招人嘲。答。一切禁闭未必死罪。为息逆名问在。有以夺位。不必害先王。如琉璃夺位不杀匿王。虽心中标死。朕若问在者守门定奏死竟。故云意密。二明门家以事答中。一切和密不可久行者。和是和睦。密是隐密也。东观汉记云。杨震为东莱守。道经昌邑。昌邑令王密故震所举秀才也。夜怀金与震云。夜无人知。震曰。天知·地知·子知·我知。已有四知。遂不受（已上）即此类也。三明世王嗔怒中。分疏者。诸经要集（南山）云。行人向王分疏（具如上引）云。词集序云。而疏卿相。法华记云。疏者通意之辞。亦记也。玉云。疏通也。理也。分也。检书也。不密也。骂父母为贼等者。此约阇王意乐而判逆恶。谓于父母有杀心骂。故属五逆。亦骂二圣更无害心。故属十恶。问。设有杀心骂詈。执剑未成杀业。何名逆耶。答。此义更检。但试会者。既发杀意乐。及行近方便。且名身口逆。斯乃因中立果名耳。次释意者约害父母。方便为恶。根本为逆。此顺性相（云云）贼之伴也者。正观记引刊正记云。父王傥存恐夺我位。故名为贼。母以佐助故名贼伴。又訚师云。经曰我母是贼与贼为伴者。此明口业逆。以夫人盗献□蜜与父王。同情故云与贼为伴。名父为贼。道母为伴也（已上）四明二臣谏中。国之辅相者。二臣俱大臣。助天子之政。故云辅相。释迦谱引贤愚经云。舍卫国王有一大臣。字曰须达辅相（已上）立政之纲纪者。二臣是作政之大纲也。杨子法言曰。君子为国张其纲纪谨其教化。注云。网之有纲纪犹君之有股肱也。纲纪张则网目正。股肱良则庶事康。白虎通云。纲张也。纪理也。大者为纲。小者为纪。所以疆理天下整齐人道也。孔安国云。肱臂也（已上）昉习者玉云。昉甫往切。明也。适也。勃逆者。勃蒲没切。卒。又音背。注文选四十四云。悖逆之罪重也。注云。悖乱也。玉云。悖蒲突切。逆也。乱也。又蒲辈切。广韵云。蒲没切。逆也。排也（已上）今文意当悖字也。犯颜设谏者。孝经谏争章注云。事君之礼值其有非。犯严颜以道谏争。三谏不纳奉身以退。有匡正之忠无阿顺之从良臣之节也。若乃见可谏而不谏。谓之尸位。见可退而不退。谓之怀宠。怀宠尸位国之奸人也。奸人在朝贤者不进。茍国有患则优俺侏儒必起议国事矣（已上）劝学记云。忠道有三品。道覆君而化之大忠。以德调而辅之次忠。以言谏非而怨之下忠也（已上）宗密疏云。三亦孝亦顺。谓有隐无犯。三谏而随（孝顺四句中第三句）灵芝记云。礼记云。事亲有隐而无犯（当隐过几谏不犯颜）事君有犯而无隐（当犯颜直谏言其得失）事师无犯无隐（虽不犯颜容言得失。事亲是恩。事君是义。师即恩义之间）三谏随者。礼云。子之事亲也。三谏而不听则号泣而随之（已上）大臣者彰其位也者。问。大臣是官。何云彰位。答。今文非是分别官位。但官名位也。耆婆亦是父王之子者。奈女耆域经云。又有众华。彩色鲜明。披视华下有一女儿。梵志抱取归养长之。名曰奈女。至年十五。颜色端正天下无双。宣闻远国。有七国王。同时俱来诣梵志所。求娉奈女以为夫人。梵志大恐怖。不知当以与谁。乃于园中架一高楼。以奈女着上。出谓诸王曰。此女非我所生。自出于奈树之上。其夜瓶沙王从付窦中入登楼。就之共宿。日月满生。一男儿。颜貌端正。儿生则手持针药囊。将此小儿还付奈女。名曰耆域。至年八岁。聪明高才学问书疏（云云）天台云。耆婆此云固活。生时一手把药囊。一手把针筒。昔誓为医能治他病。从德立号。庵罗女子也。是国贤臣。贤臣去必国亡也（已上）龙兴云。遂至年八聪明越伦。与小儿游轻诸小儿。诸儿骂曰。无父之子。淫女所生。何轻我等。耆域愕然便还问母。母曰。汝父瓶沙王也。在罗阅只国。去此五百里。即出金镮印。此汝父印也。耆域奉金镮。往径入王门。到王前礼。王见印镮即觉知之。怆然矜之以为太子。历二年后阿阇世生。耆域白曰。我初生时手把医器。应当为医。今已嫡子生。便应袭尊嗣。我愿学医。王则听之（已上）戒度云。固活固亦作故。正因引奈女经云。耆域生时既执针·药。其母恶之。即以衣裹弃于巷中。无畏王子乘车遥见。乃问傍人。答言小儿。又问死活。答说故活。王子敕令取而乳养。后还其母等。言昔誓者。奈女过去供五百尼时。故活为贫家子。其尼有疾。奈女常使故活医治。所治悉愈。乃发誓曰。愿我后世为大医王。常治人身四大之病。所向皆愈等（云云）问。耆域·耆婆为同为异。答。二人各有二名。具如疏抄。忽见家兄第者。阇王虽是舍弟而让以为太子。故云家兄。奈女经云。今已嫡子生。便应袭尊嗣（已上）经毗陀论经者。涅槃经第二十一云。一切外道经书四。毗陀论·毗伽罗论·卫世师论·迦毗罗论（已上）戒度云。梵语毗陀亦名韦陀。此翻智论。有四不同。一亿力毗陀（明事火忏悔法）二耶受毗陀（明布施祠祀法）三阿他毗陀（明一切斗战法）四三摩毗陀（明外国斗战法）龙兴云。毗陀论经者。正音吠陀。有四吠陀。婆罗门学。一寿吠陀论。谓养生缮性。二祠吠陀。谓享祭祈祷。三平吠陀。谓礼仪占卜兵法军阵。四术吠陀论。谓异能技数禁咒医方。今臣所引第三平论（已上）言不关典君子所惭者。左传并孝经文也。暴逆者。暴是粗。逆是乱。上罚下云义兵。下罚上云乱逆。今太子禁父王。故云暴逆。但法聪云。经云诸恶者。此总明非礼纂逆人之非一。故云诸也（已上）又宗韵云。纂初患切。夺也。逆也（已上）史籍良谈者。指毗陀论而言史籍。是梵天说。故称良谈。寄归传云。薛陀是明解义。即其义也。又良者长。古今不改。故名良谈。广韵云。良长也。增韵云。久也。永也（已上）四姓者。灵芝云。西竺四姓摄一切姓。刹帝利·婆罗门二为尊贵。毗舍·首陀二为下贱。刹帝即王者姓。戒度云。四姓者刹帝利君临奕世。王种也。婆罗门守道居贞。净行种也。毗舍贸迁有无。商贾种也。首陀勤身稼穑。农种也。此四贵贱迥异。婚嫁不通。王今害母。大逆常情玷辱王种。故云污也（已上）经臣不忍闻者。净影云。杀母眼见。何得言闻。谓不忍闻世人传说。璟兴云。无道之至。我尚不忍闻名。何能接事也。又戒度云。经云不忍闻者。以闻况眼见（已上）宗亲者。涅槃经云。孝养父母。供养宗亲。又云。舍命受大苦时。宗亲围绕号哭懊恼。其人惶怖莫知依救。法华经云。聚落田里为父母宗亲说法华经。准此等文。父母等亲人所尚故名为宗亲。经旃陀罗者。灵芝云。此云杀者。即此间魁脍之类（已上）言不宜住此者即有二义等者。问。二义差别如何。答。二义俱是摈出阇世。但初近摈。第二远摈也。法聪云。此有二义故。一者王今造恶。不存风化。京国神州岂遣旃陀罗为王。此令摈出宫城意也。二者王虽在国辱我宗亲。故须远涉他邦永绝无闻之地。故云不宜住此也。龙兴云。汝既作此旃陀罗行。不宜住此刹利王位。亦可汝是旃陀罗者。我等不宜住于汝国。亦可摈出他方（已上）法聪二释同于今文。龙兴三释初后二释亦同今文。又天台云。欲奔他国。故云不住。净影灵芝·龙兴第二义同天台。京邑神州等者。问。西域记云。天竺南洲中心神州当印度东北。南海传云。予在神州自言明律。今见众僧威仪反如迷人。南山业疏云。此方赤县。灵芝记云。赤县即震旦之别名。河图云。昆仑东南方五千里号曰神州。亦称赤县。显戒论云。北天南海之郡纯是小乘。神州赤县之乡意存大教（已上）此等诸文皆以震旦名为神州。今释何以摩竭陀国名神州耶。答。神州之名亦通印度。弘决三略立五番。用甄老子之与如来邪正云。重耳诞形居陈州之苦县。能仁降迹出东夏之神州（已上）问。何不旃陀罗为国主。答。涅槃六云。我从昔来未曾闻见旃陀罗种而为王也。若旃陀罗治国理民。无有是处（已上）魁脍之类何治国也。问曰谏辞粗恶等者。此明按剑却行而退之意。问意可见。答意以二道理会不回身。谓粗谏王为息害母。其实不可乖君臣义。况复阇王嗔毒未除。故危己身。以此二意故自按剑却行退也。又天台云。按剑现威以息王忿也。灵芝云。二大臣下三谏已欲去。按剑却行示威令惧（已上）五明阇王生怖中。经惶惧者。今释可见。法聪云。经惶惧有二意。一惶失位。二惧臣叛。灵芝云。阇王惊惧贤臣去国社稷必危。戒度云。贤臣者。国以贤臣为辅。得失系其安危故也（已上）经汝不为我耶者。此明阇王不知臣意。谓臣有忠。为是为我。为为父王。故今释云不知等也。净影云。告耆婆等。口言问也。恐彼背己亲向父王。故今问之。不为我也。又嘉祥云。为助也。不助我也。灵芝云。为犹佐也（已上）古人云等者（更堪）七明阇王受谏中。经忏悔求救者。净影云。忏悔求悔悔前愆也。谓悔向前欲害之愆。求彼二臣令不杀己（已上）与今意同。本匣者。或剑鞘。或剑匣。八明世王余嗔中。经内官者。事夫人之官人也。左传云。宿有妃嫱嫔御焉。杜预曰。妃嫱贵者。嫔御贱者。皆内官（已上）又如屈支国奇特寺缘（云云）私云。如和朝中宫大夫亮中纳言等也。又有人云。此间武官有四府六府。谓左右卫门。左右兵卫曰之四府。亦名外府。更加左右近卫。曰之六府。此中近卫名曰内府。内府云内官欤。

本曰四就下至厌苦缘竟

    释云。上来第三释禁母缘已竟。自下第四解厌苦缘中三。谓标·释·结。释中文自为四。一明夫人幽禁中。祸哉今日苦等者。此明举上欲害之意以愁禁闭之难。我母是贼名之为唤。执剑欲害名为利刃。欲害时节名曰中间。结闭意耳。问。见经文相先骂母已。次即欲害。然何云唤利刃中间。答。口骂身害。其实同时。说必次第似有前后。经愁忧憔悴者。释载三义。其意可见。法聪举六所以。谓彼记云。忧悴者心不悦乐名为愁忧。身无光泽称为憔悴。夫人忧悴备有六意。一与大王生死永绝。二与眷属恩爱情离。三厌斯秽境。乐闻乐土。四自捐女质。专求胜报。五遥心请佛。恐圣不应。六自惟未修妙因。不登上果。具此诸事。故心身不乐（已上）守当水泄者。言闭深宫。内官守护。音信不通无水可漏也。当者。玉云。任也。底也。泄者。广韵云。私列切。漏泄也。歇也。亦泄。又余制切（已上）二明夫人请佛中。一明父王（乃至）遣慰问也者。此明在昔有两意。谓初解约禁父已前而论昔义。后解即就禁父已后而辨昔义。在昔之言通远近故。玉云。昔久也。往也。昨也（已上）法华经云。昔所未闻法今皆当得闻。九品义云。犯恶之昔虽迎捺落之火。念佛之今忽遇清凉之风（已上）因缘断绝者。即无往诣请佛因缘。谓在禁故断往诣之因缘。绝请佛之因缘。因即缘也。或可机为因。佛为缘。彼此情乖者。彼即父王。此即夫人。二人俱是见佛情乖也。或可佛为彼。机为此。谓佛即能应情乖。机亦能感情乖也。经愿遣目连尊者阿难与我相见者。问。夫人别请二圣何意。答。今家无判。净影云。韦提何故求见目连及与阿难。良以目连是家门师。阿难佛侍。先恒往来。故偏求见。又复夫人居住深宫。偏求见一其相不便。故并求见。求见何为。韦提内心厌此恶界。求生净土。欲令二人传意请佛。所以求见（已上）三加致请者。三请即是致请之法。故法华等多致三请。例如三礼三羯磨等。叩顶者。大国之法忧喜切时即叩头也。安乐集云。时有月盖长者。为首部领病人。皆来归佛。叩头求哀（已上）如汉武内传云。汉武皇帝求长生术。七月七日洒扫宫掖。烧百和香。陛下待仙。于时群仙乘云驾龙各降掖庭。天姿腌蔼灵颜绝世。堂上门前磬香芬烈。随位升座。王母命侍女等。调宫商。奏丝竹。凤音冲天。钟鼓动地。武帝不耐下地叩头。又智论云。地狱罪人恐怖叩头求哀。愿垂慈悲少放被舍（已上）跱^5□者。广韵云。跱除里切。跱躇不前。玉云。跱止不前。^5□徒古切。足不履（已上）三明世尊来赴中。此没彼出者。是六通中神境通摄。神境通相如上已辨。问。何故不言二圣从耆山没。答。具足应言阿难目连从耆山没从空而来。佛亦山没从空而来于王宫出。是影互显耳。璟兴云。今即乍观似如别往。审察同从空来故。言从山没者。非是从山地中没。言于王宫出者。亦非宫地中出。佛舍徒众腾空入宫。彼众不见世尊言崛山没。宫中忽呈妙相亦言于王宫出（已上）又二圣直乘空来不言没。故守门亦云从空而来。不没明矣。问。阿难未得通。何乘空来。答。乘佛力故。况乎大佛顶经中。佛在世得罗汉。宝积中在世得天眼。各是一途（云云）问。何故父王愿见目连即遣目连。夫人愿见二圣如来自来。答。今疏无释。天台云。问。前频婆请弟子意在如来。今夫人亦请弟子意在佛。何故前请遣弟子。今请自往耶。解有二义。一阇王与调达收父。如来若躬赴恐世王起怨嫌心。为护彼故不得自往。二者佛法寄在国王。频婆定死阇世当为国王。如来若往者。得国主佛法不行。故不得往。夫人无此诸事。如来自往。净影云。韦提向前来见弟子。如来何故自身亦去。净土之化非佛不开。传说难尽。故须身往。道訚云。授人八戒五众皆得为师。是故遣使赴其所请宣说净土因果非小乘知识所知。是故如来自往赴请（已上）经世尊释迦牟尼佛等者。灵芝云。释迦翻能仁。即应身。牟尼翻寂默。即法身。上冥下应报在其中（已上）法华疏云。释迦文此翻度沃焦（已上）问。今经教主是何身耶。坐百宝华有所表耶。答。如来化仪随宜非一。今坐宝华。定有所表。释无其判。安辄解乎。能座佛三身具足之化身。智论八云。是梵天王坐莲华上。是故诸佛随世俗。故于宝华上结跏趺坐说六波罗蜜（已上）然佛化身以形轮王。报身以形梵王（云云）简异余佛等者。问。夫人向山遥礼释迦。应念则现。有何疑虑别言释迦成简异耶。答。得上下意虽无其疑。直言来现安无疑虑。故结集者为令易识置简异言。释显此义。故云简异。经目连侍左阿难在右者。目连无学。是故侍左。阿难有学。故在右也。经释梵护世者。法华疏云。释提桓因因陀罗或云旃提罗。此翻能作。作忉利天主。忉利此翻三十三。四面各八城。就喜见城合三十三。共居须弥顶。须弥此翻安明。四宝所成。高广三百三十六万里。此是欲天之主。故前列。杂阿含四十云。有一比丘。问佛。何故名释提桓因。答。本为人时行于顿施堪能作主。故名释提桓因。何故名富兰陀罗。本为人时数数行施故。何故名摩伽婆。本为人时名故。何故名娑婆罗。本为人时此衣布施故。何故名憍尸迦。本为人时姓故。何故名舍脂钵低。舍脂是妇。钵低是夫。何故名千眼天。本为人时聪明于一时坐。思千种义观察称量。故名千眼。何故名因提利。为三十二天主。又云。梵者此翻离欲。除下地系上升色界。故名离欲。亦称高净。又云。四大天王者。帝释外臣如武将也。居四宝山。高半须弥广二十四万里。东提头赖吒此云持国。亦言安民。居黄金山领二鬼。揵闼婆富单那。南毗留勒叉此云增长。亦云免离。居琉璃山领二鬼。薜荔多·鸠槃荼。西毗留博叉此云非好报。亦云恶眼。亦云杂语。居白银山领二鬼。毒龙·毗舍阇。北毗沙门此云种种闻。亦云多闻。居水精山领二鬼。罗刹·夜叉。各领二鬼不令恼人。故称护世（已上）问。释梵护世何不次第。答。法华列杂众亦先列释王。然彼疏云。此是欲界之主。故先列。净名疏云。帝释地居天主故。请转法轮主故。佛檀越故别列（已上）玄赞要集云。智论得初果。后得第三果。大品经云。得首楞严定。过贤劫后二千二十四劫。当得作佛号无著世尊。故初列也（已上）问。法华疏云欲界主。净名疏云地居主。云何会通。答忉利已上非释统领。就地居天云欲界主。故无相违。问。若尔夜摩已上四天可不来耶。答。可来也。例如法华不列夜摩·都率二天。然彼疏云。而不列略耳。何者下天钝上天着乐尚知来集。况不着不钝而不来耶（已上）问。二禅已上诸天来耶。答。可来也。若依俱舍。虽梵王但在初禅二禅已上无其王。若依大乘。何止初禅。故仁王说十地华报。四禅各有其王。法华同闻列娑婆世界主梵天王尸弃大梵光明大梵等。光明等者二禅已上。故今疏云梵者即是色界梵王等也（云云）问。今经密化。诸天何来。答。天非王属。故佛不隐。天有本念。何不来诣。言本念者。法聪云。普雨天华持用供养者。瑜伽云。由七因缘释梵诸天来至佛所。一为供养。二为听法。三为决疑故。四翼从故。五为饶益他。六敬重佛教故。七欲赴会故（已上）四明夫人见佛伤叹中。经自绝璎珞者。今释可见。净影云。自绝璎珞举身投地。身业懊恼。白世尊下口业怨伤（已上）此同今意。只是忽见如来。羞惭自绝而已。又灵芝云。挽断项璎持用献佛。投身于地以竭其诚。妙宗钞云。自绝璎珞举身投地号泣向佛。即三业供养。绝璎投地是身。号泣是口。以二显意（已上）此二师意供养璎珞。然经不说供养。故难依用。钩带者服璎珞之具也。我自一生已来等者。问。初杀仙人。次欲杀阇世。生堕地。杀业尤重。何云一生未造大罪。答。杀仙堕地即王之计。夫人不起杀生意乐。故云未造。径路者广韵云。径直也。坚也。是山之直道也。经世尊复有何等因缘等者。问。世尊何故不答因缘。答。夫人始于二人虽怨甚深。而终厌秽。但恨二人即为厌秽之端。不以宿业为要。是故不俟佛答。即请净土。佛既知机故无其答也。又天台云。此经不答。余经说之。昔于锭光佛时。释迦为摩纳。就珍宝仙人学。学习既成念欲报恩自惟贫乏。于时耶若达欲嫁女。时有须摩提。求为女婿。聪明有智而形貌丑。摩纳遇见论议。须摩提屈在言下。耶若达欢喜大赐珍宝。以女妻之。摩提生忿。发誓。未来世世常恼。为此因缘常触恼也（已上）佛之伯叔有其四人者。问。父兄云伯父。父弟名叔父。然师子颊生四饭王。白净是长而生悉达。若尔佛有三人叔父。何云佛之伯叔有四。答。佛及提婆释魔男等相并而论。故云伯叔。今但云佛是言略耳。佛者即是白净王儿等者。智论三云。师子颊王有四子。净饭·白饭·斛饭·甘露饭。有一女。名甘露味。净饭王有二子。悉达·难陀。白饭王有二子。跋提·提沙。斛饭王有二子。提婆达多·阿难。甘露饭王有二子。摩诃男·阿泥卢豆。甘露味有一子。名施婆罗（已上）从义补注五云。佛本行经云。调达四月七日生。佛四月八日生。难陀四月九日生。阿难四月十日生。调达长一丈五尺四寸。佛长丈六。难陀长丈五四寸。阿难长丈五三寸。去迦毗罗城不远有城名天臂。有一长者。名曰善觉。生八女子。一名意。二名无比意。三名大意。四名无边意。五名发意。六名黑牛。七名瘦牛。八名摩诃波阇波提。时净饭王迎娶八女。即以第一·第八而自为妃。以其六女与其三弟。故佛姨母乃是摩诃波阇波提。佛指阔二寸难陀既长丈五四寸但短佛三指耳。今文乃云短佛四指。若短四指是则难陀但长一丈五尺二寸耳。又下文说。阿难乃是四月八日佛成道日生。而本行经乃云四月初十日生。经论异同非独此也（已上）故名内眷属者。问。智论云。一给仕眷属。车匿等。二内眷属。瞿夷·妻子·阿难等也。三大眷属。舍利·目连·普贤·文殊等也。相违如何。答。内外分别所望不同。何必一准。问。时韦提希下至共为眷属已来。属厌苦缘其理不明。文意止忧禁闭专恨二人。然愁忧之者未必厌秽。厌秽之者未必有忧。故此文意犹在禁母。何属厌苦。厌苦之文正在不乐阎浮提等以下如何。答。致恨于二人。是厌苦元。怨恨之辞虽寄二人。意总厌于秽土依正。故下文云。阇王既是亲生之子。上于父母起于杀心。何况疏人而不相害。是故夫人不简亲疏。总皆顿舍（已上）但忧与厌具不具者。随机虽异而今由忧即厌苦。故今家分判尤有其理。次不乐阎浮提等者。虽是厌苦明文而在欣净后。故欣上厌也。欣厌交互故属欣净。欣净以前虽无厌苦明文。而推其理厌阇王逆。意在厌苦。至欣净文载厌苦相。只是口陈前厌心耳。

本曰五就下至欣净缘竟

    释云。上来第四解厌苦缘已竟。自下第五料简欣净缘中三。谓标·释·结。释中文自为八。一明请所求标苦界中。通请别标者。所求广请十方净土。故云通请。所厌狭局阎浮浊恶。故云别标。然今厌苦总有三重。初厌二人。次厌阎浮。后厌娑婆。欣净即有二重。初请十方。后请西方。此乃厌苦自狭之广。欣净自广之狭。思之应知。此闻佛说净土无生者。此指下正说。谓我今请当生净土。佛当为我说此真要。尔时遂望。故云此闻等。或指已说诸净土经。谓夫人昔闻净土教门。今值逆苦应忆昔闻。若不前闻何请净土。一云此闻等。经阎浮提者。灵芝云。阎浮提或云剡浮·赡部。此翻胜金。从树为名。以树半临海水。水底有金。光色映树故为名。提或云檀。此翻为洲。即别指南洲也。今据通指娑婆大千。且从近论令易解耳。或可阎浮于四洲中浊恶最甚。故特标之（已上）经浊恶者。灵芝云。浊谓五浊。即见烦恼等。五皆不净故总称浊。亦名五滓。恶即十恶。即杀盗等（已上）二明出所厌境中。经地狱饿鬼畜生者。净影云。地狱外国名曰泥梨。杂心释言。不可乐故名为地狱。地持释言。增上可厌名曰泥梨。此皆约就厌心以释。非是当相。当相论之。地下牢狱。是彼罪人受报之处。故曰地狱。言畜生者。杂心释言。以傍行故名为畜生。此乃辨相非解名义。名义如何。盖乃从主畜养为名。一切世人或为驱使。或为啖食畜养此生。故曰畜生。言饿鬼者。杂心释言。以多求故名为饿鬼。此亦辨相。非解名义。正解名义。饥渴名饿。虎怯多畏。目之为鬼（已上）问。鬼畜前后异说不同。有何由耶。答。若约利钝先畜后鬼。若约受苦先鬼后畜。约利钝者。光记云。卵·湿生类性多愚痴。鬼多黠慧。故非卵·湿（已上）约受苦者。诸经论中说鬼畜苦。鬼重畜轻。或义云。若六道之时鬼重畜轻。若五道时以阿修罗摄鬼道。故鬼轻于畜。谓阿修罗摄鬼天中。婆沙评家摄鬼为正故。娑婆亦皆遍有者。此明如一南阎浮提有三苦聚。娑婆界中百亿南洲皆有三途。故云遍有。净影云。三千刹土同有此恶。故曰盈满（已上）言娑婆者法华疏云。娑婆此翻忍。其土众生安于十恶不肯出离。从人名土。故称为忍。悲华经云。云何名娑婆。是诸众生忍受三毒及诸烦恼。故名忍土。亦名杂杂。九道共居（已上）经多不善聚者。今家意者约众生类差别不同以述多义。文相可见。又净影云。多不善聚。恶道因也。无人不起故名为多。又常现行亦名为多。杀盗淫等违理损物说为不善。积集称聚。以此浊世具有向来不善因果所以不乐。灵芝云。多不善聚者。即上恶趣共聚此处。或可别指人中。少有良善。如下所愿不见恶人。怨亲逆顺无非不善。阇王调达岂善聚乎（已上）经云等者（更检）大乘显识经云。识为业障所缠。报尽命终犹如灭定阿罗汉。又云。报尽分离随业受报（已上）虽有此文难。定大师所览。永隆元年译故。业能庄识者。识通因果。业能庄严因果二识也。业庄因者。造业之时心王随业有善恶异。故云业能庄识。业庄果者。善恶二业感苦乐果。其果报识随业亦有苦乐贵贱贤愚等殊。故云庄识。又心作业因心亦感果。故俱舍引契经云。心能导世间。心能遍摄受。如是心一法皆自在随行（已上）对面不相知者。此述隔生即忘之义。昔虽父母今猎为食。昔虽兄弟今责为奴。般舟赞云。父母妻儿百千万非是菩提增上缘。念念相缠入恶道。分身受报不相知（已上）乐天云。野禽山兽谁辨旧亲（已上）真心彻到者。问。为是三心。答。不尔也。言三心者。心行相须之心故也。夫人未曾措心观行。焉是安心。但具行时此心展转应成三心。问。经无真心彻到之文。答。当文虽无看前后意。上云悲泣雨泪。下云厌秽欣净。其厌欣心定是殷勤。心致真实。口陈愿我。岂不彻到乎。生死之元者烦恼及业。即是生死之根元也。若生净土长别有流。故绝生死之根元也。首经四云。经百千劫常在缠缚。唯杀·盗·淫三为根本。以是因缘业果相续（已上）经不闻恶声等。今释释意者调达等名名为恶声。调达等人名为恶人。又净影云。以阎浮提有其恶行有其恶人所以不乐。宿世罪行今逢恶人。罪行名字名为恶声。愿己不闻。尚不欲闻。况复更造。未来所逢阿阇世等造逆众生名为恶人。愿更不见。亦可如彼阿阇世等所作逆罪名之为恶。恶逆名字名为恶声。愿己不闻。尚不欲闻。况复逢值。造逆之者名为恶人。愿己不见。灵芝云。五浊三界五逆十恶皆是恶声。其中众生造如是业尽号恶人。极乐世界尚无恶道名。即无恶声也。诸上善人俱会一处即无恶人也（已上）三明夫人忏悔中。余愆者。此述我宿何罪生此恶子意。言女人虽多未必生于恶逆之子。然酬宿罪今值此难。若有余殃当来亦然。故恐余愆而须忏悔。故净影云。韦提何缘知过有罪今求忏悔。释言。韦提今生恶子为之幽闭。将果验因。明过有罪。恐此罪业现偿不尽。当更受之。故须忏悔（已上）经五体投地者。净影云。两手二足及与头顶是其五体。五轮设礼为敬法尔故云投地（已上）经忏悔者。净影云。忏摩胡语。此云悔过。胡汉并举。故云忏悔。灵芝云。梵云忏摩。此翻悔往。今言忏悔华梵并举。或云。忏即断后。悔是耻前（已上）四明夫人请去行中。经教我观于等者。问。韦提请去行。何唯局定善。答。经释无文。辄以难解。但义推者应有二意。一夫人定机故。二定强散劣故。五明光现净土中。化作金台等者。此以须弥高四方形。以喻光台高四方也。广韵云。台土高四方曰台。问。经云如须弥山。不说法譬合相。恐应是喻台量。何云喻形。故灵芝云。光台高耸喻若须弥。戒度记云。举山喻台。此乃分喻。十方国土皆于中现。岂止如须弥耶（已上）答。彼山之形腰细上阔。故喻金台。经文不说法喻合相。何知不喻高四方形。诸师意乐俱是人情。何以彼师难此师乎。况圣僧传可仰而信。问。须弥山是纵广八万。何云腰细上阔。答。俱舍颂云。妙高层有四。相去各十千。傍出十六。千·八·四·二千量。论曰。三十三天住迷卢顶。其顶四面各八十千。与下四边其量无别。有余师说。周八十千。别说四边各唯二万。光记云。论曰至其量无别者。此师意说。既言与下四边其量无别。准此妙高形如方座。外出层级。或如下阔处。何妨亦似鼓。有余师说至各唯二万者。此师意说。其四层级渐次却入侵山体成。如第一层两边共有三万二千。第二层两边共有一万六千。足前成四万八千。第三层两边共有八千。足前成五万六千。第四层两边共有四千。足前成六万。故说山顶面各二万若据周量有八十千。婆沙·正理皆有两说。并无评家（已上）今腰细者。同或如下阔处何妨亦似鼓之义。经或有国土等者。问。经文所举四种土中有极乐否。答。今家无判。何辨摄·不摄乎。但他师解不同。谓灵芝云。现土无量。不可具举。略示四种以云可观。七宝成者。言其尊贵。纯莲华者言其洁净。如天宫者言其快乐。玻璃镜者言其明莹。若论诸土。庄严极众。经文从简各举一相。欲彰极乐具兼诸美（此述不摄之义）又如湛净业记云。问。光中四土安养当何。答。约文约义。言约文者。则七宝合成是安养相。言约义者。此经正明安养。集经者无容后说。既最初云七宝合成。知是极乐（已上）源清显要记云。问。光中四土安养当何。答。大本第三十一愿云。我成佛国土光明彻照诸佛世界如镜现像。即当玻璃镜也（已上）净土私记云。纯是莲华者。是西方莲华轮世界。佛号阿弥陀（已上三师述摄义也）此中如湛似舍明文。经云七宝国土一时动摇。是极乐界之异名也。若存彼义应引此文。经七宝者。行事钞中二云。金·银·摩尼·真珠·珊瑚·砗磲·码瑙（已上）智光净土论疏云。言七宝者如契经言。一金·二银·三吠琉璃·四颇胝迦·五赤真珠即是珊瑚。六阿湿摩揭拉婆即是码瑙也。七牟沙洛扬拉婆即是砗磲（已上）经玻璃者。灵芝小经疏云。玻璃亦云颇胝迦。此翻水玉。或云水精（已上）大经说树云玻璃树即颇胝迦。具如下释。如来密意者。此显不说而现即有甚妙利益。谓若对于全不闻闇。虽闻是明。而对眼见闻是闇故。犹应残疑。若残疑者何选一土。若不选请何设教益。故佛密意对彼眼前。随心令选。故云密意。广开净土之门者。此明因韦提请广开极乐之门。谓夫人致请如来广开净土之门。若不现而说诸佛国土庄严无量。说不能尽。复夫人心迷惑不选。是故方现现量令选西方一土耳。七明夫人感佛恩中。欲比极乐庄严全非比况者。问。上品净土凡夫难入。是知。经言虽复等者舍胜净土可乐劣土。故嘉祥云。问。佛普现十方净土。夫人何意愿生西方阿弥陀耶。解云。如华严所辨百万阿僧祇品净土。西方弥陀最是下品。既是下品。何故愿往生耶。解云。始舍秽入净。余净不易可阶。为是因缘唯得往生西方净土也（已上）答。凡案三经意。十方净土中西方最尊。谓法藏于二百一十亿诸佛土中。舍粗取妙庄严极乐。然韦提希十方诸佛净妙土中愿生西方。更有何意弥陀因行成胜妙土。夫人眼前现劣净土。加之人之情欲舍劣取胜。何故夫人舍胜愿劣。但嘉祥意且依华严述别义耳。问。本难未避。今经不甄。华严显明。彼经二十九云。娑婆世界释迦牟尼佛刹一劫于安乐世界阿弥陀佛刹为一日一夜。安乐世界一劫于圣服幢世界金刚佛刹为一日一夜。圣服幢世界一劫于不退转音声轮世界善乐光明清净开敷佛刹为一日一夜。不退转音声轮世界一劫于离垢世界法幢佛刹为一日一夜。离垢世界一劫于善灯世界师子佛刹为一日一夜。善灯世界一劫于善光明世界卢舍那藏佛刹为一日一夜。善光明世界一劫于超出世界法光明清净开敷莲华佛刹为一日一夜。超出世界一劫于庄严慧世界一切光明佛刹为一日一夜。庄严慧世界一劫于镜光明世界觉月佛刹为一日一夜。佛子如是次第乃至百万阿僧祇世界。最后世界一劫于胜莲华世界贤首佛刹为一日一夜。普贤菩萨等诸大菩萨充满其中（已上）若言极乐胜诸土者。何会此经。但本愿者智论云。宝积比丘薄福德故不见余方胜妙净土。但见西方下劣土故（已上）明知。本愿凡夫往生下品土中取胜妙故。且言选择也。答。经经异说并逗机缘。各有利益。何须和会。况智论云。得六神通。与无量众生共观十方清净世界。而自庄严其国如阿弥陀佛先世时作法藏比丘。佛将导遍至十方示清净国。令选择净妙之国以自庄严其国（已上）此文全同大经本愿。即知。智论亦许西方胜余净土。然竹谷云。华严通说一切净土极乐为劣。凡夫生故。净土经中极乐为胜。于凡夫生土中极乐胜故。所望不同。故不违妨。今云。此义未尽。依同性及俱絺罗经。弥陀即是初地能化。若尔华严经以二地已上所见佛土比于极乐。故说极乐净土为劣。智论文亦准之可知。净土经意即于同位报土之中极乐最胜。故云超诸佛刹。斯乃于彼二百一十亿土之中选取国故。四十八愿庄严土故。又先师云。若约自力极乐为劣。若约他力极乐为胜。故胜劣说各有利益。谓华严等为令菩萨断证增进。随机上下见土优劣。净土经意直为凡夫。而说由佛本愿强缘以得往生胜妙净土。自力他力旨趣既异。勿用一钥开诸藏矣。故云我今等者。问。第六段中何结第七段文。答。六七两段有开合意。今从合意而进结之。虽者未尽之言若不结下意尚未尽故也。所以开者。且为分别通别二土也。问曰十方诸佛等者。问意云。一切诸佛所证平等无有别意。然净土者是佛所现。佛若平等土亦可齐。何有优劣也。答意云。化他净土有优劣别也。文中有二。一佛是下至望存化益。明诸佛本土有优劣。二或可下明释迦影现土有优劣。初释亦二。一佛是下至所知。释诸佛现优劣土非凡所知。佛是法王者。即通于弥陀诸佛。优者极乐。劣者诸土。如礼赞云超诸佛刹最为精。二隐显下至望存化益。释诸佛本土随机不同。所谓自证本土虽是一种。然现化他净土之时。或隐优而不现。唯现劣土。或隐劣而不现。唯现优土。俱是为利众生故。云望存化益。次释或者简异前释。前约本土论有优劣。今约影像语有优劣。谓释迦意密为使夫人独选极乐。隐余优土唯现劣土。现比极乐于余劣土。更无乱想。令乐极乐。谓之故隐。问。应偏述释迦所现净土相。何亦申本质优劣。答。影像必由本质。是故问中超问本质。答亦并答本质影像。七明夫人选所求中。经我今乐生等者。问。光台中依正俱现耶。若云俱现者。当文但云现诸国土不论正报。至第七观正报三尊住立空中。故下释云。序临净国喜叹无以自胜。今乃正睹弥陀。更益心开悟忍（已上）明知。不见正报。若言尔者。身土相称。见土之时可见正报。故韦提向言我今乐生弥陀佛所。加之上云光变为台影现灵仪。灵仪之言岂非正报。答。经释俱云唯现国土。但大术在于世尊。见者非其境界。而今现意答国土请。何现不请之正报耶。我今乐生极乐弥陀者。经后序耳。若不尔者设见佛身争知弥陀。诸佛身相彼此同故。然其极乐阿弥陀者阿难言也。法华经云贪着小乘三藏学者。不思议经云舍利子等五百声闻皆是他方极位菩萨。是其例也。又灵仪之言可通依正。其义如上。弥陀本国等者。彼佛本愿所成国故名为本国。又对十方世界随宜所现名为末国。以极乐国名为本国。故智论云。弥陀佛有如恒河沙净土秽土。即此意也。又光台所现为末。本质极乐为本。又他佛净土名为他国。弥陀净土以为本国。故观经云还到本国（小经亦同）礼赞亦云。本国他方大海众（云云）问。摄净土愿唯局三十一二两愿。何故总云弥陀本国四十八愿等耶。答。分别摄众生等三愿时实如所问。又总以四十八愿皆属净土。礼赞云四十八愿庄严起。瑞应传云四十八愿庄严净土华池宝阁易往无人。往生论中以正觉佛为器世间住持功德。以净华众亦属器界庄严。即此义也。问。韦提可知本愿所成之义耶。答。不可知也。今文只用比丘愿力所成等文。以释选取意。非谓韦提所知。如云下文显已通得引用也。因行果报等者。四十八愿名为胜因。六度万行目之为行。十地习果以名胜果。妙觉极位名为胜报。又天台玄二云（释十如下文也）果即一念相应大觉。朗然无上菩提为习果也。报即大般涅槃果。果断德。禅定三昧一切具足。是报果也（已上）问。彼佛成道依正化他必应同时。何云依报感成等耶。答。理实如然。何有前后。今文且释正报成时依报随成之义也。问。依智可起悲。何依悲起智耶。答。悲智前后只是一往。约自证边实无前后。且论化他大悲为先。是说必次第。实在一念也。广开甘露法润普益者。甘露即是不死之药。以喻常住涅槃之法。极乐净土是甘露门。故云广开。言法润者。如来因行果法消灭三界火宅故云法润。有如此等重重因缘。故佛令夫人选也。八明夫人请别行中。四种庄严者。依正二报各有通别。故成四种也。

第0章 观经序分义传通记卷第二
第0章 观经序分义传通记卷第三

                    释良忠述





本曰六就下至散善显行缘竟

    释云。上来第五解欣净缘已竟。自下第六解散善缘中三。即标·释·结。标中散善显行者。世·戒·行三其体散故名为散善。以此散善显往生行。故云显行。问。正宗分中定前散后。序中何故散前定后。答。欣净已下三缘钩锁前后宛然。何者韦提虽请定善。佛更观机广逗诸根。先开散善。谓千钧弩不为鼷鼠发机。佛化不辄。何因独被夫人唯说定善。此乃机亘在世灭后。行通定善散善。欲化万机。因请定善自开散善。而显定散俱生之义。此义显已先可方说所请定善。是故示观缘中劝修得。益正说十三定善。定善已周当说散善。是故次说三辈散善。文如连火。义似钩锁。定散前后次第必然也。次释中文自为五。一明父王得益中。经微笑者。智论云。笑有种种因缘。有人欢喜而笑。有人嗔恚而笑。有轻人而笑有见异事而笑。有见可羞耻事而笑。有见殊方异俗而笑。有见希有难事而笑。今是第一希有难事。诸法相不生不灭真空无字无名无言无说。而欲作名立字为众生说令得解脱。是第一难事（已上）准之。今则欢喜微笑也。欢喜意者夫人能请所求·去行。即称释迦佛意。又显弥陀愿意。依此二请广开净土之门定散皆往。所以微笑。解释分明也。又天台云。何以不直答其土因。而复放光微笑耶。解有二。初为欲增道。次欲使王与夫人因光相见。王既睹光增道。知国非实。视死如眠。夫人见王无忧。观法成果也。微笑如释种被诛如来光色益显。正以如来善达因缘业报无差对至叵避。王虽应死而获道迹。夫人幽絷即是现净土之缘。有此多缘。所以致笑也。妙宗钞云。恶业之报害命絷身而为获果及净土缘。如来心了善恶因果交互万差。欲表内心。是故微笑。灵芝云。后获果中初如来现土正意在兹。机感相投潜通密应。故佛微笑（已上）经有五色光等者。观佛经云。尔时世尊入遍净色身三昧。从三昧起即便微笑。诸佛笑法有五色光。时五色光化五百色。从佛口出照父王顶（已上）问。韦提致请称佛意故佛现微笑。若尔应照夫人。何唯照王。答。夫人被禁绝王音信。进食失处。忧憔弥盛。依之夫人虽悕净土。尚恨父王身命早亡。故今益王则兼将护夫人之意。故龙兴云。韦提厌求本由禁王。是故如来先益影坚成阿那含（已上）此乃父王本有归佛之心。夫人更致恋王之愁。因缘和合则有照益。然佛光随身出处必皆有益者。华严二十九云。是菩萨坐大莲华上。即时足下出百万阿僧祇光明。照十方阿鼻地狱等。灭众生苦恼。两膝上放若干光明。照十方一切畜生。灭除苦恼。脐放若干光明。照十方一切饿鬼。灭除苦恼。左右胁放若干光明。照十方人。安稳快乐。两手放若干光明。照十方诸天阿修罗宫。两肩放若干光明。照十方声闻众。项放若干光明。照十方辟支佛。口放若干光明。照十方菩萨乃至住九地者。白毫放若干光明。照十方得位菩萨。一切魔宫隐蔽不现。顶上放百万阿僧祇三千大千世界微尘数光明。照于十方诸佛大会。绕十匝已住于虚空。成光明网。高大明净供养诸佛（已上）又佛光随其入处所益不同。大论三十三云。若记地狱光从足下入。若记畜生光从^8□入。若记饿鬼光从髀入。若记人道光从脐入。若记天道光从胸入。若记声闻光从口入。若记辟支佛光从眉间相入。若记得佛光从顶入（已上）问。何故今文无天益耶。答。未知所以。恐是文略也。若光从眉间等者。问。此义在上文。何重解之。答。上眉间出广益大乘之人。今入佛顶唯授菩萨记耳。问。父王见光见佛。为是心眼。为当眼见。答。见光眼见。见佛心眼。故经云心眼无障。释云父王蒙光照顶心眼得开。障隔虽多自然相见。又璟兴云。因佛加力。虽复肉眼寻光见佛。非墙所障故。眼尚如是。况亦心益（已上）障隔虽多者。七重室内重重墙壁名为障隔也。问。父王可闻今经耶。答。经释无文。岂辄解之。但灵芝云。据此频婆见佛得果。应与夫人同闻观法。后结益中但叙韦提五百侍女。乃知。频婆证果即归灭矣（已上）正观记云。经文不叙。则知。证果即灭。如向所引涅槃经云过七日已王便命终是也（已上）非意所期者。父王处禁只期死日。音信永绝见佛望罄。然因光照遥睹如来。非是心所期也。经成阿那含者。问。涅槃经云。耆婆白王白。如是业者罪兼二重。一者杀害文王。二者杀须陀洹（已上）阿育王传第一云。频婆娑罗王听法得见谛处。亦是八万四千天王远尘离垢得法眼净处。亦是无量婆罗门及居士得须陀洹处（已上）相违如何。答。父王本是初果圣人。进证那含此是密益。耆婆不知。故无相违。故净影云。王先须陀。故今增进成阿那含。嘉祥云。王本得初果。何以知然。出大论。太子踰城学道时。至王城促僮仆乞饭。无量人观看。王儿结誓云。太子得道前当度我受我请。后成佛时王则将八万四千人迎佛。佛为说法。于路得须陀洹果。故本得初果。今蒙光照进得那含（已上）即超证第三之果者。问。王前初果。今证那含。是次第证。何云超证。凡言超者本在凡地。以有漏智断欲六品九品及下八地。更入见道。至道类智随本断分。或得二果。或得三果。是超证也。然王本不断思证初果已。始断欲惑以证不还。岂无六品断二果位。是次第证。何属超越。答。圣教所谈义门非一。何致偏执。俱舍等论不立圣后超。但论本断超。彼述一途。大乘教门义相博渊亦立圣后超。谓唯识十云。一类二乘三界九地合。为一聚九品别断（是类聚断。超中二果）广章云。极七反有容是次第·超中二果两类人也。家家一间唯是次第。以少分断更无超故。憬兴弥勒下生经疏云。超次取证者有二。一渐。二顿。顿即初果超中二果得罗汉。渐即凡夫倍离及全离欲入见道得中二果。宝师释云。大乘对法论中有从初果超取罗汉。又止观六云。一本断超。二小超。三大超。四大大超。本在凡地得非想定。今发无漏第十六心满即得阿那含。本在凡地。或得初禅二三四禅。今十六心满亦是阿那含。本在凡地。欲界九品随以世智断之多少。第十六心满随本断超果皆名本断超。若凡地未得禅。十六心满超能兼除欲界诸品或三两品者。即是家家一种子等即是小超。本在凡地。听法闻唱善来成罗汉者即是大超。如佛一念正习俱尽。此名大大超。弘决六云。如神通人及常人行迟疾不同。岂无里数（已上）然影坚王本是初果。故知。非本断超。又类聚断既无超中一果之义。故异今超。今超只是速疾为超。如彼止观释大超耳。又父王本是凡夫。而今见佛得第三果。故云超证更不可违俱舍等说。今经释全不云初果。涅槃经等说自是一途。以彼异说不可难之。况今释云。余戒稍宽时节长远。恐畏中间失念流转生死。又云。仰凭八戒。望欲积善增高。拟资来业（已上）此等解释明见凡夫。问。纵使初果圣者何不亦云流转生死拟资来业等耶。答。初果圣者感善处生。何强恐之。况依犯戒罪业感彼果报。又拟资来业等者。若圣者既离恶道生。人天生亦不求自感。若望证得二三果等。何仰散善八戒功力。彼果必依有漏无漏定力证故。若尔来业何谓。何况大师释前三果圣人深叹其德乎。故知。频婆本是凡夫。而今见佛超证三果耳。又疏抄云。经大王成阿那含者。疏云。第三不还果也。问。若证那含何生欲天。答。兴师云。有云。是阿那含向非果。婆沙云。影坚王闻目连说多闻宫微妙食。时舍命生彼天。作太子名最胜尊。又造像功德经云生天。未生怨经云王即得道上生天上。明知非果。有云。生天后成第三果。二生合说成阿那含。故未生怨经云。王即于其日斯须息绝。举国臣民靡不擗踊。即得道迹。有云。涅槃经云。王今杀父及须陀洹。故今应言增成那含。然着阿字执笔错也。如涅槃经。若更受身名为那含。不受身者名阿那含（云云）那含向下皆名那含。今经带初果成一来向。彼涅槃经约住果。故杀须陀洹。此经约向。故言进成。问。师子月佛本生经言。频婆王闻波须密多菩萨本地。对佛忏悔成阿那含。此经亦着阿字。又彼时既成那含。此经复成耶。答。一既有错。多错何疑。断六品内皆一来向。向非一品。前后何怪（取意略抄）私云。诸经结得道都无谈二向为那含也。只是经教异说。此经不云生欲界天。故不可难那含果也。又须达长者·优婆□多并是第三果还生欲界。随自意三昧得第三果。得无生法忍（已上）二明如来答夫人请中。始有此文者。问。设无传说而结集时何无此文。答。阿难再说禁父等缘。一还耆山说。二结集时说。今从初说故云始有。写文字者虽在结集。其言同故让功于初也。亦非是无时佛语者。此是义推释也。所以推者佛现深宫。夫人号泣而有所陈。当时佛定可有慰诱。非出要故。经家略之也。例如上云父王在禁已来数蒙世尊遣阿难来慰问我之言。尔时世尊告韦提等者。今释异常。再牒此文。谓上牒文正明答前夫人等者。略释文意。次此明下虽可广释其义。而辨佛语有无。故重牒文述其义也。经去此不远者。此有三释。第一分齐不远者。十万虽遐而望无量犹是迩故。故云不远。净影云。十万亿刹名为不远。此似今义。第二一念即到者。约第九门。或云须臾。或云弹指。岂非是近。第三自然常见者。此约观成。天台云。安乐国土去此十万亿佛刹。一一刹恒沙世界。何言不远。解云。以佛力故欲见即见。又光中现土。显于佛顶。一念能缘言不远也（已上）欲见即见意似今释。又群疑论六有异释（云云）攀缘者。攀谓攀附。缘谓所缘。心心所法托境而转。终日无息。故云攀缘。释摩诃衍论云。我我所转盛攀缘思虑更增。终日无息（已上）安心住行者。系念名安心。谛观名住行。谓正观时系心于境。虽言安心非是三心也。经谛观彼国净业成者者。今释意以净业成句属修观益。故从国字可还观字。谓观彼国者即净业成也。若依净影意者。从者还观。谓谛观彼国与净业成者。故净影云。总劝观中。汝观彼国劝观依报。净业成者劝观正报。谓佛菩萨及与三品往生人等名业成者（已上）此明机缘未具等者。今虽许说所请定善。而阁定善更开三福。此于当文预述下意。其例盖多。佛更观机者。此明如来更鉴众机。凡观机有三重。一诸经之中皆有观机。谓如法华入定·今经化前及当缘等是也。二道树观机。谓如法华说于三七日中思惟如是事。智度论第七云。释迦文尼佛得道后五十七日寂不说法。自言。我法甚深难解。难知。一切众生缚着世法无能解者。不如默然入涅槃乐。是时诸菩萨及释提桓因梵天王诸天合掌敬礼。请佛为诸众生初转法轮。佛时默然受请。后到波罗奈鹿林中转法轮（已上）三法身地照机。谓如言自本地真因初住已来。远鉴今日乃至未来大小众机。又佛六时照机。智论九十二云。佛常昼三时夜三时以佛眼遍观众生。谁可种善根。谁善根成熟增长。谁善根成熟应得度。见是已以神通力随所见教化众生。心随逐外缘。得随意事则不生嗔恚。得不净无常等因缘则不生贪欲等诸烦恼（已上）经广说众譬者。问。定善何名众譬。答。今文不释。净影云。广说众喻显其说相。下以此方日水等相。并以此方佛菩萨像。类度彼方名为众喻（法聪灵之亦同）问。从即便微笑至广说众譬。不可属散善缘。所以然者佛现微笑意通定散。广说众譬许说定故如何。答。此文则是散善自开由来。是故偏散善缘。解释有在。三明劝修得益中。经亦令未来世等者。问。散善往生为局未来。答。定散往生俱通在世未来众生。但今经文且对当机韦提定机。以未来机属散机也。亦非是无机根多少佛意傍正。又灵芝云。亦令未来者。正彰本意。非止当机。所谓千钧之弩岂特为鼷鼠而发机乎。戒度记云。亦令下释经未来。非止现在兼为末世。故云亦也。魏志云。千钧之弩不为鼷鼠而发机。万石之钟不为莛撞而起韵。三十斤为钧。鼷即小鼠。如来设教如为一人。众多亦然也（已上）四明劝修三福行中。一者孝养父母即有其四者。文言总略。具足应言一者孝养父母等。二者受持三归等。三者发菩提心等。若开三福即有其四。一言孝养父母者。今牒一者孝养父母。而略二者三者等。经文明故。次即有其四者。更标开义。后一言孝养父母者者。四中初也。二三四段起尽可见。然经合者菩提心等俱大乘故。释开即是心行别故也。一切凡夫皆藉缘而生等者。此明受生必托外缘。于中有二。一初至如经广说。总明四生生缘。所谓父母·香·处名为藉缘。谓胎卵生即缘父母。湿生缘香。化生缘处。如俱舍云。倒心趣欲境。湿·化染香·处（已上）二但是已下别举父母外缘。此乃自总之别显父母恩也。又通四生各有父母。化生父母如六欲天。湿生父母如顶生缘。卵生父母如五百卵及世逻等。今藉缘者父母缘也。四生各有四生者。菩萨处胎经二云。菩萨以神通入天四生。入地狱四生饿鬼四生畜生四生。于四生中胎化二生尽漏疾。湿生卵生尽漏迟。化生胎生是利根人。湿生卵生是钝根人（已上）虽有此文犹有疑滞。更检余文。又安乐集上引智论云。在于人中或张家死王家生（乃至）南阎浮提死西拘耶尼生。如阎浮提余三天下亦如是。四天下死生四天王天。四天王天死忉利天生。忉利天死生余上四天亦如是。色界十八无色四天此死生彼。或色界死生阿鼻地狱阿鼻地狱死生余轻系地狱。轻系地狱死生畜生中。畜生中死生饿鬼道中。饿鬼道中死或生人天中。如是轮回六道。受苦乐二报生死无穷。胎生既尔。余三生亦如是（已上）今准此文。始约人胎轮回之间具有四生。卵湿化生亦轮回之间备具四生也。若无父者能生之因即阙等者。父子白渧成骨为因。母之赤渧成肉为缘。又能生之言通于父母。所生之语唯局于子。故知。父母俱是能生之因缘也。然上下句为省其言举能所也。能生之因者。能生即因。持业释也。然言之者是语助也。所生之缘者。所生属子。缘即是母。所生家之缘。依主释也。故言之者。是隔法也。父母精血为外缘者。问。上文以父为因。以母为缘。今何父母同为外缘。答。所望不同。上父母相对以论因缘。今业识父母相对以论因缘也。母怀胎已经于十月者。弘决四云。如阿难问经。佛为难陀广说胎相六趣不同。兼辨六趣中阴等相乃至父母精血互有无等成不成相及精血净相不净相等。初入如风雨入舍等诸相不同。有在母腹而命终者。以苏油榆皮汁涂手。挟薄刀子推手入。割死儿身片片而出。又母胎诸患种种相貌而不入胎入已若不坏者七日一变。初七名柯罗逻。如薄酪。二七名阿浮陀。如厚酪。三七名闭手。如短小药杵。四七名伽那。如温石。五七名波罗奢呵。五疱开张。六七现膝相。七七现手足相。八七手指相。九七眼耳鼻口大小便道相。十七坚实有风门。吹胎如囊。十一七七孔开彻。母性改常。十二七生大小肠如丝綖。有三支节一百孔穴。十三七生饥渴相。母食资润。十四七生九脉交络缠绕。十五七生二十脉。一边各十。又四十脉派八万名。十六七气息通。十七七眼得光。十八七诸根明。十九七诸根具。二十七生诸骨。二十一七生肉。二十二七生血。二十三七生皮。二十四七生肤。二十五七血肉长。二十六七生发。二十七七以业力故分别端丑。男居母左。女居母右。男面向内。女面向外。皆手掩面蹲踞而坐。二十八七生八种想。谓座榻园林等。二十九七生光润五色别异。三十七长发爪。三十一七至三十五七人相具足。三十六七生厌离心不乐。三十七七生秽狱想。三十八七风力所转。头向产门。申两臂出产门。每于一七各有一风。吹令变异。风各有名。具如彼经。生已八万户虫从身而生。纵横饮啖。左右各五百诸节。各有若干虫户。长大衰老常与虫居。是则三十八七。计日成二百六十六。计月成九月。所以少四以半小故。问。世教及经并云十月。何故唯九。答。九即十也。何者经涉十故。如月初一日受胎者则定唯九月。二日已去日数满时即跨至十（已上）盂兰盆经新记云。然人受胎长短不定。如罗云六年·生死苦比丘六十年（即胁尊者）老聃八十年亦有五七月者。故知。十月多分为言（已上）又俱舍论九云。且诸有情若福微薄入母胎位起到想解。见大风雨毒热严寒或大军众声威乱逼。遂见己入密草稠林叶窟茅闾投树墙下。住时见己住在此中。出位见身从此处出。若福增多入母胎位起倒想解。自见己身入妙园林。升华台殿居胜床等。住出如前（已上）福田者。此所施境也。植布施种生功德果。优婆塞戒经云。世间福田凡有二种。一功德田。二报恩田。又律名句云。八福田。一佛田。二圣田。三和尚田。四阇梨田。五僧田。六父田。七母田。八病人田（已上）施果多少其义广多。具如俱舍业品及诸余文说也。然佛在世时遇值时年饥俭等者。此因缘出五分律也。见佛颜色异常似有饥相者。问。佛身常得上味适悦之相。何有颜色饥相。答。此示现相。故云似有。智论第九明佛有九恼。一梵志女孙陀利谤。二旃遮女系木盂作腹谤佛。三提婆达多推山压佛。四迸木刺脚。五毗楼璃王杀释子时头痛。六受阿耆达多婆罗门请而食马麦。七背痛。八六年苦行。九乞食不得而还。复有冬至前后八夜寒风破竹索三衣御寒。又患热阿难扇佛（已上）又兴起行经总明十缘（上卷说六缘下卷说四缘）一孙陀利女谤。二耆弥跋谤。三头痛。四骨节烦疼。五背痛。六木枪刺脚。七提婆达多掷石。八婆罗门女旃遮谤。九马麦。十苦行。又舍利弗请问经说七缘。此等皆是示现相耳。故唯识论十云。虽有示现作生死身。业烦恼等似苦集谛。而实无漏道谛所摄（已上）释签二云。现有烦恼有为有漏为尘土坌身。实无生死烦恼。似有生死烦恼为状。有所畏。如成论云。如经云。善来比丘随顺我法。我则欢喜者此似有贪（已上）匙者。此盛饭具。西天之法饮食不用箸匙故也。三衣者三种袈娑。袈裟此云不正色。亦云坏色。谓青·黑·木兰三如法色。是不调美治贪爱也。一安陀会。是五条。二郁多罗僧。是七条。三僧伽梨。此亦有九品。谓九条·十一条·十三条·乃至二十五条也。六物图云。一梵云僧伽梨。此云杂碎衣（条相多故＿。从用则名入王宫聚落衣（乞食说法时着）二郁多罗僧。名中价衣（谓财直当二衣之间）从用名入众衣（礼诵斋讲时着）三安陀会。名下衣（最居下故或下着故）从用名院内道行杂作衣（入聚随众则不得着）又云。四分云。三世如来并着如是衣。僧祇云。三衣是贤圣沙门标帜（音志）杂含云。修四无量服三法衣。是则慈悲者之服。十诵云。以刀截故知是惭愧人衣。华严云。着袈裟者舍离三毒。四分云。怀抱于结使不应被袈裟。贤愚经云。着袈裟者当于生死疾得解脱。章服仪云。括其大归莫非截苦海之舟航。夷生涯之梯□也。所以须三者。分别功德论云。为三时故。冬则着重。夏则着轻。春则服中。智度论云。佛弟子住中道。故着三衣。外道裸形无耻（住断见故）白衣多贪重着（住常见故。已上）我不消此饭等者。问。泛论福田圣胜凡劣。纵使父母其恩虽重不可过佛。何故如来自不消饭而让父母。答。如此施设悉檀赴缘。只是为令识知父母恩重。受三归依即能消此食者。凡以僧物施俗人者。遮名污家。有污佛家之过故也。然有开义。谓病人·怀妊女·父母。此开施与。若父母无归三宝心者少与。盂兰盆疏记云。僧祇律云。父母不信三宝即少供。信即恣与（已上）一夏者。安居有三。四月十六日结夏名初安居。从四月十七日至五月十五日。二十九日间随何日结夏皆名中安居。五月十六日结夏名后安居。初后唯以一日为结夏日。中二十九日也。初中后虽异满九旬。后各行自恣。谓初安居者至七月十六日满九旬自恣。乃至后安居者至八月十六日满九旬自恣。古迹云。雨际虫多。令人讥谤。故制安居（已上）此明教示礼节等者。此明教导恩重。于中有二。初二句者明世间师恩。孝经云。夫孝德之本也。教之所由生也。同注云。孝道者乃立德之本基也。教化所从生也。德者得也。天地之道得则日月星辰不失其序。寒燠雷雨不失其节。人主之化得则群臣同其义。百官守其职。万姓悦其惠。来世歌其治。父母之恩得则子孙和顺。长幼相承。亲戚欢娱。姻族敦睦。孝道之美莫精于德也（已上）教示者。师之所授也。学识者。资之所受也。成德者。依学识而成道德也。次二句明出世师恩。其义易了。又上二句通世出世师。下二句局在出世师。出世礼节者戒福也。问。奉事师长可唯局世间师。言世善者。不遇佛法之善根故。故玄义云不遇佛法之人虽行孝养亦未有心悕求出离。散善义云第一福即是世俗善根曾来未闻佛法。答。世福虽是旧医之法。已入佛法亦不废之。设入佛法而除戒行二福。以外孝养等善应属世善。余处解释且从本云不遇佛法也。师长者。亲承名师同伴之中胜者及以家兄名长。故论注云。尊者君·父·师也。长者有德之人及兄党也（已上）但今释意师即长也。故灵芝云。父母生育恩。师长教导恩（已上）师之善友力者。摩诃止观四云。善知识者。是大因缘。所谓化导令得见佛。阿难说。知识得道半因缘。佛言。不应尔。具足全因缘。知识有三种。一外护。二同行。三教授。若深山绝域无所资持。不假外护。若修三种三昧应仰胜缘。夫外护者不简白黑。但能营理所须。莫见过。莫触恼。莫称叹。莫帆举而致损坏。如母养儿。如虎衔子。调和得所。旧行道人乃能为耳。是名外护。二同行者。行随自意及安乐行未必须伴。方等·般舟行法决须好伴。更相策发不眠不散。日有其新。切瑳琢磨。同心齐志如乘一船。互相敬重如视世尊。是名同行。三教授者。能说般若示道非道。内外方便通塞妨障皆能决了。善巧说法示教利喜。转破人心。于诸方便自能决了可得独行。妨难未谙不宜舍也。经言。随顺善师学得见恒沙佛。是名教授（已上）问。父母师长其恩何重。答若外典中师准伯叔。故父母恩重。若佛家谈师恩深重。舍利弗问经云。佛言。夫在家者孝事父母在于膝下。莫以报生长与之等。以生育恩深故言大也。若从师学开发知见。次恩大也。夫出家者舍其父母生死之家。入法门中受微妙法师之力也。生长法身。出功德财。养智慧命。功莫大也。追其所生乃次之耳（已上）大般若经中出家人师恩重于父母。在家人父母恩重于师恩（云云）经慈心不杀者。问。为是十善中不杀不。若云十善第一者。经文别举修十善业。故知别也。故净影云。孝养父母奉事师长敬上行也。慈心不杀慈下行也。修十善业是其止行（天台亦同）若云十善外者。不杀之体彼此不异。何云别乎。答。诸师异解不及会通。今家所判不杀胜故。上别举之。非云别体。故以后二句同属慈下行。又第四卷释慈心不杀云。最上胜妙之戒也（已上）知属十善戒。又灵芝云。上二句报恩行。父母生育恩。师长教导恩。下二句离恶行。不杀为十善之首。故特标之（已上）问。今文上解慈心不杀。不云十善首。次释修十善业。明不杀列初。何必上句不杀即十善摄。答。今文虽幽第四卷释摄属分明也。经云一切等者。十善戒经云。一切受生者无不爱身命。过去来今佛一切智所说。恕己可为喻。勿杀。勿行杖。若见杀生者如。刀刺其心。涅槃经十云。一切畏刀杖。无不爱寿命。恕己可为喻。勿杀。勿行杖（已上）若准本经怒字恐误。应是恕字。故经音义云。仁心度物曰恕也（已上）和名云。恕惠也。量也。今应量训。已下九恶等者。问。下九品中无解九恶九善之相。答。下容有故让之。虽让而亦略之。言其恶者。下上品云作众恶业。释云十恶轻罪。下下品云作不善业五逆十恶。言其善者。上上品云慈心不杀。虽举不杀总含世福。故通九善。中下品云行世仁慈。亦说十善。故今释让此等文处也。世善轻微感报不具者。此明世·戒二福胜劣。谓世劣戒胜。为显此义。世虽感报不及戒果。故云不具。问。如戒胜世。戒行相对亦有戒劣行胜之义。答。戒有大小。小戒望行戒劣行胜。大戒望行各有一能。故无胜劣。又灵芝云。既是三世佛因。明知。菩萨大行。第一共凡夫业。第二共二乘业。第三大乘不共业（已上）戒德巍巍者。广韵云。巍居韦切。高大貌也。菩提果者。三乘菩提。第二戒福通大小故。所感菩提亦通三乘也。经受持三归者。此翻邪三归也。故今释云从浅至深先受三归。故灵芝云。二中三句。上句即翻邪三归。凡夫无始系属于魔。作法归投希求救护。若但受归有善无戒。若受众戒必兼三归（已上）问。翻邪非戒。今属戒福。故今三归应是五·八·十·具戒缘而非翻邪。答。经文别说三归受戒。是故今家·灵芝并属翻邪三归。但摄戒福中者。翻邪三归虽非正戒。而为受戒哢引。若不受翻邪无由受戒故。若克体者非是戒善。戒善发支。翻邪三归不发七支。故处中善也。问。若云三归非戒福者。何故下云戒有多种或三归戒或五戒等。答。彼即非是翻邪三归。五·八·十·具各以三归为缘得戒。是名三归戒也。此乃能发所发各别举耳。复净影云。受持三归在家戒也。此亦即是沙弥十戒（天台亦同）经具足众戒者。今家意通道俗大小。天台云。具足众戒者。道俗备受微细。不犯威仪者。三千悉皆不缺也。灵芝云。下二句即受戒法。在家五·八出家十·具。故云众戒。受持无缺故云具足。威仪亦戒。轻细难持。人多陵犯。故特标简。又净影云。具足众戒不犯威仪。出家戒也。不犯四重名具众戒。离余轻过说为威仪。又离性罪名具众戒。谓离一切杀盗淫等。离余遮过名不犯威仪。谓离一切饮酒过等（已上）五戒者。准律名句。一不杀生。二不偷盗（新云不与取）三不邪淫（新云欲邪行。不犯非境非道非处非时等）四不妄语（新云虚诳语）五不饭酒也。此戒在家二众所受。名近事戒。光记云。梵云邬波索迦。唐言近事。索是男声。旧云优婆塞讹也。言近事者。婆沙一百二十三云。问。何故名邬波索迦。答。亲近修事诸善法故。谓彼身心狎习善法故名邬波索迦。有余师说。亲近承事诸善士故。复有说者亲近承事诸佛法故。广如彼释。梵云邬波斯迦。唐言近事女。释名如前。斯是女声。旧云优婆夷讹也（已上）法界次第云。佛为提谓等在家弟子受三归。已即授五戒为优婆塞。故经云。五戒者天下大梵忌也。若犯五戒。在天则违五星。在地则违五岳。在方则违五帝。在身则违五脏。如是等世间违犯无量。若约出世间。犯五戒者则破五分法身一切佛法。所以者何。五戒是一切大小乘尸罗根本。若犯五戒。则不得更受大小乘戒也（已上）八戒者列数如上。在家亦得此戒。是名为近住戒。光记云。梵云邬婆婆沙。唐言近住。言近住者。婆沙一百二十四云。近阿罗汉住。故名近住。以受此律仪随学彼故。有说此近尽寿戒住。故名近住。有说此戒近时而住。故名近住（已上）十善戒者。准律名句。一不杀生。二不偷盗。三不邪淫。四不妄语。五不绮语（新云杂秽语）六不恶口（新云粗恶语）七不两舌（新云离间语）八不贪欲。九不嗔恚。十不邪见。此亦在家戒也。问。十善戒是世福。何为戒福。答。十善虽是旧医所制。今入佛化即成客戒。此显世福受翻邪三归。已始成戒福义也。二百五十戒者。开五篇成也。波罗夷·僧残·波逸提·提舍尼·突吉罗。其数具如戒本。不能委记。此戒比丘（新云苾刍）所持也。五百戒者。亦如戒本。是比丘尼所受也。沙弥戒者。于八戒中涂饰香鬘·歌舞观听开为二种。复加不受畜金银等宝（此依俱舍。即成八戒十戒）又加不促金银生像·及不过中食（此依成论等。即成八·十戒）此名勤策戒。勤为大僧所策励故。文阙沙弥尼摄沙弥戒。又略正学戒。言正学戒者。不杀·不盗·不淫·不妄语·不饮酒·不过中食也。三聚戒者。一者摄律仪（正因法身此止恶也）谓防护身语意。七种律仪戒也。二者摄善法（了因报身此修善也）谓修习一切善事力无畏等一切佛法也。三者饶益有情（缘因应身此大悲也）又璎珞经云。摄律仪谓十波罗夷。摄善谓八万四千法门。摄生谓慈悲喜舍化及众生令得安稳（云云）十无尽戒者。梵网十重禁是也。心无尽故戒亦无尽。故云无尽。何等为十。一杀戒。二盗戒。三淫戒。四妄语戒。五酤酒戒。六说四众过戒。七自赞毁他戒。八悭惜加毁戒。九嗔心不受悔戒。十谤三宝戒（此依天台）又一快意杀生戒。二劫盗人物戒。三无慈行欲戒。四故心妄语戒。五酤酒生罪戒。六谈他过失戒。七自赞毁他戒。八悭生毁辱戒。九嗔不受谢戒。十毁谤三宝戒（此依古迹）等者。等取四十八轻及正学戒诸经所说戒行等也。少分戒等者。若约五戒明其相者。持一二戒名为少分。持三四戒名曰多分。具持五戒名为全分。优婆塞戒经云。若优婆塞受三归已。不受五戒名优婆塞。若受三归受持一戒。是名一分。受三归已受持二戒。是名少分。若受三归受持三戒已。若破一戒。是名无分。若受三归受持四戒。是名多分。若受三归受持五戒。是名满分（已上）准此经文。有五分戒。一一分戒（一戒受持）二少分戒（二戒受待）三无分戒（受三戒已破一）四多分戒（四戒受持）五满分戒（五戒受持）问。何故三受一破名无分戒。答。受三故非少分。破一故非多分。不摄多少二分。故名无分。问。何故三戒不取多分。答。文略耳。问。何故略耶。答。此五分中一二三四五其文具故。不举三戒。问。无分戒中应有多类。所谓二受一破。三受一二破。四受一二三破。五受一二三四破等也。何故经举三受一破。明无分戒。答。举中显初后也。以释望经。今少分者。经一分·少分也。今多分者。经多分也。今全分者。经满分也。今不云无分者。未破时即多分。已破时即少分。故无分一不出多少。释义最巧。其义可知。问。五戒少分等义可然。亦出优婆塞戒经故。而八·十·具无分持义。何云一一戒品中等。答。言一一者且约五戒·十无尽等。何必通诸戒乎。或是则言总意别耳。三言发菩提心等者。问。行福四句中何以菩提心开为别章。答。菩提心是大乘纲要。佛道根源。是故开为别段。故要集云。若欲发心作佛者。此心广大周遍法界。此心长远尽未来际。此心普备离二乘障。若能一发此心。倾无始生死有轮。总谓之愿作佛心。亦名上求菩提下化众生心。别谓之四弘誓愿。此有缘事生·法·缘理无缘。设不堪行犹须发愿。其益无量。调达诵六万藏经犹不免那落。慈童发一念悲愿。忽得生兜率。则知。升沉在心非行。何况谁人无一称佛。无一食施。故愿行相应何为虚愿。如优婆塞戒经。若人不能观生死咎识涅槃乐。虽复惠施持戒多闻终不得脱。若厌生死欣涅槃德。虽复少施少戒少闻即得解脱。又止观引宝梁经云。比丘不修比丘法。大千无唾处。况受人供养。若在四向僧数。修七科僧业。得四果僧利。是人能受供。若发大乘心。求一切智者。不堕数。不修业。不得利。能受供养。衣敷大地。食若须弥。亦能毕报施主之恩。当知小极不及大乘之初心也（取意略抄）唯愿我身等者。初我身者。总指五阴假我之身。身中色法即同虚空。身中心法亦齐法界。此是总释菩提心相。身同虚空者。非是身量广大无边。只是济度无有分别。慈及一切无边际相譬虚空也。次我以身业等者。更约三业以释菩提心之相也。后我发此愿下。还述身心所作如虚空义。又言等者。上明菩提心之相状。今释菩提心之名义也。言菩提者。此翻云道。净影云。菩提是道。佛果圆通说为菩提。灵芝云。菩提翻道（已上）问。第四卷所释菩提。与今为同。为异。答。彼此菩提心体虽无差别。彼别局净土菩提心。此总通二门菩提心。然净土门菩提心者。发愿于此土。修行于彼土。故有愿而无行。智论云。新发意菩萨机解软弱。虽言发心多愿生净土（已上）若圣道门菩提心者。发愿于此土即修其行。故愿行具足。菩提心论云。如人贪名官者发求名官心。修理名官行。若贪财宝者发求财宝心。作经营财物行。凡人欲为善之与恶。皆先标其心而后成其志。所以求菩提者发菩提心修菩提行（已上）深信因果者即有其二者。问。何标二种因果。不释出世因果。答。次下释读诵大乘劝进行者之文。出世因果义自显故令省略也。又让正宗故。印坏文成者。涅槃经师子吼品云。如蜡印印泥。印与泥合印灭文成。而是蜡印不变在泥。文非泥出。不余处来。以印因缘而生是文。现在阴灭中阴阴生。是现在阴终不变为中阴五阴。中阴五阴亦非自生。不从余来。因现阴故生中阴阴。如蜡印印泥印坏文成（智论同之）开发智慧等者。问。设虽读诵大乘经文。而不发慧无厌欣者。可非读诵大乘行耶。答。设虽无解不发智慧。有厌欣心单诵文字亦成往业。但今文者即明如说读诵相也。问。今释既云。经教如镜数读数寻开发智慧等。又下文云法即熏成三贤十地万行之智慧。加之天台云。读诵大乘明修解也。行能运通。说之为乘。余二不及。是言大也。灵芝云。三即生大解。教诠本智。因诵发生（已上）此外何处更释无智读诵亦往生行。答。机分万品。行有千差。仰信如来。偏读经典。经典即是如来金言。故言音下成无尽善。修多罗章句功德难思若尔谁疑无解读诵即成往业。苦法如毒恶法如刀等者。此明劝化行者之意。谓生死有失。菩提有德。须舍失取德。故劝也。于中有三。初则示生死失。次今既下举菩提德。后欲使下正释劝理苦法如毒等者。苦是生死果。恶则生死因。于苦果身计我我所。恋着自身复造恶业。恶业招苦。如是展转生死无穷。涅槃经二十三云。凡夫若遇身心苦恼起种种恶。若得身病。若得心病。令身口意作种种恶。以作恶故轮回五趣。具受诸苦（已上）又苦法如毒者。烦恼道。苦谓苦果。法谓三毒。三毒烦恼名为苦法。苦之法故。依主释也。恶法如刀者。是业道。恶之与法同属业因。恶即是法持业释也。流转三有者。是苦道即有漏果报也。谓由惑造业。由业感果。流转无穷侵害众生也。善如明镜等者。善是善业。翻上恶故唯达佛道以终归真。故云镜即照正道等。法是理法翻上苦故。譬甘露故。法名虽通万法而今理法名法。上以苦法譬毒。次以法譬甘露。明其义相翻。非理何谓。下言甘露即注法雨者。法界等流之义而已。总而言之。前诸善是自行。今一业是化他。此乃同以自行化他为往业耳。故灵芝云。四即修大行。劝诱修行不令退堕。上三自行。后一化他（已上）问。三种净行为一人行。答。今家释有单行复行具行之义。具如下文。又嘉祥云。此之三种摄世出世。摄大摄小。摄一切善尽。故明此三种也。然此三善得是三人。得是一人。三人。者如向。得是一人者。始从凡夫任运修习此善。次入佛法受三归五戒。乃至从小入大乘。始终一人具足修此三善也。妙宗钞云。此三种业得前前者不得后后。得后后者必得前前。又灵芝云。所以先明三福者。即是修观行人合行事业。非观无以导其福。非福无以成其观。有观无福则阙于庄严。有福无观则牵于异趣。阙庄严则获报非胜。牵异趣则往生莫由。二法相资无往不利（已上）此非今意。经三世诸佛净业正因者。璟兴云。有说。三世诸佛皆以此三福为成佛因。故云三世诸佛净业正因。灵芝云。三世果德藉此而成。故曰正因（已上）此符引圣励凡之释。斯乃引果德行励凡往生。诸师异解恐繁不载。

本曰七就下至定善示观缘竟

    释云。上来第六解散善缘已竟。自下第七料简示观缘中三。即标·释·结。初标中定善示观者。十三观门其体定故。名为定善。以此定善示往生观。故名示观。次释中文自为七。此七段中。前五段即如来正说。后之二段是夫人领解·请问也。一明敕听许说中。经佛告阿难及韦提希者。问。何故显行缘中唯告夫人。示观缘中双告二人耶。答上缘中无劝持文。故唯告请人。当缘中有流通语。故双告二人。斯乃请法·传持其人别故各告其二也。经谛听谛听善思念之者。今家释之即约阿难·韦提二人。约阿难云汝好传持莫令遗失。好者善也。言传持者。即思念也。莫令遗失总举传持之用也。约韦提云汝好审等。言思量者。即善思也。言谛受者。即念之也。莫令错失亦是用也。言好审者。以经善字置听等上。互听·思·念也。故净影云。谛犹审也。善是好也。又天台云。谛听令生闻慧。善思思慧。念之修慧（已上）如来已许者。指显行缘告命许说。故言已许。今就（乃至）方便者。上文虽许定善。而更自开散善。故止不说定善。今至示观缘时。正说所请之法。故云正欲等也。正欲之言对显行缘之许说故。言正受者。即是定行。依教修定。故以十三定善教门。名为入定之方便也。此乃因缘（乃至）始说者。定行是因。教门是缘。以此因缘而得往生。故云极要。此结上云正受方便。言利益者。近约无生。远约往生。旷劫等者。众生无始恒居三道。于中谁无闻法种子。三世诸佛悉说观经。何但今说。然而闻法结缘其功微弱。故如不闻。往生时熟。故名希闻。释迦启运。今为韦提及未来世一切凡夫即说净业。故云始说。如来临化者。指此经化。以经说为未来世。释云偏为常没故也。经为烦恼贼之所害者。六识相应贪嗔等惑名为烦恼。故今释云凡夫障重妄爱迷深。贼者六贼。六贼即六尘也。故今释云六贼知闻竞来侵夺。斯乃境如大贼。根如人舍。识如内人。识境相因劫凡夫善。故云烦恼贼所害也。言所害者。凡夫善根为烦恼贼所侵夺故。故云失此法财。涅槃经二十三云。如六大贼欲劫人时。要因内人。若无内人则便中还。是六尘贼亦复如是。欲劫善法。要因内有众生知见常乐我净不空等相。若内无有如是等相。六尘恶贼则不能劫一切善法。有智之人内无是相。凡夫则有。是故六尘常来侵夺善法之财。不善护故为其所劫。护者名慧。有智之人能善防护。故不被劫。是故菩萨观是六尘如六大贼等无差别。又云。如六大贼若入人舍。则能劫夺现家所有。不择好恶。令巨富者忽尔贫穷。是六尘贼亦复如是。若入人根则能劫夺一切善法。善法既尽。贫穷孤露作一阐提（已上）问。凡夫善根所害有智善不害者。何名有智。答。同经次下云。如六大贼能为人民身心苦恼。是六尘贼亦复如是。常为众生身心苦恼（乃至）六大贼者夜则欢乐。六尘恶贼亦复如是。处无明闇则得欢乐。是六大贼唯有诸王乃能遮止。六尘恶贼亦复如是。唯佛菩萨乃能遮止（乃至）是六大贼虽有诸王截其手足。犹故不能令其心息。六尘恶贼亦复如是。虽须陀洹·斯陀含·阿那含截其手足。亦不能令不劫善法。如勇健人乃能摧伏是六大贼。诸佛菩萨亦复如是。乃能摧伏六尘恶贼（已上）准之。有智人者。佛菩萨也。三果圣者未免所害。况于凡夫。所害之言岂非此谓。问。如经说者凡夫·三果未免贼害。然大师意即许今典专被具缚。何免贼害。答。彼经说约自力圣道。凡夫·三果不免贼害。今经意约他力净土。凡夫亦有免贼害义。为被害者说净土故。然望怯弱下机。圣道自力修行难成。是故云失此法财。如般舟赞云。璎珞经中说渐教。万劫修功证不退观经弥陀经等说即是顿教菩萨藏。一日七日专称佛。命断须臾生安乐。一入弥陀涅槃国。即得不退证无生。万劫修功实难续。一时烦恼即百千间。若待娑婆证法忍。六道恒沙劫未期。贪嗔即是轮回业。烦恼岂是无生因。验此贪嗔火烧苦。不如走入弥陀国。又如传云诸余行业迂僻难成。唯此观门定超生死（已上）起信论修行分劝于此土真如三昧难成往生极乐。问。六贼知闻竞来侵夺等者。劝机用心。谓勤心浅虽行善法。为六尘境失功德财。慎守六根成就功德。何恣云嫌圣道难行劝净土易修。答。六贼知闻等文即释凡夫当体。更不谓依用心缓急有功德财失与不失。经文明说为烦恼贼之所害者说清净业。清净业者虽是定善许说。意通净土一门。故为怯弱下劣之机。嫌圣道门劝净土门。问。今文何必总劝净土门。恐应是于净土门中。嫌散善行云失法财。唯局定善云清净业。答。佛意广欲开净土门。宁舍散善。既虽韦提请定。如来自开散善。岂云嫌散。况散中有称名。何云失法财耶。问。可有杂行以为失法财之义耶。答。经释无判。以义推者纵容不定。若对圣道可属不失。若对念佛容属失财（云云）三恶火坑等者。问。鬼畜居在人间。何云三恶在下。答。鬼畜种类虽是散住。今约三途本住处。故云在足下。谓此地下五百由旬有琰魔界。是鬼本处。龙王居海。是畜本处。虽非地下而海底故尚属足下。经清净业者。此有二释。一云。忏悔灭罪名清净业。谓入观前方便更用忏悔方轨。二云。依下观门专心念佛。谓十三观观佛色相名为念佛。故像观云。于现身中得念佛三昧。释彼文云。克念修观现蒙利益。第九观云。以见诸佛故名念佛三昧。此是第九观成相也。凡念佛义虽通观称。当文既是定善许说。故局定善。清净业义虽通十三定善。释且从胜。故云专心念佛也。又念佛者广通十三。如观念门指十三观以属观佛三昧。此乃彼土依报皆属佛故。又约经元意可通称名也。今家念佛是称名故。问。初释不明。今经中无忏悔法故。答。罪是定障。故先忏悔。是以日座二观释中明忏悔法。经无者略。况乎夫人对佛求哀忏悔。彼既忏悔罪愆。未来定机何不尔耶。三明劝持劝说中。经汝等受持等者。问。正宗未说。何预流通。答。此教凡夫得度深要。故因许说以当说法急劝流通已。除口过等者。妄语等四名曰口过。因果经云。妄语之罪亦令众生堕三恶趣。若生人中得二种果报。一者多被诽谤。二者恒为多人所诳。两舌之罪亦令众生堕三恶趣。若生人中得二种果报。一者得破坏眷属。二者得弊恶眷属。恶口之罪亦令众生堕三恶趣。若生人中得二种果报。一者常闻恶声。二者所有言说恒有诤讼。绮语之罪亦令众生堕三恶趣。若生人中得二种果报。一者说正人不信受。二者所有言说不能辩了（已上）俱舍论十七释十恶业等流果云。虚诳语者多遭诽谤。离间语者亲支乖穆。粗恶语者恒闻恶声。杂秽语者言不威肃（已上）准此等文。总而言之。通口四过。别而论之。正在绮语。问。外道及以五恶性人虽闻佛说而不信行。何云一切闻者生信。答。今言生信。此就佛道修行之机而所论也。外道恶人不信之者。此是彼过全非佛过。华严经云。清净慈门刹尘数。共生如来一妙相。一一诸相莫不然。是故见者无厌足（已上）见相既尔闻说亦尔。又佛及弟子两说相对。闻佛所说自然生信。闻余人说难生信心。亦此义也。四明劝修得益中。贪欣极乐者。问。贪生三有苦果。何云贪欣极乐。答。安乐集云。凡相有二种。一者于五尘欲境。妄爱贪染随境执着。此等是相名之为缚。二者爱佛功德愿生净土。虽言是相名为解脱。何以得知。如十地经云。初地菩萨尚自别观二谛。励心作意。先依相求。终则无相。以渐增进体大菩提。尽七地终心。相心始息。入其八地绝于相求方名无功用也。是故论云。七地已还恶贪为障。善贪为治。八地已上善贪为障。无贪为治。况今愿生净土现是外凡。所修善根皆从爱佛功德生。岂是缚也。故涅槃经云。一切众生有二种爱。一者善爱。二者不善爱。不善爱者。唯愚求之。善法爱者。诸菩萨求。是故净土论云。观佛国土清净味·摄受众生大乘味·类事起行愿取佛土味·毕竟住持不虚作味。有如是等无量佛道味。故虽是取相非当执缚也（已上）述记六云。萨婆多师缘无漏贪是善法欲（已上）准此等文。今言贪者。即是善贪也。经以佛力者。此通弥陀·释迦二佛。弥陀力者。由宿愿力。护念冥加令观成就。故下文云。然彼如来宿愿力故有忆想者必得成就。观念门云。以佛愿力见彼国土（已上）释迦力者。依说教力。入观住心。神力加被必得见佛。次下文云。有异方便。异方便者指十三观。故玄义云。十三观以来尽名异方便。净影云。由佛教力并由神力。故得见之（已上）凡佛力之言亦通诸佛念力。观念门云。诸佛同体大悲念力加被令见。又法聪云。言佛力者。一释迦说力。二弥陀愿力。三十方诸佛护念力（已上）此中弥陀愿力文理最亲而已。众生业障（乃至）何由得睹者。此举凡夫肉眼不见障外境界。而况圣境非凡夫分。于中有二。一初两句总标众生业障不知圣境。此显凡夫肉眼对于圣境如生盲也。二指掌已下正举肉眼不见障外。况释圣境非凡夫分。于中亦二。一指掌下至踰之千里。正明肉眼不见障外。二岂况已下正况释耳。又大意如上。分文有二。一众生下至踰之千里。此为况释圣境非凡夫分。先举凡夫肉眼不见障外。言生盲者。凡夫肉眼不见障外如生盲也。二岂况凡夫已下如上。竹篾者顺。和名云。篾竹加和边。千里者宗镜录二十四云。解则十方一心中。迷则方寸千里外。若能如是正解圆通。则十方世界擎在掌中。四海波澜吸归毛孔。有何难哉。可谓密室静坐成佛不久矣（已上）但彼约理性。今约佛力。因兹喜故即得无生者。问。定善初心可依未至。未至舍受。若入舍受定见境时何生欢喜。答。瑜伽·唯识意许初二近分亦属喜受。第三近分亦属乐受。若依此义。未至及初二犹喜受故不违欢喜文。今经定善夫人等初心所修。故知。未至及初二禅可为依地。故云喜故得忍。不遮依余地时非喜而得忍。言无生者不退之义。忍者慧也。谓得无生之慧。故名无生忍也。亦名喜忍等者。心欢喜故名为喜忍。廓然大悟。故名悟忍。其位十信名信忍也。此乃玄谈未标得处者。预远举劝正说之益。故云玄谈。当文虽言得无生忍。未言何处。故云未标。其得处者。若约夫人在第七观。若约未来则不可定。此乃众生机不同故。依正二观中随何观。机熟时至可得忍也。多是十信中忍者。问。为许少分通深位忍。答。不可尔也。只是经文不说其位。诸师亦释深位忍故。且置恐虑之言而已。净影云。三应时下由见心喜得无生忍由知彼国从心而现达本无法。故得无生。无生理也。慧心安理名无生忍（具如上引）天台云。即得无生忍。是初住初地（已上）问。今家定判十信无生。有何文理。答。任经大旨以作此释。谓夫人是贪嗔具足凡夫故。初得无生。岂非浅位哉。又此经说凡夫往生。令凡夫行定散二善。其中定善行成之时。所得无生若属解行已上忍者。甚违此教本意故也。五明说他力见中。众生置惑者。应云痴惑。置者借音耳。又致惑也。释签一云。应开谓开其问端。应遮谓致其所问。亦开置同席。故成不定（已上）准之。致有置训。置亦可有致训。夫人是圣非凡等者。问。韦提夫人为是权者。为是实者。若言实者。韦提既是一经发起。鉴机知时。是以诸经发起之众悉是内鉴冷然。韦提何独实者。若言权者。经云汝是凡夫。遮权者执如何。答。权实难知。若准他经。应是权者。心地观经列同闻众云。复有十六大国王夫人韦提希夫人（乃至）殊胜妙颜夫人而为上首。已能善入无量正定。为度众生示现女身。以三解脱修习其心。有大智慧福德圆满。无缘大慈·无碍大悲。怜愍众生犹如赤子（已上）依之会今经者。为引凡夫诬属凡夫能引若权。所引何不起此疑。故必生怯弱。佛为断疑故云汝是凡夫。安乐集云。韦提大士。净影云。韦提夫人实大菩萨。此会即得无生忍。明知不小。示化为凡。灵芝云。大权引实故示同凡。又一义云。经云汝是凡夫。释述实是垢凡。般舟赞云。韦提即是女人相。贪嗔具足凡夫位（已上）故应实者。但发起者。今经偏被善恶凡夫。说相义门既异他经。不可例同。韦提纵虽实者。如来冥加令选极乐。发起一经何咎。证定疏中都无一处属权者文。末学何立无文情义。心地观经安知。非是同名异体。诸师所解用否任情。或经经异说耳（云云）经未得天眼者问。所言天眼为是似位。将为真位。答。今释只举肉眼不见秽土被障之色。况显不可见净土之义。未分天眼真似之别。但诸师意多约真位。妙宗钞云。问。阿那律天眼最胜但见大千。岂有得天眼者越十万亿土见安养乎。答。此语未得分真菩萨天眼。非二乘也。故大经二十二云。菩萨所得清净天眼异于声闻缘觉所得。以是异故一时遍见十方世界现在诸佛。大论亦同此说。灵芝云。天眼六通之一。障内障外无不彻见。凡仙小圣虽得天眼。遐方净刹何亦能观（已上）经有异方便者。善巧方便也。止观四云。方便是善巧也（已上）方便有二。一修观为正受见成方便故。故上文云十三观已来尽名异方便。二佛力。圣力加凡见彼国故。故今文云自非圣力加冥彼国何由得睹。故天台云。异方便者即十六观。非直观名方便。以佛力故见彼国者亦是方便也（已上）异方便解二师符合。但天台意十六为定。今家即以十三判定。以是为异。问。言方便者对真实说。何以定善见佛妙术名方便耶。答。方便义广。不可一准。如彼天台三方便中能通是假说。以三权为能通。以一实为所通故。法用·秘妙非对真实。谓法用以当分益名为方便。秘妙即权而实。故不对实。加之净土论云。依方便门怜愍一切众生心远离供养恭敬自身心故。注云。正直曰方。外己曰便。依正直故生怜愍一切众生心。依外己故远离供养恭敬自身心（已上）此是善巧方便。亦可当彼法用方便也。六明夫人领解中。如上光台等者。问。凡示观者。显示定益以励修行。是故经中正说三文皆明定见。一经云韦提未来观于西方当得见彼清净国土。释云夫人众生入观住心凝神不舍心境相应悉皆显现。二经云见彼国土得忍。三经云有异方便令汝得见。如是三文皆说定见。况异方便者指十三观。如是钩锁相连三文云见。皆约定行。然欣净缘佛答所求未说去行。夫人所见专在散心。肉眼所见。若尔夫人领解何违正说领解光台。答。见有二种。一散心眼见。如光台见。去行未成名所求见。二定中心见。去行已成名去行见。夫人闻定见即领解云。去行见尚他力。况光台散心见哉。故云以佛力故见彼国土。依此领解故发悲心。寄于未来全不见机。以致若佛灭后之请。夫人所请虽云未来。如来答说广被现未。故日观初云汝及众生。佛知请意答现未机也。问。彼释既云总领所现感荷佛恩。何云因佛开示而始领解光台亦佛恩乎答。佛恩有二。一光台现国佛恩。故云感荷佛恩。谓由佛现故。己能见见是夫人自见。故云己能何见。二入定见境亦是佛恩。故云如来有异方便令汝得见。故上下恩其义遥异。七明夫人为佛致请中。如来减永生之寿等者。法华寿量品云。我成佛已来甚大久远。常住不灭。然今非实灭度。而便唱言当取灭度所以者何。若佛久住于世。薄德之人不种善根。入于忆想妄见网中。若见如来常在不灭。便起憍恣而怀厌怠（已上）又摄论云。化身灭度有六因。一事究竟故。二为除乐倒故。三令舍轻慢故。四为生渴仰故。五为身精进故。六欲速成熟故（已上）周章纵横者。此明此死生彼流转。谓从此趣移彼趣。故名纵。于一道中受种种身。故名为横也。经浊恶不善者。如今释者浊即恶不善。以云浊者体非是善故也。俱舍论云。言五浊者。一寿浊。二劫浊。三烦恼浊。四见浊。五有情浊。劫减将末。寿等鄙下如滓秽故。说名为浊。由前二浊如其次第。寿命·资具极被衰损。由次二浊善品衰损。以耽欲乐自苦行故。或损在家·出家善故。由后一浊衰损自身。谓坏自身身量·色·力·念智·勤·勇·及无病故。光记云。寿浊以命为体。言劫浊者。劫者谓时。时无别体。约法以明。以五蕴为体。又解。若泛出劫体。以五蕴为体。此中劫浊以色为体。故论云资具衰损。烦恼浊以五钝惑为体。见浊以五见为体。有情浊者。有情离法无有别性。以五蕴为体。又解。以恶业为体。劫减将末。寿等鄙下如滓秽故。说名为浊。由前寿浊起故。寿命极被衰损。乃至十岁。由前劫浊起故。衣食等资具极被衰损。以此故知。劫浊以色为体。由次烦恼浊·见浊起故。善品衰损。以烦恼浊耽欲乐故。起贪损善。以见浊自苦行故。起戒取损善。或烦恼浊损在家善。见浊损出家善。由后有情浊起衰损自身。身量短小。色白令黑。力强令劣。正念正知令邪念邪知。勤勇令懈怠。无病令有病。以此故知。有情浊以五蕴为体。问。如婆沙一百一十三云。有情衰损者。谓劫初时此赡部洲广博严净。多诸淳善福德有情。城邑次比。人民充满。至劫末时唯余万人。准彼婆沙。损诸有情令其渐少。何故此论说损自身。解云。婆沙据损多令少。此论据损自身。以实而言。皆通两种。俱有情故（已上）又净影云。浊·恶·不善明有恶因浊谓五浊。何等为五。一者命浊。命报短促。二众生浊。无其人行。三烦恼浊。诸结增上。四者见浊。谓谤不信。五者劫浊。所谓饥馑疫病刀兵。此五同能浊乱净心。故名为浊。恶者五恶。杀·盗·邪淫·妄语·饮酒。是其五也。不善是其十不善业。身三口四及意三邪。是其十也。亦可五恶通说以为浊恶不善。又天台云。浊者五浊。不善者十不善（已上）自身众恶总变为善等者。问。言见浊者。广通五见以为其体。然今释何似局见取。答。今文非唯举见取见。可通五见等也。谓正见者无误。分别自他是非。邪见之者他是为非。自非为是。如是计广通诸见也。又见取见者。于诸见劣谓胜。故举能执一见。即摄所执诸见。所执之中虽有非见之法。而见胜故唯名见取。故俱舍云。于劣谓胜名为见取。有漏名劣。圣所断故。执劣为胜总名见取。理实应立见等取名。略去等言但名见取。光记云。言见取者。缘见起取。见之取故名为见取。依主释也（已上）当今劫末众生等者。问。烦恼浊者。五钝为体。何局贪嗔。答。举二摄余。非局二也。多行杀害者。问。为是前业。将为现业。答。今文多顺现业。依见·恼浊得短命故。大经下云。尊卑上下贫富贵贱勤苦匆务各怀杀毒。恶气窈冥为妄兴事。违逆天地。不从人心。自然非恶先随与之。恣听所为待其罪极。其寿未尽。便顿夺之下入恶道（已上）亦可通于顺生等业也。经五苦所逼者。如今释者八苦之中除三苦也。又净影云。五苦所逼明有苦果。如大经说。五痛五烧是其五苦。何者五痛。有人造作杀·盗·邪淫·妄语·饮酒。现遭危难王法刑罚。是其五痛。何者五烧。即前五恶当堕三途。受诸苦毒。名为五烧。又天台云。五道非乐。故云五苦。或是五恶五痛五烧（已上）问。今师四苦加爱别苦名五苦者有何证耶。答。四苦常谈。此经出离起于爱别。故任经旨作此释也。此五浊五苦八苦等通六道等者。问。五浊于六道中在人。于四洲中唯在南洲。于南洲中人寿二万岁已下也。法华记云。准悲华经。八万至三万亦未有浊。至二万岁为五浊始（已上）故知。五浊全不可通余处余时五苦八苦云何亦通三界六道。答。今六道者。且约欲界。言通受者。应是义立。谓有为世即是劫浊。有漏凡夫是众生浊。五利五钝见恼二浊。生者必灭即是命浊。四相迁流生等四苦。同类前去是爱别苦。求不得义皆通诸趣。五阴果报是阴盛苦。遇违境名为怨憎苦。皆名苦者通三苦故。例如法华文句判释烦恼等五体通三界。谓彼文云。烦恼·见在凡夫。余三通凡圣。命短劫长。余三通长短。劫但是时。命带法论时。劫通内外。命但在内。三小害人不害物。三大害物不害人。小劫但在人。大劫通色界。命通五道三界。劫是共浊。四各各浊。小劫是劫浊。大劫通浊不浊。从八万至十岁为小劫。八十返为大劫也（已上）记云。烦恼下凡圣门。烦恼在凡者。谓诸凡夫定有故耳。然见必在凡。烦恼通圣。如具缚圣者及罗汉向。言三通者。劫减有佛。劫增唯凡。又减则有佛。增通余圣。又增与减各通有无。以大小乘不同故也。岂华严净满待劫减耶。常在灵山此之谓也。众生之名具通凡圣。命有凡圣。报命不同。命短下长短门。一劫之中数数生故。故长短别。此乃约人及以欲天见佛处说。若论初禅即劫·命等。二禅已去劫短命长。乃至无色准说可知。三通长短者。烦恼在凡故长。在圣故短。诸见在余凡夫故长。在利根外道故短。亦可在余凡夫故短。在钝根外道故长。亦可在小故短。一生断故。在大故长。留惑润生入生死故。又见前尽为短。烦恼后尽为长。今分别浊入生死者不名为浊。众生准说。劫但下带不带门。命是不相应行法须带阴法论长短时。余并属法。非不带时。非亲带故但在于法。劫通下内外门。大劫害器。故名为外。小劫害人。故名为内。或可四浊聚时。时通内外。三小下害不害门。物即外器。大劫起时人已上生。随三不同生三禅处。小劫下五道三界门。准应别论。三五相参。故合明之。通色如前。言命通者。亦应云余四通于三界五道。命通具如俱舍中明五道寿别。人间五十年等。亦应云通于四生。四生各有长短故也。劫是下共别门。次小劫下通别门。从八万下释大小劫（已上）又五浊等通六道受者。非言一道若一有情悉受五浊五苦八苦。于此五浊等中无全无者。故云未有无者也。若不受此苦者等者。问。五苦八苦及劫·命·生三浊亦通圣者。何云非凡数摄。答。凡夫具受五八等苦。圣人非全故云非凡数摄。又小乘意虽许圣苦。大乘不尔。所谓地上证法性身。而非分段有漏色身。故离诸苦。何云圣人受诸苦乎。但群疑论许十地有五蕴等苦。若准之者。彼虽名苦或轻苦故。或少分故属无苦也。

本曰初明下至明序分竟

    释云。初立二序。今结三序。二序·三序开合异也。此乃今经化仪正起恶逆。佛在耆山遥观其机。观机发起既是各别。故为三序。又佛观机王宫起逆。夫人请我。由此请故。我时应说此希奇法。此是今经远发起序。故为二序。是故二·三不相违也。

第0章 观经序分义传通记卷第三
第0章 观经定善义传通记卷第一

    　              释良忠述
  　
　　　　　　　



本曰从此下至应知

    释云。上来第一料简序分义已竟。自下第二解正宗中三。一从此下至应知。总标正宗。辨立序正分际。二就初下至下辈一门之义竟。正解正宗。三前明下至正宗分竟。总结正宗。今则初也。于中有三。一初至预显。总标正宗有其十六。二今定立下至其正宗。明十六观是正宗分。三从日观下解日观已前属由序。不劳预显者。古师文前多列十六观名。今让下观门。故不标列。劳者烦也。预者悬也。玄二云。若先无后事相师不应预记。若后无先事相师不应追记（已上）今定立正宗与诸师不同者。嘉祥云。时韦提希见佛世尊下。三段初章竟。今则第二正说。净影云。唯愿为我说无忧下是其正宗。天台云。尔时世尊放眉间光讫诸天发无上道心。正说当机益分（已上）如此三师解异。故云诸师不同。又龙兴·法常·訚师同嘉祥。灵芝同天台也。今直以就法定者。法谓经法。以依法故不依古人。此乃涅槃法四依中第一依也。言四依者。白莲记（用钦）云。大经中明四依有三。一法。二人。三行。今指法四依。彼云。一依法不依人（初令依法。不以人废教）二依义不依语（二拣依教。不以言害理）三依智不依识（三拣依义。不以情破智）四依了义不依不了义（四拣依智。不以权嫌实。已上）日观已上文势由序者。夫人叹恨方请定观。即是定散之滥觞。谓显行缘首虽许说定善。止不显说。次为摄机虽自开散。而未配机。示观缘中虽说观益。未说行相。只是观修得益相故皆属序也。问。三福与九品即散善广略。示观与十三观是定善广略。然诸经中有广略说。诸师皆属正宗。何故限今略说而属序分。况诸师解各有其理。谓嘉祥意者总别明净土。而各有问答悉属正宗分。见佛号泣虽是经家之语。只是夫人发请之端。故犹属正宗分。净影意者。通请通现·别请别显悉属正宗。天台意者。放光现土是佛答故。自下请文悉属正宗。此外今释有何深意。答。道理如前。虽说三福无寻广说。而说观益。示观缘文未宣观相。何属略说。故异诸经广略二说。但诸师解各任其情。兰菊擅美。然而不如六缘属序。十六观门为正宗之妙谈也。况诸经中非无此例。不空罥索经序品中。说根本陀罗尼。最胜王经序品中。有许说文（云云）。

本曰就初下至广明日观竟

    释云。上来第一料简辨立序正分际已竟。自下第二解正宗中二。一解十三观。二解九品。初文有四。一就初日观下至杂想观竟。正解十三观文。二上从下至两句。明十三观答前思惟正受二请。三总赞下至西倾。作偈赞叹。四又就前请已下总结。正解中文自为十三。谓十三观。今则初也。于中有三。一初至其五标。二一从下至已下总结释。三上来下结。已下诸观三分准之。标中举辨结者。佛告下至西方。是为先举。云何下至明了名曰次辨。是为已下则后结也。已下诸文准知。释中文自为五。初明告劝中。总告总劝者。为说日等诸观。初告夫人。故云总告。想于西方之言劝下诸观。故云总劝。余观告劝唯局当观。故不言总也。问。今言总告总劝。恐是于日观内立总别名。斯乃初云想于西方。故名为总。次说细想应以名别。何超当观更对他别。而立总名。况云何者征上想于西方。若言想于西方通诸观者。云何之问亦通诸观。若尔谛观于日之答不顺问言。知上告劝局当观也。答。最初告劝必定可通已下诸观。西方之言何亦局日。云何之问自宽之狭。偏起日观。凡嘉祥等亦对别观明总观义。谓嘉祥云。佛告韦提希下第七重告韦提希。令专心作无量寿观得生彼国也。云何作想下第二正作无量寿观。此中凡作十六观。则应为十六段。今开为二。第一有十三观。作无量寿观。第二有三观。作九辈观。天台云。第一日观示令系心。佛告下略明系念。总劝修观。云何下明作日观。灵芝云。初总标示系想之处。云何下别列十六观法。净土私记云。系念一处者是总观。十六是别观（已上）问。若言今告劝通下诸观者。为通十三。为局前六。答。通十三观。谓思惟正受之请既通依正。今之告劝何局前六。况十三观同是定善。想于西方之唱岂不笼正报观乎。是故诸师多对下十六别判总观义也。问。思惟正受唯请依报。所谓光台现国之仪·观于西方之说·欢喜得忍之益·若佛灭后之请。专在国土。未云正报。故今告劝唯局前六。然后夫人见住立尊。初请正报。故答文云欲观彼佛者等。释云正明总告许说之言。此告命通正报诸观。故置总言。凡此经化仪先见后说。一化说相不见岂请。答。若约夫人见者。虽似唯请依报六观。而约佛意广通依正。谓极乐界中有依有正。今依此请欲说依正。故知。思惟正受广通十三。况复文云有异方便。异方便者指十三观。所请何局依报之观。但佛开散善后劝定益。依此夫人重请当见。亦见正报重请三尊。故知。后二请不出思惟正受请意。是以总结文云十三观答思惟正受两句。此岂非云依两句请说十三观耶。此明韦提前请等者。指欣净缘终请别所求别去行。如来当时即许为说者。指显行缘始广说众譬。但以等者。指散善自开之文。又如来重告等者。指示观缘告命流通。此明始从请定善终至劝发流通。定善生起由来已更续今告命之意。次佛告等者。正解今告劝义也。问。佛告韦提希者。即是总告。汝及众生已下四句即是总劝。而今何故牒初二句为告劝文。答。理实如然。但今释者应当已下虽尚总劝。而后三句有细意故。为别牒且举初句。以释总劝意也。众生散动（乃至）相续注心者。六识散动遍奔六尘。喻之猿猴涉梢。普贤观云。心根如猿猴。无有暂停时（已上）但以等者。境即所缘。六境不同。故云非一。举色显余五境。标贪而显诸惑。故云触目起贪。六识念念缘境。贪嗔相续乱心。故言乱想安心。舍于境缘名为舍缘。住于静心名为托静。又息诸缘务名为舍缘。闲居静处目之托静。具如摩诃止观方便章。一身一心等者。不作余事唯作修于西方之身名为一身。唯欣西方名为一心。唯回极乐名一回向。唯想极乐名为一处。唯观地等名一境界。处总境别。其义可知。唯相续修西方行业名一相续。唯归弥陀本愿他力名一归依。唯缘西方忆念不误名一正念。于八一中处境二一所观境界之异。释经一处。自余六一能观行者身心之别。当经专心也。问。八一即释经之专心想于西方。即是思惟。何云正受。答。此明八一具足想成终得三昧。非谓八一即正受也。此世后生随心解脱者。灭罪观成见佛得忍名此世益。往生净土逍遥无为是后生益。又如五增上缘前三后二是也。二明牒所观事中。示正念之方者。多境乱想。一境得定。故以西方为正念方。又方者方法。释经云何作想文故。下云入观方便此意也。总牒前意等者。前总劝想西方。次反问言云何作想。后云凡作想者。是牒总劝反问。故云牒前。显方便者。入观之前先见落日名为方便。经自非生盲者。生聋等者虽亦不堪。而今见日为要。是故且云生盲不举余也。又生盲者不堪余观。不知色相故。经举初观令冠后观也。观日三意者。初义知方。次义知障。后义知光。初知方者。春秋二际中各取昼夜停等之日。故云正东出直西没。问。东西二洲人可不修日观耶。答。或可观日。虽缺初意有后二意故。或不观日。违方处故。更可思择。指方有在者。言有别由。法华经云。付属有在。随愿经云。专心有在。弘决一云。前代未闻斯言有在（已上）二知障者。经证未勘。证者所判定有深意。自非得定谁辨此相。文字法师不敢判释耳。跏趺正坐等者。弘决二云。结加者。先左后右。与两髀齐。大论第九。问云。有多坐法。何故但令加趺坐耶。答。最安稳故。摄持手足心不散故。魔王怖故。故偈云。得道惭愧人安坐若龙蟠。见画加趺坐魔王亦惊怖。不同俗坐。及异外道翘立等也。字书云。加趺者大坐也。故知。此方未晓坐法。但云大坐。今佛法坐其相如结。二趺相加。故云结加（已上）右脚着左髀上等者。问。观念门云左足安右髀上等。何与今违。手印亦尔。答。先坐法者。璟兴大经疏上云。结加趺者。即伏魔之坐。坐有二相。一降伏坐。以左押右。二吉祥坐。以右押左。我今虽伏魔意想成佛。故作吉祥坐。加者重也。即交重足而坐。有为跏者不知所从（已上）次手印者。左右上下各有其理。右是掌慧。左是掌定。定慧相应无复胜负。故先慧时右安左上。若先定时左安右上。无慧则定不可成。无定则慧不可立。片轮何驰。只翼岂翔。故释摩诃衍论八云。四者手累事。两手相对右手为下左手为上。左手为下右手为上。经一日已互相变易不忘失故（已上）又令观身四大等者。五大空观出在禅经及杂心论。问。初空五大有何所以。答。为令观心明了先空色法。非是无相观也。是故但空色不空识。即以识大为能观慧。谛观彼国依正境也。空身四大中。内外者。皮毛等为外。筋骨等为内。散向者。自身作意分析四大。是名为散。分离自身向灭本方。故名为向。问。东是方始。何西为首。答。四大中地为首故。以地配西先空之也。问。若依四大前后者。风火何逆次。答。西北东南自为次故。问。何故以地配西。乃至以火配南。答。水火配北南是拟五行也。言五行者。木是东方寅卯春也。火是南方已午夏也。土是中央丑辰未戍即土用也。金是西方申酉秋也。水是北方亥子冬也。地风如次配东西者。摄论云地界金土。地有金故地配金方。又土生金故配相生方。次千金方云。五行中木·五大中风主东（已上）又青龙主东。然释论云。风水龙王从尾末出风（已上）以龙所出风以龙方。又孝经序云。虎啸风起。寅卯辰东故。以风配东也。身之空大即与十方等者。空大者。门窗口鼻之窍隙也。十方虚空者。太虚空也。若空四大已无四大。故空大即同太虚空。故云一合。五大皆空唯有识大等者。识大如圆镜体。五大皆空如镜光照内外。言内外者。识大自明。譬之镜内照。识明缘境。譬之镜外照。问。所依色身是空。能依心法安存。答。只是胜解作意。非实灭色阴也。黑黄白三障者。如次重次轻罪。以次上云业障轻重之相故。谓若有重罪者。即现黑障覆所现日。如世黑云障日。若有次罪者。即现黄障覆所现日。如世黄云障日。若有轻罪者。即现白障覆所现日。如世白云障日。此日犹云障等者。此释譬意。谓此世日犹云障。故不显现也。众生已下即合譬也。现在一生者。此明殷勤应修忏悔。谓若极钝日月年等无灭罪障尽生命也。如观念门云毕此一生等。又现在者。即对过去。言一生者。亦对多生。谓令思念无始罪障今生忏灭。非必一期长时应忏。要在罪灭以为所期也。无始已来等者。问。五逆唯是顺生受业。何有无始未酬五逆。答。今言五逆应是现业。非言即有无始未酬五逆。既云无始已来。已来之言摄现在故。故下文云旷劫已来及以今生具造十恶五逆等。又观佛经三云。日月德长者所生五百子不信正法。遇病将死。父哭教言。可称毗婆尸佛名。子敬父故称南无佛。其子命终以称佛故生四天所。天上寿尽前邪见业堕大地狱（云云）如此经者。谤法罪尚不直堕狱先生天上。重谤法罪尚通顺后。况轻五逆岂但顺次。凡大乘意无有定业。遇胜缘时灭而不受。况转顺生。王逆决定业者只是小乘一途性相耳。但未检文。更可思择。如前三障（乃至）利根人也者。除灭三障总有二机。一顿灭。二渐灭。今则顿灭。一忏即灭名为顿灭。是顿机故名利根人。但置或言为对渐灭。或一忏但除（乃至）不名顿灭者。释渐灭相。此有三相。一者三忏除三障机。谓第一忏但除黑障。第二忏但除黄障。第三忏但除白障。二者二忏除三障机。谓第一忏但除黑障。第二忏合除黄白二障。三者亦二忏除三障机。谓第一忏合除黑黄二障。第二忏但除白障。而今文唯合黄白不合黑黄。为显合黑黄义故置等言。上来就具有三障机释成其义。或有唯白障不具黑黄。或有黄白不具黑障。若重必具轻。若轻不兼重。理数必然。灭障次第准上可知。问。重障可依机钝。何利根人具黑障耶。答。根之利钝·遮之轻重互有差别。谓有根利遮重。如提婆·鸯掘等。有根钝遮轻。如槃特等。有根利遮轻。如身子等。有根钝遮重。如常世人。今三障顿灭者应是根利遮重者。如止观中作根遮四句。既自识（乃至）始除也者。此明总举上顿渐机以劝勤须忏悔。所谓修三时等忏悔中。若利根人一忏顿灭三障。不经三时等。若钝根人具经三时等。可修忏悔。但忆得下不论利钝。忆障急忏名上根人也。譬如下明举譬简懈怠不修人。次合法者。时是曜宿。处是灵场。缘是资缘。人是知识也。三识知光明中。依正光明等者。入观以前先见日轮。自作思想。彼土光明超此照曜。伴此想已。方入日观日观未成。四仪礼念忆想不绝。是故不久即得定心也。见佛净土快乐庄严者。见日即见彼庄严一分。谓所现日中合集地树等光及三尊光。如日轮现眼前。故指观成日云快乐庄严（云云）一云。即得定心者。非日观定心。以次下云见彼土庄严故。经云见日不云见余境故。一云。即得定心者。指日观定心。见彼庄严者。指后观见。谓日观时得定心故。定力自在更移后观见彼庄严也。白莲记云。所以先令观落日。落日观成即念念定系彼方。故此一观为下诸观之标也（已上）三正教观察中。经状如悬鼓者。今家无释。灵芝云。日没近地。云散光收。莹如鼓面悬住空中。戒度云。日之将没必于西。光影衔山似如近地。云霞四散愈见光辉。无以比状如鼓悬空。专观落日送想西方。龙兴云。如世间人竿头悬鼓。在下仰射高三四丈。故曰悬鼓（已上）四观成中。经即见日已者。问。观成所见日者为无漏境。为此土日。答。一云。所见日者彼土光明而非假日。文云。念念不移净相了然而现。又云。三障尽除所观净境朗然明净。准此等文言净境者。应无漏境。又云。于此明上即自见业障轻重之相。又云。众生业障障蔽净心之境（已上）若此土日者何现业障。又假必表真。设思想位虽观日假。至观成位应见真境。净境了然意在于斯。故知。观成所见之境应见无漏。如像观观成见彼土佛。又水观所见水水不云观成。此土水故。至下地观说观成故。问。文云观日见日心境相应名为正观观日不见日乃见余杂境等心境不相应故名邪也。如此文者见日是正。见余即邪。若见光明岂非邪耶。答。所见日者。思想之位观此日故。依此观想见彼光明。犹如日轮。心境相应。何云邪耶。初依此假日。后见光明。何名余杂境。一云。所见日者。见此土日。经释唯云见日。但净相者。虽是有漏日光赫奕。故名净相。又虽假日。而现业障有何妨碍。如骨锁观见鲜白光。且见此日以为方便。然后为见彼光明之端。有何相违。但像观成同观相好。不可例同。先想影像。后见彼国佛故。次水观者。地观别假观故。虽见水冰不云观成。此日观者。依正总假观故。观成见日为后观方便也。今云。前义顺文理。何至观成忘其本意。犹见假日。又从骨放光。彼骨不表真彼光犹是假。不足为例。诸师多分未云日观有观成。故见此土日。永异今家许有观成。但用钦记判有观成。设见真境不见余境。唯见光故可云诸观标也。经闭目开目皆令明了者。上见日者正明观成。今言闭目开目等者。次说定用自在行相。谓得定已定散自在。开目住散犹见定境。是故劝机令守明见也。问。入定之位应见定境。何通散心亦见定境。答。以有定力之余势故。住散心时犹见定境。故像观云。出定入定恒闻妙法。白莲记云。耳闻中说法忆持。节经为二。但初在定中所闻。后乃出定不忘。亦由出定恒闻故。灵芝云。如唐高僧大行。于泰山结庵修净业。未三七日见琉璃地心眼洞明。至后得疾其地复现。乃曰。吾无观想宝地复现。岂于安养无缘哉。即日终于所居（已上）问。散心见定境者。为唯意识缘。为通眼识缘。若言通者。定境即是法处摄色。眼识唯缘色境。何缘定境。若言唯意识缘者。普贤观云。说眼过患忏悔罪者。此人现世见释迦牟尼佛。净眼根已（乃至）多宝佛塔从地涌出。释迦牟尼佛即以右手。开其塔户见多宝佛（乃至）此说依眼根发眼识。见圣境。今之定境亦应然也。又灵芝云。眼见胜境。耳闻妙法（已上）此亦似如许眼识缘。答。五种法处摄色唯意识缘非眼识缘。设虽散心缘定中境。应是唯意识缘定境非通眼识。但普贤观初心眼开见圣境。后得净六根。是故眼根清净直见圣境。不同今经根未净故。不以眼根直见圣境。又灵芝言眼见耳闻。如眼耳见闻。故且云眼耳。非实眼耳。今准法相存此道理。又相传云。定力深微出定之时。以定中境更移色境。眼识缘耳。大乘道理意趣难知。净土境界非凡所测。标心见日者。指经谛观于日之文。制想除缘念念不移者。指经令心坚住专想不移之文。净相了然而现者。指经既见日已之文。此乃述依前观想有今观成也。又行者初在定中（乃至）增上贪心者。此明不可于所观境起上贪也。内心外身名为内外。融通润液名为融液。谓心明静柔软安乐名内融液。依身调和血脉不塞。增长养色。令瘦成肥名外融液。若起贪心心水即动者。观成定心即是净定。净定无间味定自起。故云若起贪心。味定若起净定即灭。故云心水即动。此乃净定与无贪善根相应。故住此定时分明见境。味定则与染污爱贪相应。故住此定净境即失。净境虽失住味定故。犹见青黄等境移动。故云不得安定。见此事时者。此明知味定失还起净定。俱舍论二十八云。初味等至谡爱相应。爱能味着。故名为味。彼相应故。此得味名。光记云。初味等至谓爱相应。爱能味着净定。故名为味。等至与彼相应故。此等至得味名（已上）又论云。净等至名目世善定。此无间灭彼味定生。缘过去净深生味着。尔时虽名出所味定。于能味定得名为入。光记云。净等至名目诸世间有漏善定。与无贪等自性善诸白净法相应起故。此等至得净名。即是第一味相应所味着境。此净定无间灭彼味定生。缘过去净定。深生味着。不缘现在。以必不观自性等故不缘未来。未曾领故。过去曾领故。偏说过去。尔时虽名出所味定。于能味定得名为入（已上）问。若起贪心心水即动者。应散相应贪起故动灭所得定。何云净定灭味定起。答。散地贪心不可有缘上地定境而随增义。故知。净定无间味定现起味着净定。出彼净定入此味定。故名为动。非是散心也。已下诸观邪正得失者。心境违顺名为邪正。贪不贪心名为得失。得失指上。邪正在下。此居中间述前后意。例同诸观也。观日不见日等者。问。若修日观见宝地等犹属邪耶。答。若见彼土地树池楼即利根人不待时机。今言见余杂境等者。是则魔事。故属邪也。斯乃等者。文虽在第四段。意述当观大意。问。日水两观有灭罪耶。若言有者。经释无文。灭罪缘证不引日水。地观释云。因观无漏之宝地能除有漏多劫罪（已上）日水假依。云何灭罪。若言无者。行者系心净土。为知彼土光明。初想日轮定观既成。眼之开合明了见日。依此观力何不灭罪。是故识知业障文云。明相现时自见业障轻重之相。若无灭罪日轮安现。水观亦为见彼宝地。意在净土。何无灭罪。答。此有二义。一云灭罪。谓此二观意在净土。或心眼已开。或思想渐成。依此观力何不灭罪。至如夫少沙弥打头愚老比丘已证四果。事同剧戏犹得圣果。何况假观标心真境。岂无除灭有漏罪愆。经释无文真观多灭。故说灭罪。假观少除。故不言除。地观释者设虽假观。至观成位即见真故。不可相违。或约真观论灭罪故。且作此释。所以灭罪缘不引者。经无文故。问。若日观力有灭罪者。何故复更须忏悔耶。知见业者虽日观力。而除障者忏悔力也。答。散心忏悔若灭罪者。定观盖灭。故止观引妙胜定经云。若除禅定无忏重法（已上）故知。散观二心之中正灭罪障。是日观力。故五会赞云。世尊为说初观日。意令住想向西方。智者必须依此观。旷劫尘沙罪灭亡（已上）但至罪灭已后复须忏悔者。罪障盖多。机类非一。故初观日灭罪。境现犹有罪故。更须忏悔。此有何失。如普贤观云。普贤菩萨教其忆念十方诸佛。随普贤教正心正意。渐以心眼见东方佛。见一佛已复见一佛。如是渐渐遍见东方一切诸佛。心生欢喜而作是言。因大乘故得见大士。因大士力故得见诸佛。虽见诸佛犹未了了。闭目则见。开目则失。诸佛世尊常在世间。色中上色。我有何罪而不得见。说是语已复更忏悔。忏悔清净已普贤菩萨复更现前。行住坐卧不离其侧（已上）观诸佛力虽灭罪障。尚须忏悔亦灭罪障。今亦如是。二云。不灭罪障。谓无明文故。想有漏境故。地观释明故。观念法门不引日水即此意也。故法聪云。日水二观既在此土。借为后观之方便故不能灭罪。灵芝云。以前二观止是此方之物。以为发观之端。及观宝地心达彼方。定能脱苦破障除疑。重嘱转教。意见于此。戒度云。前之二观是此方物。境界既劣观力未深。且为由渐。岂能脱苦。地观乃是彼土所依。境观俱胜方获大益（已上）但如天台日观下释似有灭罪。地观释判水观无灭罪义。谓彼疏云。教令正观为除疑心。大本所明以疑惑心修诸功德。生彼国者落在边地。复受胎生。故作此观令除疑惑也。障者。大本云唯除五逆诽谤正法。故须作观。五逆重罪除六十劫生死罪等下辈自论（已上）地观释云。前水是想不能灭罪。地观是实。故能除断也（已上）知礼释云。经云。不了佛智则生疑惑。疏云故作此观令除疑惑。即显此观能了佛智。若其不用一心三观观落日者则迷佛智。那名此观能除疑惑。日观既尔。余观例然（乃至）障者下灭障。即五逆重罪也。彼经散善力弱。故逆谤不生（乃至）若依今经修正观者下至日想。即能灭除五逆重罪。是知。逆罪得生必由修观。下辈自论者。下品下生观云除八十亿劫生死之罪。今言六十者。恐六字误。又地观释云前水是想者。盖托此方水成冰事。表彼宝地。但是假想。故名粗见。今成三昧实见彼地则名实观。言假想不能灭罪。斯是大师顺经策进。令其行者速成三昧。非是假想全不灭罪。何以知然。日观尚类下品下生灭罪之数。岂粗见地全不除愆。（已上）疏抄（证真）云。教令正观为除疑心者。问。不见日想除疑心。答。礼云。日想既尔。余想例然。私云。此文总标十六观。非只日想也。五逆重罪除六十劫罪下辈自论者。问。日想观不明灭罪。何除逆罪。答。今文意云。若有逆谤等罪障。修此日想等观除罪障也。如下辈明除五逆等（已上）知礼会地观释。疏抄会日观文。今看文势。日观易会。地观难通。况复日水两观作三观释。天台释中更无此义。若云水观不灭罪是策进言者。何故日观中无策进言哉。已上二义先义相传。后义疏抄义。但灭罪义今所用也。选择云。或一观之力能祛多劫之罪愆。或具忆之功终得三昧之胜利（已上）。

本曰二就下至广明水观竟

    释云。上来第一料简日观已竟。自下第二解水观中三。谓标·释·结。释中文自为六。初中总标地体者。总对地下等三种别。标谓标显。显地总体。非对释结。标显名标。如观音观中云。此菩萨身长下至皆于中现已来。正明总标身相。言地体者。于当文中虽有水冰。且从所期故云地体。经见水征清亦令明了者。所言亦者。对上日观皆令明了而云亦也。但彼观成。此则思想。观成·思想其位虽异。明了义同故云亦也。又言亦者。非对日观皆令明了。以此思想对先眼见。而云亦等。所谓上云见水澄清。即是眼见澄水本质。然后心中亦明了思想此水影像也。又言亦者。非是对眼见。亦非对日观皆令明了。此对日观见日欲没状如悬鼓。斯乃日水二观俱假观故。眼见日水心观日水。此义同故对彼思想而言亦也。经既见水已等者。问。水观者观成耶。若言无者。日水俱假。何故日观说观成相。水观不说。况乎余观皆有观成。水观何独无观成耶。是以经云既见水已。又云此想成已。应是水观说观成。若言有者。今释无文。答。日是总表彼土光明。不局一观。故当观内以见日位方属观成。水观则是假真转观终至地观乃立观成。故不可同。此乃水观意者见地为怀。是故不待水等观成。速转观地。故无观成。余非转观亦不可例。但经文者思惟名见。非正受见。如云见琉璃地。又思想名成。如地观云此想成时。问。若云水观无观成者。今释文云欲观水以取定心者等。信知。观水当体即取定心。应是观成。又碗水喻下云水静境现者即是能缘之心无乱所缘之境不动。所言境者。应是水境。又云境现失不失邪正等一同前日观也。此文既例同日观观成相。明知。水观亦有观成。答。上问端云问曰既教想水以住心。转水以成水。转水以成琉璃地者。云何作法而令境现。案此问意。若自水水转以成琉璃者。以何方便而为作法。可令宝地境现前耶。今以此问案答文意。欲修水观还须对相似之境而为方便。思惟想成至第三观可见宝地。故云观水取定。次所缘之境不动者。此指第三宝地之境。非是水观。故今文云内外恬怕所求之相显然。言所求者。即是第三宝地。次境现失不失等者。今明转观。故于水观文中预标地观境现失不失等。此亦符上问端也。但至既见水已文同日观观成文者。日观直观日轮。非是转观。水观不尔。假真转观至第三观。见地为怀。故思想位总观水地。观地尚不得定心。想水水时何得定心。上观今观意乐别故。言同义异。经作琉璃想者。问。所言琉璃为真为假。若云真者。既云此想成已见琉璃地。故应是假琉璃。天台云。一作水想。二变水成水。三变水为琉璃。四观琉璃以成大地。内外映彻（净影同之）若言假者。今释以水对琉璃地。亦不举假琉璃。答。是假琉璃。但今释者以水表可平地。以水表映彻地。水与琉璃同映彻故合水不表。经水映彻不及琉璃。别举琉璃以显彼地极映彻想。故玄义云。言假者。即日想水想水想等是其假依。所言等者。等琉璃也。问曰前教等者。先问中言知业相等者。等言广取知方等三。答中唯举光者。假观本意必对相似。然日观三义中。知光即表彼土光明故。以日光相似即类水表可平宝地也。示斯可平之相等者。问。今经文无水对可平之说。但表内外映彻。何作此释。答。水观所表若非可平更显何义。映彻之相是水所表。故水能表可平相也。况彼琉璃地者。况谓譬也。法华玄云。况意乃多。略拟前后合成六譬（已上）旷劫等行无偏者。万行等备圆满无偏也。地轮者。轮有三义。一团圆义。二摧破义。三分齐义。今取分齐。如云五轮。云何作法而令境现者作法有二。一者身作法。二者心作法。若住身等者。明身作法。又欲观水等者。明心作法。于中有二。初总标住心作法。二行者等于静处等者。正明作法。于中亦二。一初至水动故也。此正明用碗水之相。二言碗下至不住也。此明以碗水及白物譬心动不动相。初明用碗水中四。一初至更莫异缘。略明向碗水看白物相。二又水下至湛然也。广明碗水自动波浪大起不见白物。后波渐息白物明现。此表内心烦恼以妨定心。三又行者下至明闇之相也。此明劝行者令见水动不动。知自心境现不现相。四又待水下至水动故也。此明更投米等水即动故白物隐没。此表外六尘境以障定心。第二以碗水等譬心动不动中三。初至显然。此明合上波息见白物。二又细想下至即动。此明合上米等动水故白物不现。三又行者下至不住也。此明亦劝行者令见水动不动。知自心住不住相也（上标文起尽竟）问。碗水作法出何经论。答。未见其证。又证者所解可勤而达。勿求所据。还须对相似之境而观者。当观行者观水境故。还须相似此水碗水。令知心动不动即易得定。又水似心故。还须似心水。令知心水动不动也。亦未须取亦不须妨者。此是静心故实。所谓若欲不见。若欲见者。俱障静心。是故勿欲不见。亦勿欲见。更无异缘住正念故。渐渐水性湛然了了见白物也。即喻心器等者。问。今用碗水者是行者作法。何云喻耶。答。自修作法。而喻自心即知动静也。彼止观中更用象鱼风之三喻。以况内·外。并起三障。今用行者作法。以况自心动静也。止观一云。或先起非心。或先起是心。或是非并起。譬象鱼风并浊池水。象譬外。鱼譬内。风譬并起。又象譬诸非自外而起。鱼譬内观羸弱为二边所动。风譬内外合杂秽浊混和（已上）缘之心无乱等者。所言心者。此是定心。谓于散心中看碗水动不动相。预知定心住不住相也。内外恬怕者。能缘为内。所缘为外。能所不动寂静名为恬怕。细想粗想者。内心动转也细尘粗尘者。外境粗细也。细境若现细想微动。粗境若现粗想转动。米譬细尘。枣譬粗尘。豆通譬粗细。所望不同故。观彼世界相等者。上两句是清净功德。通后十六。下二句是量功德也。别局地量。引此二文以合地量。设虽量广非清净者不足为德。故引证之。胜过三界道者。梁摄论明方处圆满云。论曰。出过三界行处。释曰。三界集谛为行。三界苦谛为处。净土非三界苦集所摄。故言出过三界行处。此句明处圆净（已上）佛地论云。超过三界所行之处。非如三界自地诸爱执为己有。所缘·相应二缚随增。是彼异熟及增上果。如是净土非三界爱所执受故。离二缚故。非彼异熟增上果故。如涅槃等超过三界异熟果地（云云）究竟如虚空者。梁摄论明分量圆满云。论曰。大城边际不可度量。释曰。径度为度。周围为量。一一佛净土边际。非凡夫以由旬等数所能度量。此句明量圆净（已上）问。无边际者。为实无际。为非凡量言无边际。答。非凡夫量言无边际。故天亲云。非凡夫以由旬等数所能度量（已上）又佛地经明受用土云。周圆无际其量难测（已上）佛地论有二义。述一义云。如来受用身土三无数劫所修。无边善根所感周遍法界。地上菩萨及诸如来亦不能测其量边际。以无边故如无始时。又述正义云。二他受用。谓诸如来为令地上诸菩萨众受大法乐进修胜行。随宜而现。或胜或劣。或大或小。改转不定。如变化土。如是净土以有边故。地上菩萨及诸如来皆测其量。但就地前言不能测（已上）此同天亲且就凡见言无边际。往生论亦不可违梁释论。一师造故（云云）经琉璃地者。问。大经云其佛国土自然七宝合成为地。弥陀经云黄金为地。与今相违。答。彼国自然庄严无方。故彼此说各显一边。但今经意观水以表可平之地。观水以显映彻之相。由此便故说琉璃地。其实彼土何限一宝。然略记云。问。观经云璃琉地。何故今言黄金。解曰。思益经说未来须弥灯王佛国土云。以阎浮金琉璃为地。准彼思之。黄金不映彻。琉璃非金色。彼土金色亦应映彻。故俱得名。又观经云。琉璃地上以黄金绳杂厕间错（云云）二宝合成。故亦俱名（已上）疏抄云。慧心云。黄金映彻似琉璃也（已上）一往会通也。彼土七宝为地。或以杂宝。各举一边耳。如善导云。或以琉璃为地。白玉作道。或以紫金白银为地。百宝作道（乃至）或以千万宝为地。二三宝作道。如是转相间杂。转共合成（乃至）行者等莫言但有金道而无余宝作道也（已上）二明地下庄严中。幢体等是无漏金刚者。金刚之言显无漏义。谓无漏亦名出世间。言世间者。可破坏义。有二种坏。一四相坏。二对治坏。灭谛中无此二种坏。道谛中虽有四相坏。而无对治坏。故俱名为出世间。然彼宝幢齐无漏故。金刚坚固以譬宝幢。故下文云。言金刚者。即是无漏之体也。戒度记云。金刚即是幢体。不可破坏。故名为刚（已上）问。净土论云得入莲华藏世界。若尔应云莲华擎世界。故摄论云。世间世界地轮依水轮。水轮依风轮。净土以大莲华王为依止（已上）嘉祥释莲华藏世界相云。以宝莲华擎世界故名莲华藏（已上）今经何云金幢擎地。答。此义难决。且试会者。言莲华者。明其总相。金幢擎者。说其别相也（云云）表非圆相者。表是显义。幢有方楞。故云非圆。量出尘沙者。此明宝幢数量。赞云。地下庄严七宝幢。无量无边无数亿。般舟赞云。地下宝幢无数亿。方楞具足尽晖光。问。经文不说宝幢数多。答。彼国宝地广阔无边。擎地宝幢何但一耶。但经无文者。幢数出言谈。故不云数。如云众宝国土一一界上不云界数。况乎今师证者。具见彼土。岂迷幢数。光周无边之际者。问。无边际者。自他界中是何。答。无边际者。先明照自界。以异色照他方故。准论云广大无边际故。又无边际者。指他方界。谓第五段即明光明所至分齐。第六段即明其光作利益。下所引摄论云周遍一切处。下释周遍义云普照无量世界。准之。光周无边应一切界。色照他方等者。问。经文不说光周无边及以色照他方利益。答。宝出千光·光多异色正述经文。而此光明可有所至及利益事故。先色照他方者。梁摄论明显色圆净云。论曰。佛世尊在周遍光明七宝庄严处。释曰。一金。二银。三琉璃。四摩娑罗。五阿输摩竭婆。六因陀罗尼罗七卢嬉胝柯目多。此一一宝光明皆周遍一切处。此处以七宝为庄严。佛住其中。论曰。能放大光明普照无量世界。释曰。此明七宝光明所照之处。释周遍义。此两句明色相圆净（已上）佛地论意亦复如是。准论得知。净土众宝所出光明。普照周遍。次作利益事者。经云演说苦空无常无我之音。释云光变乐音转成说法之相。又大经云。一一华中出三十六百千亿光。一一光中出三十六百千亿佛。身色紫金相好殊特。一一诸佛又放百千光明。普为十方说微妙法。如是诸佛各各安立无量众生于佛正道（已上）地上庄严所出光明既成利益。地下幢光何不尔耶。新往者睹之卒难周悉者。问。经文只云不可具见。不分新旧。答。旧生可知道理必然。八方八面者。问。方即是面。何似重言。若尔应云八方八楞。是故经云八方八楞。答。百宝庄严专在方面。故不标楞。面在八方。故非重言。西方寂静等者。彼土体是一法句故。无动转故名为寂静。无造作故名为无为。离有为苦。故名为乐。依正庄严快乐无穷名为毕竟逍遥。圆成实故离有。依他起故离无。大悲熏心等者。彼土圣众后得大悲熏心识故。身游法界利物平等。故云无殊。或现神通等者。正明利物相。此举说法入灭二相兼显余相。故言或也。变现庄严等者。明净土菩萨往他方界。以大悲心变现种种庄严之相。利益众生。今此文大悲熏心等赞。同法事赞菩萨叹德文耳。归去来等者。是乱句赞。总赞亦有归去等乱句。宝树观中同有此例。又智升诸经礼赞引此文云。归去来。魔乡轮回不可停（已上）问。始生净土。何云归耶。答。先师云。此约能化也。私云。悟从本自。迷是常他。故从秽土他国还归净土本国也。六道尽皆经等者。问。上二界中无有忧苦。何云唯闻愁叹声耶。答。净秽相对净乐秽苦。谓秽土中无有一念真实乐故。故言愁叹。此乃三界苦乐总属愁难。有漏皆是苦故。况成实意许上二界有忧苦受。释签四云。苦乐随身至四禅。忧喜随心至有顶（已上）问。今赞地下。然西方寂静等二赞文总颂彼界。不局地下。答。当段虽是地下庄严。而今始说真依报故。任教本意急劝往生。因兹上赞总举彼界种种妙德。下赞正令厌秽欣净。三明地上庄严中。依持圆净者。十八圆净中第十八是也。谓摄大乘·佛地论明他受用有十八功德。真谛摄大乘释论十五云。论曰。能放大光明普照无量世界。释曰。此明七宝光明所照之处。释周遍义。此两句明色相圆净。论曰。无量妙饰界·处各各成立。释曰。此庄严希有无等。故言妙饰。有众多妙饰。故言无量。所游行地为界。所居地为处。一一界·一一处庄严具足故言成立。此句明形貌圆净。论曰。大城边际不可度量。释曰。径度为度。周围为量。一一佛净土边际。非凡夫以由旬等数所能度量。此句明量圆净。论曰。出过三界行·处。释曰。三界集谛为行。三界苦谛为处。净土非三界苦集所摄。故言出过三界行处。此句明处圆净。若非苦集谛摄。以何因得生。以何法为体。论曰。出出世善法功能所生。释曰。二乘善名出世。从八地以上乃至佛地名出出世。出世法为世法对治。出出世法为出世法对治。功能以四缘为相。从出出世善法功能生起此净土。故不以集谛为因。此句明因圆净。何者为出出世善法。无分别智·无分别后得智所生善根名出出世善法。论曰。最清净自在唯识为相。释曰。菩萨及如来唯识智无相无功用。故言清净。离一切障无退失。故言自在。此唯识智为净土体。故不以苦谛为体。此句明果圆净。论曰。如来所镇。释曰。如此相净土如来恒居其中。最为上首。故言镇。此句明主圆净。论曰。菩萨安乐住处。释曰。自受行正教。教他受行正教名安乐。菩萨于净土助佛助道。具此二事。故名安乐住处。此句明助圆净。论曰。无量天龙·夜叉·阿修罗·迦楼罗·紧那罗·摩□罗伽·人非人等所行。释曰。净土中实无此众生。欲令不空故。佛化作如此杂类。此句明眷属圆净。若有如此众生。诸菩萨等皆何所食。论曰。大法味喜乐所持。释曰。大乘十二部经名大法。真如解脱等为味。缘此法味生诸菩萨喜乐。长养诸菩萨五分法身。此句明持圆净。餐此法味作何等业。论曰。一切众生一切利益事为用。释曰。凡夫二乘名一切众生。随其所能为说正教。令如说修行离四恶道。离生死。离二乘自爱行名一切利益。此句明业圆净。若菩萨于众生行如此业。能行及行处得何利益。论曰。一切烦恼灾横所离。释曰。三界集谛名一切烦恼。三界苦谛名一切灾横。此二悉离能行·行处。此句明利益圆净。若离如此法有余怖畏不。论曰。非一切魔所行处。释曰。净土中无阴魔烦恼魔死魔天魔。故离一切怖畏。此句明无怖畏圆净。若净土中无一切怖畏。六根所受用法悉具有不。论曰。胜一切庄严如来庄严所依处。释曰。非惟是有一切所受用具最胜无等。是如来福德智慧行圆满因所感。如来胜报依止此处。是故最胜。此句明住处圆净。净土中以何法为出入路。论曰。大念慧行出离。释曰。大乘正法名大法。于大法中闻慧名念。思慧名慧。修慧名行。此三于净土是往还道。故名出离。此句明路圆净。若有此路为乘何法。论曰。大奢摩他·毗钵舍那乘。释曰。大乘中五百定等名奢摩他。如理如量智名毗钵舍那。以此二为乘。此句明乘圆净。若有此乘从何门入。论曰。大空·无相·无愿解脱门入处。释曰。于大乘中三解脱门一体。由无性故空。空故无相。无相故无愿。若至此门得入净土。此句明门圆净。世间世界地轮依水轮。水轮依风轮。净土为依何法。论曰。无量功德聚所在庄严。大莲华王为依止。释曰。以大莲华王譬大乘所显法界真如。莲华虽在泥水之中不为泥水所污。譬法界真如虽在世间不为世间法所污。又莲华性自开发。譬法界真如性自开发众生若证皆得觉悟。又莲华为群蜂所采。譬法界真如为众圣所用。又莲华有四德。一香。二净。三柔软。四可爱。譬法界真如总有四德。谓常·乐·我·净。于众华中最大最胜。故名为王。譬法界真如于一切法中最胜。此华为无量色相功德聚所庄严。能为一切法作依止。譬法界真如为无量出世功德聚所庄严。此法界真如能为净土作依止。复次如来愿力所感宝莲华。于诸华中最大最胜。故名王。无量色相等功德聚所庄严。能为净土作依止。此句明依止圆净（已上唐论及佛地论俱明依持圆满）七宝池林等是能依等者。问。摄论云。世间世界地轮依水轮。不轮依风轮。净土以大莲华王为依止。准之。地树池等皆可同言能依所持。答。依持能所之义所望不同。故今随义转用。地为所依能持。池台树等以为能依所持也。带惑疑生华未发者。对地观人诫疑心失。故地观云心得无疑。带惑疑者方受胎生。故大经云。以疑惑心修诸功德。生彼宫殿。十住论云。若人种善根疑则华不开（已上）问。经云宫殿。何云含华。答。帛谦两经同。云即于七宝池莲华化生（已上）今依异译及十住论。九品义云。彼经云处宫殿者。是望内相。此经云在莲华者。是约外相。谓于华中经于多时。彼便谓处广大宫殿。又往生者或居宫殿。或在莲华。人人不同。彼经取宫殿。此经举莲华。各据一边。通二违也（已上）准之。华与宫殿更非鉾楯。但御庙及璟兴胎生属九品。鸾师等不然也（云云）内受法乐无微苦者。问。大经云五百岁中受诸厄也。何云无微苦。答。经下文云受诸快乐如忉利天上亦皆自然。今依此文无微苦。但受诸厄者。下文云不见三宝不得供养修诸功德以此为苦。故龙兴云。彼受乐如忉利。而云受诸厄者。不能见闻三宝故（已上）菩萨徐徐授宝衣者。问。生彼国者由本愿故。应法妙服自然在身。何授宝衣。又菩萨者何菩萨乎。答。自然衣上令着上服。此赏新生菩萨故也。言菩萨者。法事赞云法侣将衣竞来着。礼赞云观音势至与衣被。明知。菩萨法侣是二菩萨也。光触体得成三忍者。此明菩萨光照行者令得三忍。三忍者。大经云。见此树者得三法忍。一者音响忍。二者柔顺忍。三者无生法忍（已上）见彼树者既得三忍。触菩萨光岂不得忍。问。三忍何位。答。异释虽多。案今家意。伏忍三位名为三忍。法事赞云。法侣将衣竞来着证得不退入三贤。此同今文。璟兴大经疏云。伏忍三位名为三法忍。瑜伽亦说胜解行地有下中上品三忍故。此亦同今。瞻仰尊颜赞善哉者。新生菩萨能赞世尊。上品中生即下金台赞叹世尊即其类也。又地涌菩萨赞佛偈云。善哉善哉。大雄世尊诸众生等易可化度（已上）上方梵王赞大通云。善哉。见诸佛救世之圣尊（已上）经以黄金绳者。彼土金道似此土绳。谓道正直如曳绳也。又灵芝云。初地面华纹金绳七宝互相间错如世华塼（已上）四明空里庄严中。即有其六等者。问。当文立六子段。配文之后重云又明地上等。又以如华如月文与于台两边等文。而别牒解有何意耶。答。又明等者。为令曲知虚空庄严相。直释其相。如华等者。以喻显其相。故别牒释也。喻华意者。光自地升空。如落华飘风而升空。故喻之华。喻月意者。光台停天暐晔明照。故喻之月。是故上云上涌空中作一光台等。灵芝云。其光从地升空。故如华。从上照下。故如星月（已上）与今意同。次牒释于台等文者。重牒经文。挍释其文也。五明乐音说法中。经八种清风者。今家无判天台云。八种清风者。彼处实无时节。若寄此八。谓除上下余四方四维。故云八。亦可用对八卦也（已上）问。经指上乐器云鼓此乐器。故知。八种已下犹是虚空庄严。故玄义分亦属虚空。若尔八种已下应犹属第四段。何为别段。答。所问实尔。但为显严仪·说法有异。且为别段耳。四倒四真恒沙等法者。问。经文唯举苦等四真。何云四倒恒沙等法。答。若有能治必有所治。故灵芝云。苦空等法即四念处。观身不净。观受是苦。观心无常。观法无我。以此四法对破四倒。文中空字且对观身。知倒计亡。非空何谓（已上）戒度云。四念处者。盖由众生计身为净。以苦为乐。无常计常。无我计我。佛以四法反而破之。一观身不净。二观受是苦。三观心无常。四观法无我。四智是念四倒是处初观色阴。二观受阴。三观识阴。四观想行二阴及余一切诸法。究而言之。不出色心尔。此乃大小圣贤入道初门也。经没不净而谓之空。疏约计亡以释。执净之计才亡。则知此身当处空故（已上）次恒沙等者。准下池观。不局四真。广说诸波罗蜜。及赞相好等。故云恒沙。问。大乘国土何说小乘四倒四真。答。如玄义记。安乐国清净等者。此引菩萨说法赞佛。而显依报说法赞佛。随义转用而已。问。论云。赞诸佛功德。何云赞佛诸功德。况准下句意。应云赞诸佛。谓净土菩萨以巧妙辩才叹诸佛德。虽叹净土如来。不见净相。虽赞秽土世尊。不见杂秽。以法等故忘优劣心。故云无有分别心也。若尔应言赞诸佛德。答。任所览本。故云赞佛。设无诸字佛是通号。何违下句。诸功德者。诸佛各有诸功德故。上下句意不相违耳。六结文中。广明水观者。问。当观之中具想宝地。何故唯结云水想耶。答。水·水·地三是转观故总属水观。更舍水水独观宝地。齐此名为宝地观也故知。三种庄严两观通用。置于一处显两边也。若不尔者结文难会。故天台云。第二水观。初作水想者。举所观境界。从见水征清下正起观行。是为水想下结观也（乃至）第三地观文有四。一渐想观从若得三昧下第二实观。佛告下明利益。作是观下显观邪正（已上）问。见琉璃地下正观宝地。何属水观。故玄义云。日想·水想·水想等是其假依。从琉璃地下是其真依（已上）答。玄文约义。克体而论。水假地真故。今文约行。修观行者合观水·地故。问。今所观地与第三观复有何别。答。相带水·水想宝地者。从初属水。第三观地不想水水。直观宝地独属地观。故知。见琉璃下义兼两向。上说下略只云此想成时。重显宝地（此义为正。是相传义）复有一义。第二观有水水地中。唯局水水而属水观。琉璃地下属第三观。故玄义云。日想水想水想等是其假依。从琉璃地下是其真依（已上）故嘉祥云。第一有五观。别观。第六一观总观（乃至）就初复为二。第一有一观半。作观方便。第二有三观半。正作观。今则第一作观方便（乃至）此想成已下第二正作于观。以作水想及琉璃想。则见彼琉璃地（已上）灵芝云。第二水想正为观地。所观境二。初观水三。初正想水。次变水成水。后观水为琉璃。齐此已来当观文毕。此想已下属后地观。次地观中大分三节。初地体明彻。二地下幢擎。三地上庄严。结文可知。第三地观所观之境备在前文。故此第三但有蹑前结劝而已。文有四节。初思惟中。一一观者。指前总别相也。二正受。三彰益。四辨邪正（略抄）但结文者行者必须三境转观。为令知此义故。于水水下不结观名。更至观想观成中间且置结文。今释守经结文总属水观也。又净影云。第二观中文别有四。一辨观相。二是为下结。三此想成下显其成相。四如此想者名为粗见下结成分齐（乃至）第三观中文别有五。一辨观相。依三昧见名为地想。二是为下结。三佛告下劝持劝说四若观下明观利益。五作是观下辨观邪正（已上）。

本曰三就下至广明地观竟

    释云。上来第二料简水观已竟。自下第三解地观中三。谓标·释·结。标中先举者。指此想成时句。以释属于结前生后故也。次释中文自为六。一明结前生后中。经此想成时者。此句总结前观。成时二字兼生后义。言此想者。指琉璃地三种庄严也。问。准自余观。总指前观以为结前。更不残文。而水观具观水水地。故此想者总可指上水水地三。答。上说水水琉璃相已。然后结云此想成已。今亦说三种庄严已。然后结云此想成时。故知。今文但结宝地三种境也。又此想者。总指前观。但上文言此想成者。别约假观。今此想者。总指三境。所言成者思想分成。非言正受观成。此乃虽思惟分成。犹不及地观粗见。况了了见乎。二明观成中。有六子段。问。今此六段为俱属观成。答。二·三·六段正是观成。自余三段观成方便。谓得观成非容易。故恒忆粗见即作观成正受方便。是故中间绮说方便。初云极令了了。次云闭目开目。俱虽标观成相。上取明了。下取不失。故非繁重后云若得三昧等者。说观成相。故从初后名观成相也。问。解释既云观成有六。何余三段非观成耶。今案文意。思惟粗见·正受了了俱属观成。答。六段总云观成者。恒忆粗见以为方便。觉念顿灭即得三昧正受。见彼微妙境界。欲明此义说其方便。何以观前方便通属观成。故玄义云。言思惟者。观前方便。言正受者。想心都息缘虑并亡。次下文引当文二见。以合思惟正受之义。何以前方便而为观成位。问。像观释云。闭目开目下至如观掌中。正明观成（已上）然心眼得开正明正受。尔前二文虽是思惟总判观成。故知。思惟亦属观成。答。彼文亦以心眼得开正属观成。彼第一云似现目前。未及粗见。彼第二云像即须有坐处。亦非粗见。彼第三云心眼即开。此正观成。但前二文明其方便。谓得正受非容易。故先想前二为观方便。彼文约终名观成相。问。群疑论引今二见云。想成粗见为欲界闻思心也。得三昧明见。为色界修慧心也（已上）既以二见同云想成。故知。二见同属观成。答。今师意以思惟为方便。何属观成。彼论想成人师意别。又彼总见境名云想成。与今何同。问。闭目开目之见通思惟正受位耶。答。日观当文属正受见。以今文云境既现心故。像观文者说思惟想位。以彼文云似现目前故。问。了了见之文通思惟正受耶。答。了了之言唯在正受。日·座·像·观音·今文二处皆属正受故。经唯除睡时者。有本云唯除食时。今依睡本。有道理故。谓忆想不断以为其要。何除食时。择瑛法师刻本后书云。此本食时作睡时。一依升法师所录天亲五念门。二依善导和尚十六赞文。出大藏英字函。其间所期西方行法仪稍精当。修净业人不可不看也。况二师皆唐时高僧。谅古经本是睡字。兼升法师大明经教。作经目录。为世所崇。善导深修观行。是弥陀化身也。其必不谬。食字大无所以（已上）问。灵芝云。除食时者。开暂间也。有依别本改为睡时。寻诸古本并作食时。且凡夫睡时任运自息。岂待除耶。或云。大小两乘各有食观。故此除之。此局道众。亦非通论。今谓余诸观法不择时处。此观圣境。理合虔恭。对食起想。义乖尊敬。故观佛三昧经观像法云。想念成已唯除食时。除便转时。一切时中恒见佛像等。斯为明据。不须改作（已上）此义何通。答。凡夫行人欲得三昧。何故自废忘观想乎。但任运自息者。为言睡外常恒忆想。说除睡时有何过乎。又弃食欲佛观志切。还是敬爱之极。何乖虔恭。又观佛经大圣对机开遮随时。何必一同。又观佛经明坐佛前观佛像故。不许饮食不净等时。今经广明入出时心影像远浮极乐境故。不强论身净不净也。犹有觉想者。觉谓寻求。想谓取像。斯乃寻求作意取大小像及青黄等名为觉想。此之觉想至思惟见微细犹有。即比量知而非现量。玄义言缘虑者是觉。言想心者即想。今文合云觉想。若至正受觉想即灭。虽缘青黄等及大小境不贯通余。直附境事。而无比度。只是现量。故演秘云。虽作青等。各附自体。而不贯余。得是现量（已上）灵芝云。二正受中三昧。正音三摩地。此翻正定。或云等持。想成见地。不待作意任运契合见境分明。如人学射初生后熟发无不中。言思叵及。唯证方知。故云不可具说（已上）地广无边等者。地广无边总举地体。宝幢非一是标地下。众珍曜彩即是地上。转变弥多虚空庄严。此明思想具观三种。故观成时具见三种也。恒如对目者。有本云对日。礼赞云常对目。近缘云现在目前。普观释云常如眼见。故目为正。四劝发流通中。二明劝持佛语（乃至）观地之益者。此第二段虽释汝持佛语一句。然所以持者即为令说也。为显此义预释下意。如示观缘中。第六重牒前恩下预释第七段若佛灭后意。此例甚多。不惜身命者。是能化志耳。不惜之义虽通能所。今释文言正顺能化。斯乃未来弘通之人不惜身命。为信行者说观地法也。梵网义记云。大士当舍身施教人（已上）不欲直令（乃至）人天乐者。问。五乘教中有人天乘。何云不欲受人天乐。答。今人天者世间人天。文云人天之乐等故。五乘之中人天教者。佛道哢引。非今所斥。但彼尚非佛出本意。故天台云。三乘根性感佛出世余不能感（已上）诸佛本愿者指总愿也。清净觉经云等者。彼经下云。佛语阿难阿逸多菩萨等。其世间帝王人民善男子善女人。前世宿命行善所致相禄。乃当闻无量清净佛声慈心欢喜。我代之喜。佛言。其有善男子善女人。闻无量清净佛声。慈心欢喜。一时踊跃。心意清净。衣毛为起拔出者。皆前世宿命作佛道。若他方佛故菩萨。非凡人。其有人民男子女人。闻无量清净佛声。不信有佛者。不信佛经语。不信有比丘僧。心中孤疑都无所信者皆故从恶道中来生。愚朦不解宿命。殃恶未尽。未当得度脱。故心中孤疑不信向耳（大阿弥陀经同之）问。设人天来。若无宿善。不能信向。设恶趣来。若有善缘。何不信受。答。理实如然。今从大都说其非机。恶趣应无善因故也。机有万品。不可一概。问。一切往生者。为必由宿善。答。值遇本愿必由宿善。遂往生者依本愿力。大师往往皆云上尽一形十念。不言往因。若宿善者。第十八愿顺次直因有名无实。信知。本愿一世念佛不假宿善。故大经云。虽一世勤苦须臾之间后生无量寿佛国快乐无极（已上珍海引此文。以为无宿善往生证）觉经亦说值遇本愿由宿善也。悲喜交流身毛为竖等者。问。若无此义者不可往生耶。答。经说惟多。不可一概。群疑论二云。一如称赞净土经云。五浊恶时男子女人闻说如是极难信法。能生信解受持演说。如教修行。是人命终定生西方。二如清净觉经云。若人闻说净土教门。身毛为竖如拔出者定得解脱。三如贤护经云。众生学得诸佛现前三昧。闻彼阿弥陀佛名号。而能系心相续思惟。次第不乱分明睹彼佛。因此三昧得见佛故。遂请问言。成就何法而得生此佛刹耶。尔时弥陀佛语言。若人发心求生此者。常当系心正念相续。阿弥陀佛国便得生也。行者等自观。于此三经随与一经相应。即知得生净土（略抄）五观利益中。因观无漏等者。恶业依止虚妄之心。依于虚妄境界而造。观法依止无上信心。依佛真实功德而修。一虚一实。故观地法灭多罪也。具如论注。虽得往生含华未出等者。此举疑心往生之失。以劝地观无疑之得。问。往生之人必具信心。若起疑心何生净土。故礼赞云若少一心即不得生。答。经论多明疑心往生。今释依彼。此乃众生机类万品。虽疑犹生。所谓此人或时怀疑。或时生信。暂信不信心不决定。弥陀愿力最强盛故。摄暂信因以作强缘。致使往生。譬如大龙若得小水洪□八埏。弥陀本愿接引此人。令生净土亦复如是。他力难思信而可信。疑心尚生。况不疑乎。大经下云。以疑惑心修诸功德（暂不信）犹信罪福修习善本（暂信）大阿弥陀经云。其人奉行施与。如是者若其人然后复中悔。心中狐疑不信分檀布施作诸善。后世得其福。不信有阿弥陀佛国不信有往生其国。虽尔者其人续念不绝。暂信暂不信意志犹预无所专据。续其善愿为本故得往生。其人寿命病欲终时。阿弥陀佛即自化作形像。令其人目自见之。口不能复言。但心中劝喜踊跃意念言。我悔不知益斋戒作善今当往生阿弥陀佛国。其人即心自悔过。悔过者小差少无所复及。其人寿终命尽。即往生阿弥陀佛国。不能得前至阿弥陀佛所（清净觉经同之）十住论云。若人种善根。疑则华不开（已上）略论云。经中但云疑惑不信。不出所以疑意。寻不了五句。敢以对治言之（乃至）疑有四意。一者疑。但忆念阿弥陀佛。不必得往生安乐。何以故。经言业道如秤重者先牵。云何一生或百年。或十年或一月。无恶不造。但以十念相续便得往生。即入正定聚毕竟不退。与三途诸苦永隔耶。若尔先牵之义何以取信。又旷劫已来备造诸行。有漏之法系属三界。云何不断三界结惑。直以少时念阿弥陀佛。便出三界耶。系业之义复欲云何。对治此疑。故言不思议智。不思议智者。谓佛智力能以少作多。以多作少。以近为远。以远为近。以轻为重。以重为轻。以长为短。以短为长。如是等佛智无量无边不可思议（已上）但若少一心等者。语其全无。既有暂信。何云无耶。问。胎生与三辈为同。为异。答。彼此不同。所以然者。三辈信者往生。以经说云其有至心愿生彼国凡有三辈故。胎生疑者往生。以经说云此人宿世无有智慧疑惑所致故。三辈生佛前。胎生处边地。故今释云或生边界或堕宫胎。言边界者。简其佛前。言堕宫者。对其升进。既云边堕。知非所期。况复三辈所劝。胎生所嫌。二文水火。不可一同。故略论云。又有一种往生安乐不入三辈中。谓以疑惑心修诸功德（已上）问。帛·谦两经中下二辈同说胎生。何云别耶。平等觉经云。佛言。其中辈者。其人愿欲往生。当持经戒。无得亏失。益作分檀布施常信受佛语。往生佛国者可得智慧勇猛。佛言。其人奉行施与。然后中复悔。若心狐疑不信分檀布施作诸善。后世得其福不信有无量清净佛国。不信往生其国中。虽尔其人续念不绝。暂信暂不信狐疑佛经。复不信向之。当自然入恶道中。无量清净佛哀愍。威神引之去耳。其人于城中五百岁乃得出。往至无量清净佛所。闻经心不开解。是故为第二中辈（略抄）又说下辈云。五百岁竟乃得出。至无量清净佛所。其人听闻经心不开解。意不欢喜。智慧不明。所居舍宅在地。不能令舍宅随意高大在虚空中。复去无量清净佛。亦复如前第二辈狐疑者。其人久久亦当智慧开解知经（已上略抄。大阿弥陀经亦同之）璟兴云。今即疑佛五智。中下·下上二生所摄。由此帛·谦后之二辈皆言在城。于五百岁不得见佛闻法见圣。故若三辈若九品。皆无宽狭摄往生尽（已上）答。异译经中大经为最。愿数整足符合智论。诸师作释皆崇此经。此经而改三辈之外别说胎生。信者·疑者二类各别。何云一类。但旧两本信疑虽异同在彼界。故知。以胎生且置二辈。况中下辈中同云五百岁。准望九品。中下何齐。大经往往皆五百岁不分阶位。知彼两本义不正耳。例如法华记云。妙正二本同一梵文。乍可信罗什而寝于法护（已上）因问。胎经懈慢国·大经边地同异如何。答。异也。彼胎生者在极乐内。懈慢国者近此界故。胎经二云。西方去此阎浮提十二亿那由他有懈慢界。国土快乐作倡伎乐。衣被服饰香华庄严。七宝转关床。举目东视。宝床随转。北视西视南视亦如是转。前后发意众生欲生阿弥陀佛国者。而皆染着懈慢国土。不能前进生阿弥陀佛国。亿千万众时有一人。能生阿弥陀佛国（已上）先师云。彼懈慢界纵令虽言娑婆边土。不可属于极乐胎生。十因云。又非唯有胎生边地。亦于道中且有化城。谓懈慢国（已上）大悲菩萨者。观世音也。开华三昧者。菩萨威神有开华德。从德立名。故云开华（云云）又理趣释云。手持莲华。观一切有情身中。如来藏性自性清净。光明赫奕。一切惑染所不能染。又由观自在菩萨加持。离垢清净等同圣者。为显是自性清净之义。手持莲华（已上）有云。菩萨济度众生皆是首楞严定之作用也。彼定施用而应含华之众生故。从德立名。此乃首楞严定异名。例如百八三昧之中开华三昧。观音以楞严用。而破二十五有含华之闇。名入开华三昧。更劝辨知邪正者。此居当段。预显后意。既睹灭罪往生等益。故次更劝辨观邪正。此则两段生起意也。有云。举疑属邪。不疑为正。问。邪正之言全同次下邪正文言。有何意趣属疑不疑。答。斯乃等文挍上观利益四段。今邪正者。即当第四不得杂疑。故知。疑与不疑名为邪正。六辨观邪正中。前日观中已说者。彼文云观日见日。心境相应名为正观。观日不见日。乃见余杂境等。心境不相应故名邪也。以此言之。观地见地。心境相应名为正观。观地不见地。乃见余杂境等心境不相应。故名邪也。水观释云。境现失·不失·邪正等一同前日观也。像观经云。令与修多罗合。若不合者名为妄想。若有合者名为粗想见极乐世界。释云辨观邪正之相。此约所现境以判其邪正。问。看经文相。约能观智以明邪正。所谓经云作是观者。专观当观境。若他观者。应是杂观余事。故灵芝云。虽是佛教大小观法。若非往生净土之观并是偏邪。非同外道邪见之邪（已上）此约能观。符合经文。群疑论云。般若·观经俱是圣教。相无相观并非凡言。互说是邪深有旨趣（已上）此论亦约能观如何。答。经云妄想。亦言他观。亦名邪观。言观想时杂爱见等妄想者。至境现时。妄境即现。故杂妄观名为邪观。亦名他观。经释何乖。但感师等邪正义广。意乐别故。不须和会。

第0章 观经定善义传通记卷第一
第0章 观经定善义传通记卷第二

                    释良忠述

　　　　　　　



本曰四就下至宝树观竟

    释云。上来第三料简地观已竟。自下第四解树观中三。谓标·释·结。释中二。一分文。二斯乃下总述大意。分文中文自为十。二重牒观名。教仪则中二言等者。问。若准余文。应云二从观宝树下至行树想已来。正明重牒观名生后观相正教仪则。如何。答。当文应立开合二科。谓一一下不为别科。是显合意。上文不牒即显开意。宝树宝林岂以七行为量者。此破他义。但大师已前古师中未见其义。然璟兴云。彼国宝树除道树。外无有孤生或六或八。故云七重。即拟七觉支之树也。又灵芝云。次示行数。周回七重匝绕彼国。或云。处处皆有七重（已上）盖大师预鉴当来谬解设此破文。今言七重等者。此述自义。所谓竖有根茎枝条叶华果七。非横七行。四十九重者。重显非七行。弥陀经义者。彼弥陀义未来此土。未闲真观要藉假想者。观成名真观。观想名假想。不同此方相似境相名假。彼方真实境相名为真也。三明树体量中二。先体后量。体中佛心无漏故其树亦无漏者。问。大乘对法论·摄大乘论等。明十八界中十五界有漏·八界无记。若尔佛身土等应是有漏。答。佛智通等一切功德道谛所摄。唯识论云。四智心品如何唯无漏。道谛摄故无漏摄。谓佛功德及身土等皆是无漏种姓所生。有漏法种已永舍故。虽有示现作生死身。业烦恼等似苦集谛。而实无漏。道谛所摄（已上）即知。佛心是无漏故所变身土皆亦无漏。次引天亲赞云出世善根生即此意也。但对法等论前十五界有漏等者。佛地·唯识两论同以三义会之。佛地论云。有义十八界通有漏无漏。皆有善性。然据二乘境界粗相相似。说言十八界中十五有漏·八无记等（此当唯识护法正义）有义净土定心所变。虽有色等似十界相。非十界摄。非诸世间五识所得。如遍处等所缘青等皆是自在所生色故法界所摄。是故净土虽用色等为其体性是无漏善。亦不相违。若尔菩萨五识不缘受用土耶虽依彼力自识变为。然相粗妙不相似故非五境摄。如来五识可不缘耶。佛缘事心作用相似。假名五识。实非五识。恒在定故。若尔不从五根生耶。如来五根及色声等相同根境。假名五根及色等境。定心变故。实是法界自在生识。若尔四智应不同时。无有一时一类多识一身起故。许亦何失（此同唯识第二所说）如实义者。如来身土甚深微妙非有非无。非是有漏。亦非无漏。非善非恶。亦非无记。非蕴界等法门所摄。但随所宜种种异说。余处说言十八界中十五有漏·八无记等。但就二乘异生等境。粗相分别。不就诸佛诸大菩萨甚深境界。故余处说如来非实蕴界处摄。所有善等皆是示现。乃至广说（此同唯识第一所说）问。彼土可有漏。凡夫生处。何偏云无漏耶。答。群疑论云。问曰。极乐世界既许凡夫得生。未知为是有漏土。为是无漏土。释曰。如来所变土佛心无漏土还无漏。凡夫之心未得无漏。依彼如来无漏土上。自心变现作有漏土。而生其中。若约如来本土而说。则亦得名生无漏土。若约自心所变之土而受用者。亦得说言生有漏土。虽有漏以托如来无漏之土而变现故。极似佛无漏。亦无众恶过患（已上）委细分别法相之时应如所引。但大师释无一处述亦有漏义。处处皆云唯无漏土。和尚本意暗以难知。若依此教。要在述如来他力本愿。故判无漏。正道大慈悲等者。是性功德。性即体故引证树体。正道者正体智。大慈悲者后得相应大慈悲也。此智无漏功德故称出世善根。故合佛心无漏之义。生者彼土从佛二智而生。故名为生。斯乃引通而证别也。后二句者形相功德同文故来。或预证下树光。次量中树高三十二万里者。此约四十里为一由旬。灵芝云。由旬亦云由延。亦云踰缮那。西竺驿亭之量。经律所出远近不定。诸家多取四十里为准。戒度云。初出由旬梵号。而无正翻。义取西土邮亭传舍。以为准则。经律上品八十里。中品六十里。下品四十里。多取下品为用。八千由旬计有三十二万里也（已上）西域记二云。旧译所传四十里。西方风俗三十里。圣教所载唯十六里（已上）亦无老死等者。文集云。老枝病叶（已上）无有枯悴名无老死。无始终短小名无小生。无初小后大名无渐长。起即同时等者。佛成觉时依报俱生。无有前后。四明树异相中。杂严杂饰者。形色庄严名为杂严。经其诸下至具足是。显色庄严名为杂饰。经一一下至映饰是。经众宝者。灵芝云。宝色与光五色相间。琉璃碧色出黄光。玻璃青色出红光。码瑙赤色出白光。砗磲白色出绿光。若准大本。琥珀·七宝诸树周满世界。金·银·琉璃·玻璃·珊瑚·码瑙·砗磲等树。或有二宝三宝乃至七宝转共合成。广如彼说。戒度云。琉璃具云吠琉璃。此云不远。以西域有山。去波罗奈城不远山出此宝故以名之。玻璃正云宰波致迦。其状似此方水精。然色有赤白者。码瑙梵云摩婆罗伽隶。宝色如马之脑。因以为名。砗磲梵云牟婆洛揭拉婆。此云青白色宝。尚书大传云。大贝如车之渠。渠谓车辋。经云绿真珠。亦有赤者。佛地论云。赤虫所出故珠体赤。珊瑚智论云。海中石树也。述异记云。珊瑚树碧色。生海底。一株数十枝。枝间无叶。大者高五六尺。小者尺余。琥珀似玉颜色红润。或云千岁松脂化作。经云众宝。故引大本而转释之。彼云。或有二宝三宝乃至七宝转共合成。或有金树银叶华果。或有银树金叶华果。乃至云。或有宝树紫金为本。白银为茎。琉璃为枝。水精为条珊瑚为叶。码瑙为华。砗磲为实等。文广不录（已上）又赞云弥陀净国等者。上所引论偈总明器界种种事及妙色庄严。是用通以证别。今赞别明宝树庄严。是乱句赞。例在于经。金刚能断般若经（随笈多译）云。若我色见若我声求邪解脱行不我见彼人法体佛见应法身彼如来法体及不识不彼能知（已上）天衣挂绕者。问。经无天衣说。答。经云一一树上有七重网。网名天衣。天台云。天衣为座出胜天王。而彼经云。复有高行诸大菩萨。见八万四千天子敷八万四千大师子座。众宝合成七宝众网弥覆其上（已上）今亦同之。宝云含盖者。宝云覆树其形如盖。故云含盖。他方圣众等者。问。他方本国彼此圣众俱可听响见形。答。实如所问。今文但是影略互显。故大经上云。其声流布遍诸佛国。其闻音者得深法忍。目睹其色。耳闻其音（乃至）一切皆得甚深法忍（已上）又今言能人者圣众也。五明树上空里庄严中。经如梵王宫者。问。下界之人不见梵宫。何为比类。答。余圣教中处处广说上界相故。众会皆知梵王宫殿。是圣教量。何不比知。例如诸经说他净土皆云亦如西方极乐。经释迦毗楞伽摩尼宝者。知礼云。释迦毗楞伽此云能胜。摩尼正云末尼。此翻离垢。言此宝光净不为垢秽所染。又翻增长。谓有此宝处必增其威德。旧云翻为如意随意。此皆义译也（灵芝戒度同之）疏抄云。法炬陀罗尼经如意珠有三。一名威光。二名释迦毗楞伽。三名宝精。毗楞伽者。纯真金色。善根所生自然雕莹住于梵宫。菩萨从阎浮提生都率天。宝自然生于箧中。坏灭诸怖毒事。宝精者。补处菩萨福力所感。生身常用为庄严具。作诸佛事（已上）宝箧经云。毗楞伽宝在帝释颈。遍照三十三天。一切所有皆悉照现（已上）经其摩尼光照百由旬者。疏抄云。问。一日尚照数万由旬。况如百亿日。何但百由旬。答。被余光蔽不照远耳。如月虽明对日不照（已上）六明林树华实中。不从内出者。华果同时非从华内出生果实。永观云。春秋无隔。有华有果。寒暑不改。不温不寒（已上）七明华叶色相中。借喻以显等者。灵芝云。百种画即叶上痕脉。如天璎珞者。状其文也（已上）经阎浮檀金者。灵芝云。州边有树。海底出金。光色无比。置于闇中其暗即灭。知礼云。阎浮檀金。阎浮具云染部捺陀。此是西域河名。近阎浮捺陀树。其金出彼河中。此则河因树立称。金由河得名（已上）色比天金者。问。经云作阎浮檀金色。释何云天金耶。答。经说佛身云夜摩天阎浮檀金色。释云正明显真佛之身相踰天金之色。准彼思今。亦应天金。八明树果德用中。自然涌出者。果不从华生。故云自然。上文即云不从内出。亦此意也。经如帝释瓶者。妙宗钞云。释论第十五云。有人常供养天。其人贫穷一心供养满十二岁求索富贵。天愍此人自现其身。而问之曰。汝求何等。答。我求富贵。欲令所愿皆得。天与一器。名曰听瓶。而语之言。所须之物从此瓶出。其人得已应意所欲。无所不得（龙兴同之）问。瓶为喻华。为喻果。答。岂不前言。涌生下明树果。故云借喻以标果相。非是喻华。华为第七段。果为第八段。故白莲记云。华如阎浮檀金色。果如帝释瓶。灵芝云。涌生下三明树果等。戒度云。今以果相状如此瓶。未测大小。以叶度之亦可见矣（已上）如此三师符合今解。然知礼云。今以妙华涌出诸果。如彼天瓶出种种物。故以喻之。如湛云。亦以华喻瓶。果喻所须物（已上）问果有何德以喻天瓶。答。瓶出所须以喻果光成幢旛等。但戒度释似喻果状。经映现三千等者。初明现娑婆佛事。次明现十方净土。群疑论云。如宝盖之中现十方净土及此秽国也。灵芝云。映现有二。大千佛事一也。十方佛国二也。示生唱灭。说法度生。皆名佛事。慧心云。或宝树宝盖得见释迦一化（乃至）从净饭王都至跋提双树。从诞生童子时可尽八十年。或云。映现三千者。现极乐依正二严也。十方佛国者。现他方净土也（已上）又此树量等者。总叹宝树德用以劝行者。于中量高指第三文八千由旬。华果众多标于四六七八段文。亦兼第五空里网。空即是华果庄严故也。神变非一即举第八段文。弥高者。玉云。弥甚也。大也。遍也言纵广者。枝条四垂前后左右其量齐等。故云纵广弥阔。法华经云。宝塔高妙五千由旬。纵广正等二千由旬。慧晖释云。南北云纵。东西云广（已上）一树既然者。或本云一一树然。彼本不正。九明观成中。一明结观成相者。于观成位始见宝树名观成相。即指经见此树之文。所言结者指经已字。谓见树已更可重观。待后重观即名结也。二明次第观之等者。问。二三两段有何差别。答。第二段意者。明思惟粗见之位于根等事。一一观之不得杂乱。第三段意者正明正受了了见位见根等事皆令明了。第三段中言一一次第观之者。为显正受成相。更举先段思惟相也。总述中网帘空殿者。罗网似帘。故云网帘。光明映彻。内外相见。网帘如无。故云空殿。

本曰五就下至宝池观竟

    释云。上来第四料简树观已竟。自下第五解池观中三。谓标·释·结。释中文自为七。一牒前生后中一从等者。问。次当想水之文唯生后也。何云牒前。答。以有生后推知牒前。此例甚多。经次当想水者。或本云次当想池。各有其理。谓经结云八功德水。故知。水本标结符合。又次下云有八池水。水即池水。是故大师虽依水本犹名池观。然择瑛师刻本云。是依古印本。天台疏文亦云池观。即显简异前之水观不应有两水观也。兼下二处经文皆结云宝池。又举池其必含水。举水未必是池（已上）此依想池本也。一为不空世界等者。初释意者。行树中间若无池水其地空旷。故有宝池。次释意者。彼土庄严非唯宝树。宝池亦为依报庄严。宛如此方胜地即有水树为先。二明池数及出处中。经有八池水者。八功德水所成池故名八池水。上总标云正明池数者。池有八德之数也。次池有八数之名者。池中备有清净不臭等八德名也。次八池之水者。八德池之水也。故次下文列八德名。经一一池水者。非是指上有八池水即云一一。只是彼国界中八德宝池无量无数指彼多池名云一一也。问。上云有八。下云一一。即知指上云一一也。答。池数无量。不能举数。其实池多。是云一一。如云众宝国土一一界上。又如上云下有金刚七宝金幢。幢无数故。经不说数。故释或云量出尘沙。或云地下宝幢无数亿。今亦如是。此乃弥陀净国广阔无边。宝池岂以八地为数。今言八池者。清净等八也。是故经文首标云有八池水。尾结云八功德水想。标结符合。所言八者。即是德数而非池数（已上相传）问。有云。今八池者此明池数。既云八池。明非德数。例如大品说众香城。一一园中皆有八池。彼经第三十（萨陀波仑品）云。一一园中各有八池。一名贤。二名贤上。三名欢喜。四名喜上。五名安稳。六名多安稳。七名远离。八名阿鞞跋致。其池成就八功德水。香若栴檀。色味具足。轻且柔软（大般若三百九十八大同）又龙兴一义即依大品。又灵芝云。初举数。一国八池渠道相通（法常大同）此义云何。答。以彼狭众香城。不例广大极乐。今释既出功德八数。何云池数。诸师异解不足会通。故疏抄云。问。广大无边国界之内。何但八池。答。龙兴云。说有不同。或说。四方·角各一。大品经中具出八名。称赞经云处处皆有七宝池者。池实有八。而是七宝也。或说。八池水者。八功德水所有池故。或说。不定。或净土有八八数。有净土有七七数。或有无量数。如两卷等。讲堂精舍宫殿楼观内外左右有诸俗池。或十由旬乃至百千由旬等。虽有三说。第三为胜。私云。经结文云是为八功德水。故第二说善也（已上）经一一池水七宝所成者。水虽纯白。池岸七宝映池水故成七宝色。故释云宝光映彻等。戒度云。初中水性柔弱故非七宝庄严。但由塘岸宝色相映使之然也（已上）经从如意珠玉生者。戒度云。世典尚云。山蕴玉则草不枯。渊藏珠则水不竭。况佛境乎（已上）问。珠在何处能出宝水。答。今家无判。灵芝云。每一池心各有珠玉。泉从珠出。流落池中。常时盈满（已上）问。珠出池水。而无流至其水何故不满彼界。答。佛境难思各不妨碍。八功德者诸说少异。今文大同成实论说。论云。轻·冷·软·美·清净·不臭·饮时调适·饮已无患（已上）但论约四尘。今对五尘（净影·天台同今）又俱舍论十一云。一甘。二冷。三软。四轻。五清净。六不臭。七饮时不损喉。八饮已不伤腹（已上）清净润泽是色入摄者。清净水德。润泽水体。但称赞经澄净润泽开为二德。俱舍·成实不举润泽。眼见清水故名色入。不臭即是香入摄者。不臭即是好香故也。轻冷软即是触入者。十一触中三触故也。言十一者。谓坚名地。湿名水。暖名火。动名风。可称名重。翻此名轻。柔软名滑。粗强名涩。食欲名饥。饮欲名渴。暖欲名冷。冷饥渴三是心所欲。非正目触。因有三触发此三欲。故冷饥渴是触家果而非是触。今言触者。从果为名。美是味入摄者。六味中甘。故称赞经云三者甘美。俱舍论云一甘。极乐庄严安养国者。观经·小经同名极乐。无量寿经名为安养。言极乐者。无有众苦但受乐故。言安养者。净业记云。安乐养育众生。义寂云。安心养身（已上）菩萨徐行等者。此因宝池广赞严仪也。随机赞叹宝宫等者。栋梁椽柱等表无量种种法门。菩萨随机赞叹其德。三明池分异溜中。经分为十四支者。于宝池边有十四渠。水旋池渠常恒流注。而无杂乱故。云池分异溜旋还无乱。谓对池心水。以支水名溜。溜玉云。力救切。水名也。尔雅云。小水之流。又池即十四支。溜者小水。此水旋绕十四支池水无绝。对湛池边旋转名溜。故灵芝云。每一池心各有珠玉。泉从珠出流落池中。常时盈满（已上）此释意者。于池中心有如意珠。以出宝水。其水流有十四支也。二明一一渠岸作黄金色等者。问。渠岸作金色者。指黄金为渠文。渠下底沙杂宝色者。指渠下皆以等文。何不牒释一一支七作宝色文。答。分文有所阙。其义难明。但试会者。上言一一支作七宝色者。总标渠岸渠下二严。黄金为渠下别明二严。渠岸黄金。渠下杂色。皆七宝摄。故不相违。又戒度云。上约池塘则具七宝。今论水渠但云黄金（已上）经杂色金刚以为底沙者。于一金刚即有杂色。灵芝云。金有五色。又精刚者（已上）今金刚者。且约一池。大经所说底沙非一。四明水有不思议用中。即有其五等者。问。四五大段分文难思。即可料云四一一水下至十二由旬已来明渠水莲华。五其摩尼下至相好者已来。明水有不思议德用。池渠华数华量三文是寻常事非不思议。何与水用合为一段。水上下及说法俱是水用。何为两段答。一一水下总明水用。华从水生。虽非难思犹是水用。故置一段。池水说法弥以难思亦有大益。为别大段尤有所以。经一一水中者。释指渠名云一一水。然灵芝云。一一水中即上八池各六十亿（已上）问。今家何故不说本池莲华。答。本池有莲理在绝言。故不别说。又十四支外别无本池故。经七宝莲华十二由旬者。凡说华相三经不同。灵芝云。小本经中四色四光。今言七宝。故知多别。一一下明量。十二由旬计四百八十里。小本经但云大如车轮。举其极小者耳。戒度云。二挍异。小本车轮者。彼疏云。车有大小。难为定准。此间极大不过数尺。可依轮王车轮为量。十住婆沙云。转轮圣王千辐金轮。种种珍宝庄严其辋。琉璃为毂。周圆十五里。准此未及半由旬。亦约小者耳。所以二经不同者。慈恩云。华有大小。彼据极大。此约最小。今准大本池中莲华或一由旬乃至百千由旬。则知。大小不一皆是随宜趣举。不必以此较经优劣。又璟兴云。小经云池中莲华大如车轮者。即译家之讹。故奘法师本云量如车轮。由此经云团圆正等十二由旬。义不相违。车轮虽小。圆满正等可譬彼华故（已上）上下无碍故名如意水等者。问。上云从如意宝中出即名如意水。今何相违。答。如意水名通此二义。是故无失。经寻树上下者。今释可见。妙宗钞云。三其摩尼下明随心。论其宝水称适人情。自然上树然后流下。故上生经明。兜率宫有水。游梁栋间。与此同也（如湛同之）但灵芝有异解。彼疏云。寻树上下。寻犹循也。树即茎也。言水循华茎。上入华中。旋转发声。却从茎下（已上）五明水有不思议德中。即有其二等者。华间曲寻树音合称其声。故分为二。或说众生苦事等者。如玄义记。六明摩尼多有神德中。天乐无以比方者。大经举六天乐挍量净土音声。文云。第六天上万种乐音。不如无量寿国诸七宝树一种音声千亿倍也（已上）佛是众生无上大师等者。问。三宝如次以属大师·良药·福田。似有参差。谓若以佛名大师者。亦应法为所学。僧为同学。若法名良药者。亦应佛为良医。僧为瞻病人。若僧名福田者。亦应佛·法名福田。如何。答。三宝其德广多无量。故且举一互显之耳。四事者依般舟经。饮食·衣服·卧具·医药也。五乘依果者。五乘所得功德名为依果。华严三十八云。尔时普贤菩萨。告普慧等诸菩萨言。善男子菩萨摩诃萨有十种依果。何等为十。所谓菩提心依果。究竟不忘失故。善知识依果。随顺和合故。善根依果。长养诸善根故。诸波罗蜜依果。究竟修行故。一切法依果。永出生死故。诸愿依果。长养菩提故。诸行依果。广修习故。菩萨依果。一生补处故。供养佛依果。信心不坏故。一切如来依果。正教离颠倒故。佛子是为菩萨十种依果。若菩萨住此依果。则得如来无上智依果（已上）八味之水者。八德之水饮时皆成味入。故指八德云八味也。请观音经云。池回八味水。问。树·池何无灭罪。答。疏抄云。至总观说故也。

本曰六就下至宝楼观竟

    释云。上来第五料简池观已竟。自下第六解楼观中三。谓标·释·结。释中文自为十一。初标中言先举者。此指众宝国土一句。以次下云总举观名牒前生后故也。问。众宝国土是标所归。非标宝楼。何云观名。亦属牒前生后。答。此有三义。一众宝国土总标彼土。彼土即有地树池楼。楼是当观境总中取别以为观名。牒前三生后楼。其义可知。二经有隐显。若具可云池观成已次观宝楼众宝国土等。若解具文。众宝国土句可为第二段。今对略本。故取此句以为观名牒前生后。所以且取此一句者。此观首故借云观名也。三具说可云次观众宝国土宝楼。释存此意。属观名等也。三明楼阁数中。经楼阁者。东宫切韵曰。郭知玄云。楼橹城上屋。麻果云。楼正楼通重屋也。尔雅云。四方而高曰台。狭而修曲曰楼。孙愐云。楼阁也。颛顼所造重屋也。玉云。楼重屋也。准之。或楼与阁别。或楼即阁也。五明楼外庄严中。经如天宝幢者。起世经说善法堂云。有一宝柱。高二十踰阇那。于其柱下。为天帝释置立一座。高一踰阇那。广半踰阇那。杂色可观（已上）虽有此说。未解喻意。宝幢自鸣更勘余文。又同经五说修罗宫宝柱云。自然而有宝所成柱。高二十踰阇那（已上）准之。天宝幢自然而有净土乐器自然亦有。故以为喻。非喻自鸣。又灵芝云。又下三天乐悬空。如宝幢者。言其量也（已上）无思成自事者。梁摄论曰。譬摩尼·天鼓无思成自事。如此不分别种种佛事成。释曰。譬如如意宝无有分别。能作如众生所愿求事。譬如天鼓无人扣击。能随彼众生所欲之意出四种声。谓怨来·怨去·受欲·生厌。诸佛亦尔。已离分别能起种种利益众生事。利益事有二种。一化身利益。如如意宝二说法利益。犹如天鼓（已上）六明乐说法中。乐虽无识等者。问。识者心王。思者心数。心数心王同时相应。何成自事别云无思。说法之下唯云无识。答。由思造作能调甲乙宫商缓急。故举思有便。由识了别能说佛法僧等法门。故举识易明。各举其一实有以耶。七明观成中。经粗见极乐世界者。非是思惟。即指正受犹名粗见。未见本持。而见影像且云粗见。如彼像观正受名粗。又至后观时见前观境。其境弥胜。故望后见正受名粗。故知礼云。楼观成四事都现。是故至此得总观名。虽云总见。若望后观此犹约略。故曰。粗见（如湛同之）然灵芝云。言粗见者即思惟也。下文若见此者。即正受也。此释不然。楼观成时亦见前境。虽是正受。即望后见方说粗见。岂是思惟。况若见此下别说灭罪益。何乖文相属正受见。自上庄严总现者。问。于当观中亦观地树池三境耶。答。经释俱明唯观宝楼。不云广观前三种境。但总现者。楼观成时由前观力四境都现。故知礼云。二此想下结成总观。最初系念。且寄此土落日及水以为方便。次观彼国地树池楼。应知。此四得后后者必得前前。故楼观成四事都现。是故至此得总观名（已上）问。于当观中可观四境。云总观想故。如云地想等。故净影云。下第六门。是其总观。文别有四。一辨观相。二总结之。三明观益。四辨观邪正。初中有四。一观宝楼。二树。三地。四观宝池。就观楼中。初正观楼。次观楼上及虚空中多诸音乐。后结成相名为粗见（嘉祥天台等亦同之）答。经明观想中。都不举余境。才至观成始出四境。诸师所判大违经文。何离经说恣成义道。地树池楼前后别观。何至于此重观前境。不如依经信证定疏。余兰菊义人情而已。但总观想名通摄四观。文在于此。义通上二。前三虽非当观。楼观成时同见四境。由此义故名总观想。今解释中名宝楼观。不言总观良有以耳。应佛本心者。灭罪往生即称弥陀本愿意。兼应释迦发遣教意也。

本曰七就下至华座观竟

    释云。上来第六料简楼观已竟。自下第七解华座观中三。谓标·释·结。释中二。一分文。二总述大意。分文中文自为十九。一明敕听许说中。敕听令之谛受者。即指谛听句。正念修行者。即指善思句。此乃上大科中只云敕听不云修行。故至子段细举其二。经除苦恼法者。问。为是佛身。将为华座。若言华座者。经文生起可佛身观。所谓释迦许说除苦恼法。弥陀应声住立空中。夫人见之亦起未来见佛之请。佛答韦提即云欲观彼佛者等。明知。除苦恼法者。是佛身观也。若言尔者。释云三明佛为说华座观法。但能住心缘念罪苦得除。如何。答。除苦恼法。指华座观。所以知者。观观先举即举观名。当观先举正当除苦恼法之文。故释定判。何劳苦诤。但佛现者欲证往生。夫人见佛证无生忍。即请佛观。此则为后观由。何及难乎。又文虽局座。意通佛等也。二明劝发流通中。观法深要者。问。所言观法者。为局华座。为通佛观等。答。此指华座。诸观劝持局当观故。又文虽指座。义通佛等。谓座是佛观一具故。深要之言可通佛观。故下文云。十三观中宝地宝华金像等观最要（已上）但最要中座·佛·弥要。今文此意也。三明二尊许应中。娑婆化主等者。指上许说流通。安乐慈尊等者。指弥陀佛来应之文。言知情者。知夫人情。言许应者。释迦许说弥陀应现。或本云计应。言隐显者。释迦弥陀各有隐显。若就释迦言说为显。不说为隐。谓前六观则名为隐。未说座故。华座已下则名为显。已说座故。若就弥陀来现为显不现为隐。又弥陀为隐。不出娑婆故。释迦为显出现阎浮故。释迦如来出秽土者。为化二门之机故也。弥陀如来卜净土者。为迎重障之人故也。故云正由器朴之类万差。问。无量寿佛住立空中是示显相。释此事云隐显有殊。最可云显。何还属隐。答。隐显之言从本而释。非论暂时之影现也。言器朴者。器是曲木。玉云。祛记切。器皿也。皿明丙切。说文饭食之器用也。朴是直木。玉云。普角普木二切木名。以喻如来不舍万机。帝范上云。明王之任人如巧匠之制木。直者以为辕。曲者以为轮。长者以为栋梁。短者以为栱桷。无曲直长短。各有所施。明王之任人亦犹如是也。智者取其谋。愚者取其力。勇者取其威。怯者取其慎。无愚智勇怯兼而用之。故良匠无弃材。明君无弃士（已上）佛之化物亦犹如是。佛如良匠。定机·善机即如直木。散机·恶机即如曲木。二尊许应隐显随宜化善恶机。如彼良匠以曲直木而为轮辕。言郢匠者。郢谓郢人。匠谓巧匠。以喻释迦弥陀善巧。庄子云。庄子送葬过惠子之墓。顾谓从者曰。郢人垩墁其鼻端若蝇翼。使匠石斲之。匠石运斧成风。听而斲之（瞑目恣手）尽垩而鼻不伤。郢人立不失容。宋元君闻之召匠石曰。尝试为寡人为之。匠石曰。臣则尝能斲之。虽然臣之质死久矣。自夫子之死也。吾无以为质矣。吾无与言之矣（已上）言说是语时（乃至）其七者。释迦如来说告劝时。弥陀世尊亦来应现。为显此义。阿难述云说是语时。文有前后。其实同时。说是语时一句之内含下六段。故牒此句即云意中。二明弥陀应声即现者。问。无量寿佛一句未云应声即现。既至下文有来应说。若尔何故二三两段不为一段。答。初标彼佛。次云住立。知举彼佛显应声现。而开为二段者。应现未必住立空中。然今来现即住立故。为显此义。别为一段。证得往生者。证谓证契。得谓成就。夫人已见住立三尊。得成决定往生之机。故云证得。非言已得往生也（先师）又证即证诚。谓弥陀现证诚韦提成于决定往生之机。或弥陀应现虽被夫人。佛意广证一切众生正念愿生可成净机。并是证机。非证法也。是故永异小经说耳。立即得生者。即显速疾往生之义。问曰佛德尊高等者。问。上述住立之由。何重难问耶。答。上虽释所表。重致难问者。四威仪中以坐为首。故以坐难立也。答意者委释上所表相。谓佛来此为急救生。设虽坐胜。局今来应最可立撮。不舍本愿者。可来迎愿。平生·临终其时虽异。来应之仪彼此同故。来应大悲者。来谓来现。应谓酬应。佛来机前报大悲故。故云来应大悲。何故不端坐等者。造像功德经上云。王今造像。应用纯紫栴檀之木文理体质坚密之者。但其形相为坐。为立。高下若何。王以此语问诸臣众。有一智臣。前白王言。大王当作如来坐像。何以故。一切诸佛得大菩提。转正法轮。现大神通。降伏外道。作大佛事。皆悉坐故。是以应作坐师子座结跏之像（已上）八苦相烧动成违返者生等八苦数责身心。无时顺情。故云动成违返。诈亲含笑六贼常随者。六贼有怨诈来亲附。愚痴之人谓为实亲。内心爱着。被夺圣财。故云诈亲含笑。三恶火坑等者。如上所记。若不举足等者。为救众生堕恶趣苦。周慞急来。故云立撮。三尊身心圆净光明踰盛者。佛身光明从智慧生。净土论云。如彼如来光明智相。故云身心。问。所现佛身为报。为化。答。义推报佛。今所现身真身观由。故知。报佛。如彼光台所现国土即为依报六观由致。先现后说。彼此一同。故嘉祥云。所以佛菩萨现其人前者。为观之境。彼将欲作无量寿佛及二菩萨观。是故佛及二菩萨现其人前。作观之境界也。灵芝云。前文光台现土。令韦提见以为依报发请之端。故云以佛力故见彼国等。今三圣共临以为正报发请之由。故云因佛力故得见佛等（已上）佛身光明朗照十方等者。问。光明炽盛既通三尊。何至不可具见之文唯局佛光。答。因果光明有胜劣故。唯局佛光云不可具见。况以次下文云阎浮檀金色不得为比。然准下佛亦云阎浮檀金色。故知。六七二文同说佛光色。但光明炽盛文虽通说三尊。不可具下自通之别。独欢佛光色也。四明接足作礼相中。圣力冥加者。是释迦力。以次文云因佛力故得见等故。得蒙稽首者。佛德尊高。垢凡女质非容轻触。然佛愿力而故赴机令致稽首。故名为蒙。准西域记。西竺之法凡有九礼。问讯为初。稽首为终。稽首即是礼之极也。谓舒两手。掌接佛足以表恭敬。故云接足。唯识疏一云。稽者至也。首者头也。以首至地。故名稽首。光云。稽之言至。首之言头。以己之尊接佛之卑。故称敬礼（已上）玄应音义云。稽至也。首头也。言以头至地也（已上）斯乃序临等者。为述见佛得忍之相。亦标光台现国之事。前见依报欢喜余身。今见正报以开得忍。今乃等者。正述得忍。言正睹者。是指眼见。言心开者。即心眼开。初散心见。后心眼开即得无生。问。韦提心无见佛要期。亦无观想。何发三昧。答。夫人即是不待时机。由前六观定机顿熟。不待说教正睹弥陀。三昧顿发悟无生忍。已见依报可欣正报。经不说者无口陈故也。问。得忍只是见佛之益。应非是定益。答。夫人定机即请定法。定善文中所得无生。非定益者如何。序正经释分明属于定益何致狐疑。凡诸经说闻经得益。皆是依教修行之益。然而诸经未宣修行行相。今经亦如是。凡在世机根性利故不须渐行。教下得益也。五明领荷恩相中。生于后问者。问。今领佛恩。为物生问。与示观缘若佛灭后等请。同异如何。答。上则正请依报。亦兼正报。今则别请正报。更无兼意。又上约所求。亦显去行。今偏请问去行。即其异也。六明为物置请中。置者借致音。如序分义云置惑也。七明总告许说中。总者广通正报诸观。故名为总。此义具如日观已述。问曰夫人置请通己为生者。问。夫人已得无生。置请应偏为物。何云通己。答。定善门户诠次之法。初浅后深。设虽得忍岂无重观重益之义。由此理故可通己也。答曰佛身等者。佛是慈悲主不请师。设不别请何不说耶。是以欣净缘中。夫人请云教我。显行缘中佛广开云亦令未来世等。今文请云未来众生。佛说何默。故云文略。问。经云欲观彼佛者。者字应含未来众生。何云文略故无。答。者字虽通辞之与人。今者则辞。所以知者。若举未来者。如日观初文。可云汝及众生。今文不尔。直告夫人说欲观等。故非人者。八明教观方便中。问曰众生盲闇等者。问。如今问答者。一切凡夫以自力心修定善时。终不发定耶。若云不得者诸教中云凡夫修得九次第定。况无得定者。都无上二界果报。其理岂尔。答。凡夫自力得定者。唯见有漏天。亦生有漏上二界天。何足为奇。此经定善唯以凡心直见圣境。自非佛加此义永无。今问答意即此义也。圣力遥加者。正属弥陀。以下文云仰属弥陀等故。经云然彼如来宿愿力等。兼通释迦及以诸佛。请佛之文举释迦诸佛故。佛佛意同故。至心忏悔等者。问。经无忏悔文。答。修观之人先修忏悔。是常途式。见以不见皆是佛恩者。问。不见何佛恩。答。观佛经云。念白毫相者见以不见。皆除九十六亿那由他恒河沙劫罪（已上）灭罪同故俱云佛恩。见以不见灭罪同义如观念记。想彼宝地者。为观华座先想宝地。座所依故。经云七宝地上。即此义也。方寸一尺等者。定善作法自小之大。为令知此意。先劝方寸等。问。前六观机与华座机为一机。为别机。答。看经释意。前十二观是一机观。故前六与当观是一机也。问。前六与座是别机义有六所以。一释迦光台现国。夫人即请云何当见极乐世界。依此请故佛说依报六观。弥陀住立空中。韦提亦请当云何观无量寿佛及二菩萨。依此请故佛说正报六观。见·请二重说相不滥。故知。别机观也。二前六观及后五观中。皆有结前生后之句。此等一机次第观故。即有此句。楼座及普杂中间更无结前。故知。别机。三地观灭八十亿劫罪。楼观灭无量亿劫罪。此乃依观初后。地少楼多。今至座观灭五万劫。像观等中灭无量劫。此亦初观浅故灭罪数少。后观深故除罪多劫。若次第观。更有何意座观灭罪少于前观。故知。别机。四日座二观俱修忏悔。若一机者。何更重修。五正坐跏趺一同前法。若一机者。何更重教。六初想宝地恐乱想故。唯观方寸等。若前成就宝地观者。何作此释。故知。佛说本意前后二机。答。总看文相。前十二观一机始终。唯有第十三观。是别机也。所以为二机者。十二广观。杂想略观。钝者带惑不堪广。故令修略观。故总赞云复有众生心带惑等。明知。前十二唯约一机。何背解释。存别机义。但会初难者。所以见·请有二重者。是为分别依正二别。非谓住立三尊为别机而现。韦提亦为别机而请。会第二难者。结前生后有无非必由机一二。若云别机故无此句者。杂想观初云结观生后。既有生后。何无结前。如池观云次当想水。虽无结前。释云牒前生后。况楼观中经文虽幽。犹判牒前生后。若约此义。当观何无结前等意。敕听许说义当生后句。所以不释其义者。曲释敕听。不暇别云结前生后。故略不解也。会第三难者。凡灭罪多少佛智难知。故诸师所解其义非一。或云但可信奉。或云由境宽狭。今云。一一行者其数多故。所有罪体随亦无量。各约一边机。说一观灭罪。地观人中可有灭五万者。座观人中可有灭八十者。若不尔者。有八十灭罪之外不灭无量罪之咎。若许尔者。地观行人不可得生。有无量罪故。若云虽有重罪犹往生者。无有是处。又如下上品。灭五十罪尚得往生。即以五十之外无八十罪故。下中品八十亦复如是。即以八十之外无十个八十亿罪故。以此验知。每一一观各约一机。说一灭罪也。当观虽说五万灭罪。犹得往生。何有余罪许往生益。况璟兴·知礼依有经本同云除五万亿劫生死之罪。五万灭罪更非定量。会四五难者。忏悔·坐法应在观观之初。且约日座二观劝忏悔·坐法。日是依正总。举初令通诸观。座是佛座故。举初显正报观。会第六难者。定善作法自小之大。为令知此意。先劝方寸等。不必由观成不前后作此释也总而言之。今虽解次第观行相。而有别机。始自一观可入观故作此释也。此意应在诸观。何局当观。例如诸观灭罪不同。何以通余之一解。偏属别机观耶。此亦举一例同诸观。身口意业常与定合者。修观行者出定之时。三业四仪不忘定中所见境界。谓身常学象王行步。口诵经文。意想境相。常如此故观法易成。喻之失意聋盲痴人。法眼者。定若成就见彼净土。得法胜利名为法眼。或先有明相现者。得定之者或先见光明。或先见宝地等。随者不同。一者想见者。即是思惟。有知觉者。如地观已辨。内外觉灭者。梁摄大乘释论九云。散乱有五。一自性散乱。谓五识。二外散乱。谓意识驰动于外尘。三内散乱。谓心高下及啖味等。四粗重散乱。谓计我我所等。五思惟散乱。谓劣下心菩萨舍大乘思惟小乘（已上）准二三散乱。意识驰动五尘名为外觉。亦动内境即名内觉。九明宝华庄严中。此令行者等者。问。上于当文立三子段分经科毕。此外无文。何故重释出叶间众宝宝盖珠网宝幢宝幔珠光等耶。答。下观成中说此等相。故以观成比知观想。以下经文亦显观想也。十一明华叶庄严中。经华叶小等者。问。华叶已下为说观成。为说观想。若云观成者。局第十文唯云观成。华叶已下应非观成。若云观想者。何观成后更说观想。答。华叶下至施作佛事。皆明观成所见相也。但至观成局第十文者。既云了了下辨观成想。不云所至。故下诸文皆属观成。于观成中有多相故开为别段。经纵广二百五十由旬者。问。第七座量若望第九。其量狭小。若望第八。其量广大。何乖二边。答。座·像·佛三次第观故。前浅后深。座小佛大。约机浅深。如宝树量不称佛身。华座本意说真佛座。故座量广。观道未成。不顺佛量。第八像佛其量难定。嘉祥云。前作丈六身观。次百丈身观。名为像想观（已上）故知。像身亦初小后大。可有顺座像佛。设第八座无有其妨。十二明台上庄严中。经莲华台者。灵芝云。次华台中三。初明台体。即莲心也（乃至）于下三台上宝幢又三。初明幢体即上台面四向立柱。上擎网幔以覆佛顶。戒度云。释台体中。即莲心者如梵网云方坐莲华台。华严云华在下擎。天台戒疏云。台者中也。验是莲心非别台座也（已上）经甄叔迦宝者。灵芝云。甄叔迦宝此云赤色宝。戒度云。甄叔迦宝者。西域有树。其华赤色。形大如掌。此宝颜色似树之华。因以名焉（已上）十三明幢上庄严中。经如夜摩天宫者。祖师云。四柱宝幢以喻须弥。故幢上幔喻夜摩天。谓幢上横张宝幢。似须弥山上有夜摩天言。又灵芝云。夜摩即欲界第三空居天。彼天华光庄严最胜。故多取为比。戒度云。具云须夜摩天。此云善时。以天光明无昼夜别故得斯名。以天比幔。一取广大。二取庄严。此即佛顶幔也（已上）十四明珠光德用中。经异种金色者。金有多种。色亦不同。谓阎浮金·紫金·黄金等也。华云宝乐遍满十方者。问。经文不说宝乐庄严。答。水观既说无量乐器以为庄严。八种清风鼓乐演说苦空无常无我之音。准之。此亦可有宝乐。又彼演说苦空与今施作佛事全以相同。十六明华座得成所由中。经愿力所成者。第三十二愿云。自地已上至于虚空。宫殿楼观池流华树国中所有一切万物。皆以无量杂宝百千种香而共合成。严饰奇妙超诸人天（已上）此愿中摄一切依报。华座亦在此中。又灵芝云。初推本因。阿弥陀佛昔为国王。遇世自在王佛。弃国出家。法名法藏。发四十八愿。彼国依报境界·身寿光明·种种庄严·一切果相皆愿所成。岂唯华座。寄此点示使知净土即佛愿体。愿由心发即佛心体。故知。愿力理绝言思矣（已上）十八明结观成相中。经灭除五万劫生死之罪者。问。地观灭八十亿劫罪。楼观灭无量亿劫罪。何故还至座观才除五万劫罪。答。璟兴云。华座纵小应胜宝地。灭罪亦多于宝地观。故今之所存除障必多。以有经本云除五万亿劫生死之罪。而云五成万劫者。盖脱亿字也（已上）知礼云。除无量亿劫极重恶业者。华座中云除五万亿劫罪。前地观除八十亿劫。然其灭罪多少之数。皆是佛智如量言之。非是初心所能思议。但可信奉而已（已上）灵芝云。八十亿劫或云无量劫。或云五万。或云五十亿劫。随宜不定。非凡所测（已上）璟兴云。如经中说。地观除八十亿劫重罪。总观除无量亿劫重罪。华座观除五万劫重罪。诸余观悉无量。而日水观及三辈观皆无除障。此有何意。答。有说。地观等是初学观。劣故除罪少。总观是宝地观后。微精熟故灭罪多。此恐不然。以后后观观观既转胜。除罪亦应多。而不定故。今则地观等唯缘一境。境少故灭罪亦少。总观缘多境。境多故灭障亦多。华座观其座。观境极少。小宝地等故灭罪最少。佛菩萨观虽观小境。而是正报故灭罪多。像观观境极多。故除障转多。其三辈观不言灭罪者。盖为略矣（已上）疏抄云。总观是观地树池楼。广观依报。故灭无量。地是别指一依报。故劣总观也。华座别指少分依报。故又劣也。观音观等是正报故。其功无量也（已上）此符璟兴义。今云。所以观观灭罪有不同者。地观行人唯有八十亿劫罪。乃至座观行者唯有五万劫罪。佛随彼罪多少云八十等。非是观力必有差别也。但楼观说除无量罪。合明树池楼灭罪故。无相违过。

本曰八就下至像观竟

    释云。上来第七料简座观已竟。自下第八解像观中三。谓标·释·结。释中二。一分文。二总述大意。分文中文自为十三。经所以者何者。问。此句不收前后科段。有何意耶。答。今此一句若开之者。可为一段。问答各别故。不收第二段。若合之者。可为等二段。问答一双故。今约合意为十三段。若约开意。此句为一段。可为十四段。摄属不定。不收两段意在于此。故净影云。第二段中所以者何。征问起发。佛身出情。所以劝想。下对释之。佛法界身。入于一切众生心中。故劝想之（已上）此师属第二段。二明诸佛应现中。韦提上请者。指华座观未来众生当云何观等请也。欲显诸佛等者。此举诸佛法界身德。显于弥陀同有其德。是故不违韦提请问。此乃三身同证下明佛自证。端身一坐下明佛利他。指此利他身即名法界身。法界身三义中。心遍故解法界者。佛大悲心等观众生犹如一子。能知法界众生心念故名解法界。身遍故解法界者。若有见佛机即现其前。能知法界众生见佛机熟故名解法界。无解碍故解法界者。佛无碍智余缘不碍。能知机熟名解法界。所言法界身者。即解法界机熟之佛身也。言法界者所化境者。法谓轨持。轨生物解能持自性。界谓种族。种类多故众生名界。又有事理二种法界。今取其事。若想念中若梦定中等者。修观行者定中见佛。故云想念中。若在梦中见所念佛。故云梦定中。修定者梦。故名梦定。此异不修而梦见境。故加定字。经云入心想中。即此义也。三明结劝利益中。经三十二相者。如无量义经说。八十随形好者。如同经注释。问。所言三十二相等者。为报。为化。答。看上下文即是报身。上文则云见此事已次当想佛。下文亦云想彼佛者先当想像。想佛·彼佛名法界身即指此身名三十二相。岂非报身。问。若尔应云八万四千相好。答。报身亦具三十二相。八万四千用四八相。以为本故。故释大衍论明报身具三十二相。又金光明·十住婆沙亦作此说。以为其证。明王院云。大日道场观中。则观三十二相。而大日者即是法身。设虽随顺显教。而不可出他受用身。故知。法身·报身亦具四八相也。言是心作佛者依自信心缘相如作者。作犹造也。谓行者起信心缘佛相。此思想位渐作佛相。是故缘相似造作佛。故云缘相如作。是心是佛等者。谓依缘相佛身即现。心不想佛佛即不现。心想佛故佛身即现。故离心外全无佛现。故云是心是佛。此乃是心作佛明其思想。是心是佛明其见佛。作意不作意常能遍知者。若依性宗。诸佛利生无时不遍。何论作意及不作意。此文即是随顺小乘。如智度论中明如来六时照机。亦随三藏。况次下文云常能遍知。其实应无作意也。若依相宗。圆·平二智常恒相续而不作意。妙观察智亦不作意而有间断。谓入灭定此智不现。成所作智一向作意而有间断（佛地论意）而观机者观察智力。何言作意。纵准相宗。今文即是随转理门耳。或有行者将此一门等者。义当净影等三师。净影云。云何名作。云何名是。两义分别。一就佛观始终分别。始学名作。终成即是。二现当分别。诸佛法身与己同体。现观佛时。心中现者即是诸佛法身之体名心是佛望己当果。由观生彼名心作佛（天台同之）嘉祥云。是心即是三十二相。即是应身。是心是佛。即是法身。是心作佛。即明二身因也（已上）此三师解俱当唯识法身之观。自性清净佛性观者（云云）二种观义出占察经。彼经下云。一者唯心识观。二者真如实观。学唯心识观者。所谓于一切时一切处。随身口意所有作业。悉当观察知唯是心（乃至）知唯妄念无实境界。勿令休废。是名修学唯心识观（乃至）想见内外色。随心生。随心灭。乃至习想见佛色界。亦复如是。随心生。随心灭。如幻如化（乃至）若学习真如实观者。思惟心性无生无灭。不住见闻觉知。求离一切分别之想。乃至广说（已上）所言唯识者是智。真如者是理。若智若理。并非事观。故今斥之。问。弘决第二引彼经云。唯识历事事真如观理（已上）而今何云并非事观。答。彼历事者。对于唯理释事。不同今之指方立相事相也。既言想像（乃至）有身而可取者。问。言想像者。此土形像。三十二相亦化身佛。设虽他师何属法身。唯法界身方属法身。若尔今破似不极成。答。此文总判罪浊凡夫不堪理观。何故经文更参理解。由此理故。总简理释。然诸师意以法界身即属法身。今则不尔。法界身者。现机前身。三十二相即是身也。此乃形像为本。观法界身。法界身现名三十二相。云假云真。偏是色身。宁可得言无相法身。问。定散机中定胜散劣。然上中品尚解第一义以为受法。最胜定机何不修行无相离念答。上中品者只是解信而非证悟。所解虽理犹求事土。不作理观。故无违害。定善行者行成为期见事依正。故不可修无相理观。居空立舍者。维摩经上云。譬如有人造立宫室。若依空地随意无碍。苦依虚空终不能成。诸佛说法常依二谛。不坏假名而说诸法实相（已上）四明展转相劝中。如前所益者。此指上入一切众生心想中文。此乃见佛以为所益是可观由。如示观缘。举劝励修展转相教者。上说结劝利益。今更劝于观想。文义展转。故云展转。经多陀阿伽度等者。净影云。佛号无量。略举四种。佛是佛号。义如前解。多陀阿伽度。是如来号。乘如实道来成正觉。故曰如来。阿罗诃者。此名应供。佛具智断合可供养。故名应供。外国语中三名相通。一阿罗诃。此云应供。二阿罗汉。此云无生。亦云无著。三阿卢诃。此云杀贼。今举初义。三藐三佛陀。此翻名为正真正觉。三之言正。藐之言真。三复名正。佛陀名觉。五明牒前生后中。想彼佛等者。问。想彼佛者者。牒前。先当想像者。生后也。何以上句为牒前生后。以下句云定所观境耶。答。合此二句为第五段。故有下句生后之义。生后句中亦有定境之意。别举下句即此义也。六明观成相中。一明身四威仪等者。初见金像开目之见。即是眼见。闭目想像是思想分。未及祖见。二明既能观等者。明佛坐处。三明想见等者。明入正受定。四明心眼等者。明正受所见了然无碍。一二之文观成方便。是思惟故。三四之文正是观成。心眼开故。随终名观成。具如地观记。经坐彼华上者。问。经上文云欲观彼佛者作莲华想。彼佛谓真。华即其座。今说像坐。岂不相违。答。第七华座虽真身座。观道未成。故应华座小于真身。观道若熟。相应大身华亦随大。今想像身令坐彼华。华亦小故彼此无妨耳。答。当观即想此土形像此土形像设其量大。何冥彼座。答形像虽窄观想渐增。至观成时佛身长大应其华座。问。观道未成故。座即狭小者何云真座。答。像观之时观道渐成。至第九观更见六十万亿相海坐如虚空莲华。故知礼云。因像见土。像观既成心眼开发。广见依报地树诸相。应知。树等出过前树无数倍也。何者以今宝像必称华座。座像高胜树合覆之。皆由妙观转深故。使所观愈胜（已上）又观像住心等者。第六段中虽兼观想。未说相好及逆顺观。故重释也。又佛身及华座等者。上明逆顺源出观佛三昧海经。今准彼经。上从佛顶下至宝地。名为顺观。下从宝地上至佛顶。名为逆观。故云必须上下通观。谓经文云见一宝像坐彼华上。又云于七宝地上作莲华想。故约佛·座·地。必须上下通观。然十三观中等者。简出要观。劝人教修。所言等者等取真佛。言一法者。指上四观。四观强异。佛观一具总名一法。余观自然了者。若成地华金像等观。自余树池楼自然即了耳。七从见此等者。以结前文推知生后。八明二菩萨观中。正明成上三身观生后多身观者。问。当文正明二菩萨观。何云成上三身观等。答。上者当段。对下多身当文名上。说三身时有生后义。故云生后多身观也。对此生后。以正明文且云结成。今此释意预取下文。居上释成结前生后。经如前莲华等无有异者。灵芝云。如前莲华者。即佛所坐者。据菩萨身计应须减（已上）九明多身观中。正明结成上多身观生后说法相者。准上应知。十明说法相中。经出定入定恒闻妙法者。如日观记。十一明辨观邪正相中。经令与修多罗合者。今家无释。天台云。令与修多罗合者。观行之时令与教法相应。故言合也。又解。与十二部经教合。入定是修多罗。出定之时心与定合。故云与修多罗合也。妙宗钞云。疏有二释。初须定与教合。二须散与定合。初义者。谓出定忆持定中闻法。须与经中所说符契。故云令与教法相应。次意者。谓心虽出定对彼五尘。须息爱憎净乎身口。三业若尔虽不住定。亦闻法音故云出定入定常闻妙法。言与十二部经教合者。以十二部总称修多罗。同名为经。三藏分之。经诠定学。律诠戒学。论诠慧学。故名经为定。与修多罗合。是与定合。经若不合者名妄想者。若定不合经。若散不合定。皆是发于魔事（已上）灵芝云。所闻之法不乖教典。故云合也（已上）经名为粗想见极乐世界者。知礼云。若已合名粗想见极乐世界者。谓以经验定无差。出定与在定相似。得名粗想见彼国界。问。见此妙事那名粗想。答。以像望真。须分粗妙。此想乃是佛观方便。岂可全同真佛观耶。净业记云。粗想者。出定虽想成粗。亦望下真观。灵芝云。违教即妄。合法犹粗。对下三昧以分粗妙（已上）十三明观利益中。经得念佛三昧者。即指观佛名为念佛。以释文云克念修观现蒙利益故也。问。所言念佛三昧者。八九两观中何耶。答。此指第九佛身。经云于现身中得念佛三昧故。释云现蒙利益等故。此乃显示当观为方便。现身遂得成第九观也。知礼云。三作是下明修观利益。像想若成真观可获。故于现身中得念佛三昧。灵芝云。像观若成真身必见。故云现身即得也（已上）。

第0章 观经定善义传通记卷第二
第0章 观经定善义传通记卷第三

    　              释忠良述
  　
　　　　　　　



本曰九就下至真身观竟

    释云。上来第八料简像观已竟。自下第九解真身观中三。谓标·释·结。释中二。一分文。二斯乃下总述大意。分文中文自为十二。二明真佛身相中。经如百千万亿夜摩天阎浮檀金色者。举天所有金。显真佛色相。故云身相踰天金色。净土私记云。如集万亿天金（已上）符合今疏。又灵芝云。百千万亿夜摩天喻其大也。阎浮檀金言其肉体也。正观记云。如夜摩天即身也。阎浮檀金即色也。喻其大者。夜魔即欲界第三空居天。一天已是广大。况百千万亿。此乃通取尔许天宫横广之量。以喻佛身也（已上）问。可喻第六天金。答。纵使虽举第六天金。何足比校。今且约于空居天初。而举第三天也。但阎浮檀金在于人间。此金胜故。借此金名名彼天金。阎浮金者。长水首楞严疏云。阎浮檀金正云染部捺陀。此西域河名。其河近其树。其金出彼河。此则河因树名。金因河称也。或云。阎浮果汁点物成金。因流入河。染石为金也。其色赤黄兼带紫焰故也。观经疏云。阎浮檀金超过紫磨金色百千万倍（已上长水）大宝积经三十七云。赡部捺陀金。音义云。旧曰阎浮檀金。起世因本经云。此赡浮洲大海岸下水中有此金。岸上陆地有赡浮树。转轮圣王出世。役使鬼神取此金用。是故人间往往有此金。最上殊胜胜一切金也（已上）四明总观身相中。经白毫如五须弥山佛眼如四大海水者。问。毫相眼量何小佛身。答。佛身毫眼说其数量。皆显应大。只是分喻。何强拒难。灵芝云。佛身无量机见有殊。文中所举。假以数量显非数量。欲彰佛身不可定故。即下文云。如前所说。无量寿佛身量无边。非是凡夫心力所及。又云。或现大身满虚空中。举此证前。知无限量。蠡杯酌海。丈尺量空。是可得乎。喻可见也。正观记云。世人多谓。眼量太窄。不称身量者。其义如何。当知。经中以山喻毫。以海比眼。乃是趣举分喻。所谓以数显非数尔。不必执喻责其大小也（已上）问。经既说数。何无其实。故净影云。观大小中。句别有五。一观身大小。高六十万亿那由他恒河沙由旬。二毫相大小。如五须弥山。须弥举高三百三十六万里。纵广亦然。彼佛毫相过此五倍。三眼大小。如四大海。准此白毫及眼大小。以度其身。身量太长。准身度其白毫及眼。其量太小。是事云何。凡是世人身五尺者一寸之眼。身于其眼不过长短五六十倍。佛亦应然。无量寿佛眼如四大海。一海纵广八万四千由旬。四海合有三十三万六千由旬。身过其眼五六十倍。假令极多无出百倍。何缘佛身得长六十万亿那由他恒河沙由旬。准眼定身。正长六十万亿那由他由旬言恒河沙者。或传译者谬而置之。若身实长六十万亿那由他恒河沙由旬白毫及眼便是极小。当亦是其传者谬矣（天台亦同）答。圣境自在更无一准。何定量乎。故经虽似说其数量。但标大猷。未必寸尺。他师会通以情定量。颇难依用。经如百亿三千大千世界者。问。佛号无量光。圆光何百亿。答。圆光虽有分量。其外有无量光。譬如日月晕有分量。而其光明照四天下。况圆光中具有无量化佛菩萨。是其别耳。总观身相者。下说八万四千相·好·光明为别。对之名总。下文则云观身别相。即其义也。五明观身别相中。身别相者。即指八万四千相·好。以相摄好。唯云别相。又相·好通名相。如观佛经第一云观一一相好之相（已上）经一一光明遍照十方世界念佛众生摄取不舍者。始自光明至于世界。总明光明周遍。谓彼佛光莫不遍照十方世界念不念者及情非情等。但文所归专在照念。念佛已下明光虽普照。唯摄念佛者。又一一光明等者。偏明摄取光明。不说照余。谓彼佛光唯照十方念佛众生。不照摄余也。问。所言光明为是常光。答。尔也。本愿所成光故。若神通光。何佛不同。故大经说。余佛一寻等光。弥陀无量光明。若无量光是神通光。余佛亦然。略记云。常光一寻虽常非遍。别缘遍照虽遍非常。此佛光明即不如是。经无量劫遍照十方（已上）若有别缘感应。亦可有神通光。如授记光等也。问。所言念佛为观。为称。若言称者。所观照益可被观机。何观称益。若言观者。答中三义及所引文唯约称名。答。行者如实观光明时。彼佛光明唯摄称名。不益观行。故观照摄称名行者。不观照摄观念行者。问。佛光普照。何隔观行。况佛观者亲想佛相。观最近佛。何云不摄。答。光之与名即是名义。名义具足有不舍益。是故唯益称名一行。所以知者。佛光即义。称即是名。彼佛本发此两愿故。名义不离摄取不舍。彼佛不愿光益观行。更有何义亦摄观机。但观近佛非是本愿。不摄有在。故礼赞云。唯有念佛蒙光摄。当知本愿最为强。观念法门及般舟赞亦复同之。亦念佛有三缘。如下。问。若言不摄观者。何故礼赞云如观经云。一一光明遍照十方世界。念佛众生摄取不舍。今既观经有如此不思议增上胜缘摄护行者。何不相续称观礼念愿往生也（已上）答。文理如前。但彼文者此释助正兼行之旨。非独观礼蒙光益也。问。上六品中已有临终光明照触。岂非摄益。散善既尔。况定机耶。答。彼说临终佛光来照。非是现生护念摄取不舍。此乃不舍光益局在念佛。别愿益故不通余行。来迎光明是总化仪。唯局迎时。不通平生。问。摄取何义。答。护念不舍是名摄取。观念法门云摄护不舍。礼赞云摄护行者。天台云。念佛众生摄取不舍者。若为佛慈悲所护。终得离苦永得安乐。论云。譬如鱼子母若不念子则烂坏。众生亦尔。佛若不念善根则坏。又灵芝云。下示光明遍照摄生。即是弥陀慈悲心体。问。不念佛人佛光摄否。答。念与不念光无不摄。但念佛者与光相应。摄取往生定无退堕。智论云。譬如鱼子母若不念子则烂坏。众生亦尔。佛若不念善根则坏。楞严所谓佛念众生如母忆子。但子于母有忆不忆耳。又如盲人在月轮下。日无不照盲者不见。不念佛人亦复如是（已上）又大经说此益云。其有众生。遇斯光者。三垢消灭。身意柔软。欢喜踊跃。善心生焉。又礼赞云。蒙光触者。心不退（已上）问曰备修众行等者。意云。诸行之人皆得往生。然佛之光明周遍十方。何不照余行窗。偏摄取念佛者。若云照者。何惜摄益。平等慈悲似有偏颇。答曰等者。意云。念佛行者由佛愿故。得蒙光益。信心不退往业易成。如来亲近。身意柔软灭多劫罪。魔不得便。临终正念往生决定。有如此等种种利益。皆因佛光现益。是故今文明三缘义。礼赞直云本愿最强。初亲缘中。口常称佛等者。明口称行具足三业。口称佛名即念佛行体。故先举之。称名行者向西合掌即是身敬。亦心念佛即是心念。是故礼念非别行也。群疑论云。今时念佛至心即意业善行也。称佛名号即语业善行也。合掌礼拜即身业善行也。由此三业善行。能灭八十亿劫生死重罪（已上）此释下品十声称佛。身羸劣故不能礼敬。心失念故不能观察。故知。依劝才称名字三业相应。今三业行亦复如是。唯就口称举三业也。言忆念者。上三业行时时忆持常恒不失。故云忆念。非是观念。若属观念。总违光益唯局称名。别违下文增上缘释及引三经唯约称名。复违下结广显念佛三昧竟。彼此三业不相舍离者。彼谓弥陀。此谓行者。行者三业俱有。弥陀唯有意业。而言三业者。相从众生。非言佛具有三业。谓佛知见众生三业。由此知见佛亲行者。述记云。瞿波论师云。三业礼者。欲显大师有天眼故。以身业礼。有天耳故。以语业礼。有他心故。以意业礼（已上）但彼约礼。此约念佛。又彼知见已。现三轮作利益事。此遥加念施不舍益。又近缘时非无见佛（云云）而今文意。众生忆念弥陀。不绝如犊子思母。弥陀还念众生。不舍如鱼母念子。彼此亲故是名不离。法事赞亦释亲义云。人能念佛佛还念。与今意同。问。诸佛慈念众生善心。譬如父母顾眄众子无有恶爱。故涅槃十八云。诸佛世尊于诸众生。不观种姓老少中年贫富时节日月星宿工巧下贱僮仆婢使。唯观众生有善心者。若有善心则便慈念（已上）今何偏约念佛。明还念相。论亲昵义。答。修诸行者非无感应。而不名亲。三业皆非弥陀事。故彼人心行则疏弥陀。行人疏佛。佛亦不亲。若唱名号即就佛体。三业皆在阿弥陀故。念念熏习最亲弥陀。行者亲佛佛亦还念。何以诸行。将同念佛。况论本愿。更非比挍。何等善根竞其德乎。法事赞云。弘誓多门四十八。偏标念佛。最为亲。盖此谓也。次近缘者。上亲缘是彼此心同。今近缘则一处来现。信知。十万亿刹径路虽远。彼此心同。名之亲缘。千返影向摄护无倦。不离行者名之近缘。问。言近缘者。佛在目前。念佛行者未必见佛。何具近缘。答。佛来机前以为本意。但随机宜见不见异。今举见机以释近缘。设虽不见而佛必来。若约冥边。不见犹近。后增上缘者。念佛灭罪。故临命终。见圣时。佛为增上缘。不为邪业之所障碍。必遂往生名增上缘。问。增上缘中圣众来迎。与上近缘见佛何别。答。近缘见佛则是平生。此中来迎乃是临终。故不混乱。若约五缘。言近缘者。即护念·见佛二缘。增上缘者。灭罪·摄生二缘。三缘皆约凡夫。是证生缘也。问。称佛名时除多劫罪。何至迎候亦有邪业。答。罪障盖多。不可顿灭。故称念时虽灭罪障。而见圣众能除残殃。珍海决定往生集云。问。灭业障已方有佛来迎欤。答。不必尔。大悲芬陀利经云。彼欲终时。我与无数大众围绕。而现其前。彼见我已。令于我所得大欢喜。除诸障碍。命终已后得生我国。意云。往生业障未尽之前佛先进来。岂不恃哉（已上）悲华经云。以见我故离诸障碍。即便舍身来生我界（已上）又今但云邪业不言外魔等者。文言略耳。灵芝云。四解魔说。或谓。修西方净业临终感相皆是魔者。斯由未披教典。不乐修持。喜以邪言障他正信。为害不浅。故须辨之。且魔有四种。一五阴魔。二烦恼魔。三死魔。四天魔。上之三魔是汝身心。唯有天魔。是外来耳。安得不畏。己魔但疑外魔乎。况魔居欲天。乃是大权退恶进善。有大功行方可动之。凡夫修道。内心不正。必遭魔扰。若心真实魔无能为。是知。魔自汝心。非他所致。如世妖冶媚惑于人端心正色必不能近。纵情顾眄定遭所惑今引众说以绝群疑。一云。大光明中决无魔事。犹如白昼奸盗难成。一云。此土观心反观本阴。多发魔事。今观弥陀果德真实境界。故无魔事。一云。念佛之人皆为一切诸佛之所护念。既为佛护。安得有魔。一云。修净业人必发魔者。佛须指破。如般若·楞严等。佛若不指。则误众生堕于魔网。今净土诸经并不言魔。即知。此法无魔明矣。山阴庆文法师正信法门辨之甚详。今为具引。彼问曰。或人云。临终见佛菩萨放光持台天乐异香来迎往生。并是魔事。此说如何。答曰。有依首楞严经修习三昧。或发动阴魔。有依魔诃衍论修习三昧。或发动外魔（谓天魔也）有依止观论修习三昧。或发动时魅。此等并是修禅定人约其自力。先有魔种被定击发。故现此事。傥能明识各用对治。即能除遣。若作圣解。皆被魔障（上明此方入道则发魔事）今约所修念佛三昧。乃凭佛力。如近帝王无敢干犯。盖由阿弥陀佛有大慈悲力·大誓愿力·大智慧力·大三昧力·大威神力·大摧邪力·大降魔力·天眼远见力·天耳遥闻力·他心彻鉴力·光明遍照摄取众生力。有如是等不可思议功德之力。岂不能护持念佛之人。至临终时令无障碍耶。若不为护持者。则慈悲力何在。若不能除魔障者。智慧力·三昧功·威神方·摧邪力·降魔力复何在耶。若不能鉴察。被魔为障者。天眼远见力·天耳遥闻力·他心彻鉴力复何在耶。经云。阿弥陀佛相好光明遍照十方世界。念佛众生摄取不舍。若谓念佛临终被魔障者。光明遍照摄取众生力复何在耶。况念佛人临终感相出自众经。皆是佛言。何得贬为魔境乎。今为决破邪疑。当生正信（己上彼文）又楞严云。禅定心中见卢舍那踞天光台千佛围绕等。此名心魂灵悟所染心光研明照诸世界。暂得如是非为圣证。资中疏云。若修念佛三昧。此境现前与修多罗合。名为正相。若修余观。设见佛形亦不为正。以心境不相应故。况观真如不取诸相。而有所著岂非魔耶。资中拣判极为精当。仍具引前诸说。永除疑障（已上）问。此三缘义为局念佛。答。岂不前言。三缘唯约念佛一行。谓约称名释不舍故。本愿念佛是称名故。诸佛证诚亦称名故。此经亦专标名号故。知此三经元意唯在称念佛名。今之三缘何通余行。问。三缘之义云何不通观察等行。谓心想佛亲义最强。礼诵等行岂是疏耶。观亦近佛。故经云常来至此行人之所。岂非近缘。余礼诵等岂是远耶。第四卷中通五正行。明亲近义故。选择集引今二缘。以证五种正行亲近故。答。今三缘者。依本愿故。唯局念佛不通观等。谓由本愿故有亲缘义。有亲缘义故摄取不舍。亦由本愿故有近缘义。有近缘义故摄取不舍。亦由本愿故有增上缘义。有增上缘义故摄取不舍。故三缘义不通观等。若以观等望杂行时。亦有随分亲近之义。所望不同各得其名。疏亲近义即望杂行判其得失。选择集意。亲近名通一往引释也。自余众行等者。此明念佛与诸善即有光摄不摄异故。校量二行胜劣悬隔。问。十三定善上六品行。定胜散劣。理深事浅。读诵六念大菩提心及戒行等诸佛所叹。何以此等妙行而云全非比挍。答。定虽凝心。理虽深微。大行大心心行虽胜。律仪孝道妙行虽贵。望佛本愿念佛独秀。故云非比。是故诸经等者。自下引证。言诸经者。广指净土所依诸经。先引正依例知余经。故云非一。引大经中。四十八愿中唯明专念弥陀名号得生者。本愿果成不相离故。总指一经名四十八愿。本愿生因唯称名故。此经诠要专在名号。所谓第十八愿云。至心信乐欲生我国。乃至十念。愿成就文云。闻其名号信心欢喜。乃至一念。三辈文云。一向专念无量寿佛。流通文云。其有得闻彼佛名号。欢喜踊跃乃至一念。当知。此人为得大利。则是具足无上功德（已上）引小经中。专念弥陀名号得生者。念佛之外更无余行。是故虽言专念名号。不别云唯。引观经中。唯标专念名号得生者。定善文云。念佛众生摄取不舍。散善文中下品三生品品皆有专念名号。劝持文云。若念佛者是人中分陀利华。付属文云。汝好持是语。持是语者。即是持无量寿佛名。如此释尊处处叹劝念佛一行殷勤郑重。余行不尔。为随他机虽说往生。无恳切劝。佛意唯在称佛名号。以此义故简去余行即云唯也。此乃约随自机述废立意耳。复有义。四十八愿中唯明等者。六八愿文虽有诸行来迎之言。而非生因。本愿生因唯在念佛。以此义故简去余行。持取念佛方云唯也。观经亦尔。所谓虽说定散往生。本愿生因唯在念佛。故简持云唯标名号。故下释云。上来虽说定散两门之益。望佛本愿。意在众生一向专称弥陀佛名（已上）广显念佛三昧者。简异观佛。分别两三昧。具如宗旨门及观念法门。六明结少显多中。多少者。结上所说总别身相。虽言八万等。不一一别说。故云少也。若别说者。不可说尽。故云多也。七明庄严微妙中。出过凡境等者。问。若约自力。心眼何缘。出凡境故。是故经云非是凡夫心力所及。若约加力。眼识亦缘。何嫌目见。如第七观住立所见。答。今文既说定观见佛。即以佛力令心眼见。若五识身不与定俱。性散乱故。今简此边。若住立见由别缘力。粗分见佛。虽言见佛。非如定中见微妙境。又虽未证目前者。未证正受也。言目前者。用正受见以譬目前眼见分明也。但当忆想等者。观想成就心眼得开。明见彼佛也。八明观益得成中。经见此事者即见十方一切诸佛者。礼赞云。问曰。既遣专称一佛。何故境现即多。此岂非邪正相交一多杂现也。答曰。佛佛齐证形无二别。纵使念一见多。乖何大道理也（已上）既有念一见多。何无观一见多。具如群疑论六述三义（云云）经以见诸佛故名念佛三昧者。言念佛者。观佛异名。今说佛观观成相故。像观遥指即此文也。经以观佛身故亦见佛心者。观行成见。故释云由见佛身故。问。见佛心者。唯佛与佛乃能见之。等觉十地非己境界。何况凡夫。答。若约如来自证义边。因位皆闇。若约化他方便义边因位尚知。谓见佛身上自乌瑟下至千轮。莫不大悲摄众生形。故见佛时慈显色相名知佛心。华严云。清净慈门刹尘数。共生如来一妙相。一一诸相莫不然。是故见者无厌足（已上）见相知心。是当法相见相分心。具如群疑论第六述。经佛心者大慈悲是者。法华云。每自作是意。以何令众生得入无上道。速成就佛身（已上）大慈悲者。智度论二十七云。大慈与一切众生乐。大悲拔一切众生苦。大慈以喜乐因缘与众生。大悲以离苦因缘与众生。譬如有人诸子系在牢狱。当受大辟。其父慈恻以若干方便令得免苦。是大悲。得离苦已。以五所欲给与诸子。是大慈。如是等种种差别。问曰。大慈大悲如是。何等是小慈小悲。因此小而名为大。答曰。四无量心中慈悲名为小。此中十八不共法次第说大慈悲。名为大。复次诸佛心中慈悲名为大。余人心中名为小（乃至）复次是大慈遍满十方三世众生乃至□虫。慈彻骨髓心不舍离。三千大千世界众生堕三恶道。若人一一皆代受其苦。得脱苦已。以五所欲乐·禅定乐·世间最上乐。自恣与之。皆令满足。比佛慈悲千万分中不及其一分。何以故。世间乐欺诳不实不离生死故（已上）经无缘慈者。智论第二十（四无量义第三十三）云。慈有三种。一者众生缘。二者法缘。三者无缘（乃至）十方五道众生中。以一慈心视之如父如母。如兄弟姊妹子侄知识。常求好事欲令得利益安稳。如是心遍满十方众生中。如是慈心名众生缘。多在凡夫人行处。或有学人未漏尽者行。法缘者。诸漏尽阿罗汉·辟支佛·诸佛。是诸圣人破吾我相。灭一异相。故但观从因缘相续生诸欲心。慈念众生时。从和合因缘相续生。但空五众即是众生。念是五众。以慈念众生不知是法空。而常一心欲得乐。圣人愍之。令随意得乐。为世俗法故名为法缘。无缘者。是慈但诸佛有。何以故。诸佛心不住有为无为性中。不依止过去未来现在世。知诸缘不实颠倒虚诳故。心无所缘。佛以众生不知诸法实相。往来五道。心着诸法分别取舍。以是诸法实相智慧。令众生得之。是名无缘（已上）净影·天台·灵芝等师委释此义（云云）九明得生益中。经舍身他世生诸佛前者。问。观一佛者何生诸佛前。答。群疑论有四释。可往见之。十明结劝利益中。经从一相好入但观眉间白毫等者。问。何必令观白毫一相。答。白毫胜余相故。顺于弥陀因行故。胜余相者。往生要集引观佛经云。如来有无量相好。一一相中八万四千诸小相好。如是相好不及白毫少分功德。是故今日为于来世诸恶众生。说白毫相大慧光明消恶观法。若有邪见极重恶人。闻此观法具足相貌。生嗔恨心。无有是处。纵使生嗔白毫相光亦复覆护。暂闻是语。除三劫罪。后身生处生诸佛前。如是种种百千亿种诸观光明微妙境界不可悉说。念白毫时自然当生。又云。粗心观像尚得如是无量功德。况复系念观佛眉间白毫相光。又云。释迦文佛现行者前告言。汝修观佛三昧力故。我以涅槃相力示汝色身。令汝谛观。汝今坐禅不得多观。汝后世人多作诸恶。但观眉间白毫相光。作此观时。所见境界如上所说顺因行者。同经云。过去空王佛眉间白毫相。弥陀尊礼敬灭罪今得佛。我今礼弥陀。亦当复如是（已上）问。观白毫相何见诸相。答。白毫功能超绝诸相。一相之力岂不见余。问。设虽得见余相。何见无见顶相。答。群疑论云。有释者言。此无见顶相既名无见顶。实不可见。然言见八万四千相者。此实除无见顶相。但见余八万三千九百九十九相。以少从多。总名为见。其实不见斯一相也。不尔名义遂即相违（乃至）有释言。此相虽复不同诸相。多分不见名无见顶相。佛威神力加被众生。于观行中还复得见（乃至）如释迦佛为剃除发上令见顶。彼佛亦然。不可执文以取其义。即令一切众生观见此相（已上）经诸佛现前授记者。灵芝云。二观一佛多佛授记者。皆蒙印可授记作佛（已上）或可是往生授记。如世尊悉记皆当往生。此乃观机方期往生。故诸佛记其得生矣。次总述中。震响随机者。今经虽无说法之文。而准大经加释之也。谓大经云梵声犹雷震。八音畅妙响也（已上）。

本曰十就下至观音观竟

    释云。上来第九料简真身观已竟。自下第十解观音观中三。谓标·释·结。释中二。先分文。次斯乃下总述大意。分文中文自为十五。二总标身相中。经八十万亿那由他由旬者。问。师徒身量何不相应。答。佛及菩萨身量大小俱无定准。故二处文各说一边。故灵芝云。佛身不可定故（具如上引）但诸师会通不同。净影云。观音势至身量大小准佛身量长短未定。又云。向前佛身长六十万亿那由他恒河沙由旬。此菩萨身长八十万亿那由他恒河沙由旬（已上）知礼云。初次复下身量应云十八万亿。今云八十者。翻过佛身二十万亿。故知误也。问。如释迦丈六人身八尺。今佛身六十万亿菩萨十八。菩萨之身何太卑耶。答。净土胜应不可以秽土劣应例也。亦如妙音身量但四万二千由旬。佛身六百八十万由旬。佛身之量去菩萨更多。源清云。菩萨身量可云八万亿等。应除十字。或可除八字（已上）疏抄亦引诸文而会相违（云云）经身紫金色者。准此经文。阎浮金胜。为佛身色故。紫金是劣。为菩萨色故。斯乃显示因果位别身色亦异。肉髻与佛螺髻不同者。问。如此文者。佛身可无肉髻相也。答。佛有肉髻。肉髻若无应无乌瑟。乌瑟若无应阙相好。故下文云。唯顶上肉髻及无见顶相不及世尊（已上）佛具胜肉髻。但今文者于肉髻中有其二种。一佛肉髻即是螺髻。二菩萨肉髻结髻着冠。故云不同也。问。真身观中不说螺髻。何举佛螺髻简菩萨肉髻。答。观念法门虽观弥陀。准观佛经观四八相。此乃观经虽言八万。未说其相。故依他经寄化身相。观三十二。今亦此意。问。真身肉髻为何相貌。答。显教之中。虽说报身未明其相。若依密教。是宝冠也。故弘显教只云螺髻也。经圆光面各百千由旬者。疏抄云。问。身量极大圆光极小何耶。答。佛光蔽故如月对日。势至亦然（已上）化佛侍者多少者。问。准真身势至两观。化佛·侍者可为两段。答。是开合异。所以开者。化佛·侍者位各别故。所以合者。俱是圆光庄严故也。经如释迦牟尼佛者。灵芝云。如释迦者丈六身也（已上）或彼光中化佛身相如今日释迦身相。非必同丈六。问。因位光中何现果佛。答。大菩萨化仪皆以如此。例如普贤光中亦有化佛菩萨。即此类也。此乃证真如位分备佛果功德故也。经举身光中五道众生皆于中现者。灵芝云。五道众生合修罗。故菩萨垂形五道。救苦众生。故于光中现其色相。正观记云。次身光垂形五道者。请观音云。游戏于五道是也。良由菩萨性具十界。运同体悲行四摄法。自然关感故现光中（已上）法华云。三千世界中一切诸群萌天人阿修罗地狱鬼畜生。如是诸色像皆于身中现（已上）相似既尔。况观音乎。问。菩萨光中现五道者。成净土有三恶趣何。答。此现大悲之所化形。更非讥嫌。三明化佛殊异中。经毗楞伽摩尼宝以为天冠者。疏抄云。问。何必以此宝为冠。答。法炬陀罗尼经如意珠有三。一名威光。二名释迦毗楞。三名宝精。毗楞伽者纯真金色。善根所生自然雕莹。住于梵宫。菩萨从阎浮提生兜率天。宝自然生于箧中。坏灭诸怖毒事。宝精者。补处菩萨福力所感。生身常用为庄严具。作诸佛事（云云）宝箧经云。毗楞伽宝在帝释颈。遍照三十三天。一切所有皆悉照现（已上）经有一立化佛者。龙树礼云阿弥陀佛。般舟赞云。天冠化佛高千里。念报慈恩常顶戴。又天台云。冠中立化佛者带果而行因也。知礼云。带果行因者。观音三昧经云。观音昔已成佛号正法明。今为菩萨修净土行。斯乃带昔果德。行今因行。顶有化佛表带果也（灵芝戒度同之）又疏抄云。问。若尔化佛是正法明乎。而十二礼云观音顶戴冠中住。即是弥陀也。又观音赞云释迦。云何定耶。答。随缘不定（已上）又璟兴云。有二意。一观音既次补弥陀佛。故顶戴彼佛。以显次补之相。即龙树礼中。观音顶戴冠中住。种种妙相宝庄严也。二观音菩萨或现多头。如十一面。或现多手。手执刀杖。面现嗔相。为降伏诸魔外道故。戴化佛以表降伏之相。即叹礼云能伏外道魔憍慢也（已上）化佛殊异者。殊谓殊胜。异谓奇异。又殊异者显差别义。四明面色身色不同中。经面如阎浮檀金色者。问。身色不及佛。面色何齐佛。答。圣境应机各有同异。非凡所测。且推道理因果位别。故身色异。所证真理与佛无异。故面色同。如下余相二相同异。五明毫光转变中。经备七宝者。疏抄云。经眉间毫相备七宝色者。毫是白色。那有七色。应是白上映现余色。如孔雀顶绿上映现金色等也（已上）经譬如红莲华色者。或本云臂。法聪·知礼·灵芝戒度同用臂本。今家·净影同依譬本。若依譬本。此取盛貌。譬化侍多。谓化侍者巍巍遍空。如红莲色赫赫满池。若依臂本。灵芝云。观臂又三。初臂色。二光为璎珞。三璎珞变现。诸庄严事。必是彼国殊妙之相现于其中（已上）法聪等释不出此意。问。璟兴云。有人言。作譬字非是也。夫作譬之意为解难知之法。菩萨身色有何难知而借譬耶。佛身之色过于菩萨尚不须譬。何欻于此借红莲华。故今即臂字者是也。既在面相之下手掌之上。即顺次第观彼菩萨故。若无次第观则倒错。故知。臂是譬讹也（已上）今家用譬。何救此难。答。未见菩萨侍者遍满。故用此华比类何难。又经云如阎浮檀金色等。何云无譬。不足为难。既佛及势至观不别观臂。限此菩萨何独观臂。但于三尊俱容观臂。不观文略。七明手有慈悲用中。经其光柔软者。不寒不暑温冷柔软。非如夏日照即热冬月触即冷。经以此宝手接引众生者。众生欲生时。手取莲台接引行者也。正观记云。接众生者。大悲经说。手有提拔之力。眼有照明之用。表菩萨神通智慧任运交感也（已上）十明二相有亏中。经无见顶相者。大般若云。乌瑟腻沙无见相（已上）或无见顶即名为好。无量义经注释云。言八十种好者。谓一者无见顶（已上）正观记云。肉髻是相。无见顶是好（已上）二相有亏者。以劣为亏。非云全无。故经云不及耳。问。若尔不可限于二相。余相亦可劣于佛相。答。此二胜相师徒遥别。故别标也。又疏抄云。经唯肉髻无见顶不及世尊者。问。余相亦不可及。何只顶耶。答。圣相胜劣凡不可测。又大阿弥陀经二十四愿中第二十四愿云。顶光绝妙胜诸佛光。照无央数幽冥之处。见者慈心作善。皆生我国（略抄）诸佛尚不及。况观音耶（已上）又璟兴云。观音位居补处。略标二相以别因果。明昧虽异。可类佛故云无异也（已上）十四明重显观仪中。使沾两益者。上段所明灭罪生善。此名两益。谓不遇诸祸净除业障除无数罪为灭罪益获无量福为生善益。或现当名两益。谓不遇诸祸净除业障。是名现益。除无数罪获无量福。是为当益。或无量福通亘现当。又灵芝云。作是下二彰功力。不遇诸祸除现难也。除无数劫罪破往业也。如此下三举闻以况。闻名获福如普门品广说。戒度云。彰功中。不遇诸祸·净除业障二句并现难也。举况中。获福如普门品者。七难二求。莫非称名而获应也（已上）次总述中。观音愿重者。不空罥索及悲华等经广明观音愿。宝手停辉者。停有二义。谓止留。今用留义。涅槃经云停留停住。法住记云。如来灭后人人寿六万岁末七万岁初。舍利塔陷入大地。至金轮际方乃停住。即其证也。

本曰十一就下至势至观竟

    释云。上来第十料简观音观已竟。自下第十一解势至观中三。谓标·释·结。释中二。先分文。次斯乃下总述大意。分文中文自为十三。一明举观名中。经次观大势至者。或本云次复应观。二明辨观相中。有五等类者问。经文只云身量大小亦如观世音。更无第二已下等类。答。圆光已下说其不同。除此以外应同观音。况下文云余诸身相如观世音。故加列也。身光等类者。观音身光现于五道。势至不尔同照法界。故名等类。故大经云。有二菩萨。最尊第一。威神光明普照三千大千世界（已上）三明圆光不同中。经面各百二十五由旬者。问。观音势至身量既等。圆光何有大小不同。况大势至光明为德。其光可胜。答。道訚云。问菩萨身量与前无异。何以圆光广狭不等耶。答。菩萨光明卷舒不定。前明舒业。百千由旬。今论卷业。故百二十五由旬也（已上）正观记云。二光相中。初顶光观音则云百千由旬。所以多少不同者。或菩萨化现有殊。或经家一往分异。下皆例此。疏抄云。问。势至圆光百二十五由旬。何劣观音。答。左胜右劣其理定也。兴云。由缘不同（云云）经照二百五十由旬者。问。秽土日轮五十一由旬。尚照四万由旬四天下。何故势至圆光百二十五由旬。只照二百五十由旬。答。圣境难测。云何度量。又由缘不同（云云）又佛光蔽故。化佛及以侍者多少者。经虽不说准观音观立此二科也。问。今大科述不同观音。何云准上。答。凡大菩萨圆光皆有化佛侍者。势至何独不然。故准观音圆光作此释也。但不同者。此指圆光广狭。不关化侍有无。若准圆光。化佛侍者亦可有多不同也。但经不说。故其数难知。四明身光照益中。总别不同者。问。经文只云举身光明。即是总光。何云总别。答。为取总而云总别。如云大小远近等也经照十方国者。问。大经云普照三千大千世界。云何相违。答。彼说常光。此说别光随感即照能救物苦。故璟兴云。即大势身光照十方国（乃至）此身光中直云有缘。然智论云阿弥陀佛世界中诸菩萨身。出常光照十万由旬者。既言常光。故亦不违（已上）故知。神通光。大经三千即指极乐。因顺他方且云三千也。但与势志者。至·志义别。故法华疏二云。大势至者思益云。我投足之处振动三千大千世界及魔宫殿。故名大势至悲华云。愿我世界如观世音。等无有异。宝藏佛言。由汝愿取大千世界。故今当字汝为大势志（已上）记云。思益约行。悲华约愿。思益约威势以释势。正当字义。取大千者。以世释势。势力取世。不违其志。以志大故。故佛记之。志取世故。亦名世志（已上）经但见此菩萨一毛孔光等者。问。因果位别。何故依见势至毛光。而见诸佛净妙光明。答。大师不释其由。或是势至别德。而其光明备此德耳。如彼文殊为诸佛母。观音大悲集诸佛悲。斯乃所主各异而已。又净影云。见此菩萨一毛孔光。即见十方一切佛光。以此菩萨与一切佛法身体同故。见此光即见一切诸佛光矣。正观记云因一毛光见诸佛光者。因果虽异内证是同（已上）经智慧光者。佛及菩萨所有智慧。起身光故名智慧光。又智礼云。即举身光名智慧光。以是邻极色心不二。若不尔者。焉得色相名为法身（已上）此异今意。五明天冠庄严中。彼此都无增减者。彼本土·此影现数无增减。谓宝台中无土不现。是故经云皆于中现。皆言所表。此宝台中皆悉摄尽十方净土。是故本土不增。现土不减。故云都无增减。问。净土弥宽。宝台最窄。岂一宝台包容十方。答。若约迷事。大小永隔。若论悟境。相容无碍。如维摩经中云。如是小室乃容受此高广之座。于毗耶离城无所妨碍。又于阎浮提聚落城邑及四天下诸天龙神龙王鬼神宫殿。亦不迫迮（已上）唐摄论第八云。言卷舒者。谓卷十方无量世界。入一极微极微不增。舒一极微。包于十方无量世界世界不减（已上）论约大小论其增减。今约土数明增减也。六明肉髻宝瓶相中。经钵头摩华者。大日经疏云。钵头摩复有二种。一者赤色。即此间莲华也。二者白色。今此间有白莲华是也。非分陀利。灵芝云。钵头摩此云赤莲华。疏抄云。肉髻绀青。何类红莲。答。观佛三昧经云。如来顶骨犹如合盍。其色正白。若见薄皮则为红色。或见厚皮则金刚色（已上）经盛诸光明者。光体虽一。而其色相及德用等其数无量故云诸光。八明行不同相中。一明行不同者。释经此菩萨行时文。此句虽无不同之言。下句广说不同相故。此句亦含不同之意。若直言之。应云行相。九明坐不同相中。三明次动他方远近相者。此是虚科。准上行时震动十方。坐时亦可震动十方。今言上下不明八方。故立虚科以显其意。先动本国次动他方者。问。经无先次之言。恐是自界他方同时动摇。何云先次。答。动自国云一时动摇。次说他方。故知先后。谓此菩萨坐时自土先动。次及十方也。四明动摇下上佛刹者。问。从下方下不说动相。知是应明分身所在。故灵芝云。坐相中初国土动摇。即本国也。二分身说法。且举上下含摄中间诸佛刹土。答。行时震动既逮十方。坐时动摇何局自国。况由动摇分身远来。何难动摇国土·分身所在各别。今解顺理。灵芝所判不足会通。问。何故行时动摇不说分身云集。答。或化仪不定。或影显意耳。经度苦众生者。今家偏属净土度苦。又群疑论六云。通度自他土苦众生（已上）问。金光佛刹下光明佛刹上及八方土有弥陀分身耶。答。璟兴云。有说。无分身佛。若尔违授记经说华德藏菩萨以天眼见十方恒河沙世界。弥陀佛前皆有观音势至。恭敬供养。故今则下上八方皆有弥陀二菩萨。然现此坐相机宜有异。余方虽有而不来集（已上）今谓。上下八方皆有三尊。其理极成。而于其中上下八方云无机宜。此义不然。余方来集经略不说耳。净土之中一切圣人等者。问。今明彼土凡圣无苦。云何偏言一切圣人。答。且从胜说。故云圣人。又彼土凡夫速入圣位。因中说果同云圣人。十明辨观邪正等中。总结分齐者。名第十一观文结当观分齐故。十二明重生后益中。经不处胞胎者。若生净土不受胎生。未离胎生生死不绝。今逢势至智光之者。常游妙土。永绝胞胎。其实往生彼净土时。三界四生一时顿舍。今约人胎。故云胞胎。灵芝云。不处胞胎等者。脱娑婆苦生佛净土。宝莲孕质永绝胞胎（已上）法常等师亦同此义。或胞胎者。三界牢狱以为胞胎。故礼赞云。流浪三界内。痴爱入胎狱。或胞胎者指疑惑胎生。故璟兴云。非唯离亲胎。亦乃远华台之胎。故云不处胞胎（已上）十三明总牒二身相中。经具足观观世音大势至者。此二菩萨悲智一双不相离故。同助弥陀佛化仪故合以牒结。正观记云。经中双牒者。以二大士俱佛侍者气类同故（已上）。

本曰十二就下至解普解竟

    释云。上来十一料简势至观已竟。自下十二解普观中三。谓标·释·结。释中二。先分文。次斯乃下总述大意。分文中文自为六。一明牒前生后中。经见此事时者。总则指前十一观。是观自身往生彼国。见前十一观中依正。亦闻彼说法故。别则指次前势至一观。诸观结前指次上故。又白莲记云。见此事时说前三观。正观记云。见此事时一句指前五观（已上）二明作自往生想中。一明自生想者。此指经当起自心句。言自心者。即能观心所。谓行者方运自心。而作胜解生起想念。如日观云当起想念。经于莲华中结跏趺坐者。问。何故不观来迎仪式。答。凡当观意观自往生。以前诸观具观极乐依正已竟。然而未观自往生相。故至此观方观自生。谓华台圣虽未来迎。为来迎想。虽未命终。为命终想。虽未乘台。为乘台想。虽未往生。为已生想。虽未入宝池中。为已入宝池想。虽莲华未开。为华已开想。虽眼目未开。为眼已开想。虽光明未照。为光已照想。虽未见佛菩萨。为已见佛菩萨想。虽未听闻水鸟树林诸佛说法。为已闻想。如此胜解作意为往生观。故知。来迎文略无耳。又当观行者胜解作意便观自身在莲华中。故越来迎直观第十第十一门相也。经作莲华合想者。问。上品上生尚无华合。况胜定机何有华合。答。定观胜机既观华合。故知。一切皆有华合。虽上上品亦有华合。而华开速。故经不说。若不尔者。有上上缺第十门过。经见佛菩萨者。璟兴云。佛者即彼土中受用·变化诸弥陀佛。菩萨者即二大菩萨及诸清净菩萨众。故云满空。满空者盖谓多也。灵芝云。佛菩萨者即三圣也（已上）三明定散常忆中。经十二部经者。指净土经。以净土经中明所观境故。观心明净诸恶不生者。守心常忆有二利益。一入定时观心明净。由内与法乐相应故。二出定时诸恶不生。由外则无三邪障故。言三邪者即三业恶。但净影天台同云身除三邪。口离四过。意断三恶。若准此者。且举身三以显口意。五总结中。经普观想者。观自生彼遍见依正。故名普观。故下文云。注念愿见。西方依正二严了了常如眼见（已上）斯乃就自往生。结前十一观也。又始自生终至闻法。遍观自身往生诸相。故名普观。又嘉祥云。言普观者。总观无量寿佛身及徒众·教门。故云普观。天台云。普观作自身往想。称彼境界。一一具足观。知礼云。今想生彼普见普闻依正诸相。故名普观。灵芝云。双结依正。故得普名。璟兴云。前观是别。此观是总。揽别成总。故更不别标。依报总观即其类也（乃至）所谓普者有其四义。一诸佛菩萨普。二依正两报普。三见色闻声普。四假实合观普。应如理思。故名普观（已上）诸师同异学者思择。

本曰十三就下至杂想观竟

    释云。上来十二科简普观已竟。自下十三解杂想观中三。谓标·释·结。释中文自为十一。初标中杂想观者。祖师云。此杂想有三尊。非独佛。故云杂。此想亦有真佛。亦有形像。故云杂。亦有小身。亦有大身。既非纯大。非纯小。故云杂。亦有华座。有佛菩萨。非纯座。非纯身。故云杂想。杂义甚多。且述一两。余准知之。又璟兴云。总有四义。一方便根本杂。二利根钝根杂。三世尊菩萨杂。四形量色相杂。思之可悉。故名杂观（已上）问。普·杂何别。答。普观则观自身往生。是结诸观。今杂想观更被钝机。故总赞云。复有众生心带惑。缘真上境恐难成。致使如来开渐观。华池丈六等金形。净影云。次下一门重复明其佛菩萨观。何故须重。向前所辨佛菩萨观凡下不及。故此复重教凡观察。璟兴云。此观为钝根人虽观真身不能得成。令重观故（已上）又天台云。普杂何异而为二耶。普观作自身往想。称彼境界一一具观。杂观明佛菩萨神力自在。转变非恒。大小不定。或随物现。故名为杂。以此为别。又灵芝云。十二十三两观前观依报。第六总观。今此普杂亦即总观三圣。普观则先观自身后见依正。杂观则唯观正报大小不同。先别后总。摄机斯足。对文可见。正观记云。先别者。华座至势至观。一一历别观之。后总者。即今二观通总观之。此约一人次第竖修为言。前观虽成圣相既多。恐有忘失。今于三圣之后一混而观。又祖师云。杂想观者。前佛菩萨观是。先观想彼土大身佛菩萨。今此杂观者。观小身佛菩萨。此有三意。一先观大身者。为使行者自在观之。二或观未成人去大就小。三或随意乐观之（云云）此准诸师异释存多义耳。二明易境转心中。经先当观于一丈六像者。或对菩萨先观佛身。或对真佛先观丈六。观像以表真想水以表地者。像谓彼土丈六像身。非是婆娑泥檀形像。水谓彼土宝池水分。亦非此土可平假水。言表真者。钝根观故不直观于第九真身。暂想丈六远表六十万亿真身。言表地者。亦钝根故暂想小池远表广阔无边宝地。故次下云此是如来教诸众生。易境转心入观。次言或在等者。经虽唯说池水。而行者意乐不同故。易境非一或想一宫。或想一树。各逗机缘令观易成。故次下云。如是等处一一住心想之。皆作化佛想。为令机境相称易得成故（已上）斯乃上来华座佛像真佛二菩萨等。其量广博观难成故。致使如来别为钝机以开渐观。所谓促上佛像。窄观丈六。略上宝池暂想小池。易上真佛观其小身。佛身小故座侍亦小。上五种观其境广故一一别观。今观即是境小观。略合为一观。故名杂想。易境转心者。池水丈六名为易境。转心即起心也述记一云。转是起义（已上）谓丈六小称狭小心。观易成故。起心对境。故云转心。或在池水华上者。指经池水。白莲记云。但在于池水宝莲华中。略不言前华座也（已上）三明劝观小中。经如先所说等者。指第九观言先所说。六十万亿佛身名为身量无边。彼境难成以为当观由渐而已。四明佛愿重想成中。经然彼如来宿愿力故等者。更通伏难。伏难意言。若谓凡心不及真观。何故有前真身观也。故以本愿释其疑也。问。若依愿力想成就者。当观之机亦可成就第九真观。答。机有利钝。故佛愿力加于可加。宿愿力者。是般舟经所说三力中大誓愿力非是四十八愿力也。观念法门引彼经云。一者以大誓愿力加念。故得见佛。二者以三昧定力加念。故得见佛。三者以本功德力加念。故得见佛。已下见佛缘中例同此义。故名见佛三昧增上缘。又云。如观音势至普杂等观（乃至）亦是弥陀三力外加。故得见佛（已上）明知。见佛必由三力。三力之中大誓愿力是诸佛通总之愿。所以知者本经云。欲见何方佛即得见。何以故。持佛力·三昧力·本功德力。用是三事故得见。又观念门引文殊般若云。诸佛同体大悲念力加备令见（已上）问。观成见佛遂生净土。生净土者必托别愿。若言得生托别愿者。见佛亦可由别愿力。答。见佛由总愿。见佛缘中但引诸佛通总三力不引别愿。然得往生正由别愿。至摄生缘乃引弥陀四十八愿述得生义。例如群疑论云。说佛地经时在他受用净土。诸声闻等见彼净土。闻佛地经。此由如来不思议力。彼是一时化缘令暂得见。今此是不可思议本愿力令亦得生。斯有何过也（已上）是知。得生难故必托别愿强缘。见佛易故由总愿等。复有一义。如决疑钞。不以小故难成等者。不以凡心小故观法难成。不由圣量大故佛不现也。五明比校显胜中。经但想佛像等者。或重举丈六像况真佛观。或佛像者。此土形像。观像灭罪如观佛经。故净影云。四但想下明观多益。劝人观察。但观形像得无量福。况复佛身。五阿弥陀下明其所观若大若小皆是佛身。灵芝云。但想下三举像况真。想像获福。观真可知。戒度云。三举况中想像者。如前像观及观佛三昧经中说观像法等。观真者即指净土小身丈六大身八万也（已上）六明所观佛皆真中。五眼者。净影大经疏云。形肤曰肉。净肉之根能有照瞩。目之为眼（乃至）一切禅定名为天柱。依禅得眼。故名天眼。能见众生死此生彼（乃至）智能照法。故名法眼。法眼能见一切众生根欲性心。辨知一切化众生法（乃至）照空实慧。见理名眼。能见真空除舍有相（乃至）前四是别。佛眼是总（乃至）又复佛眼能见真实如来藏中不空实性。天台云。四眼二智万像森然。佛眼种智真空冥寂（已上）经或现大身或现小身者。言大身者。即是六十万亿真身是第九境。言小身者。丈六八尺即当观境。问。当观文并举大小身。故知。大小俱当观境。答。上文既云一丈六像。是说当境。上文亦云非是凡夫心力所及。知第九境而非今境。但至今文大小并举。为广分别第九·当观观境不同。彼此对辨。故总赞云开渐观也。故天台云。若大若小。皆是佛身。拂去众疑。生人重意。众云何疑。前闻广大无边。今闻观小。疑非佛身。于小不敬。故须拂去明皆是佛生其重意。知礼云。有二意。一为前观不成者。舍大观小。二为已成人令其更观胜劣化用遍十方界。使品位增进。疏从前意。故作拂疑生重释（疏抄中有异释）三明身量虽有大小等者。问。第六牒文终至八尺。何取所现之形等文。立第三子段。答。显色·形色其相异故。开为六七两段大科。显·形虽异同佛色故。合为第六大科之中第三子段。故是从容释也。七明身虽大小。光相与真无异中。与真无异者。其形大小虽异。其色真金是同故。经云皆真金色。真谓第九。圆光化佛及以宝华让上说故。八明同前观中。指同前观者。当文但言于一切处身同。不说同相。此指上菩萨观同云八十万等。故言指同前观。所谓观音若八尺势至亦八尺。故云身同。斯乃以大身同令知小身同也。九明劝观二别中。经众生但观首相等者。言众生者。举能知人。言首相者。辨所知境。显要记云。今谓。于一切处身同是一句众生。但观首相是一句。一切同者。上经云势至身量大小亦如观世音。又云余诸身相如观世音无异也。观首而知。二圣者。上经云。观音毗楞宝为冠。冠有化佛。势至宝莲华冠。髻有宝瓶等（已上）与今全同。又净影云。下观菩萨。于中初明观音势至于一切处。身同众生难以取别。但观已下教人别之。但观首相即知二别。此观头首非观手足。观音顶上有其化佛。势至顶上有其宝瓶。故观二首便知别矣（灵芝同之）疏抄云。经观音势至于一切处身同众生但观首相知是观世音等者。源清云。众生字属下句也。而疏牒云但观手相者。文有众生二字。应具牒云众生但观手相。谓于一切处二圣身同。而众生欲知别者。应观首相也。若谓身同众生者。何辨身首同异（取意）远师属上。善导属下（已上）或本云手相。今用首本。见上经文。知待者别正在首相。故首相本其理允矣。净影·源清。璟兴灵芝亦用首本。天台用二。谓彼疏云。但观手相者。有作头首解者。上言观音头上天冠中有一立化佛。势至头上有宝瓶。以此为别。作手解者。上云其手柔软有八万四千画。以此宝手接引众生。皆是经文。用无在也（已上）十明三尊游方化益中。宿愿缘重者。悲华第二三圣发愿同取净土。第三卷中佛授其记。影响相随者。弥陀如形声。菩萨似影响。灵芝云。此二下二明随侍。以显须观。助佛行化。即影响众。由常随侍。故必观之（已上）法华疏三云。影响者。往古诸佛法身菩萨隐其圆极。匡辅法王如众星绕月。虽无为作而有巨益。此名影响众（已上）记云。次释影响众者。然化主形声必资伴以影响。方令发起击动事遂。如响之应声影之随形（已上）。

本曰上从日观下至正受两句

    释云。上来料简十三观已竟。自下总结十三观中。第四请者欣净缘中有四重请。一通请所求。二通请去行。三别选所求。四别请去行。然十三观总答第四别去行请。故云第四等也。问。曲考经文。先见国土。局所见分请其去行。是请依观。正报未见。何预请之。终至座观。见三尊已始请正观。而今何云十三通答思惟正受。答。若约夫人。就所见境虽当请依。若约佛意。因兹二请广说依正。今约此义通十三观当答二请。

本曰总赞云下至向西倾

    释云。上来总结已竟。自下总赞十三观。于中有三十二句。初三十句别赞十三观。后之二句总劝知识令专念佛。初别赞中。初之一句颂日想观。但广释中即有三义。今颂第二识知业障。故云除闇。次一句赞水观。地下金幢已下四句颂宝地观。宝树等一句颂宝树观。池流等一句赞宝池观。宝楼已下两句颂宝楼观。三华已下二句赞华座观。禀识已下二句是颂像观。一念已下两句颂真身观。救苦已下二句赞观音观。势至已下二句赞势至观。归去已下四句即颂普贤观。归去来句文字不足乱句多例。故为一句。复有已下六句颂杂想观。句句属对合经可见。末后二句总结赞也。问。日观所表本意正在识知光明。识知业障安心取境之方便也。何略赞中述此义耶。答。举一显二。不强事于要不要也。问。水观所表正在显于可平之地。净内心者。境现不现之作法也。何略赞中述此义耶。答。上言想水成冰。自有表地之意。更言净内心。其义巧也。问。座观不说二菩萨座。何云三华。答。以像观文挍华座观。以能坐身推知所座也。度有情者。问。有情者是新译名目。大师皆用旧译名目。不依新译。今如何用有情言耶。答。只是有识之义。未必依用新译也。又今家用。新译名目亦无有咎。谓玄奘自西天归晨旦。太宗贞观十九年乙巳。大师时年三十三。其后经三十七年入灭。何不见新译。谓太宗贞观二十年丙午。玄奘制西域记十二卷。永徽中译俱舍论三十卷。永徽有六年。当大师三十八至四十三。显庆元年丙辰译婆沙论二百卷。大师年四十四。自显庆五年庚申至龙朔三年癸亥。于玉华寺译大般若。过二年已干封元年二月五日中夜。玄奘卒于玉华寺（春秋六十三）其后经十六年。永隆二年三月（十四日或二十七日）大师入灭（时年六十九）以此推之。今家可见新译圣教。专心念佛者。问。为是观念。将为口称。答。此有三义。一云。是观念也。今赞总结十三观故。二云。是称念也。今经本意大师定判。处处广赞口称行故。今十三观总赞已后别云念佛。明知。应是口称行也。三云。通观称也。若约一经之本意者。应劝口称。若约总赞十三观者。应劝观佛。是故省略直言念佛。广显两边也。

本曰又就前请下至一门义竟

    释云。上来总赞定善已竟。自下分别依正分齐。总结定善一门义中。前请者。欣净缘四请中第四请也。

第0章 观经定善义传通记卷第三
第0章 观经散善义传通记卷第一

        　　        释良忠述
    　　
　　　　　　　



本曰从此下至一门之义

    释云。上来第一解十三观已竟。自下第二料简九品中三。一从此下至一门之义总标。二就此下至下辈一门之义竟正释。三前明下至正宗分竟总结。今则其初也。

本曰就此下至差别义意竟

    释云。上来第一解总标已竟。自下第二释中二。一文前略解三福差别。二十四就上辈下正释九品经文。今则初也。于中有三。谓标·释·结。起尽可见。标中就此义中即有其二者。此标子段而略大科。具足应云就此义中即有其二。一文前略解。二正释文。初略解中亦二。一明三福。二明九品。文易知故略而不叙。一明三福以为正因等者。三福九品只是开合。虽无其别。然三福名正因。九品名正行者。顺文顺理。顺文者。经说三福云净业正因。说九品云行此行者汝行大乘。故因行名全顺经文。顺理者。三福正因机未行。故不名正行。因果相对立正因名。九品正行正明受法。机已行故名为正行。
    问。何故料简正宗分中。用序三福。以对正行双标之耶。答。今欲正解九品文时。引来序分而合正宗。令知九品从三福开。故下文中以九品行合序三福。问。三福正因与三心正因。九品正行与五种正行。同异如何。答。三福正因即是起行。三心正因即是安心。心行虽异俱往生因。故名正因。三福正因经文自说。三心正因大师义立也。又五种正行九品正行俱虽起行。然其义别。谓九品正行对于轮回邪业。总以往生业因名为正行。未分正杂。总名正行。五种正行对诸杂行。别以亲近名为正行。又曲论者互有宽狭。应作四句。一者自有九品正行而非五种正行。谓上六品正行是也。二者自有五种正行而非九品正行。谓观察正行是也。三者自有通二正行。谓称名正行是也。四者自有非二正行。谓除前相十方净土睹史多天圣道行业是也。凡上六品正行一度得正行名。读诵等四正行二度得正行名。称名正行三度得正行名。称名超余其义可知。第一福即是世俗善根者。劫初已来风俗之善名世俗善。广韵云。三十年为一世。时代也。俗习也。风俗也。净业记云。俗谓风俗·习俗也。曾来未闻佛法者。约未闻机解世善体。亦通已闻。具如玄记。但自行孝养者。世行孝道是自然道。不待谕也。玄义分云自然行孝。与今不殊。孝养是总。五常是别。身备五德则成孝道故也。仁·义·礼·智·信者。育物名仁。理于是非名义。守上下仪曰礼。知于古今理乱理世曰智。言不违行曰信。五行大义云。五常者仁义礼智信也。行之终久恒不可阙。故名为常。以此常行能成其德。故云五德（已上）杀乖仁。盗乖义。淫乖礼。酒乖智。妄乖信。愍伤不杀曰仁。清察不盗曰义。防害不淫曰礼。持心禁酒曰智。非法不言曰信。此五不可造次而亏（钞批十四大同）第二福者此名戒善者。此通大小。故云人天声闻菩萨等戒。上上品戒唯局大乘。中二品戒唯局小乘。或有具受不具受等者。如序分记。但能等者。总明戒福得生之义。第三福者名为行善者。总论三福皆应名行。是故经云当修三福行世仁慈。释云单行世福单行戒福。又云戒行精强。而限第三名行福者。世福者本非出离行。戒福止善而非行善。故不名行。第三福者大乘行善。故局得名。或总即别名。谓世与戒各有别名。第三福者更无别名。故从总名别称行福。发大乘心凡夫自能行行等者。此举行福四行。发大乘心凡夫。是指发菩提心。自能行行。是指深信·读诵二行。兼劝有缘。是指劝进行者。所以发心置凡夫言。显下三行亦是凡夫。舍恶等者。总释行福得生之义。又净影释三福相云。初门共凡夫法。第二是其共二乘法。第三大乘不共之法（灵芝同之）又嘉祥云。初一是世间凡夫善。第二是小乘善。第三是大乘善（已上）又就此三福之中或有一人等者。上文正辨三福行相。今又约人判单复及无分。即有八人。文阙兼行上下二福之人。义必应有也。三福俱不行者即名十恶邪见阐提人者。三福无分人不出此三种。谓无分人中或有十恶人。或有邪见人。或有阐提人。非必一人皆具三也。言九品者至文当辨者。上文并标三福九品。然至释中但解三福。不释九品而让文中。故云当辨。次下结中但结三福不结九品。亦此意也。

本曰十四就下至三品义意竟

    释曰。上来第一料简略解三福九品已竟。自下第二释三辈中文自为三。谓上中下。上辈中三。一文前料简十一门义。二正别解上三品文。三总赞上辈。今则其初。于中有三。谓标·释·结。标中十四就上辈等者。次于第十三观。故云十四。于三辈中是遇大机。故云上辈。是大乘行名为行善。未至文中。故云文前。简异上辈三品别释。故云总也。十一门者。诸师不知文有隐显。而以三心唯属上上。不涉八品。今家晓知经有隐显。安立一百番义。欲令行者识知九品行人皆具安心起行。而得往生之义。义门最要。是故三辈文前各作十一门义。令易识知也。释中一者总明告命等者。为说下十门。先总告二人。十门为别。告命为总。往生品类有九阶级。今指上上品以名其位。三四只是人法不同。谓具三心人即为有缘类。所具安心即为正因。所言总者。无三心者即不得生。具三心者必得往生。是故不论机善恶。不问行胜劣。一切生者皆具三心。是异受法九品各别。故名为总。五六两门亦是人·法。谓依性欲执法各异。是名简机。修堪能行是为受法。谓就有缘论受法时。随其机欲各行己业。故名为别。总别虽异其机是同。为分心行说为三五。第七门是修行时分。上尽一形。下至十念。不经僧祇得生业满。不假万行道场果近。最上顿教专显此门。系恃顺次。励行今生。第八是回受法向所求处。上来八门同在此土。第九迎接该于净秽。此乃秽终净始故也。第十·十一偏在净土。于中第十障尽莲华方开。十一闻法菩提渐证。问。上上品经回向在前。时节在后。今释何违。答。第八回向即有二义。一别。二总。别在时前。谓七日行中日日回向。时待七日。回通日日。故时在后。总在时后。谓七日行后总以所修向所求处。故回在后。是故经释各申一边。故不相违。总而言之。六七八门并是同时。然修业边为第六门。行迳时节名第七门。向行当果名第八门。故上上品回前时后。中品中生先说时节。后明业回也。问。第八门回向·三心中回向同异如何。答。三心回向于安心中广回万行。第八回向唯局受法回生因也。问。三四五六七八六门为是同时。将为异时。答。机类多种。不可一概。若约平生回心之者。六门同时。谓上五品是也。若约临终回心之者。亦有二类。或有平生具五六七。临终始具三四八门。谓中下品是也。或有平生总无六门临终顿具。谓下三品是也。一百番者。此约大数。其实九十九番也。总料简各料简者。合上三品。故名为总。分中下辈。故名为各。若具应言就中下辈文前。各总料简亦得也。又此义若以文来勘等者。上上一品具十一门。上中·上下·中中·中下唯有八门无一三四。中上·下三唯有九门略三四门。故云有具不具。问。下八品略谁所为耶。答。此事难知。经文略者通佛·经家·译者故也。

本曰次下先就下至上品上生义竟

    释云。上来第一料简文前十一门义已竟。自下第二解上辈文自为三段。谓上中下。今则其初。于中有三。一初至即有十二标。二一从下至总结释。三上来下结。下八品文三分准知。释中文自为十二。问。文中既有十二科段。何故文前立十一门。答。十一门者。显得生者即有始终。此乃义有十一不同。故立文前十一门义。不以文段为要。初释告命辨定其位中。一从等者。问。佛告已下至上生者为一段者。若有已下正当第二。何云三从若有等耶。又告命·辨位合为一段者。唯十一段。不可标云有其十二。又文前开告命·其位。以立两门。今至文中何合释耶。答。今分文有开合两意。若约合意。应有十一。谓一佛告下至上生者。此明总标。二若有下至即便往生。此明总举有生之类。已下诸段随应减数。告命·其位以为子段。即其意也。若约开意。应有十二。谓一明告命。二明辨定其位。已下如本。标云十二。释云三从。即其意也。凡就一文中有含容义。分科参杂往往有之。谓如所现之形之文加入第六大科内子段。见金莲华之文添释第四大科中小段等是也。三明有缘中。有生之类者。上云有缘。今云有生。言有缘者约因。三心具足者即有往生之因缘故。言有生者约果三心具足者即有净土之生果故。故非相违。一明能信之人者。指经若有众生句。即举具三心人。而唯举信者。三心之中深心是胜。故偏标之。华严云。信为道源功德母。智论云。佛法大海信为能入。鸾·绰二师唯约信心。而释三种信不信也。二明求愿往生者。指经愿生彼国者句。总发欣求心者。应具三心。故为劝三心。先举求愿也。三明发心多少者。指经发三种心句。此欲别明往生直因。故云发三心。四明得生之益者。指经即便往生句。若具三心必得往生。故云即便。所言即者不离之义。此语往生当果决定。非是即时。四明三心正因中三。一总明如来征答之义。二经云下别释三心义。三三心既具下结。初征答中随机难知者。上说发心往生之益。故名显益。未说三心名相。名为意密。半显半隐。其义可知。非佛自问自征无由得解者。余文之中虽有如来自问自答。未释此义。然三心是往生要术。独秀诸文。故至当文郑重解之。此乃痴直之心速出生死。他力之信不问善恶。一世回愿入无漏境。岂非要益。唯佛自知。故释此义。二别释中三。所谓三心。一释至诚心中四。一牒经文。二解字训。三欲明下广释。四故名下结。初牒经中。经云者。余处释经未有一处置经云言。然今三心一经枢键。出离最要。故别举圣言。劝人令信。又经文仅有一十六字。解释广及二百余行。故言经云而分经释。但后二心可准知故不言经耳。问。三心若要何故如来不说其相。答。如来在世机根利故。自闻略说广解了故。灭后众生是钝根故。论师人师而制广释。劝人令解。如起信论四根文也。二辨字训中。至者真等者。问。玉篇云。至极也。善也。到也（已上）未见真训。答。字训非一。岂执一隅。天台疏云。至之言专。诚之言实（已上）慈行钞云。训释多端。勿局常闻。不可一准（已上）问。真实心分齐如何。答。先师云。住往生思起行不饰名真实心也。有人云。至诚者强盛也。即发一念真实之心名真实心也（莲华谷等趣）有人云。先知其机可验其心。然净土机不堪圣道怯弱下机。只局涯分穷其心故名真实心。彼强盛义有嫌机咎。不甘心也（胜愿院）私云。后义协先师传。彼强盛义若被上机。如龙得水。故有巨益。若对下机。似蹋虎尾。还生怯退。三广释中三。一欲明下至心中作。约劝门而明真实心。二不得下至亦皆真实。约诫门而明虚假失。三又真实下先标二利。于自利中广约十重厌欣。以明真实心。初约劝门明真实心中。欲明等者。释迦欲说使得生者具至诚心。即指佛意。名为欲明。此文虽在上品上生。佛意广通定散众机。故云一切。身口意业所修解行者。往生之行不出三业。谓礼拜行即是身业。读诵称名赞叹等行即是口业。观察善解等行即是意业。世福通于三业。戒福通二通三。行福亦通三业。云解行者。先解经教。次修其行。行通三业。解局意地。必须真实心中作者。若心行具足。内外相应。三业四仪所修善行皆成生因。凡人心操有真有伪。君臣夫妇朋友知识相交皆有此真伪心。今入真门愿往生时。尚有真伪。若真即生。譬如劲松彰于岁寒。若伪不生。犹似佞臣见于国危。今至诚心者。真而不伪之心也。首楞严经云。我教比丘直心道场。于四威仪一切行中尚无虚假。因他不直果招纡曲。若诸比丘心如直弦。一切真实入三摩提。永无魔事。维摩经云。直心是菩萨净土。菩萨成佛时不谄众生来生其国。又云。直心是道场。无虚假故（已上）二约诫门释虚假心相中四。一不得下正诫虚假。言诫外相现贤善精进。内心怀愚恶懈怠。二贪嗔下至不名实也。释虚假之由。何故起虚假心。由贪嗔邪伪之心悕求名利故现虚假相也。邪伪奸诈四字皆谄曲不实之义故。以内外不调心名虚假。其意明焉。心曲如蛇。害物如蝎。涅槃经第四云。善男子我涅槃。后无量百岁四道圣人悉复涅槃。正法灭后于像法中当有比丘。似像持律。少读诵经。贪嗜饮食。长养其身。身所被服粗陋丑恶。形容憔悴。无有威德。放畜牛羊。担负薪草。头须发爪悉皆长利。虽服袈裟犹如猎师。细视徐行如猫伺鼠。常唱是言。我得罗汉。多诸病苦眠卧粪秽。外现贤善。内怀贪嫉。如受哑法婆罗门等。实非沙门现沙门像。邪见炽盛诽谤正法。如是等人破坏如来所制戒律正行威仪。说解脱果离清净法。及坏甚深秘密之教。各自随意反说经律。而作是言。如来皆听我等食肉。自生此论。言是佛说。互共诤讼各自称是沙门释子（已上）不空罥索经云。内怀腐朽。外现贤善。方便作行贪求名利。自损损他共入地狱（已上）智论第五云。无复懈怠已舍利养名闻者。是利养法如贼。坏功德本。譬如天雹伤害五谷。利养名闻亦复如是。坏功德苗。令不增长。如佛说譬喻。如毛绳。缚人断肤截骨。贪利养人断功德本亦复如是。如偈说。得入栴檀林。而但取其叶。既入七宝山。而更取水精。有人入佛法。不求涅槃乐。反求利供养。是辈为自欺。是故佛弟子欲得甘露味。当弃舍杂毒勤求涅槃乐。譬如恶雹雨伤害于五谷。若着利供养破惭愧头陀。今世烧善根。后世堕地狱。如提婆达多为利养自没。以是故言已舍利养名闻（已上）安乐集云。一切众生皆由多虚少实。无一正念。以是因缘地狱者多。解脱者少。譬如有人于自父母及以师僧。外现孝顺。内怀不孝。外现精进。内怀不实。如是恶人报虽未至三涂不远。无有正念不得解脱（已上）终南山云。贤圣密行内智外愚。凡夫狂痴内愚外智。未有戒定。现戒定相。此是无刀大贼。罪于劫掠（已上）弘决四云。能修四安乐行。一生得入六根。极大迟者不出三生。若为名闻利养。则累劫不得（已上）虽起三业等者。问。虚假人何起善三业。答。此是虚假三业而非真实三业。意云。奸饰外见令他表知有善三业。安心阙故身口起行名杂毒善。其实非善。又三业者起行三业。即指上云身口意业。就此起行以释安心虚假相也（已上先师）或虽起三业者。身口业行及能等起思且名三业。虽起三业善心阙故不成往业。意乐恶故名为杂毒。例如古迹引瑜伽论利益杀生文云。菩萨若见欲作重罪发心思惟。我若断彼恶众生命当堕地狱。如其不断。彼罪业成当受大苦。我宁杀彼堕那落迦。终不令其受无间苦。如是于彼或以善心。或无记心知此事。已为当来故深生惭愧。以怜愍心而断彼命。由此因缘。于菩萨戒无所违犯。生多功德。此阙烦恼故无所违犯。意乐善故生多功德（已上）同宗要云。问。既生功德。何名性罪。答。意乐虽善方便恶故（已上）今之三业翻之可知。有人云。因等起心虽是虚假。刹那等起起善三业名起三业。意云。心住名利不欣净土属因等起。暂时所起善三业者非往生业。故名虚假（莲华谷）有人云。案文大意。初欲明等者。明一向真实相。次不得等者。明一向虚假相。然机有多类故。自有多虚少实等别。非释本意。何必今文相当刹那等起之义。今云。此破一往似宜。再往不尔。谓因等起感异熟果。刹那等起不感果报。刹那等起广通三性及以睡时。设起善心不引生故。犹可属于一向虚假。彼约刹那。故许善意。三业之语不虚设故。若约感果非实三业。若恶若善。俱不生故。三若作下明杂毒善往生不可。所谓虚假安心之者起三业行。纵励身心十二时中如拂头然。其所修行皆名杂毒。非是生因。故言不可。但苦励之言只是假令之义。既云纵使。岂是实义。又诸凡夫名利如江海。厌欣似涓露。予见世间。若欲现世人必勇猛。若求后世人必懈怠。如何偏言虚假之者不作苦励身心之行纵使言显不定义耳。欲回等者。非谓虚假直求净土。只是释家为显杂毒善不成往因故。纵许而言欲回等也。又有计设不调心称佛名者往生直因之辈。若无安心非本愿念佛。何生净土。此是戒禁取见。故今文亦诫此见耳。四何以故下正明往生不可所由。谓彼佛因中行皆真实作故。所得之果不招纡曲。故欲至彼土。必须真实相应所求。若心不实无由得生。但菩萨真实强。圣心坚固故。行者真实弱。凡心羸劣故。强弱虽异真实相顺。谓佛愿强故摄行者弱心。以令生净土也。譬如天日火性是强。地下水精火性是弱。虽有强弱同火性故。以球对日火即出生。彼佛此凡。真实强弱其义可类。施为趣求者。下化名施为。上求为趣求。若曲分别四十八愿。十二·十三·十七·三十一·三十二五个愿以为趣求。自余四十三愿以为施为。又四十八皆是施为皆是趣求。一一誓愿皆通自行化他故也。三重明真实心中二。一标二种真实。二但释自利真实。于中有三。一总约厌欣明真实心。二别约三业厌欣明真实心。二不善三业下合结三业远近。所以不释利他真实。谓以自心所具诚心。教他令行故知自利。已利他自可知故。孝经注云。先王行至德要道。奉理则远者和附。近者睦亲也。所谓率己以化人也。废此二义则万姓不协。父子相怨。其数然也（已上）总明真实心中。想同一切菩萨制舍诸恶者。具缚行人制恶虽不及菩萨制恶。而起意乐想同彼类。既云想同。岂是全同。见贤思齐。虽愚是贤。如弘决云。若恣结使失于今世后世善财。妨于佛道。设使心起。不令口起。设若口起不令身起。设使身起。不令作大罪如凡夫人。此是得摄菩萨大人数中（已上）圣道既尔。何况净土。别明口业中。若非善业者敬而远之者。讥嫌之敬而非实敬。又敬有慎训。别明身业中。轻慢厌舍者。衲衣不隐肩。节量不满钵。如彼空也增贺等类。结三业中。不简内外明闇者。内谓内心。外谓外相。若用日月灯烛光照。名之为明。翻之为闇。若虚假人明·外是贤闇。内是愚。由内心曲奸饰他见。若真实人内外明闇无有差别。唯欣菩提不求名利。故云不简。二释深心中四。一牒经文。二明深心体是信心。三亦有二种下明信相。四故名下结。二明体中。言深心者即是深信者。问。以深心属信心有何文理。答。佛法大海信为能入。一切出离行无不由信成。今欣净土应具信心。是其理也。文者本愿云至心信乐欲生我国。言至心者是至诚心。欲生我国是回向心。文言大同。中间信乐岂非深心。信谓忍许。乐谓爱乐。爱是信功。故云信乐。但有宽狭。信缘四谛。爱缘灭道。今信净土亦是爱乐。净土论云。爱乐佛法味。所言爱乐非染污爱。今亦如此。问。前后二心不置深名。何局第二名深心耶。答。疑心易起。信心难成。谓别行人多破往生。为之失信疑怯心起。但从轮回。是大失故。别置深言诫其狐疑。立真实信以除犹预不定之心。故下文云真实深信等。是故不为四重破所动乱破坏。以此分齐名为深心。前后二心不为破人所动乱者。依信心功。故不云深。三明信相中。文自为二。初略后广。合有四段。第一第三明其机分。第二第四明其行法。但初二段置一二言。三四二段不标其数。是故一二之言两次用之。谓一之言贯通第三。俱明机故。又二之言下通第四。俱明法故。选择云。建立二种信心。决定九品往生（已上）二种信中岂阙三四。初略释有二。一信机。二信法。于中有三。一依大经信弥陀愿。二依观经信释迦说。三依小经信诸佛证。次广释亦二。一就人立信。二就行立信。初文有四。一又深信下至真佛弟子。重举三经劝行者信。二又一切行者下至往生之大益也。别就观经劝其信相。于中亦四。一初至不误众生也。总明信行之意。二何以故下至实语故。正明信行所由。三除佛下至应知。正明佛菩萨所说有了不了异。四是故今时下。明劝有缘令信佛语。三又深心深信者下。明对治他妨成就信心。即有其二。一释不为他妨碍所倾动。二正施问答广释信相。四此名就人立信也者结也。次就行立信有三。一标章名。二然行下释二行中二。一初至杂行。举二行名。二言正行下至悉名杂行。释二行相。于中有二。一释正行。二释杂行。初文亦二。一正释五种正行。二又就下分别助正二业。三若修下判二行得失。起尽可见。又一义云。第一信者先明机本性。未论法益。故第二信中始分就人就行二种信也。信法中二。一从初至决定得生。略依三经方信三佛。二又深信下广就人就行立信。就人中四。如第一科。就行中三。如第一科。一者决定深信等者。此信自身机分。谓无始以来由罪恶故无出离缘。轮回六道未出生死。若不遇弥陀愿力者。何时出生死耶。凡诸教中未有此信。唯在莹心性珠以显本有理。今则不尔。先信我机分无出离期。次信佛愿以摄此机。是时往生之信指掌。圣僧之教证定之言。深仰此说耳。常没常流转者。言常没者局于三途。言流转者通于六道。若没若流。久在生死故名为常。无有等者。问。今云无有出离之缘礼赞云善根薄少。岂不相违。答。无始众生何无一善。善微恶着不出火宅。故今云无。问。观念门云佛三种愿力以为外缘。至诚等三心以为内因。何得云无。答。胜愿院云。彼约解义门。谓感果法必由因缘故。今约劝化门。谓若思自有内因者。信佛心弱。故为偏信佛力佛愿。深信自身全无因缘。唯信佛愿欣求往生。住此念时。信力强盛正托佛愿。方得往生。即是此宗出离故实。又彼观念门一往解义。今文再往真实解义。所以然者。一切净土不论报化。皆属依他。况彼极乐判报土故。凡夫修善何得往生。凡夫所修不出遍计。遍计之心何成生因。今云无缘。真实解义门也。今云。无有等者释信心相。此信心为内因。佛三力为外缘。故两处释不相违也。四十八愿摄受众生者。彼本愿中虽有佛身净土两愿莫不为生。佛光无量横化十方。佛寿无量竖摄三世。诸佛称扬欲其机多。净土光严为置众生。故自行愿皆兼利他。般舟赞云一一誓愿为众生。净影·义寂等皆同之。无疑无虑者。疑虑即是深心所治。故云无耳。证赞彼佛依正二报使人欣慕者。定散行成方得往生。有此益故。令人欣慕。不顾身命者。轻于身命名为不顾。此有二类。若其上机顿舍身命。如传中云。或投身高岭。或弃命深泉。或自堕高枝。焚身供养者。略闻四远。向百余人（已上）若其劣机不能顿舍。才生意乐。临命终时一向不顾身命财也。太贤云。后学菩萨于身命财全舍与之。初心菩萨不能当时施与。而应发愿（已上）圣道尚尔。况净土乎。遣舍行去者。三经所说大同小异。如大经中舍三毒及五恶。令行三善五戒。又舍诸行。令行念佛。即三辈中一向专念是也。如观经中。舍九方净土。偏令乐西方。又舍乱想及以小心破戒不孝十恶五逆。令行定善及以大乘五八等戒敬上慈下回心念佛。又舍定散唯劝念佛。付属文云持无量寿佛名是也。如弥陀经中。舍少善根。令行念佛。此乃随所化机宜。致使有其同异也。所言去者令去火宅。三经皆同。教意愿者。如次释迦说教。证诚佛意弥陀佛愿。以此三随顺名真佛弟子。不误众生者。若信行者不失自往生。亦不误众生。今举不误他。下明不自失。何以故等者。此有二由。一佛大悲哀伤众生故。二佛语真实无虚妄故。除佛已还等者。正明学地不及极果。正使习气名为正习。烦恼所知名为二障。具如玄记。测量佛意未能决了者。法华云。尽思共度量不能测佛智（已上）虽有平章者。玉云。平符兵切。正也。章诸良切。明也（已上）正验佛教。序分义云。吾共夫人私自平章（云云）不印者即同无记等者。不能记说于法体相名为无记。说若无记即无利益云无利益。利者对衰。益者对损。利浅益深。此即一往。其实利益互通浅深。若佛所有言说即是正教等者。此有三对。一教义对。能诠名教。所诠为义。二解行对。解教曰解。修行曰行。三业智对。福德曰业。智慧曰智。佛离邪曲其说正直。故通名正。若佛所说即是了教等者。问。依准涅槃四依。小乘是不了。大乘是了教。今何约因果而分了不了。答。随义转用。又群疑论五引观经疏。以述四重了不了义。则知。了不了义其相非一。何执一途。但彼疏未检。其义出在四分律钞。讲前加行方便第一（江东杭州华严寺沙门大觉撰）云。依涅槃经。声闻乘法犹如初耕未得果实。是故不应依声闻乘。如是名为不了义也。大乘之法则应依止。是名了义。若依此理。诸大乘经皆名了义。声闻乘等名不了义。岂诸大乘皆为了义。如契经说。淫欲即是道。恚痴亦复然。故大乘经非皆了义。今以义解。了不了义略有四重。一法印非印门。二诠常非常门。三显了隐密门。四言略语广门。第一法印非印门者。法印有三。一者诸行无常。二涅槃寂静。三诸法无我。若一切教为此三种理印所印名为了义。违三法印即非了义。由此道理。三藏十二分教无非了义。皆顺三法印印。理非颠倒。能舍烦恼业及诸苦故。诸外道教皆非了教。非三印印。非不颠倒。不能永舍惑业苦故。涅槃又云。一切外道所可言说悉是妄语。故唯佛教是了义经。顺三法印可归依。故其佛所说法毗奈耶亦可归依。第二诠常非常门者。如涅槃云。声闻乘者名不了义。无上大乘乃名了义。若言如来无常变易名不了义。若言如来常住不变是名了义。瑜伽决择七十六说。世尊往昔唯为发趣声闻乘者。以四谛相转正法轮。虽是希奇。然是有上是未了义。即显大乘是了义经声闻乘教名非了义。此中一往依乘所明。名为了义。非诸大乘无不了义。声闻乘经都无了义。第三显了隐密门者。瑜伽论云。又诸菩萨于如来所。深植正信深植清净。一向澄清唯依如来了义经典非不了义。了义经典为所依故。于佛所说法毗奈耶。不可引夺。以佛所说不了义经依种种门辨本性义。犹未决定。尚生疑惑。非了义故。即依此文。于大乘中显了言教名为了义。隐密言教名非了义。非若显了所诘究竟。名为了义。言非显了。所诠之理又无究竟名不了义。第四言略语广门者。谓虽是大乘明显之教。初但略说诠理未尽。所明未周。名为不了。不是所诠非究竟理不了也。由此即显诸声闻乘亦有了义。其言广者名了义经。此依说义言有广略名了不了。非约所诠理是究竟非是究竟名了不了。若准此义。大乘经中亦有了不了义。小乘经中亦有了不了也。此上四门初门为令众生舍邪归正名了不了。一切佛经皆名了义。外道所说名不了义。第二门者为令舍小归大名了不了。一切大乘皆名了义。诸小乘教名为不了。第三门者为令舍隐归显名了不了。一切大乘显了言教皆名了义。虽是大乘说法隐密名为不了。第四门者为令知法广略名了不了。诸重颂经言略不尽。皆为不了。非重颂经言广尽故。名为了义（已上）准此文。了不了义既不一准。是故今文约因果判了不了。是故今等者。明劝有缘令信佛语。谓佛菩萨教中。偏依佛经信受奉行可得往益。若信论文疑碍经说废失往益。是故不可疑经信论废失大益。言如摄论设虽不许凡夫得生。深信佛语不可依论。况论不言凡夫不生。此乃为破通论家谬剩作此释。此是况破。非实不用。若实不用。何玄义中会通论文。若尚拒执。依经不可依论。故云不可信用深心深信者。经释两言并举而已。决定建立自心等者。此明建立决定往生信心。随顺此教。修净土行。永不为他之所退动。别解等者。学故生解。解故生见。见故生执。由此不许往生净土。但解等次非是生起。故下文云异见异学别解别行。别异二字言异意同。问曰（乃至）多引经论者。维摩·璎珞·仁王等经。地持·瑜伽·唯识等论。皆明初地三地菩萨始见报佛。不许凡夫亦生报土。答中有四重。初一重明对破人会违文。可增长往生信心。后三重明重对破人以举贤圣佛果。一一纵答更可弥增往生信相。初重文中。时处机益别者。如来教旨必待时等。是故半满教异二藏宗别。岂可得言华严纯大于佛法中都无小乘。又不可判阿含唯小于佛教中总无大乘。今亦如是。彼则对断证之机。为令升进上位。且约自力门。说凡不入报土。今则对常没之机。为令往生净土。正约他力门。明凡能入报土。佛意既通。行者何诤。通说人天菩萨解行者。此中缺二乘。备应云五乘。百千万亿道不生者。准下若一若多遍满十方之言。应是破人员数。增长成就我往生信心者。本自具信。故值违缘而施信用。故云增长。例如彼云。猪折金山风增求罗。第二重中地前菩萨罗汉等者。二乘三贤断惑同故。合为一类。起信论云。如二乘观智初发意菩萨等。觉于念异。念无异相。以舍粗分别执着相故名相似觉（已上）第三重中。初地等者。同断二执证二空故。合为一类。异口同音皆云等者。问。何故上二重引经论以设疑难。自下二重直非佛说不引证耶。答。初二二类未证位故。若不引证所破不受。故引经论以设难破地上证位得佛智。故虽不引证人可信受。故不引证。专心念佛等者。言念佛者本愿称名。言余善者定散诸善。决定上上信心等者。问。何故第一重云我往生信心。第二重云我清净信心。第三重云我决定上上信心。答。且从破人位浅深。故分别其言。谓清净者。信是净分。疑是染分。故云净信。言决定者。信不动也。言上上者。能破之人超凡超贤。故云上上。今对此人立决定信。故名决定上上。理实互通。第四重中。化佛报佛者。报化虽异同佛果故以为一位。何以等者。明不受破所由。于中有二。一初至一佛所化。立理救破。二即弥陀下至其事也。引证符理。理者一佛一切佛之道理也。证者即弥陀经之证诚也。初立理中。前佛制断等者。此文正引止恶修善诸佛道同。用显凡夫专念专修定生彼国。当知。三世诸佛法同释迦。皆说定散及以念佛定生净土。凡以恶业为出离因。又以善根为地狱因。无有是处。今亦如是。诸佛大慈劝归净土。若其虚妄无有是处。十恶破戒五逆谤法临终回心刹那即生。最上顿教不须狐疑。逆谤犹生。况其余乎。一念犹摄。况常念乎。十善顺六度者。恐以七支为第二度。以不悭贪为第一度。以不嗔恚为第三度。以不邪见为后三度专念专修者。言专念者对四助业。言专修者对诸杂行次教证中引经四文。初二直明释迦赞劝。四二文引他佛证。问。何故三四文违经前后耶。答。今引证证能诠教以为本意。是故先引教证文。已次引念佛诚实文。释迦赞劝亦先赞后劝。故此四文前后相符。恶时等者。此举五浊。但阙命浊更加恶世界。时即劫浊。众生·见·恼此明三浊。有本无见字。恶邪无信即当见浊。无命浊者短命之因在见恼浊。故以此二摄命浊也。恶世界者总举娑婆五浊国土。一切凡夫不问罪福多少等者。此经唯云善男善女。然准观经而云罪福。此经唯云一日七日。然准大经而云百年。三经同说念佛一行。若罪若福。若延若促。各说一准。其实互通。故寄释耳。此名就人等者。言就人者。解行不同人也。言立信者。就破人立信也。谓触违境立不退信。如彼止观行人若起昏散。寂照之义虽可隐没。而触违境弥增明静。今亦如是。虽逢破人闻不生说。增长决定往生信心。故名就人立信（先师）一义云。人谓释迦。满足大悲人故。亦是诸佛。同体大悲证诚人故。文标此二。意兼弥陀。本愿主故。此等三佛即是所信。故曰就人。言立信者。即是行者往生信心。此乃能信。依信佛语。立我决定往生信心。如就行立信中就所信行立能信心。又义云。就人立信者。广信上略释中罪恶人即为往生机。就行立信者。广信上略释三经所说之行也。上文即云罪恶凡夫无有出离。今文亦云罪障凡夫不得往生。信机明矣。若无此信。往生信心犹难决定。谓佛本愿化众生者。非是少缘众生。岂我等之所堪。计知。生者即是善根纯熟菩萨。为除此疑。就机立信。此乃论机当体。虽无出离之缘。而乘弥陀本愿力。方得往生耳。今云。初义亲文。每四重文就破人言云增信故。就行立信者。上就人立信有结无标。今就行立信有标无结。此影略互显。问。就行立信者就何等行。而立信耶。答。此有三义。一云。总通正杂二行以立往生信心。故初文云然行有二种。此就正杂二行而立信也。选择集云。往生行有二种。一正行。二杂行。既云往生行有二种。往生之信何局正行。但至分别正杂助正及得失者。立信之上探经本意。约随自机判其得失也。不必广劝随他之机。选择集云舍杂行归正行之文。亦此意也。此乃观经所说上六品行即是杂行。十三定善及下三品即是正行。今顺经文立二行信也。二云。今文意者通释五种正行立信。不释杂行立信之相。正行下皆云一心故。亦不判失故。三云。就行立信者。唯就口称正定一行。以立决定往生信心。所谓文首标正杂者。为舍杂行取正行也。是故正判得失而令取舍。次正行五种一一皆就亲近等义。虽云一心。唯助正业以为其要。更分别助正二业者。为傍助业选正业也。是故今文意者。余四正行非本愿行。故判属助业。唯口称一行独顺佛愿。故万行中唯以念佛为正业也。当文之意不出此义。故选择集中全引此文以为舍杂行之证。况正杂二行即专杂二修。而杂修文举十三失。不言立信。今之杂行亦以可然。总虽二行同立信心得往生益。而今唯就念佛劝信。余行信相置而不论也。凡信有三重。一者正杂二行同得生故。广信往益。二者五种正行有其得故。信亲近益。三者正定念佛唯信本愿决定业益而已。言正行等者。西方行者极乐以为所求。弥陀以为所归。五种皆是弥陀事故。名为正行。言杂行者。西方行者虽归弥陀。而行余法故。西方·余事两相间杂。非但行体杂于余事。亦其当果非纯西方。总通十方及三乘等。故名杂行。专依往生经者。指正依经。即寿观弥陀三经是也。问。上六品行亦依今经。可名正行。答。专依者是依经旨。上六品行即有疏远等五失。故虽在经文而非经正意。无专依义故。不可得正行名也。有云。上六品虽举行名。不明行相。若欲行其行可依余经。故非专依往生经也。行行者。上行能行。下行所行。谓行所行也。又正行非一。故云行行。谓行此行彼也。一心专读诵等者。一心之言广通理事定散起行安心。理一心者心性平等无有差别。指此一理名为一心。华严云。三界唯一心心外无别法（已上）事一心中有定散异。定一心者。三昧相应都息余缘。名为一心。玄义分云。想心都息缘虑并亡（已上）散一心者。虽行散善随分摄心。以等持分名为一心。论注云。心心相续无他想间杂。定散一心并属起行。安心一心者。心中思定出离要道。不假余法名为一心。故论注下释三信已云。是故论主建言我一心（已上）又下文云汝一心正念直来。所言一心者。即三心也。又玄义云一心信乐求愿往生。此指诚心名为一心。故知。安心亦名一心。五种正行皆云一心。应是安心。专读诵等是起行故。况譬说一心既是安心。法说一心亦可安心。读诵者。对文为读。暗诵为诵。问。读诵正行出在何文。答。大经下云。闻是经法。欢喜信乐。受持读诵。如说修行（已上）问。读诵正行与上上品读诵。大乘同异如何。答。有宽狭异。谓上上行广通诸经。读诵正行唯局三经。问。若尔上上备有正杂二行。云何上六品行偏属杂行。答。从多分故。一心专注思想观察等者。停心一境名为专注。即是等持。通于思惟及以正受。思惟为思想。正受为观察。出定入定忆持不忘。名为忆念。若礼即一心等者。问。礼拜正行出在何文。答。净土论中立礼拜行。又龙树十二礼及弥陀章中。偏顶礼彼佛。若赞叹供养等者。开合之义如选择集。问。赞叹供养出在何文。答。言赞叹者。大经上云。若有众生闻其光明威神功德。日夜称说。至心不断。随意所愿得生其国。又净土论立赞叹门。又弥陀章以偈赞叹。言供养者。大经下云。悬缯然灯。散华烧香。以此回向愿生彼国。傍依经中亦有此文。般舟经云。有四事供养。饮食·衣服·卧具汤药（已上）一心专念弥陀名号者。总明常念之相。次行住坐卧不问时节久近念念不舍者者。别释常念之相。谓人威仪不出行住坐卧。各于其中皆有久近。行久近者。咫尺往来以之为近。千里远行名之曰久。余住坐卧例行可知。若久若近。不忘名号。是名念念不舍也。问。一食之间尚有间断。如何一期念念相续。答。此释行者用心意乐也。我等未出三界火宅。今值本愿大善名号。是多生之大庆。岂不抛众事念名号哉。居诸如矢。迫我短寿。今生空过出离何时着脱之思旦暮何忘。但凡夫行者虽住此念。而野马难系。家狗自驯。善心甚鲜。贪嗔竞起。随犯随忏之故实。岂非凡夫修行也。言其止恶。则许念时日。言其修善。亦劝一十万。莫谓初心实无间隔。只是行者用意而已。是名正定之业顺彼佛愿故者。广本选择云。称名念佛是彼佛本愿行也。故修之者乘彼佛愿必得往生。由愿不虚。故以念佛为正定之业（乃正）但正定者。法藏菩萨于二百一十亿诸佛誓愿海中。选定念佛往生之愿。故云定也（已上）抑昔祖师上人时年四十三。承安五年始归此文。唯修念佛。此文意云。往业虽多大分为二。一者正行。二者杂行。疏阿弥陀以为杂行。杂阿弥陀以为正行。其义易解。然后五正行中。唯以称名念佛一行名正定业。其由难辨。其理易迷。是故疏主正怜迷徒。以示津云。顺彼佛愿故。彼佛愿者。即大经说四十八愿中。唯以念佛一行而誓往生行因。爰上人得此文。如闇得灯。如渡得船。即舍本业。一向念佛。念佛即是生因本愿之行。余行非本愿行故也。是时求于往生之人云。来市集。上人训以念佛一行。门人并信此劝年尚。所谓大原座主·安居院·白河·先师·长乐寺·西山·竹谷等也。又后禅林寺·毗沙门堂（上人灭后同归此义）莲华谷云。诸行非本愿（升莲房说）妙香院云。诸行非本愿。十九来迎。二十果遂（云云）即名为助业者。若念佛者心念口称常能勇猛。不必兼助。若有行人。其性懒惰数怠念佛。即于其时修助励正。所谓读诵三经。其文专叹念佛功能。是故读诵劝心令行念佛。又观相好。其相光明遍照十方。念佛众生摄取不舍。乘此劝力除懈怠心。令行念佛。又礼拜时瞻仰尊颜。始自乌瑟终至金台。莫非弥陀愿力所成。熟案愿趣。庄严佛身偏为众生。速生净土。奉事彼佛。得生秘术专在名号。须救头然一心称念。我宿何罪今懈称名。如此思时助发其心。能行念佛。赞叹供养助成之义。准上可知。又助正义随机不定。若正定业行难成故。更修助业大事方成。谓称名虽能灭多罪。而就此机。更加助业。灭罪生善方可满足往生大益。如彼道珍禅师梦见由不读诵弥陀经故不乘往生之船。故先师云。若行礼等助业之时。应作是念。此是决定往生业也。又泛考众典。助正义非一。智论九十八前五度为助。般若为正。摩诃止观七以戒定慧三学助止观。法华记一云。已闻般若。复闻非常。恐其吝国。正助合行。因得大益（已上）又有重运身口助发意业之义。三释回向发愿心中四。一牒经文。二言回向下至故名回向发愿心也。释第三心体。三又回向下至发愿心。重牒第三心。明三心具足。四又言回向下至亦名回向也。明还想回向。初牒经中。回向发愿者。回一切善愿生净土。即名回向发愿心矣。夫引当果以愿为最。故用发愿回向心也。智论七云。问曰。诸菩萨行业清净自得净报。何以要须立愿。然后得之。譬如田家得谷。岂复待愿。答曰。作福无愿。无所标立。愿为导御能有所成（乃至）复次庄严佛界事大。独行功德不能成故。要须愿力。譬如牛力虽能挽车。要须御者能有所至。净世界愿亦复如是。福德如牛。愿如御者。问曰。若不作愿不得福耶。答曰。虽得不如有愿。愿能助福常念所行。福德增长（已上）问。论开回向发愿以为二门。今何合为一心。答。法门开合随时不定。趣求同故合说一心。直挟异故开为二门。净影云。直尔趣求。说之为愿。挟善趣求。说为回向（已上）二正释心体中二。一明所回向善根。二以此自他下正明回向净土。初中亦二。一自所修善。二随喜他善。自善中有三门。一过现门。二三业门。三世出世门。随喜善中可有三门。文缺过现。自善过现门中不云未来。若准华严。回三际善根。刊定记云。一未来善根虽未有。若发愿愿熏成种。摄持力故。未来所修任运往向众生·菩提。不待更回向也。二依此教中。菩萨乃至修一念善摄法性。故遍于九世。故用彼善根回向也（已上）今除未者。过现善根造业决定。其相粗着感果力强故。净土三经一论皆回已造善根故。由此文理回过现善根。故彼此两经各据一义并不相违。世出世善根者。于三福中。初福是世善。后二出世善。或人天业因名为世善。出离业因名出世善。或有漏善名为世间。以无漏善为出世间（云云）随喜他善者。因果经云。若有贫穷人。无财可布施。见他修施时。而生随喜心。随喜之福报与施等无异（已上）喜施既然。余善亦尔。如止观七云。随喜者名为庆彼。佛既三转法轮。众生得三世利益。我助彼喜。又我应劝化令其生善。其善自生。是故我喜。喜三世众生福德善·三乘无漏善。三世诸佛从初心至入灭一切诸善。我皆随喜。亦教他喜。如买卖香傍观三人同熏。能化·受化及随喜者三善均等（已上买卖香譬在智论二十八）问。世间人天少善悉应住其果报。云何言回生净土业耶。答。群疑论问曰。若本期心生天受戒。垂至终日。愿生西方。即将先所受戒无作功德招净土报。如何复能感阿僧祇之命根也。释曰。行者本虽受戒愿生天中。后遇胜缘愿生净土。行虽劣弱。以后愿强资前戒品。转增殊胜。与佛愿合寿命遐长（已上）又文句四云。问。人天小善应住果报。云何言皆已成佛道。答。此应明三佛性义。大经言复有佛性。善根人有阐提人无者即是人天小善低头举手（乃至）昔方便未开。谓住果报。今开方便行。即是缘因佛性。能趣菩提。成显实之义也（已上）记云。三佛性者。过去微善愿智所制咸趣菩提。火焰向空。理数咸灭。水流趣海。法尔无停。但由愿智未资。便封果报。故待今开方是缘因。若据化意。何待此开。茍顺凡情立以近称。今开近执法界本如。岂由凡情局彼流焰。关中虽立善不受报。而不明善体本融。但众生无始唯流妄我。凡所修习未尝不俱。不受报言为从谁立。若约已发心者。乃由愿行所引。何关善不受耶。未发心来随生纳福。此善岂制令不受耶。故知。不受之言善体无力。应知。曾酬者其因已谢。未酬者毫善不亡。若曾发心如水寄海。酬局因者如果酬华。故今于彼未酬之因开其局情。及曾趣向权乘道者。以一实观一大弘愿体之导之（已上）问。回过去善者。为局未酬。为通已酬。若云局者。大乘实说善从真如起。其善何不归理。法事赞上云。全身舍利·碎体舍利。齐心供养。近则人天获报。富乐长劫随身。远则净土无生。克果则涅槃之常乐（已上）供养舍利感果如此。以实论之。何善不然。法华疏七云。权法各有所趣。戒善等近趣人天。若作缘义。低头举手远趣佛果（已上）若云通者。法华记云。应知。曾酬者其因已谢。未酬者毫善不亡（已上）答。已酬未酬俱是妙有。何中亡耶。但其因已谢者。指酬近果边。非无至远果。故上文云。过去微善愿智所制。咸趣菩提。火焰向空。理数咸灭。水流趣海。法尔无停（已上）故知。智火之烟终登第一义天。法水之流咸归萨婆若海。既尔宿善如恒沙。往生果何空。二正明回向中。真实深信心中回向者。心若不实。心若有疑。回愿之心亦不成立。故第三心须前二心。次下文中亦带前二心。守护愿心。又礼赞中释深心云真实信心。皆此义也。三重牒第三心。明二心具足中四。一重牒心名。二必须下至得生想。明以至诚心而作回向。三此心下至多得益也。明具深心而作回向。四又白下明用譬守护信心。初牒心名中。回向发愿举往生因所言生者。标往生果。因果并举。故加生字。或本云愿生者。此举经释两言也。三以深心护回向心中二。一初至大益。先明以信心护回向心。预举二河意不生怯弱。二问曰下正明施问答决一生修福念佛直生净土。初预生后譬中。一心投者。即是安心。正直进者是起行也回顾落道者。若闻唤声欲归东岸。故云回顾。自从白道可落水火。故云落道。二正施问答中。先问次答。问则举别解别行人难意。解行不同邪杂人者。通论三阶等师不许往生名为邪杂。既坏正见。故名为邪。见计非一。故名为杂。或说者先标疑多。又障难非一。故云或也。或云者别出一疑。具造十恶五逆等者。如日观记。问。上深心中有此问答。何重问答耶。答。上问凡夫难生。故云一切罪障不得往生。今问一生修福难入。故云云何一生修福念佛。此乃弥陀别愿摄受一切众生（上问答意）顿教一乘一世盍成（今问答意）其义可知。次答中。诸佛教行数越尘沙等者。疑者偏执自义。不许净土出离。为除此迷。先举佛教数多。譬如下正以眼见譬喻显法功能。此有五对。明闇一对显念佛法有灭罪力。空·地·水三显念佛法有生善用。火成坏一显念佛法并有灭罪生善二用。先师云。如世间有待对法。往生亦有待对义。且下上品一声对十恶。下中品一念对破戒。下下品十声对五逆。皆悉灭罪生善。命终一念顿生彼土。为显此意用。此待对。且举念佛。余法亦尔。问。智论中立难解易解二空。今言空者。二空中何。答。正当易解。云空含有故。问。火成坏何义。答。实火大者能成色法。假火大者可通成坏。千差万别者即显不尽。智论六十八云。一切有为法各有增上。增上者共相违。相违即是怨贼。如水得增上力灭火。火得增上力则消水。乃至草木各有相害。何况众生。菩萨摩诃萨有大悲心。虽不与众生作怨。而众生与菩萨作怨。菩萨身有为法故。能作留难（已上）随出一门等者。尘劳门有八万四千。解脱门亦有八万余。门门之机不假余门。断惑入理。谓多贪人以无贪善。而对治贪。随断余惑。出离生死。名为随出一烦恼门。从无贪善入解脱时。随得入于一切解脱。名为随入一解脱门。多嗔等机例亦如是。阿含五百比丘各说身因。净名三十二菩萨不二法门。首楞严经二十五圆通。即此义也。汝何等者。明各行有缘一行。不妨他有缘行。行者等者。明解广学一切。行别修一行。四明譬喻中四。一明用譬意。二譬如下至是喻也。正明譬喻。三次合下至何极也。明合喻。四又一切下明劝白道解而结心名。二正明譬中。二河白道者。譬意似涅槃经。彼经二十三云。我从往昔无数劫来。为是身心造种种恶。以是因缘流转生死。在三恶道具受众苦。遂令我远三乘正路。菩萨以是恶因缘故。于己身心生大怖畏。舍离众恶。趣向善道善男子譬如有王。以四毒蛇盛之一箧。令人瞻养餧饲卧起摩洗其身。若令一蛇生嗔恚者。我当准法戮之都市。尔时其人闻王敕令。心生惶怖。舍箧逃走。王时复遣五旃陀罗。拔刀随后。其人回顾见后五人。遂疾舍去。是时五人以恶方便。藏所持刀。密遣一人诈为亲善。而语之言。汝可还来。其人不信投一聚落。欲自隐匿。既入聚中。窥看诸舍。都不见人。执捉□器。悉空无物。既不见人。求物不得。即便坐地闻空中声。咄哉男子。此聚空旷无有居民。今夜当有六大贼来。汝设遇者命将不全。汝当云何而得免之。尔时其人恐怖遂增复舍而去。路值一河。其水漂急无有船筏。以畏怖故即取种种草水为筏。复更思惟。我设住此。当为毒蛇五旃陀罗一诈亲者及六大贼之所危害。若度此河。筏不可依。当没水死。宁没水死。终不为彼蛇贼所害。即推草筏置之水中。身倚其上。手抱脚蹋。截流而去。既达彼岸。安隐无患。心意泰然恐怖消除。菩萨摩诃萨得闻受持大涅槃经。观身如箧。地·水·火·风如四毒蛇见毒·触毒·气毒·啮毒。一切众生遇是四毒。故丧其命。众生四大亦复如是。或见为恶。或触为恶。或气为恶。或啮为恶。以是因缘远离众善（已上）又大论三十七云。譬如人行狭道。一边深水。一边大火。二边俱死（已上）此等譬与今有同有异。更检他说。问。此喻为是三心总譬。为回向心别譬。答。此是别譬非是总譬。文在第三心中故。以白道喻愿心故。譬后结回向心故。问。上文既云说一譬喻守护信心。又下云信顺二尊之意。又云汝一心正念等。岂非是譬前二心。答。三心互资不相离。故今明愿心。带前二心释成其义。但守护信心者。信能护愿心。譬亦护信心。令其愿心坚固而已。故上云真实心中回向愿作得生想。此心深信由若金刚。即此意也。一是火河在南者。热水出火名为火河。谓从贪水生嗔火故。俱舍颂曰。谓贪·嗔亦慢·无明·见及疑。论云。颂说亦言。意显慢等亦由贪力于境随增（已上）所以置南。准五行方。二是水河所以置北。亦准五行。二河各阔百步者。俱舍第十二记云。以五尺为一步。三百六十步为一里（已上）准之。百步可一町七段余。更无人物者。无人及财物。下合譬中。但言无人合无善人。不言物略。具可合善友所说教法。或人即物。唯合知识故。正欲到回者。回回东方。走走南北。去去西方。若准下文。此可有住。若准此文下可有走。文互略耳。汝一心正念等者。举第十八愿意。所谓汝者十方众生。言一心者。至心信乐欲生我国。言正念者。乃至十念。直来等者。若不生者也。又言汝者诸欣求人。无他想云一心。无疑虑云正念。只是欣求安心而已。或行一分二分者。准上即是一步二步。三合喻中。有合不合。于不合中欲向西行者。譬愿生心。百千里者。譬十万亿刹。忽然见二河者。若人不求出离时。不知烦恼在身。若人求解脱时。始悟惑障妨道。今求往生方知惑障。故云忽然。如止观云。顺流之时不觉水急。逆流之时始知水疾（已上）在南北者。譬违顺境。谓嗔戚行转缘违境起。左象违故。贪欢行转缘顺境起。右象顺故。各阔百步者。譬一期百年。各深无底者。譬所起惑从微至着各有九品。南北无边者。譬贪嗔遍五部。其水波浪交过湿道等者。以成就贪即譬水体。以现起贪妨愿心。譬波浪湿道。火焰烧道准上可知。二岸虽近者。譬去此不远。回者譬圣道行。还对烦恼群贼类故。走者譬欣他方。住者合欣都率内院欤。去者可知。贪嗔强故等者。问。流转还灭依善恶强弱。故释论云。诸染法有力。诸净法无力。背本下下转名为下转门。诸净法有力。诸染法无力。向原上上转名为上转门（已上）文理极成。何许贪嗔强善心弱者而犹得往生。答。圣道·净土二门虽同止恶修善。圣道门机能治力强。灭恶障故方成出离。净土门机虽善心劣。住于止恶修善正见。而用随犯随忏之时。本愿加力令微少善以成出离大善。故乘佛愿即生净土。若不尔者。本愿何要。师资决判其义灼然。但释论者偏述自力圣道门意。何以异门难异门乎。问。上文既嫌具贪嗔行。而言不可。今许贪嗔强犹往生。一师所释何忽相违。答。上斥虚假意乐贪嗔。既阙安心故云不可。今举历缘对境所起贪嗔。安心不阙故有生利。所望不同。故不相违。凡具决定往生心机。虽可非如昔日。然检其实。净心一两余悉浊乱犹如龙得小水以降大雨。因佛愿力速成大善而得往生。相传如此。然或云。他力出离不嫌贪嗔。此义令他即住邪见。或云。愿心微劣不得往生。此义令他即生怯退。此二义俱是不得上人相传之所致耳。嗔嫌烧功德者。抑功德势力。非灭善体也。一分二分者。譬一二年行。即喻别解别行者。问。上以群贼等喻十八界五阴四大。今何相违。答。群贼类多。故所合异。自造罪退失者。造罪以后坚执罪体。不修如理谏诲之者。退失决定往生愿也。乘彼愿力之道者。行者愿心名愿力道。所以知者。上以愿心而譬白道。今云不顾水火二河乘彼愿力之道故也。凡论三心生起次第者。若住虚假心不可出离。故起诚心成往生机。成往生机已。次信机法相应往生决定。若成此心已。后回万善方发愿也。故本愿中亦云至心信乐欲生我国。此亦生起次第不乱。问。三心者是同时俱起。何论生起。答。尔。但今就一者等说且解之也。三结文中。三心既具无行不成者。三心之文虽在上品。道理应通下八品善。是故结云无行不成。义亦通被十三定善。故云通摄定善之义。文在中间。令通上下定散行也。问。定散九品所具三心有浅深乎。答。有也。机有上下。心何一品。受法不同元由心异。凡善恶心各有九品。今之三心何无浅深。浅深虽异。心体不别故。置一处令通九品。问。三心有退耶。答。多分不退。少分有退。言不退者。若有胜机发三心时。佛愿强牵。佛光常照。圣众镇护。专拂退缘。一世之行时节亦短。少遇退缘。是故不退。言有退者。此人软根虽发三心。若遇违缘自有退失。既是凡心。何不退乎。故今文云自造罪退。礼赞前序云劝行四修法。用策三心五念之行。速得往生。然四修中有长时修。毕命为期誓不中止。明知。三心可退失故。以长时修而护三心五念之行。又临终要决其义分明。又大经及异译中。明中悔者。彼虽暂退义通永退。又本愿药师经中。悔类净业先成。岂无三心。故群疑论亦存退义。问。礼赞云。蒙光触者心不退。云何会通。答。就不退机论多分德。若有劣机。值缘退者非所遮也。祖师在世有其诤论。或云。三心不退。余人云退。上人之意存退义矣。问。三心有傍正。答。三心俱要。何有傍正。但对机时应有傍正。谓约虚假增机缘者。诚心为正。余二为傍。若约疑心增者。深心为正。若约不回向增者。第三为正。取要言之。深心为正。以是信心决了凡夫为往生机。若具此心。二心自具。二心不尔。注及安乐集立三信。不释二心。信知。三心中深心为正也。问。三心何等心所为体。答。至诚心体古来未决。今云。行舍。或无贪也。法宗原云。谄谓心曲。由此不能如实自显。或矫非拨。或设方便令解不明。诳谓惑他。又云。诳是贪等流。翻入无贪。谄是诸见等流。翻五见为正见。正见还是慧（此约等流门）又云。诳与贪行相相似。翻入无贪。谄谓谄曲。翻曲即为正直。正直是舍。故品类足论释。舍者身正直心正直（此约行相相似门。五识名身。意识为心）而至诚心内外相应平等为性。心不谄曲。故当行舍。如维摩云。直心是菩萨净土。菩萨成佛时不谄众生来生其国（已上）又准唯识论。当不诳不谄二心所。彼无贪痴一分故。论六云。不覆·诳·谄无贪痴一分。随应正翻贪痴一分故。又云。云何为诳。为获利誉矫现有德。诡诈为性。能障不诳。邪命为业。谓矫诳者心怀异谋。多现不实邪命事故。此即贪痴一分为体。离二无别诳相用故。疏云。述曰。矫谓不实之义。诡诈虚伪之称。谓自无德诈伪有德。贪利誉故邪命为依。谓矫诳之者心怀非意同异谋计。诈现精进之仪。虽亦痴故行此诳事。多现邪命事故。故对法论云。邪命依者据多现也。五十五说但是痴分。五十八说邪见等流。诸诳者必痴。诳据定体。贪不定故。诸邪见者痴增上故。邪见之者多现于诳。矫现有德故彼偏说。此以贪痴二法为体同于对法（已上）论云。云何为谄。为网他故。矫设异仪险曲为性。能障不谄·教诲为业。谓谄曲者为网帽他曲顺时宜。矫设方便。为取他意。或藏已矣。不任师友正教诲故。此亦贪痴一分为体。离二无别谄曲相用故（已上）疏云。险者不实之名。曲者不直之义。为网帽他者显扬云。为欺彼故谄。或欺于彼而陵网于彼。或掩□之名。谓虽事不合曲顺时之所宜。笼网矫诈设其方便入其所陵。故作网罗之字。此等为取他意。望他看好。或顺己所求或为此方便。欲藏己失。谄为覆罪之因故。不堪任师友教也。贪名利故谄是贪分。无智故谄即是痴分。五蕴论云。谓覆藏自过。方便所摄故。谄后生覆。以果显因。恐他说己之恶故行于谄。望他说好谄覆因也。不尔覆·谄俱覆罪故。二相难别。不尔应许覆·谄俱生故。今说谄是覆之因。五十八云是邪见品类。五十五是痴分。如前诳中说（已上）次深心者。大善地信心所也。更无异途。次回向发愿心者。欲为体。经云欲生我国故。又注云。愿是乐欲义。又云。愿名欲乐往生。问。俱舍论云欲谓悕求所作事业。不云悕求当来果报。答。悕求义广。何唯所作。所作必向当来果。故悕求所作。容有果故。又三心各有四句。如授手印。

第0章 观经散善义传通记卷第一
第0章 亲经散善义传通记卷第二

                    释良忠述

　　　　　　　



    五明简机中。经复有三种众生者。受法机也与上第三虽是一机。而再举之辨心行异。问。既云复有。可是别机。圣意叵测。文亦难见。何云一机。答。心行缺一。何有生理。故云一机。一百番义其理决定。若别机者何故三心之后不具说了念佛·时节·迎接·得益耶。何故三福行人不具三心而得生耶。但言复有者。安心通万机。受法局己业。故虽一机。更标复有。知三福别。六明受法不同中。慈心等者。问。今三种行与序三福为同。为异答。彼此虽同开合有异。谓合初二福为今第一。于行福中别用读诵。以为第二。更开六念以为第三。广以三福对九品者。有横竖义。所言横者。上上品内具有三人。各修己业方得往生。是名横义。次言竖者。下之八品各说一行。以为受法。方生净土。是为竖义。以实言之。各具二义。谓上上品亦有一行。即读诵也。所以知者。上中品云不必受持读诵故也。是举上行属今不堪。读诵既尔。余一一行各有竖义。下八品中亦有横义。文无义有。大经三辈可为其证。问。何故合世戒而开六念。答。合世戒者显单复义。亦同是中辈受法故也。开六念者本愿念佛一经要行。然序覆藏但说行福即含六念。今至正说更开六念。六念之中即摄弥陀本愿念佛。是故为显要行渐开六念。虽开六念本愿念佛其相未显。才至下辈。正说弥陀本愿念佛即化极恶。然后至流通中。赞叹云分陀利华。付属正令持佛名。一经梗概只穷于兹。初则渐示。后则顿显。大器晚成。盖此谓也。问。何故正宗不说奉事师长劝进行者。答。世福不出敬上慈下。故举父母。含容师长。显敬上行。略劝进者自能行行。兼劝有缘。故以自行表知化他故不别明。经慈心不杀者。标胜不杀以显余九。举慈下行显敬上行。故不举余。或有口杀等者。大乘意者杀通三业。于中身语即是假业。意地之思之为业体。言口杀者。发语处分所教杀时方成杀业。言身杀者。动手方杀。动身手等者。即举教他而显自杀。故云指授。又动身手者。即是自杀。言指授者。即是教他。言心杀者。思念杀事住决定心即成杀业。若依萨婆多。杀生根本唯在于身。语意方便。但于一切生命等者。此释慈心不杀功能。谓若慈心救众生命。虽是世福亦当无畏施。是故云施寿命安乐。亦当十善戒中初不杀生戒。故云最上胜妙戒。然不杀等正业道摄。故属世善。若作法受得即戒福摄。故知。不杀德用难思。智论三十三云。复次佛说慈心有五利。不说余。何等五。一者刀不伤。二者毒不害。三者火不烧。四者水不没。五者于一切嗔怒恶害众生中。见皆欢喜（已上）若约人天等者。广明五·八·十·具戒随心大小成大小戒。此戒若以位等者。别明当品戒即大乘。下之二品若受戒者亦菩萨戒。故云当此上辈三位。人位定故者。上辈三人是遇大位。其机定故即成大戒。故云自然转成。性习不同执法各异者。性是不改。习是数习。此约过去。如过去世闻四谛法。世世串习成不改性。是名声闻种姓。支佛·菩萨亦复如是。今上品则有慈·戒·读·念种姓。言执法者。若戒若经。目之为法。尊戒尊经。名之为执。此约现在也。戒即能持五乘三佛等者。三学之中以戒为首。菩提旷路戒为资粮。是故始自五乘功德。终至三身妙果。皆是戒力。所谓五戒报人。八戒报下天。十善报上天。具足戒得小乘解脱三明六通无余永寂。十重三聚得佛果三身相好不共一切功德。于中摄律显法身德。摄善成报佛。饶益有情满应用也。法即熏成等者。法谓经法。法能发慧。慧通因果。故云熏成三贤等也。熏者受熏。读诵之慧熏真如理。渐至佛果成道后真如。若约相宗即熏本识。若以德用等者。读诵·戒法各有一能。问。涅槃云。乘缓为缓。戒缓不为缓。乘急为急。戒急不为急（已上）如此文者戒劣慧胜。相违如何。答。彼经依戒持毁感善恶报。依乘缓急有浮沉别。故作四句。一戒缓乘急。以三途身值佛开悟。二戒急乘缓。感人天果无出离缘。三乘戒俱急。生人天出生死。四乘戒俱缓。堕恶趣不值法。谓虽戒缓堕恶趣。而有乘急缘犹出生死。故云乘急为急。虽戒急生人天。依乘缓不出离。故云乘缓为缓。人天报犹如电光。故戒缓戒急俱非缓急。犹有生死故。今则不然。戒慧俱期出离。故云各有一能。又一能者。非言戒·法无有胜劣。但有一德名为一能。问。至六念下。总以三行可作比挍。何但戒·法相对比挍。答。六念·读诵同慧摄故。举经显念。亦举能诠法显所诠念。修行六念者。华严·大品·智度等诸经论中曲说相状。九品义云。然此六念增减不同。或说八念。六种如前。复加念死·念入出息。或说十随念。八种如前。复加身随念·寂静随念。今此经中唯说六者。是菩提心之根本故。能生法身之亲因故。故观普贤行法中云。如此六法是菩提心。生菩提法（已上）此亦通合者。问。六念为通合行福四句。为别合第三句。若言别合第三句者。既云通合。知合四句。若言通合者。选择集云合第三句。答。别合第三句也。大乘经中说六念故。以六念摄读诵大乘。然序中云读诵大乘不言六念。今探经意故云合意义。但通者佛法等六。指之云通。非谓通行福四句也。念佛中专念阿弥陀佛者。六念中念佛虽总念诸佛。今经所尊即弥陀故。初举一佛。后被诸佛。又智论二十一结念佛云。行得者。如此间国中学念佛三昧。果报得者。如无量寿佛国人生便自然能念佛（以此文证论中有别念阿弥陀义）言专念者。多在意念。自余五念亦意念故。经论所说多意念故。傍通口称。可摄下品念佛故也。口业功德等者。问。今之三业为佛功德。为行者功德。答。佛三业也。智论二十一释佛十号中正遍知云（十号文广故略）从初发意乃至金刚三昧。身业·口业清净。随意行（已上）念法中诸佛所证之法者。智论二十二云。复次法有二种。一者佛所演说三藏十二部八万四千法聚。二者佛所说法义。所谓持戒禅定智慧八圣道及解脱果涅槃等。行者先当念佛所演说。次当念法义。念佛所演说者。佛语美妙皆真实有大饶益。佛所演说亦深亦浅。观实相故深。巧说故浅。重语无失。各各有义故（已上）今文法者。唯约法义。略能诠法。念僧中诸眷属菩萨僧者。智论二十二云。念僧者。是佛弟子众·戒众·具足禅定众·智慧众·解脱众·解脱知见众。具足四双八辈应受供养恭敬礼事。是世间无上福田。行者应念如佛所赞僧·若声闻僧·若辟支佛僧·若菩萨僧功德（已上）今文略二乘僧。念戒中诸佛戒者。即念佛所说众戒。智论二十二云。念戒者戒有二种。有漏戒·无漏戒。有漏复有二种。一者律仪戒。二者定共戒。行者初学念是三种戒。学三种已但念无漏戒。是律仪戒能令诸恶不得自在枯朽折减。禅定戒能遮诸烦恼。何以故。得内乐故。不求世间乐。无漏戒能拔诸恶烦恼根本。问曰。云何念戒。答曰。如先说念僧中。佛如医王。法如良药。僧如瞻病人。戒如服药禁忌。行者自念。我若不随禁忌。三宝于我为无所益。又如导师指示好道行者不用导师无咎。乃至广说。念舍中难作能作者。涅槃二十六云。云何菩萨难作能作。若闻有人食一胡麻得阿耨菩提者。信是语故。乃至无量阿僧祇劫常食一麻。若闻入火得阿耨菩提者。于无量劫在阿鼻狱。入炽火聚。是名菩萨难作能作（已上）难舍能舍等者。华严经云。佛子何等为菩萨施藏。此菩萨修行十种施（乃至）何等为菩萨内施法。此菩萨于少壮时。形体端严。颜容殊特。澡浴清净。服上妙衣严饰之具。受灌顶转轮王位。七宝具足王四天下。时有乞人。来诣王所。而自陈曰。大王当知。我今衰老。身婴重疾。茕独苦厄无人瞻救。生路既穷。必之死地。若得王身随所应用。或须手足。或须血肉。或须头目。或须髓脑。若大王慈仁。矜哀穷老。舍离贪身。以救我者必蒙天施。得全性命。菩萨即作是念。今我此身亦当如彼会应归死。无一饶益。宜时舍身以济其命。念已欢喜施彼众生。是为菩萨内施法。何等为菩萨外施法。此菩萨于少壮时。形体端严。颜容殊特。澡浴清净。服上妙衣严饰之具。受灌顶转轮王位。七宝具足王四天下。时有乞人。来诣王所作如是言。大王当知。我今衰老。身又婴疾。余命无几。终此贫苦。而王具足一切快乐。善哉大王。愿舍天位让施于我。我当统领天下受王福乐。菩萨即作是念。富贵无常。必归贫贱。若在贫贱无所饶益。不能满遂众生所愿。是故我今宜时舍位称悦其意。念已欢喜即舍与之。是为菩萨外施法。何法为菩萨内外施法。此菩萨于少壮时形体端严。颜色殊特。澡浴清净。服上妙衣严身之具。受灌顶转轮王位。七宝具足王四天下。时有乞人。来诣王所。作如是言。大王当知今我老迈。身又婴疾。不以衰贱。窃希美号。善哉大王。愿以王身七宝天下转轮王位。以授于我。令我具足受王庆乐。菩萨即作是念。我身·财宝俱非坚固。无常危脆磨灭之法。我今盛壮富有天下。乞者现前。三事具足。是故舍此不坚固法。当求坚固。作是念已。心大欢喜即舍内外。而施与之。是为菩萨内外施法（已上）前贤后圣者。过去现在诸佛菩萨总名贤圣。念天中。最后身十地菩萨者。智论二十二云。复次有四种天。名天·生天·净天·生净天。名天者。如今国王名天子。生天者。从四天王乃至非有想非无想天。净天者。人中生诸圣人。生净天者。三界天中生诸圣人。所谓须陀洹家家斯陀含一种。或于天上得阿那含阿罗汉道（已上）问。如此论文者。念四种天极至罗汉。不云菩萨。今文何据念最后身。答。生净天中应摄十地。故同论五云。有三种天。一假号天。二生天。三清净天。转轮圣王诸余大王等。是名假号天。从四天王天乃至有顶生处。是名生天。诸佛法身菩萨辟支佛阿罗汉。是名清净天（已上）更检诸说。以符今文。问。若念天中通念三乘。与上念僧有何差别。答。僧·天从容。若约净天及生净天。诸圣属天。若约弟子众。便名念僧。第十地菩萨变易生将尽。故名最后身。灌顶位者。第十地位名灌顶菩萨。华严六云。若十地种自在力皆悉究竟得解脱（乃至）甘露法水灌其顶。十方诸佛授记竟（已上）璎珞亦同华严。又璎珞第十住名为灌顶。十解已满。法水稍深。被诸佛护念故亦有此名。非今意也。共他同时发愿断恶等者。生死无始。我等众生决定应有发愿修行。是故作此义推释也。八明修业时节中。上尽一形等者。若依自力修行。普贤行者极迟三生。又小根机辞大教门。而求小果尚送三生六十四生百劫时分。此乃彼教门翻迷到悟故。根惑难回更经多劫。今教意者永异诸经。不顾自身惑障。偏凭他力引接。如投玉于浊水。顿成净机。顺次往生佛土。顿中之顿。唯此门耳。此文只说一日七日。大经中劝一世勤苦。下三品说一称一念。故今时节广通长短。或从一念等者。上从一形至一念。下从一念。至一形。所以为二重者。要期异故。谓上释意者始归净土。方期一形修行人中。或有尽形修者。或有一念死者。为显此义作上释也。次释意者。若人值死缘。虽期一念。或有延者。或有即死。为显此义作下释也。大意等者。总结上意。谓不问时节久近。不论行住坐卧。发心已后至于净土。无有退转也。或一人等者。此中不举单行一福者。只是文略。上文具举。名作着人皮畜生者。作犹为也。广韵云。作为也。如玄义云名作别时意。着人皮畜生者。弘决一云。大论云。昔波罗奈王入山游猎见二鹿群。数各五百。各有一主。有一鹿主。身七宝色。是释迦菩萨。复有一主。是提婆达多。菩萨鹿主见王杀其群党。起大悲心。直至王前。诸人竞射。飞箭如雨。王见此鹿无所忌惮。必有深意。敕令勿射。鹿至王所。跪白王言。王以小事一时令鹿受于死苦。若以供馔当差次送每日一鹿。王善其言。于是二主各差次送。次当调达群中有一母鹿。白其主言。我死分当。而我怀子。子非死次。屈垂料理。使生者不滥死者得次。主怒之曰。谁不惜命。次来但去。母思惟言。我主无慈横见嗔怒。即至菩萨主所。具白主言。大王仁慈。如我今日天地旷远无所控告。具以事白。菩萨主言。若我不理枉杀其子。若非次更差后次何遣。唯我当代。思惟既定。即自送身遣鹿母还群。菩萨鹿主到其王门。众人见之怪其自来。以事白王。王亦怪之。王问曰。群鹿尽耶。而忽自来。鹿主言。大王仁慈。人无犯者。但有滋茂无有尽时。但彼群鹿归告于我。我愍之故。若非分差是亦不可。若纵而不救无异木石。是身不久必不免死。慈救苦厄其德无量。若人无慈与虎狼何别。王闻是语。即从座起而说偈言。我实是畜兽。名曰人头鹿。汝虽是畜生。名曰鹿头人。以理而为人。不以形为人。我从今日始不食一切肉。我以无畏施。亦可安汝意。诸鹿得安。王得仁信。鹿群所居。故名鹿苑（已上）九明迎接去时中。重显其行等者。精进勇猛之言义兼两句。谓重显前精进相。亦对八品劣弱之善。经七宝宫殿者。问。谁人所居。答。经言宫殿。不说能居。疏云宝宫随众。不释居人问。若无居人宫来何要。答。訚师云。此品果报胜故。依正二报来迎也（已上）又灵芝云。七宝宫殿即佛居处（已上）此二师中前解顺文。观音势至共执金台者。诸圣众中二菩萨进至行者前。故名为共。执金台者。别显观音。非通势至。经文明故。释言略也。或可二士共执金台。故礼赞云。此二菩萨一切众生临命终时共持华台授与行者（已上）灵芝云。二圣共执付与乘之（已上）又二士同事。故名为共。非势至手执金台。即与化佛等同时接手者。问。经云与诸菩萨授手迎接。释何云与化佛等。答。化佛菩萨同时接手。同时赞叹。若具举之。应云佛与化佛菩萨。然经文略唯标菩萨。释家得意云化佛等。等言即显诸菩萨也。如九品义释上中品云。问曰。前上生中与诸菩萨授手迎接。何故此中与千化佛而授手耶。佛与菩萨位有高下。岂非上生劣中生耶。答曰。前虽菩萨。真故非劣。今虽是佛。化故非胜。故无上生劣中生失。又释。此中应是影略（已上）后解同今。经赞叹行者者。准于余品。应是赞叹得生去行。经见已欢喜者。灵芝云。行者下三见已得生所感圣境。故必欢喜。形留神往。有如蝉蜕。十万亿土刹那即至。彼佛威神众生业力。易躯换报如反掌耳（已上）问。死生唯是舍受。何云欢喜命终。答。群疑论五云。问曰。诸论中说。命终·受生唯住舍受。何因观经言欢喜踊跃自见其身乘金刚台。喜受既强。如何舍命也。释曰。有一师释言。秽土受生无圣迎接。唯住舍受心中命终。净土受生圣众来迎。行者命终之时蒙大圣力慈悲加祐。故喜受位亦得命终。诸论多据秽土受生。故作是说。不可为例。有说。往生净土亦住舍受心中命终。以舍受心性羸劣故顺彼命终。喜受心强不能舍命。经言欢喜踊跃等言。此是将命终心也。非正命终心也。经之与论各据一义。不相妨也（已上）经如弹指顷者。问。上中品云如一念顷即生彼国。当品去时何迟于上中品。答。或云弹指。或云一念。或云屈伸臂顷。只是速疾义也。不必定其时量。故般舟赞释上上品云。一念之间到佛国。即现真容菩萨众（已上）若言一念胜于弹指者。下中下下亦云一念即得往生。彼岂容胜于上品耶。又灵芝云。弹指·一念经文互举。正观记云。上云弹指。此云一念。故云互举。如佛赞云。举念即登宝界。弹指仰对慈容。盖用此也（已上）十明华开迟疾中。更无华合之障者。当品亦有暂时华合。华开一门不可缺故。准普观故。但速疾开故云更无。净影云。上上生者至即华开不经时日（已上）灵芝云。四华开异。上生生已开。中生经宿。下生一日一夜（已上）十一明得益中。经光明宝林演说妙法者。始自当品云光明林。至于中中闻众音声。皆悉不明弥陀佛说。才至下四品。皆云观音亦不言佛。然推道理。定有佛说理在绝言。经闻已即悟无生法忍者。义推应是初地无生。今典即是最上顿教。彼土亦即一乘土故。上上品人勇猛机故。准上中品无生言故。当上下品欢喜地故。即悟·一劫·三劫而所以不同者。三品机根有差别故。又拟中上品应时即得阿罗汉道故。又义云。上上无生应是十解。上上等三如次即悟七日及三七日俱自土益。须臾历事·一劫·三劫同他方益。然即悟者。自土得忍。故是十解。一三劫者。他方益故同是初地。莫谓上下无生彼此同位。设虽上上。何超三贤即入初地。法事赞云。坐时即得无生忍。一念迎将至佛前。法侣将衣竞来着。证得不退。入三贤又云。行者见已心欢喜。终时从佛坐金莲。一念乘华。到佛会即证不退入三贤（已上）推此释意。设入上上必经三贤。问。若云无生即十解者。大般若经云。菩萨未入正性离生。不应授彼大菩提记（已上）准此经文。诸佛授记在入地后。而下文云次第授记。知今无生应是初地而非十解。答。得忍之后至于他方。入地得记。文略不说。如上中品得忍授记。已上二义前义为正。入三贤文通释往益。或可上上有多类机。三者本国他方等者。言本国者。还到本国也。他方者。历事他国也。闻益者。闻授记声也。持益者。得总持门也。所以并举自他二土闻持两益者。为显从于他方归本国后更得持益也。经无量百千陀罗尼者。既云无量等。应是深位陀罗尼也。言陀罗尼者。智论五云。陀罗尼秦言能持。或言能遮。能持者。集种种善法能持。令不散不失。譬如完器盛水。水不漏散。能遮者。恶不善根心生能遮令不生。若欲作恶罪。持令不作。是名陀罗尼（已上）。

本曰次就下至上品中生竟

    释云。上来料简上品上生已竟。自下解上品中生中三。谓标·释·结。释中文自为八。一释位名中。总举位名者。是对下九门别。故名总举。上下亦尔。大乘次善者。名中为次。谓解第一义虽是胜行。而约机根非无胜劣。读诵等行虽是事善。而约机根亦有胜劣。故今文意约上上机故。以读诵属上善。约上中机故。以理解属次善。约上下机故。以发心属下善。非是善体定属上下。其实读诵广通九品。善解·发心亦通九品。下之六品亦复如是。是故中上中中虽同小戒。而由受戒用心别故。胜属上善。劣名下善。此岂非是就于机根判上下乎。问。礼赞云就行差别分三品。何云约机。答。行有差别即依机别。以机别故受教非一。故云就行差别。亦是能行差别而非关所行。二明回修业指西方中。生彼国者。经云生极乐国。若是异本。若取意耳。第六七八门者。经虽无第七。而有六八故释出也。经不必受持等者。问。上品上生有三受法。独局读诵何云不必受持。众戒六念亦不堪故。答。若约三人俱是上品。应云不必慈心具戒及修六念。而今局读诵云不必者。显上上品唯读诵义。此乃上上一品有横竖故。经于第一义心不惊动者。灵芝云。第一义者了达诸法毕竟空寂。由从缘起无自性故出过诸法。故云第一。心不惊者（已上）不狐疑也善解大乘空义者。问。此品之人为唯解理。为兼行理。答。解诸法空作此观察。故群疑论一云。若能观一切诸法毕竟空寂无能观所观。离诸分别及不分别。作此观察得生西方（已上）虽作观解不及台宗妙解妙行。流转机故。观慧劣故。或听等者。或闻诸法皆空。乃至或闻世间出世间皆空。于一一说心不惊动。今言或者。初置显后。一切皆空者。总明空义。生死等者。别明一一法皆空。凡圣明闇者。迷悟人名凡圣。迷悟法名明闇。出世间三贤者。三贤虽是世间有漏。入圣资粮故名出世。问。解无相理。何生有相土。答。虽解无相未证理。故未免流转。故回解功愿不退土。如起信论劝生净土。但今与论有同有异。异者谓。彼则十信前四心下品众生。此则常没凡夫。彼专意念佛。此亦善解义趣。同者谓。彼此虽同解理未证真如。生有相土也。此即合第三福第二第三句者。此者即指上三种行。谓信因果合。第二句。或得读诵合第三句。解第一义所合难了。或合第二句。深信俗谛。善解真谛。真俗二谛不相离故。或合第三句。解是所诠。读是能诠。所诠不离能诠故也。三明圣来应中。一明行者命延不久等者。问。今第三段为是第九门摄。若言第九门摄者。释以当文更为别段。不言第九。至第四段始属第九。若言非第九门者。例准余品。圣众来迎应第九门。既有迎接。若非第九门。是何门摄耶。答。三四两段俱第九门。第九门中即有迎接去时二文。去时为要。故且从要以去时文别属第九。经持紫金台者。品位既殊所坐亦异。谓上上品坐金刚台。当品则是坐紫金台。当知。金精名为金刚。岂类紫金。加之准佛·菩萨·身色阎浮·紫金。金刚紫金胜劣应知。灵芝云。金刚台即莲华座。下云此紫金台如大宝华是也。但此金刚与下为异（已上）璟兴释金刚台云。行者往生无华叶合。故即金台无有华叶。知礼云。上中品虽见坐紫金台。到彼成大宝华。经宿则开。此文亦云。生极乐界。于莲华坐。作开合想。用钦云。金略有四别。一金刚。二阎浮檀金。三紫金。四黄金。或云真金。前后若但言金色者。知不加简矣（已上）经法子者。法华云。我等今日真是佛子。从佛口生。从法化生。然同疏九出三佛子。一众生皆有三种性德佛性。即是佛子。故云其中众生悉是吾子。二就昔结缘以为佛子。如覆讲闻法者。三了因子。即今日得脱。如云从佛口生得佛法分。故名真子。前一性德。后二修德（已上）准之。此教佛子定是修德佛子。但以位浅虽同结缘。而直生净土。虽得往生亦非了因子。未得实智故。此乃今典说他力益。故虽位浅其益同于修德子。故灵芝引同也。彼云。从法化生。故名法子（已上）九品义云。从佛法生。故名法子（已上）本所修业者。第九门中述前受法故名为本。行者怀疑者。问。已见圣众。何疑往生。答。见佛有二。一谓护念。二谓来迎。故虽见佛犹有疑心。为是护念。为是来迎。为除此疑故云迎汝。故释上下品云。行者虽睹灵仪。疑心恐不得往生。是故圣众同声告言我来迎汝（已上）四明去时迟疾中。赞弥陀等众者。阿弥陀佛及千化佛也。赞叹意者。身坐台时正离生死。欢喜余身。心感佛恩。故赞叹也。问。云何赞叹。答。行者赞言经释未见。但般舟赞云。或入光明百宝殿。正值大会赞弥陀。或道从今至佛果。长劫赞佛报慈恩。不蒙弥陀弘誓力。何时何劫出娑婆（已上）准之。行者应赞弥陀弘誓摄取我身。五明华开时节中。经如大宝华者。嘉祥·怀感·知礼·用钦等师判净土华。迳宿如开者。所言如者。非是释经如字。文言颇不顺故。如犹而也。玉云。如仁舒切。而也。广韵亦同。又今如者。释经如言。但言不顺。如此笔体自有之欤。观念门云。弥陀称愿。如文集云刺将骄而备位也（已上）问。第九门时见佛乘台。何至彼土还有华合。答。从秽之净。其理极难。故佛愿力强自来应。慈悲加祐令见圣迎。生已由障亦有华合其义无差。经行者身作紫磨金色者。行者舍身乘莲台时即作金色。故五会赞云报尽临终紫金身。然今至华开时。云作紫金色者。金姿之容超华内故。特标而已。故灵芝云。准大本中。彼土众生身皆金色。此中特标必应殊异（已上）或在华内时。紫金之身未显现。故华开已后从始显现云作紫金色。经足下亦有七宝莲华者。华开已后在金台时足下现华。下金台时踏之而行。六明华开得益相中。佛光照身者。准经。应云佛菩萨光。文言略耳。或从胜故。经经于七日得不退转者。应是三贤。如云证得不退入三贤。释云无生者。缘观无生而非证理。净土论上云。无生法忍有四种。一缘教故得无生法忍。谓一切凡夫及十信位人。读大乘经论作无生解。即是闻慧。二缘观得无生法忍。谓十解已上乃至十回向。谓作三无性观。解万法无生。即是思慧。三证理得无生法忍。谓初地已上由证遍满法界二空真如。即是修慧。四约位得无生法忍。谓八地已上由得真俗双行。即是无功用智是修慧也（已上）恐此间七日者。古师多约彼方时劫。故且云恐。净影云。娑婆一劫当无量寿一日一夜（已上）嘉祥云。彼一日一夜敌阎浮堤一劫。经一宿则敌此间半劫也（已上）感师云。净土时劫也。璟兴云。今即彼土一宿华开当此娑婆半劫之量（已上）此等所解与今不同。慧心云。此土日夜（云云）感师虽云一室弟子。违大师解。慧心虽隔万里波涛。同今家释。要集下云。判彼九品所迳日时诸师不同。怀感·智憬等诸师许彼国土日夜劫数。诚当所责。有师云。佛以此土日夜说之。令众生知（云云）今谓。后释无失。且以四例助成。一者彼佛身量若干由旬。不以彼佛指分叠为彼由旬也。若不尔者。应似如须弥山长大之人。以一毛端为其指节。故知。不以佛指量说佛身长短。何必以净土时刻。说华开迟速耶。二者如尊胜陀罗尼经说。忉利天上善住天子闻空声告。汝当七日死。时天帝释承佛教敕。令彼天子七日勤修。过七日后寿命得延（取意）此是人中日夜而说。若据天上七日者。当于人中七百岁。不应佛世八十年中决了其事。九品日夜亦应同之。三者法护所译经云。胎生之人过五百岁。得见于佛。平等觉经云。于莲华中化生。在城中。于是间五百岁。不能得出（取意）璟兴等师以此文证此方五百岁也。今云。彼胎生岁数既依此间说。九品时刻有何别义不同彼耶。四者若据彼界说九品者。上品中生一宿·上品下生一日夜·即当此界半劫一劫。若许尔者。胎生疑心者尚迳娑婆五百岁。而速得见佛。上品信行者岂过半劫一劫。而迟开莲华耶。有此理故。后释无失。（已上）灵芝云。一小劫者。亦据此土增减为言（已上）七明他方得益中。延时得忍者。准上下品。正是初地。彼云住欢喜地故。谓中下根有差别故。虽有一劫三劫不同。所得无生应同初地。又嘉祥云。经七日则不退三菩提。经一小劫得无生法忍。彼一日一夜当此一劫。彼一劫当此间无量劫也。此亦是七地无生。前上品见佛闻法则得无生。今中品经一小劫得无生也（已上）净影同之。若依天台。是初地也。经现前授记者。现于佛边得授记故。名为现前。九品义引法华疏七云。若首楞严有四种记。今经具之。未发心与记如常不轻品。发心·现前·无生三周记是也。准之。今文亦应兼说三种授记也。已发心故。现在前故。得无生忍故。而云现前者。且约一边（已上）然检彼经。云未发心记适发心记密记无生记。不云现前。又天台云。现前授记者。四种授记一往现前也（已上）知礼云。一往现前者。净名大疏出四授记。谓未发心记密记现前记无生记。言一往现前者。以现前记通于凡圣。今无生位佛就一往通名现前耳（已上）。

本曰次就下至上品下生竟

    释云。上来料简上品中生已竟。自下解上品下生中三。谓标释结。释中文自为八。二明受法不同中。经亦信因果者。释有二义。初义同玄义分。后义同般舟赞。但初义为正。顺科名故。顺下释云信虽间断故。中下信相可不同故。或信不信者。现起名信。成就名不信。非生疑谤故名不信。故下文云信虽间断于一切大乘不得疑谤。又虽信下重述初解意。谓信不深故数退数起。若深信下述深信相。简异当品亦信因果。罪业毕竟不重犯者。因果道理其必然故。罪必招苦。善必引乐。信苦果故。招苦之罪更不数犯。既能吐之。何复更□。善心一发等者。一发心已后不废净土业。永无退之言对前数退耳。千佛绕身者。于住劫中千佛出世。故别云千。或标多云千。如言且千千般等。法华经云。汝之功德千佛共说不能令尽。又云。是人命终为千佛授手。令不恐怖不堕恶趣（已上）已上诸善似亦无功者。如玄义记。唯发一念等者。如序分义记。四明第九门中。经金莲华者。灵芝云。金莲华亦即台座。正观记云。莲华即台座者。上文紫金台疏以莲华释之。今文金莲华却以台座释之。验知。经文华·台互举。其实一尔（已上）九品义云。黄金莲华台也（已上）行者罪灭故云清净者。灵芝云。赞言清净者。既发大心。必离诸恶故（已上）问。经云清净。释云灭罪。何至此品始置此言。上上·上中既是凡夫。何无罪灭。答。释消经文。经唯存略。或亦信因果之文。恶法数起之释。述于当品机尚犯恶法。灭此罪故别云清净。非上二品无灭罪义矣。一念即生者。经不言时文略而已。灵芝云。得生中不言时限同前一念。戒度云。得生中前云弹指一念。可以例知（已上）六明华开得益中。经七日之中乃得见佛者。问。由障华合。障尽华开。华开之时即应见佛。何云七日之中乃得见佛。答。上品之人其障微故。华开即见。当品之人障转多故。粗障先灭。虽华方开细障犹在。七日之中得见佛身。虽见佛身犹不明了。至三七日极细障尽。了了见佛。七明他方得益中。经百法明门者。经论异说有二种百法。一十信百法。二五位百法。一言十信百法者。本业璎珞经上说初地云。三观现前常修其心。入百法明门。所谓十信一信有十。为百法明门（已上）二言五位百法者。妙宗钞云。言百法者。如百法论所出名数。今于此法皆证三谛。乃以百法而为明达三谛之门。三谛若明则了一切。是故论云增长智慧思惟种种法门义。明此义故心大欢喜。故名欢喜地也（已上）三总赞中断贪嗔者。上辈上根于秽土中。随分舍离贪嗔痴等云断贪嗔。如云罪业毕竟不重犯。就行等者。问。九品阶级此为约机。为当约行。答。正约机也。是则遇大遇小遇恶九机别故。若言约行。下品三生一声一念及以十念不次第故。但就行者如上所述。五门相续助三因者。以五念行助三心也。法事赞云三因五念毕命为期。文言全同。问。上辈之中无五念门。何今五门即五念门。答。上三品文虽无五念。而约元意释出五念。或约横义。品品亦有正杂二行。今约横义而言五念。般舟赞云上品中生凡夫等读诵念佛专持戒。又上上品三种受法·上中善解·上下发心以为五门。问。上文云三心既具无行不成。是心助行。今何相违。答。上下二文互显一边。其实心行更互助资。所谓有往生信故而修其行。是心资行也。修往生行故信心不绝。是行资信也。愿孤行孤犹如片轮双翼。智行相须喻若目足相备。是则心行相资义也。出六尘者。即出秽土染污六尘。非净土无清净六尘。永证无为法性身者。闻已即悟无生法忍。经一小劫得无生法忍。经三小劫住欢喜地。今指彼益云永证等。如礼赞云。即生彼国长时永劫常受无为法乐。乃至成佛不经生死。岂非快哉。

本曰十五就下至中辈三品竟

    释云。上来第一料简上辈一门之义已竟。自下第二解中辈中三。一先总标十一门。二次别解中三品。三总赞。今则其初。准知上辈。问。上辈十一门中五六七门局置正字。当辈中除告命。余十门皆置正字。下辈总不云正。答。文言具略无别由耳。

本曰次就下至中品上生竟

    释云。上来第一标十一门已竟。自下第二别解中三。谓上中下。今则其初。于中有三。谓标·释·结。释中自为八。二明辨位中。小乘根性者。问。此品之人既具三心求大乘土。必是大乘根性之人。何云小根。答。小根之人虽未解大。但发三心。知有净土仰信往生。佛力难思方生彼土。非解信故。未成大机。如不愚法圣虽知大小犹住小果。又如下品人临终虽行大乘念佛。始至净土方成大机。又有边边义。志求净土虽是大心。犹由宿习方受小戒。是故若约心者。即大乘机。若约性习。受小戒者亦属小根。如彼涅槃之机俱知常住。而行小乘生灭等法。三明简机受法中。小戒力微不消五逆者。若造五逆。设虽后忏不入僧数。是故经云不造五逆。大乘不尔。许忏重法。止观四云。若犯重者佛法死人。小乘者无忏法。若依大乘许其忏悔。普贤观云。端坐念实相。是名第一忏。妙胜定云。四重五逆若除禅定。余无能救方等云。三归五戒至二百五十戒。如是忏悔若不还生。无有是处（已上）又普贤观云。若声闻毁破三归·及五戒·八戒比丘戒·比丘尼戒·沙弥戒·沙弥尼戒·式叉摩尼戒·及诸威仪。愚痴不善恶邪心故。多犯诸戒。若欲除灭令无过患。还为比丘具沙门法。当勤修读方等经典等（已上）梵纲古迹云。又上缠犯虽失净戒。经说即忏亦得重受。不同声闻如断头者。现身不能复入僧数（已上）设有余愆等者。虽持小戒不犯波罗夷罪。若犯僧残已下轻戒。恒须忏悔。重禁之余。故名余愆。然修戒时（乃至）一时等者。明修戒时。即终身一时等也。问。准上上时可云一念。答。若约作法受得戒者。非一念得。故云一时。不云一念。但言等者。是向上也。如上上品云一念等。若约一念得戒者。亦一念得。又设虽作法。得戒品者正在第三羯磨一念。此一念后或经终身。或一念死。故知。等者指一念也。五明第九门中。经阿弥陀佛者。问。今此弥陀为真为化。答。今家之意属于化佛。般舟赞云。中品上生凡夫等终时。化佛声闻到问（已上）上中六品皆言阿弥陀佛。不言化佛。才至下辈方说化佛。故知。中辈亦同上辈。应是真佛。是故义寂·璟兴同许大经上辈真佛·中下二辈化佛·观经上中二辈真佛·下辈化佛。此义顺经。答。中上·中中虽不言化。然由小根应感化故。所将眷属是小根众。准众推佛亦应化。故准大经中下二辈。同是化故。法位云。化现其身具如真佛者。依观经。其上中六品皆言弥陀佛自现。不言真化。然下品中不言佛迎。此中明化身来迎非是真身。观经既不言真化。以此文为正（已上）无有菩萨者。观音等士现比丘形。来迎此人。故就其形云无菩萨。故下文云比丘持华来现。又不空罥索经云。临命终时。见观世音菩萨作比丘像来现其前（已上）经得离众苦者。明出家人离俗缘苦。家业等者。众务在私。故云家业。官事在公。故云王官。战士讨戎名曰长征。官兵御蛮名曰远防。俗缘非一。故云等耳。仰于四辈者。律名句云。人天龙鬼名为四辈。问。当品行人为通道俗。若言通者。佛赞何局出家。答。上文既云受持五八修行诸戒。何局出家。但佛赞言以从胜故。故灵芝云此四戒或道俗各持。或出家兼具。既持净戒。必离众过。又云。赞叹出家即明此品多收道众。离众苦者。近离尘缘。远清烦惑。正观记云。感缘说法中。因修四戒则通道俗。经云偏赞出家。所以疏云多收道众。多则对少。非不兼俗（已上）六明第十门中。经莲华寻开者。寻犹即也。释云。宝华寻发此由戒行精强故也。又净影云。中上生者至即华开。与上上同。何故如是。此小乘中圣人往生。余业虽劣无漏心净。故往即开（已上）推二师意。戒强·无漏其由虽别。寻发·即开其义是同。问。若言即发者。中上华开岂胜上中上下。答。华合由障。然此品人以小机故。虽在中辈。而戒行精强无微过故。华开疾于上中上下。故经文云无众过患。况如上中上下。经一三劫证无生忍。此人生便得罗汉果。证果既速疾。华开亦可尔。问。上中上下何无戒行般舟赞云。上品中生凡夫等读诵念佛专持戒。持戒若全罪障焉在。罪障若无华开何迟。答。设虽有戒不及当品。况般舟赞是论横义。何被众机。或寻是次。谓次上下一日一夜也。九品义引智光疏云。言寻开者。二日三日寻已得开何以故知尔。上下日夜。中中七日。故知。中上自在上下与中中间（已上）先师用前义。七明第十一门中。经闻众音声赞叹四谛者。言众音者。依报音声。如上上品云光明宝林演说妙法。又如彼云树说苦空人开罗汉。亦可此中有佛音声。文略无耳。如灵芝云合有见佛文略不明（已上）问。第九门中但说苦下四行。此中广说四谛。有何意也。答。或文略故。或临命终死苦来逼佛应机缘唯说苦谛。华开之时闻法证果。故闻四谛也。因亡故无生等者。无能着惑。故云无生。无所著果。故云无著。又净影云。得罗汉者。此名无生。亦名无著。无著因亡。无生果丧（已上）经三明六通等者。于六通中取五·二·六。立为三明。俱舍论二十七云。言三明者。一宿住智证明。二死生智证明。三漏尽智证明。如其次第。以无学位摄第五·二·六通为其自性。六中三种独名明者。如次对治三际愚故。谓宿住通治前际愚。死生智通治后际愚。漏尽智通治中际愚。此三皆名无学明者。俱在无学身中起故。于中最后容有是真。通无漏故。余二假说。体唯非学非无学故。有学身中有愚闇故。虽有前二不立为明。虽有暂时伏灭愚闇。后还被蔽故不名明（已上）文释三明。不辨六通。言六通者。俱舍论二十七云。通有六种。一神境智证通。二天眼智证通。三天耳智证通。四他心智证通。五宿住随念智证通。六漏尽智证通。虽六通中第六唯圣。然其前五异生亦得。依总相说亦共异生。如是六通解脱道摄。慧为自性（已上）八解脱者。灵芝云。八解脱亦名八背舍。一内有色相外观色（不坏内身骨人。而观外色不净。此位在初禅）二内无色相外观色（坏灭内骨人。观外不净。得入三禅）三缘净背舍身作证（除外不净。定心清洁名缘净。以无著心受三禅乐名身证）四虚空处背舍（灭四禅色心缘无边空而入定。知无常苦空心厌背故）五识处背舍（舍空缘识入定。知无常生厌背）六无所有处背舍（舍识缘无所有入定。知无常生厌背）七非有想非无想背舍（舍无所有。缘非非想入定。知无常生厌背）八灭受想背舍（背灭受。舍诸心心数法入定。休息名背舍）余如法界次第（已上）不净相三解脱者。问。准诸论说。第三解脱名净解脱。何云不净。答。此义未检。但龙兴记云。第三解脱对法论云。于净不净诸色。依展转相待想展转相入想。得展转一味想。所以者何待诸净色。于余色中谓为不净。待不净色。于余色中谓为清净。又于净中不净性所随入。于不净中净性所随入。何以故。于薄皮所覆共谓为净中。现有发毛等三十六种不净物故。如是展转总一切色合为一味清净想解（乃至）问。既对法中于净不净相待观者。何显扬云一向思惟净妙色耶。答。依成满时一味净想（已上）。

本曰次就下至中品中生竟

    释云。上来料简中品上生已竟。自下解中品中生中三。谓标·释·结。释中文自为七。一明位中。总举行名者。问。何故上中·上下名示位名。中中·中下替云行名。答。上中·上下人位大故即云位名。中中·中下小戒世善虽非大行。此经别显净土行故。别云行名。但至中上同上三品云其位者。九品阶位本约机故（云云）二明五·六·七门中。此三品戒皆同一日一夜者。五十具戒要期尽形。今言一日者。命延不定故。具如玄记引嘉祥疏。经无五戒只是文略。故灵芝云。文略五戒。前略十具。前教互具必具四戒（已上）经威仪无缺者。具足戒中有其二种。一者戒分。谓四重僧残。二威仪分。谓波逸提等。又沙弥戒尚守威仪。但三宝缘时除堀地拔草等。三明回向中。无第八门言是文略也。四明第九门中。经戒香熏修者。灵芝云。持戒成德名称远闻。故喻如香。正观记云。戒德如香者。南山云。熏戒香于百亿。是也（已上）行者自见闻空声者。圣众在前而赞行者。故云见闻。经随顺佛教者。灵芝云。闻空赞叹。三世诸佛并劝持戒。断恶修善。故今持戒即是随顺（已上）七佛通诫偈云。诸恶莫作。诸善奉行。自净其意。是诸佛教（已上）。

第0章 观经散善义传通记卷第二
第0章 观经散善义传通记卷第三

                    释良忠述

　　　　　　　



本曰次就下至中品下生竟

    释云。上来料简中品中生已竟。自下解中品下生中三。谓标·释·结。释中文自为七。一辨位名中。世善上福者。问。世善只是一品受法。既无次下。何云上福。答。世善虽是一品受法。而一品中可有上·次·下。故举上福显次·下福。所谓一品华开迟速即其义也。又对下恶人。总以世善叹言上福。非对次·下以名上福。唯当品文独云善男善女。而余品无此文故。又世善轻微故。唯有上福才生净土。次·下恐难生。故上文云世善轻微感报不具。问。若尔应无世善通九品义。次·下二福许不生故。答。今文且显世善微力。其实次·亦得往生。例如小经虽说少善不生。而实往生。岂以行劣都云不生。二明简机受法中。经善男善女者。上中六品虽俱善人。当品云善以终显始。又对下品方云善人。授法者。余品云受。彼约所化。今约能化。或可写误。应云受法。如五百弟子授记品记云须作受字。经孝养父母行世仁慈者。灵芝云。初修因中执劳侍奉。顺色承志。故名孝养父母。儒教以为百行之本。推爱及物。博施济众。故云行世仁慈。儒宗以为君子之德。由生前积善故。临终遇缘。正观记云。修因中初释孝养。执劳者语云。事父母以竭其力也。侍奉者。即晨昏定省冬温夏清之类。顺色者。语云。子夏问孝。子曰。色难。注云。承颜顺色则为难也。承志者。礼记曾子曰。君子之所谓孝者。先意承志。谕父母于道也。儒教下二句结上孝为行本。语云孝悌也者。其为仁之本欤。推下次释仁慈。无所而不爱。谓之仁。故云推爱及物。博施济众亦出论语。盖由施恩济人为易。所患不能博。博济犹为易。所患不能众。尧舜尚患其难。况余人乎。儒宗下二句结上仁慈为德。语云。一日克己。复礼天下归仁焉。遇缘者。由假平日孝养仁慈之善。得为临终遇知识之缘也（已上）奉顺六亲者。律新学名句云。一父。二母。三兄。四弟。五妻。六子（已上）梵网古迹云。父·母·伯·叔·兄·弟（已上）合上初福第一第二句者。问。经无奉事师长。何云合第二句。答。世善虽多合而为二。一敬上行。谓孝养父母奉事师长是也。二慈下行。谓慈心不杀修十善业是也。今敬上行中。唯举孝养父母。而显奉事师长。经文虽略而有其义。故云合第二句也。起于慈敬者。见物遭苦。有士庶人。亦有君父。见卑者苦只起仁慈。见贵者苦并起慈敬。又孝行之法不侮贱者。孝经云。治天下者弗敢遗小国之臣。况于公侯伯子男乎。治国者弗敢侮鳏寡。况于士民乎。治家者弗敢失臣妾之心。况于妻子乎（已上）分别敬上慈下之时。慈·敬虽殊。总论孝行。以敬为本也。问。何故不以行世仁慈而合序文。答。文无者略。若欲合者。应言合上初福三四句也。四正明此品之人等者。今此一段虽无经文。而为总显世善大意。更立虚科。谓不见闻佛教法。故亦不解知出离要道。设虽见闻佛法。而有不求出离。今举不闻不悕之类故云。亦不解悕。孝行非必佛教。故云自行也。又世字含此意。三明第八门中。命欲终时下等者。问。例准诸品。命欲终文多属第九门。然今文何属第八门。答。第九门者在圣迎接。设虽终时。若无圣迎何属第九。凡九品中上五品十一门。前后次第无有杂乱。下品三生至临终。同时具前八门。独当品受法在平生。回向在终时。故以今文属第八门。次下闻此事已属第九门。即此意耳。经善知识者。灵芝云。二遇缘中以善化人众所知识。知其道德。识其仪貌。法华妙庄严王品云。善知识者是大因缘。即指妻儿为善知识。故知。但能开导。不局僧侣（已上）经说四十八愿者。此人未遇佛法悕求出离。故说佛愿摄生之法。而令回向世善也。四明第九门中。得生之益去时迟疾者。此品人往生时可有来迎。经略不说。品品之中有十一门。何局当品无迎接也。况复佛愿不虚。愿往生者必可感佛迎。若不来迎第十九愿便是徒设。问。净影云。中辈三人有见不见。中上·中中二人见佛。中下不见。以行劣故。又感师引有释云。中品三人佛以大慈大悲。临终之时而来迎接。非是本愿故。中品下生者佛不来迎。非是经文脱也（璟兴自义同之）答。此等所解违十一门。何使用之五明第十门中。经生经七日遇观世音者。问中品中生亦云七日。二品华开何齐等耶。答。般舟赞云。七七日后宝华开。以此得知。中下品中有众机故。赞论极迟。经说极速。中中七日且约极迟。故不杂乱。又智光云。或第七日朝夕有异。或虽至第八九日。未至二七日。故随大数同言七日也（已上）又疏抄云。经即生西方生经七日等者。问。中下之人为不乘华不托莲耶。若尔岂劣下品耶。又何同中中经七日耶。又上下人经三七日。了了闻法。今何云七日闻法。答。文略不云托莲理必应有。准下上品经七七日华开。理应中下经三七日华开。开已经七日闻法。又上下人大乘难悟故。经三七日未了了。问。下三品人华开即闻法。此上下及中下何经数日不闻法耶。答。莲中已经多时。故开已即闻（已上）六明华开得益中。得闻妙法者。说四谛法名为妙法。问。当品之人未遇佛法。若入佛法应不定机。何不直说大乘法也。答。仁慈是止恶故。虽通大小两乘。正论摄属则是小戒。故五常行成小乘果也。又知礼云。问。到彼证小皆顺本习。今此行人本习世善。是人天因非声闻行。至彼那得阿罗汉耶。答。孝养仁慈大小基趾。何教不谈。而其阿含偏论此善。以果验因。是依三藏行孝顺等。虽行世善心在无常。既久标心无漏道熟。故证小果（已上）三总赞中。一日斋戒者。略举八戒显五十具。佛与声闻众来取者。智升诸经礼赞云佛与声闻众来集。名有其理。言来取者。来迎摄取。言来集者。直来集耳。百宝华者。般舟赞云。百宝莲华台上座（已上）但彼土莲华一宝七宝百宝不可说宝不可一准。经七日者。且约中中·中下时分。不云中上。证小真者。即是小乘应真果也。

本曰十六下至下辈三位竟

    释云。上来第二料简中辈一门之义已竟。自下第三解下辈中三。一先总标列十一门。二次别解下三品。三总赞。今则其初。下辈观善恶二行者。上中二辈是善人故。唯云行善。下辈三人始恶终善故。标善恶二行而异上中两辈也。有缘生类者。上辈文前云有缘之类。文中云有生之类。今合其缘与生云有缘生类。又生者众生。谓有缘众生类也。受苦乐二法不同者。应云受善恶二法不同。而言苦乐者。善恶势力现受苦乐。即以业用而显业体。或善恶业有当苦乐名受苦乐。即是因中说果也。问。恶业非是往生受法。故下上品即以恶业判属简机。不属受法。答以恶业属五六两门。各有其理。谓上六品唯善人故。就善受法以简其机。下品三生并具善恶二业。是故简上六品。以恶受法而成其机。依之当处及以下中下下两品。皆以造恶属第六门。恶业受法非往生因。故下上品属第五门。各据一义并不相违。但虽属第六门。而非生因故只云简机造业。不置受法言耳。问。若言念佛即下品受法者。何故下三品文中。不以念佛属第六门。亦不云受法。亦不合三福。此义何通。答。文前既云善恶二行。云受苦乐法。言乐法者。猛火为清风。即是念佛属受法也。所以文中不属者。且为简异六品。以恶业为受法也。曲看三生之文。下中·下下二品以造恶属第六门已。次下说念佛即显念佛亦第六门之义。但上六品受法皆在平生。不云临终。下三品造恶同是平生故。彼此相对判九品别也。下上品中众生造恶同为第五门。且显机失。其实造恶是受法也。次说念佛虽亦受法。为令知生不生义为三四文段。下中品中入第九门。具足简机等六门故。若云第九第六门者。逆而非次第。故不云第六也。下下品中别标第五第六门下判释抑止摄取之义。故知。五逆之与十念同为受法。但至第四文段之中。所以别释念法者。恶业·念佛为二段意。非言念佛不为受法。若云念佛非受法者。大违文前。又所以不合二福者。让上六念合大乘意义之文。故选择集合第三福也。

本曰次就下至下品上生竟

    释云。上来第一释十一门义已竟自下第二别解三品。谓上·中·下。今则其初。于中三。谓标释·结。释中文自为九。二明辨定其位中。十恶轻罪者。此对破戒次罪·五逆重罪也。三明第五门中。经或有众生者。此对上六品善人。亦对下次·重罪。四明临终闻法中。经命欲终者。问。当品终时地狱现耶。答。道理容有。三品俱恶人故。故般舟赞云。地狱芬芬眼前现。经文略也。但感师判无恶相者。且顺经文述罪灭异也。经十二部经者。灵芝云。契经乃至论义。又用钦云。或华严。或法华。或光明。或说此经之名名十二部经（已上）今家顺契经等十二。下云闻经十二故。又九品义具有二义。初同灵芝。后同用钦。问曰。何故闻经等者。问意可见。次答意者十二经题其言多故令心浮散。由心散故。唯灭千劫罪。一声佛名其字少故。摄散住心。复兼口称。有此二义故。灭多劫罪也。此中亦可述本愿义。让下化赞。故今略耳又九品义云。问曰。经是佛师。德岂劣乎。何故闻经唯灭千劫罪。称佛名时除五十亿劫。答曰。前只闻名而不口称。故唯除千劫罪。今非唯闻名。兼亦口称。故除多劫罪。非是佛与经功德有胜劣。又释。阿弥陀佛由昔因位大愿力故。令称名者灭多劫罪。十二部经三世常住。非如彼佛有因果位。故不同也。又释。十二部名散动心时闻。余心间杂故唯除千劫罪。阿弥陀佛名以最后心称余心不染故灭五十亿劫罪。是因心而致不同也。非境有胜劣矣（已上）称佛一声者。经虽无念数。以理准知。应是一声。若有多念如下下品。可说其数。既不说数。知是一声。又下二品同云一念除八十亿。当品才灭五十亿劫。更不应言多念灭罪。故感师亦存一声义。五明第九门中。经善男子者。当品之人本虽恶人。回心念佛则灭恶障。故赞云善。然望佛愿意者等者。释迦举佛赞劝机令称名。故云唯劝。夫以名号为本愿者。选择集云。胜劣难易有二义故。念佛以为本愿。莲华谷云。念在内言彰外。行者信佛欣心深故。出声而唱佛救我也。以是义故。行者三业不离弥陀。弥陀因中五劫思惟。遥鉴此利发称名愿。胜愿院云。凡夫行中称名最胜。所以然者。凡夫虽修自余妙行。其心散漫而不相续。其行难成。唯称名行常不忘佛。不忘佛故成决定业。谓心忘佛时口称佛名。其声入我耳。引起我心念。心念若起。此念亦劝声令唱佛名。是故念劝声。声起念常不忘佛。有此益故。法藏比丘立称名愿。实望凡夫时。万行万善中称名第一行。仰案佛愿意。感泪难抑矣。此等二义不出选择难易义也。杂散之业者。闻经是杂行亦是心散业。故云杂散之业。如此经等者有二义。一如此经者。指三经也。及诸部者。指自余诸经。如字可反自此字。二此经者观经也。及诸部等者。指寿经等。如字可反自中字。六明第十门中。经七日者。经云七七日。恐七字脱也。故般舟赞云。七七华开得见佛（已上）七明第十一门中。经为说甚深十二部经者。问。可唯说念佛。如终时化赞。答。念佛即是大乘妙行。故说深经彰佛号功德。即如下中·下下两品终时唯闻念佛功能到彼观音或说甚深妙典。或说诸法实相。此乃佛名虽似浅近。而若触耳以结大乘成佛种子。是故观音为说大乘。亦如中上虽唯持五·八·十·具戒。而到彼已方闻四谛。重举行者之益者。问。上所说唯念佛之机。与今三宝通念之机同异如何。答。异也。问。若云异者。重字难消。答。同一品摄。故云重也。非但念佛独生。通念者亦生。有云。同也。今念佛者六念摄故。上略法僧。今具说之。故知。下三品念佛非本愿念佛（云云）今云。下品恶人念佛往生独显本愿灭罪利益。故云望佛愿意。又会逆者除取。又九品中有不说本愿念佛之过。又九品义云。问曰。前六生中结文之后不明昔因。何故此中有是文耶。答曰。前六生人平生皆修净土之因。谓修三因·解第一义发大道心·修行诸戒·一日夜戒·孝养仁慈。故生净土其理分明。今此品人造诸恶业。无有惭愧。不修善因。何缘忽生彼净土耶。为释此疑重置此文。谓虽平生不修善因。而由临终闻三宝名故。忽灭众恶。速生彼土也。又问。闻十二部经首题名字是闻法名。闻阿弥陀如来名号是闻佛名。闻僧名者是何文耶。答曰。上文应说善友复教称观世音及大势至二菩萨名。结文由此云闻僧名。而上无此文。是经家存略。又释。此中应用一体三宝义（已上）。

本曰次就下至下品中生竟

    释云。上来第一解下品上生已竟。自下第二解下品中生中三。谓标·释·结。释中文自为七。一明告命中。经佛告阿难者。灵芝云。上中两辈止于上品标佛告等。独下三品一一别标者。以作恶往生反常。骇众易惑难信受。频标示意令听受（已上）若依今家。品品皆有十一门故。文有隐显。不限告命。二明辨定其位中。破戒次罪者。上品三善自上至下。中名次善。下品三恶从轻至重。中名次罪。如远·次·近三方便中名次也。问。前受佛戒。纵虽后破何重十恶。答。十恶唯是业道。破戒亦加违制。故云次罪。凡此品人总有四失。一破戒。二偷僧物。三不净说法。四无惭愧。故破戒罪重于十恶。当来堕苦亦弥增盛。今依此义以定品位。若依前所受戒功德如萎占卜犹有余香。出地狱已。速近佛法出于生死。若依此义。破戒之者犹胜十恶无戒之人。三明简机造业中。经偷僧祇物等者。如玄义记。邪命说法者。以邪因缘不净说法利养活命。故不净说法名曰邪命说法。故大论云。一者若行者为利养故。诈现异相二者为利养故。自说功德。三者为利养故。占相吉凶。为人说。四者为利养故。高声现威。令人畏敬。五者为利养故。称说所得供养。以动人心。邪因缘活命。故是为邪命（已上）又梵网明旷疏云。邪法活命。故云邪命。有四种。一方邪。谓通国使命。二维邪。谓医·方·卜相。三仰邪。谓仰观星宿。四下邪。谓种植根栽五谷等类。菩萨理应慈心愍物。诸有所作福不唐捐。如何为利邪求兼行恶术。不净活命无慈损生。下失信心。上失圣旨（已上）又准俱舍论。贪欲所生身·语二业方名邪命。又经比丘见象斗诤佛属邪命。又不净说法者。如玄义记。经无有惭愧者。涅槃经十九云。惭者自不作罪。愧者不教他作。惭者内自羞耻。愧者发露向人。惭者羞天。愧者羞人。是名惭愧（已上）无惭无愧翻之可知。俱舍论四云。于诸功德及有德者。无敬无崇。无所忌难。无所随属说名无惭。即是恭敬所敌对法。为诸善士所诃厌法。说名为罪。于此罪中不见怖畏。说名无愧（乃至）有余师说。于所造罪自观无耻。名曰无惭。观他无耻。说名无愧（已上）光记引正理云。有说。独处造罪无耻。名曰无惭。若处众中造罪无耻。说为无愧（已上）广如彼释。九品义云。古来多释。今且依一论以辨差别者。依自·法力。崇重贤·善。羞耻过罪。对治无惭。息诸恶业。是为惭也。依世间力轻拒暴恶。羞耻过罪。对治无愧。息诸恶业。是为愧也（已上）四明第九门中。从命欲终时下至即得往生等者。问。初至生死之罪。未说迎接去时。但说灭罪。定有回向。故可属第八门。何为第九门。答。先说狱火来现为显圣迎。谓此品人命欲终时。由众恶故狱火虽现。由后善故化佛来迎。盖显大乘妙术速转恶成善义耳。善恶来迎者。恶业强故其命未终苦相先现。如俱舍云。由彼恶业势力增强。不待命终苦相已至。先受现受。后受生受（已上）是名恶来迎。一念祢名功力妙故。命虽未终圣众先现。由彼善业势力增强。不待命终。乐相已至。先受现受。后受生受。是名善来迎。此乃弥陀愿力胜用难思。转苦得乐在于反掌。善恶业力灼然可见。经地狱众火者。灵芝云。地狱众火即镬汤炉炭镕铜铁丸等。天台云。火车相现即火轮也。因中果相自心中业正观记云。火即是一。随器不同。故云众也。天台云者。别传曰。垂灭之时则令门人唱无量寿经题。顾大众曰。四十八愿庄严净土。华池宝树易往无人。火车相现一念改悔尚得往生。况戒定熏修等。自心业者。善恶因果全是自心。更非他法。所谓非人燔汝。是汝燔也（已上）九品义云。问曰。已知亦有八寒地狱。今文唯云地狱众火一时俱至。彼恶业人岂无亦堕寒地狱耶。答曰。是举重摄轻。何足致疑乎（已上）经十力等者。灵芝云。十力者。一是处非处力（佛知诸法因缘果报从是因生是果。从是因不生是果。佛悉遍知）二业智力（佛知一切众生三世诸业因缘果报）三定力（佛知一切诸禅三昧）四根力（佛知他众生诸根上下）五欲力（佛知众生种种乐欲）六性力（佛知世间种种性）七至处道力（佛知一切道至处相）八宿命力（佛知种种宿命一世二世乃至百千世劫）九天眼力（佛天眼净见众生生死业报等相）十漏尽力（佛诸漏尽故无漏心解脱）五分中上三可解。修因感果名解脱。五住二死究竟永尽。果后起用名解脱知见。戒度云。初十力天台云。通名力者。即诸佛所得如实智用通达一切。了了分明无能坏。无能胜故名力也。大菩萨亦分得此力。但比佛小劣不受其名五分。上三属因戒禁业非。定止散乱。慧破昏惑。由因取果。即得解脱。天台云。解脱即是涅槃之门。行者得入涅槃。故名解脱。佛地论云。前三是因。后二是果。由慧断惑。惑无之处名解脱。出缠破障。反照自心名解脱知见（已上）罪人既闻弥陀名号者。问。经云闻说十力光明五分法身。何云名号。答。准知上下。此品之人亦念佛名。况乎知识亦说弥陀佛。故十力五分法身唯是名号所有功德。加之善友广说光明神力。光明即是名号功德。何闻其德不念名号。般舟赞云。下品中生凡夫等破戒偷僧造。众罪（乃至）发大慈悲教念佛。地狱猛火变风凉（已上）总赞云。急劝专称彼佛名。化佛菩萨寻声到（已上）群疑论五云。下品上生·下品中生下品下生。三处经文咸陈唯念阿弥陀佛往生净土（此答念佛言少之问）问。当品念佛为唯意念。为亦口称。答。此亦口称。五会赞云。下品中生黑业迷。因称佛号免泥梨（已上）总赞中云专称彼佛名。亦云寻声到故。一义云。此但心念。经不云称故。般舟赞中下上云一声称佛。下下云声声连注。当品唯云教念佛。不云称故。礼赞后序云十声一声一念等。是似举下下等三品。一念之言可当品故。经除八十亿劫生死之罪者。问。下上一称但除五十亿劫。今一念灭八十亿劫。有何意也。答。群疑论六云。问曰。何故观经说下品上生。至心称佛灭五十亿劫生死之罪。下品中生。闻佛功德。下品下生称彼佛名。俱灭八十亿劫生死之罪。何为同念一佛。功德不殊。灭彼罪愆少多有异也。释曰。此有二意。一释言。一念佛功德齐。理应灭罪无别。但以三品罪入恶业有其多少。下品上生罪少。唯有五十亿劫之罪。障生西方。下二品人罪渐多故。有八十亿劫等罪。为彼罪有阶降。说灭多少不同。非是念佛功德殊令其灭罪差别（此下有壮士屃米之譬）二释言。念佛名号虽复不殊。由念佛心至诚差别。故令灭罪多少不同。下品上生罪业轻薄。死无恶相怖心不极。虽至诚念佛但能灭彼五十亿劫生死之罪。下品中生地狱猛火一时俱至。罪人忙怖念佛至诚。由心彻到灭除八十亿劫重罪。问。若然者下品下生忙怖最重。应言念佛更灭多亿。何故同前八十亿劫。答。行者命终时其气力虚微。尽力至诚只至于此。力有分齐。岂能多耶。以罪既多障生净土。令具十念。灭罪方同。始得往生清净佛土（此下有神剑斩木之譬）九品义云。问曰。彼佛利生岂有差别。何故下品上生之中。说称佛名故除五十亿劫生死之罪。今此品中说除八十亿劫生死之罪。下生中说十念之中念念除灭八十亿劫生死之罪耶。答曰。非是彼佛济物不同。但由念者罪有轻重。致令生死灭有差别（已上）经化为清凉风者。猛火去化佛来。故云化为风等。又正观记云闻法中境随心变者。心生法生心灭法灭。当知。猛火凉风皆由心具。一念恶则凉风即猛火。一念善则猛火即凉风。所谓要在心垢净。取证如反掌也（已上）九品义云。苦之与乐本无定相。但由人心有此不同。是以犯恶之昔虽迎捺落之火。念佛之今忽遇清凉之风。有信必应。此之谓哉（已上）天华随风来等者。天称美言。如云天香等。经经于六劫者。准下下品。可是大劫。问。上六品及下上品华开迟疾相顺。然下上品七七下中品六劫迟疾悬隔。未知其理。答。大圣金言非凡所测。又以极速极迟之义可会此文。五明第十门中。经七宝池中莲华之内者。问。准上下品。可摄第九门。今何属第十门。答。此之二句从容不定。若为句末者应第九门摄。若为句头者。应第十门摄。六明得益中。领解发心者。义推必是十信发心也。

本曰次就下至下品下生竟

    释云。上来第二解下品中生已竟。自下第三解下品下生中三。谓标·释·结。释中文自为七。二明辨定其位中。具造五逆等重罪者。此人非唯造作五逆。亦造十恶。故云具造。是以经云五逆十恶具诸不善。问。下上品云十恶轻罪。今言重罪。岂非相违。答。今言重者约五逆故。非必十恶亦云重罪。又重之中可有多差。故不相违。问。可有具造五逆者耶。答。龙兴云。问。颇有具造五无间也。有说。无有。此业极重无器能容。有说。有造。迦叶佛时华上比丘具造五业。及断善根（已上）言五逆者。俱舍十七云。一者害母。二者害父。三者害阿罗汉。四者破和合僧。五者恶心出佛身血。如是五种名为业障（已上）若约五逆判轻重者。论十八云。虽了法·非法。为欲破僧。而起虚诳语颠倒显示。此无间中为最大罪。由此伤毁佛法身故。障世生天·解脱道故。谓僧已破乃至未合。一切世间入圣得果离染尽漏皆悉被遮。习定温诵思等业息。大千世界法轮不转。天人龙等身心扰乱。故招无间一劫异熟。由此破僧罪为最重。余无间罪如其次第。第五·三·一后后渐轻。第二最轻。恩等少故（已上）光记云。天授虽了八正是法五是非法。为欲破僧。起虚诳语。颠倒显示五法是法八正非法。此无间中为最大罪。由此伤毁佛法身故。障世生天道及涅槃道。谓僧未合。一切世间应入圣。应得果。应离染。应漏尽。皆悉被遮。修习诸定。温诵经典。闻思等业皆悉止息。法轮不转。皆身心乱。故招无间一劫异熟。由此破僧五无间中罪最为重。余四无间罪如其次第。第五出佛身血·第三杀阿罗汉·第一杀母。此三如次。后后渐轻。第二杀父最轻。恩等少故。等谓等取德。恩德二田中。德田胜恩田。以彼德田能拔有情生死苦故。故于德田罪重恩田。就德田三中破僧最重。害法身故。诸佛所师所谓法也。次出佛身血罪重。以佛功德胜阿罗汉故。又是师故。次害阿罗汉轻故。于德田中以后德少故。所以罪轻。前德多故罪重。就恩田二种中。父恩少母。母怀长养。慈恩多故。故母重。父轻（已上）又大乘明五逆。如萨遮尼干子经说。三明简机造恶中。经应堕恶道者。恶道之言虽通三途。今取地狱别名恶道。又前品云应堕地狱。彼次罪故。生报唯在地狱一道。不通鬼畜。此品之人具造逆·恶诸不善。故非直生报堕于地狱。后报亦通余鬼畜等。是故总云应随恶道。非业不受报非因不受果者。业是恶业。报是生报。谓依恶业方受猛火铁床等苦。因是习因。果是习果。谓多欲者堕地狱已。倒见苦具谓为欲境。习果必克其报。习因定助其业。故今并举业报因果。以释成也。
    问。习果若起欲乐想者。今文何云果报俱苦。答。习果颠倒虽谓欲境。其实是苦。是故今文果报属苦。经经历多劫者。问。为是顺生业。为通顺后等。答。凡判逆报部部不同。若有部意。只限顺生业不通顺后等。一逆成引业。余逆是满业。颂曰。随罪增苦增。若经部意。五逆罪报通顺生后。所谓二逆二生二劫。乃至五逆五生五劫。若大众部·及大乘意。五逆唯于顺次一生一逆是一劫乃至五逆是五劫也。观佛经云。具五逆者足满五劫。灵芝云。随犯一逆阿鼻一劫。何况多犯。故经多劫（已上）问曰等者。料简两经除取不同。问意可见。答中此义仰就抑止门者。抑谓遮抑。止谓止息对未造罪方便言除。是抑止义。教门难测。仰图佛意。故名为仰。问。抑止摄取为属何佛。答。今释恐是属释迦佛。以文云如来方便止言不得往生故。又以文云还发大悲摄取往生故。此乃说大经时。对未造机虽云除逆谤。说观经时。对已造机还起大悲而能摄取。故知。抑止摄取并属释迦。问。唯除之言在本愿中。何以此文属释迦语。答。虽在愿中。既在不取正觉之后。故知。释迦护未造机。欲息逆谤加方便言。若法藏语者。可在邀誓内。如彼十五·二十二愿中。除言在于正觉之上。问。闻除言中。容有已造生怯退心。闻摄言中。容有未造起。恣造心。故璟兴云。有说。对未造者言除。对已造者说生。此亦不然。未造者尚除。况亦已造者。若已造令进故无。此失者。未造应令退耶（已上）此责亦当今家所立。此破何通。答。说大经时未有逆者。如来方便偏说唯除。说观经时阇世造逆。如来大悲偏说摄取。故无有失。问。阇世虽造逆不在此会。亦不生极乐。何关逆者摄取之义。答。此是将护韦提妄执。故佛摄逆息彼愁忧。如五色光益于父王除夫人叹。问。在世可尔。若约灭后犹不免难。答。佛灭度后有私教人。传佛意故。故无难也。又唯除者。弥陀抑止。故群疑论三云。阿弥陀陈四十八弘誓愿于发心初住之前。释迦说十六观经于妙觉成道之后。中间相去悬隔无量阿僧祇耶。如何招难于不可数劫之中雪过于下品下生之日（已上）然谤法之罪等者。谤法生不生如玄义记。经云犹如比丘入三禅乐者。是随义转用也。悲华云。时转轮王顶戴一灯。两肩·左右手·其二膝上·两足趺上亦各一灯。如是竟夜供养如来。佛神力故身心快乐无有疲极。譬如比丘入第三禅。转轮圣王所受快乐亦复如是（已上）涅槃二十一云。有佛世界。名曰不动。若有众生闻其华香。身心安乐譬如比丘入第三禅（已上）观佛经亦有此文。今转用此等文也。问。大经云。其胎生者受诸快乐如忉利天上（已上）平等觉经大阿弥陀经亦同此说。何不依此转用他经。答。秽土快乐极在三禅。故引而类。四明闻法念佛得蒙现益中。即有其十者。问。如此下至生死之罪有八子段。何云有十。答。命终之时已下从容不定。则有开合二意。一者开为别段。现当二益是不同故。二者合为一段。上下同是第九门故。以此义总科约开。子段约合。如所现之形等文。经为说妙法教令念佛者。准下中品。知识为说彼佛十力光明神力五分法身等妙功德。安慰行者。教念佛名。然此品人逆罪障心。加以苦逼。是故失念更不领解。不念佛名。善友知其不受教故。更转广教直令称名。又灵芝云。初说妙法者。赞净土也（已上）白莲记云。此有多种。或云。阿弥陀大慈大悲能灭汝罪。能得救汝。况汝前心造罪。因妄想心迷倒乱故。今若归心真实。能为一切救护。如是云妙法。訚师云。说厌欣境界云妙法（已上）知苦失念转教口称者。问。言失念者即翻正念。若失正念何得称名。答。苦痛逼故。闻广教时虽失正念。闻略教时即得正念。以称佛名。非是失意名为失念也。经令声不绝具足十念者。念声同异如决疑钞。问。将为逆者不满十念而得往生。若言生者。文云具足十念。般舟赞云声声连注满十念（已上）若言不生者。名号功用不可思议。设不满十可生净土。答。此义难测。但先师云。准今经释。逆者必满十念方得往生。凡如此事偏仰佛教。何为异解。但会难者十念灭五逆。岂非难思益。故感师云。如其造逆必须满十。阙一不生（慧心判十中即有生不生二类）复有义一念摄逆。有经云。四重五逆诸众生一闻名号必引接。何况至心念佛者。定生九品妙华台（已上）又愿成就云。乃至一念即得往生。唯除五逆等。大师释本愿唯除云。此义仰就抑止门中解。知言除者且是一往抑止门也。以实而论。念佛之力灭五逆罪。然十念一念两处文下同云唯除。彼此同可抑止门义。若依摄取。一念摄逆其义分明。天台疏释下下品云。善心相续至于十念。或一念成就即得往生（已上）五会赞云。十恶五逆至愚人。永劫沉沦在久尘。一念称得弥陀号至彼还同法性身（已上）后善导说何违今家。宝王论中云。问。一念十念往生净土。何者为正。对曰。但一念往生住不退地。此为正也（乃至）又大无量寿经明一念念佛皆得往生。观经十念良有以也。盖为遭疾尪羸力微心劣故。须十称弥陀以助其念。若心盛不昧一念生焉（已上）经于念念中除八十亿劫者。一念除单八十亿劫罪。十念合论即灭十个八十亿罪。怀感·璟兴等皆存此义。问。宝王论云。一念弥陀佛即灭无量罪（已上）若尔初念时所有多劫罪皆悉可灭尽。何及十念渐次除尽。答。众生业成未必一准。或一念等。或十念满。以根别故今说其一。故云满十。又无量者有量也。即指八十云无量也。如劫初人寿云无量岁。况不云劫。何成相违。问。今灭罪者。为灭业体。为灭业用。答。除牵果用不灭业体。群疑论中不灭种子即其意也。此之业体至断惑时方能灭尽。恶逆之人虽有业体。依念佛力故。除灭系缚用。不生恶趣。方生净土。譬如一闻妙香不闻恶香。岂得言全无恶香体。虽有恶香体。妙香势力除遮其香不至余方。善恶二业其相亦尔。经见金莲华者。般舟赞云。下品下生凡夫等眼前即有金华现。金华光明照行者。身心欢喜上华台。又群疑论七云。此有三义。一释云。此非往生人华也。此或是来迎佛所乘华也。其人障重不感见佛。但见佛座犹不分明。犹如日轮朦胧似睹也。二释。此人障重不感佛迎。但得金莲引生净土。故观经说住其人前。若是座华。经何不说坐宝华也。三释。此是座华。虽同是金华。大小胜劣庄严粗妙自分二品莲异。何妨亦有差殊也（已上）又訚师云。金华者行者所托境界（已上）有佛迎义顺本愿意。经犹如日轮者。灵芝云。华如日轮喻其量也。若准俱舍。日面径五十一由旬。今此但取地居仰望。大小未必如论。戒度云。相现中日径之数计二千四十里。今取仰望者。盖由此人功行微浅。岂能感华如日轮大。但取团圞之状尔（已上）净业记云。如日轮旋转。华旋转来（已上）六明得益中。经除灭罪法者。问。此人既除八十亿劫生死之罪即得往生。更有何障云除罪欢喜也。答。罪有粗细。所障之法浅深有异。故此土灭往生之障。彼土更灭微细之罪。谓此品障即有三重。一往生障。十念即灭。二见佛障。经劫偿之。注云。满十二大劫莲华方开。当以此偿五逆之罪（已上）三发心障。闻法即除。论藏中说一罪·多果。所谓异熟·等流·增上果也。重重灭罪准彼可知。又感师云。此有微细障。未尽故经说除也。然罪障微劣。念佛善强。乘佛威神不妨得生净土（已上）三总赞中。十恶五逆等贪嗔者。所言贪嗔即是业道。若约成实。贪嗔初念属烦恼道。第二念后属于业道。若大乘意不论初后。皆属业道。般舟赞云。贪嗔即是轮回业。又十恶·五逆·及四重等即是业道。言贪嗔者。烦恼道也。谤正法者。问。上释云。谤法未为。今举谤法。如何相违。答。上消经文。今存道理。故无相违。一念倾心者。经一念时即入宝莲。三业障重者。十恶·五逆不出三业。故结三业。或本云三华。各有其理。中辈赞云三品莲开。正与此同。有人言。弘法大师御笔本云三华。此本天王寺圣善房传于仁和寺德王阿阇梨。又永观自笔本云三华。在禅林寺经藏（云云）。

本曰前明十三观下至正宗分竟

    释云。上来料简定散两门义已竟。自下总结正宗分也。

本曰三就下至得益分竟

    释云。上来第二料简正宗分已竟。自下第三明得益分中三。谓标·释·结。释中文自为七。一牒前生后中。经说是语时者。指显行缘始云尔时世尊告韦提。下至下品下生。又戒度云。经云说是语时及闻佛所说。通指十六观法也（已上）问。夫人楼观已终未闻后说。仅见三尊即得无生。若尔佛语之文何通始终。答。夫人得忍之处虽在第七观初。佛语之言通指一经。斯乃举总显别而已。诸经得益亦同此说。二明能闻人中。经闻佛所说者。问。光台现国以前未闻佛说。何云闻佛说后见极乐也。答。闻佛说者。总举闻经。应时已下总举所见。此乃正明闻见和合即得法忍。非是分别闻见前后。三明光台所见中。经广长之相者。正指见土之处。四明夫人得忍中。经廓然者。正观记云。廓呼括反。通达之貌也。五明侍女发心中。发菩提心者。所言发心多在初信。不可及韦提无生故。夫人无生恐是七信。故知。侍女发心应是初信。六明侍女授记中。经诸佛现前三昧者。訚师云。生彼国已报得诸根常见诸佛。不假修习方见。故名现前三昧（已上）七明诸天得益中。或见释迦毫光等者。文有七种希奇之益。第一是举光台所现。第二正指住立三尊。第三则是十一门中第二门意。第四总举定散之益。第五亦是十一门中五六门意。第六则指去此不远。亦是十一门中第九门之意。第七亦是十一门中第七九门意。此乃一形一念专精分流。最上顿教理穷于斯。三昧易成。胜境对目。亿刹虽遥迎将非远。诸教所定嫌恶化善。此一乘教尚摄五逆。圣道出离定发无漏。方越生死。岂齐此经定散两门俱出生死。九品往生皆是常没众生。即是顿中之顿。诸经阙无。今为诸天发心由致。细举所闻希奇法也。各发无上之心者。是菩提心。问。诸天亦发愿生心乎。答。尔也。侍女无上心愿生极乐。诸天发心何非愿生。同闻净教。更有何别。般舟赞云。释梵护世临空听。亦同发愿生安乐。但经不说文略无耳。

本曰四次明下至流通分竟

    释云。上来第三料简得益分已竟。自下第四解流通分中三。一初至其七标。二一从下至自胜也释。三上来下结。初标中二。一总标二会流通。二今先就下别释王宫流通。一标二会流通中。二明耆阇者。问。问。耆阇分是第五大段。何为流通分子段。答。四五两段有开合异。若约开意。耆阇别会亦具三段。说人说处对机别故。若约合意。耆阇会亦属一经流通。佛敕阿难令传说故。故远师等皆以耆阇会属流通也。二别释中文自为七。一明请中。请发之由者。阿难请发为佛答由。请发即由持业释也。之者语助也。又阿难欲致请。即从座起。是请发之由依主释也。此约初座起而标请由。具足应云请发之由及正请发。二明立经名中。双标依正以立经名者。此就所观依正二报。以立经名。又能依经等者。此劝定观灭罪生善利益。以立经名。此乃初名约观体。次名约观用。体用别故。以立二名。二名俱是不通散善。具如玄记。或云。初名唯约定善。次名通于定散。又初名唯定。次名唯散。今云。此义不然。文云三障之云自卷。言同日观灭罪。故知。二名俱约定观。四明劝人奉行中。总标定善以立三昧名者。凡流通有三。一者劝持定善。二者劝持念佛。三者付属念佛。当段即是劝持定善。然举闻名灭罪为比挍本。而显定观胜也。文中有四子段。一举定行人。二明定益。三为比挍故重举定机。四正明比挍也。问。三经之说今家之意。处处皆以称名念佛为最胜行。今何还以闻名为劣。答。一云。如来说教随机逗缘。或毁或赞。其相不定。今流通定故有此比挍也。一云。今言闻名不必本愿口称三昧。只是得闻三尊之名。未及称念。故以比况。问。若不称念唯闻名者。何故能灭多劫之罪。答。智论三十四云。有佛众生闻名而得道者。为是佛故说言我作佛时其闻名者皆令得度。复次闻名不但以名便得道也。闻已修道。然后得度。如须达长者初闻佛名。内心惊喜。诣佛听法。而能得道。乃至广说正念归依者。经云忆念。观察不忘故云正念。心归弥陀。志期往生。故云归依。如次起行·安心相也。五明念佛三昧中。经若念佛者。是称念佛。释以四五两段如次相对观念与称名故。忆念者定善流通。若念佛下口称流通也。问。上文既云何况忆念。明知。若念佛者应牒次上忆念答。不尔。凡此经流通即有三段。一定善流通。谓行至三昧下至忆念文是也。二念佛流通。谓若念佛下至佛家文是也。三念佛付属。谓佛告下文是也。前二劝持。后一付属。由此大旨故。忆念者即是观念。若念佛者即口称也。全非指上忆念即言若念佛者。此乃念通观称。故上下念其义异也。念佛三昧功能超绝实非杂善等者。言杂善者。是杂行也。问。下文云上来虽说定散两门之益。望佛本愿。意在众生一向专称弥陀佛名。今亦应云超绝定散。答。往生业有三重。一者念佛。二者四种正行。三者杂行。其中念佛最胜。杂行最劣。四种正行从容不定。且对最劣叹其胜行。再往论之。应云念佛超绝定散。复次经文初劝观佛。后叹念佛。故今顺于上下文势。且除定善。复次经流通中即有其三。一流通定善。二流通念佛。三付属念佛。前二劝持。后一付属。于劝持中即有其二。一则流通十三定善。二则应劝九品诸行。虽然从胜唯劝念佛。杂行劣故不别流通。其实随机可劝九品。为显此意不论定善。唯对杂业叹念佛也。经分陀利华者。大毗卢遮那成佛经疏十五云。复次三藏说西方莲华有多种。一者钵头摩（复有二种。一者赤色。即此间莲华也。二者白色。今此间有白莲是也。非分陀利）优钵罗（亦有赤白二色。又有不赤不白者。形似泥卢钵罗华也）俱勿头（有赤及青二种。又云。俱勿头是莲华青色者）泥卢钵罗（此华从牛粪种生极香。是文殊所执者。目如青莲亦是此也。更有苏健地迦华。亦相似而小华）分茶利迦（华可有百叶。叶叶相承。圆整可爱。最外叶极白。渐向内色渐微黄。乃至最在内者。与萼色相近也。此华极香也。昔琉璃王害释女时。大迦叶于阿耨达池。取此华。里八功德水。洒之诸女。身心得安乐。命终生天。因是投华于池。遂成种。至今犹有之。华大可径一尺余。尤可爱也。此法华所引申者是。是曼荼罗八叶者也。已上）蔡华者。即是莲华。但蔡华名振古未决。近有儒者。勘得此义。谓论语公冶长篇注云。蔡国君之守龟（云云）此文蔡者。灵龟之号也。出蔡地。史记龟策传云龟千岁乃游莲华之上（云云）此文游华者。蔡所游之华。千华岁龟即是灵龟故也。以史记文案今释意。言蔡华者。当莲华也。经当坐道场生诸佛家者。道场有二。一应化道场。谓中印度摩诃陀国菩提树下金刚座上。是名道场。一切菩萨将登正觉。皆坐此座上。起金刚喻定也二真实道场。谓机根熟不简时处。内证佛果。天上天下山林河海莫非道场。是以八岁龙女悟即身于海底之风。四果鹫子显得忍于耆崛之月。即其类也。又净影云。随化以论。菩提树下得佛道处名为道场。处此得佛故名为坐。据实以论。义有通局。通则菩萨一切行德能生佛果。斯名道场。如维摩说。局则末后金刚三昧亲生佛德。名为道场。依之得果。义说为坐（已上）问。往生已后方成佛果。若尔应云生诸佛家当坐道场。答。大乘本意在期佛果。是故先明当坐道场。知所期已应求径路。是故次说生诸佛家。此乃怯弱之机不生净土。设经沙劫佛果难证。若生净土修行任运。无上佛果岂为赊耶。六明付属中。遐代者。指名号流布时。谓上敕阿难多为未来。知今遐代指未来也。若依大经。流通时节及于经道灭后百岁。此举远摄近也。上来虽说等者。明独付属佛名不付属余行之由。谓上来正说中。虽广说定散往生之益。望弥陀愿故。释迦佛意使未来众一向专称彼佛名。故大经云一向专念无量寿佛。今一向者。指彼文耳。言佛愿者。生因本愿唯限名号。具如玄记。又天台疏云结名付属。意与今同。

本曰五就下至耆阇分竟

    释云。上来第四料简流通分已竟。自下第五解耆阇分中三。一初至其三标。二一从下至流通分释。三上来下结。释中文自为三。即是三段。又耆阇分中无得益者。是文略耳。

本曰初从下至一部文义竟

    释云。上来第二别料简五门义已竟。自下第三总举五分。以结一部文义竟。

本曰窃以下至经法应知

    释云。上来第三总结一部五门已竟。自下第四更立后序。以述经大猷。及记证定相。初大猷中。真宗者。净土法名真宗。故五会赞云。念佛三昧是真宗。又通指佛教以为真宗。圭峰（盂兰盆疏）云。良由真宗未至。周孔且使系心（爱礼存羊之类）同新记（灵芝）云。真宗即佛教。佛出周时教行西天。故云未至。至于后汉始流此方。若论祭法。出于往古。且取文典垂世。故推周公孔子（已上）又五会赞云。色性本来无障碍。无来无去是真宗（已上）明知。随应可名真宗。五趣齐生者。大乘之意八难皆化。又大阿弥陀经上举蜎飞蠕动之类为往生机。无量寿经上说恶趣利益。故云五趣齐生也。隐显随机等者。隐则王宫密化。显则耆山重会。小智怀疑者。佛密化故因人不知。智论云佛之密意非菩萨所知（已上）又文殊等非不知之。小圣三贤可名小智。若大菩萨示不知相亦云怀疑。次记证定相中。方可造心者。玉云。造七到切。至也。止观云。造境即中。邃和尚决云。造犹至也。楷定者玄应一切经音义云。俱舍二十五云。楷定。广雅楷模。品式法也（已上）法华玄一云。印是楷定不可改易（已上）日别诵阿弥陀经者。所以唯诵小经者。文少易诵故。唯说念佛故。有诸佛证故。亦有护念故。显现杂色宝山者。十往生经说。彼土有七宝山及七宝塔七宝房。又大经云。欲见即现。常有一僧等者。选择集云。僧者恐是弥陀应现。玄义科文者。玄义是第一卷。科文是后三卷。科经文故文句名为科文。脱本者可是缀文也。复更至心要期七日等者。前则为造疏请求灵验。今亦为流布重致祈愿。三具硙轮者。大庄严论（马鸣造）云。训马之法道立硙轮。以系马也。行者调心亦尔（已上）安乐集云。心若散乱时如调马用硙（已上）今亦如此。迷心荒越犹如野马。调此荒心即以三心硙轮也。此乃心驰六尘。镇沈三途。佛教安心顿出烦笼也。又切韵云。硙磨也。玉云。硙（牛对居衣公哀三切坚石也。磨也）入宋僧云。硙者茶臼也。忽有一人乘白骆驼者。能乘人者或是释迦。或是弥陀。但弥陀犹亲。白者表善。骆驼者。玉云。骆白马黑鬣。广韵云。大秦国人长一丈五尺。好骑骆驼（已上）若准此者。骆驼表极善最上之法。莫作退转者。劝长时修。不劳贪乐者。劝无间修。四修之中此二为要。故礼赞云。若能如上念念相续毕命为期（已上）今亦如此。毕命为期者。答长时修。不生懈慢者。答无间修。云云者。云如云。谓师当重问。今解此经不为己身。普劝末代罪浊众生。欲使往生安乐国土。若浊世末代中。信此解者。修此行者。皆悉如我可生净土耶。彼人应答而言。若有众生信此解。修此行无退转。决定往生。努力无疑。略此问答 。故曰。云云。所以知者。以下文云上来所有灵相者本心为物不为己身故。十僧围绕者。弥陀既是报身。推知十地菩萨以为所将。见两幢杆者。表定散二善。旛悬五色者。或表五念门行。或表五种正行。道路纵横者。左右为横。前后为纵。此表十方三世往益连绵无绝行证易得。故云无碍。上来所有等者。如大集经等。佛虽诫显现证。而今为令众生生信归西义后记之也。佛眼相看者。慈眼相视名为佛眼。非谓直得佛眼。如涅槃云。身虽人身心同佛心。请证定竟者。上来圣证名为请证。依说定判。故名为定。大师制疏意不聊尔。欲使未来除疑生信。顿超苦海速登彼岸。今之证定意在于兹。祖师云。诸师制疏未必有证。但华严澄观一十八年于清凉山。而致祈请终得文殊教。而制八十华严经释。盛行于世。超旧师释。和国慈觉大师仁寿元年作金刚顶经疏一部七卷。齐衡二年作苏悉地经疏七卷。其功已毕心念。此疏通佛意否。若不通者不流传世矣。安置疏于佛像前。七日七夜克念祈愿。至第五日时梦。当午正中仰见日轮。而以弓射之。其箭当日轮动转。觉后深悟。达于佛意可传后世（云云）彼等感应未如今证定。或曰。去贞应三年正月二十五日。比丘尼净意（圣觉妹）为法然上人第十三周忌辰报恩。书写净土依凭经论。于二尊院开题供养。导师圣觉云。先师法印示予云。见圣教时先虽不委。粗见一遍可明义门也（云云）其次语云。大唐善导依释迦诸佛指授制观经疏。是奇异也。而当初虽闻不及寻访。今亲见之。实难思议。一句一字不可加减。一如经法。都无类例也（云云）予列题名座。正闻此说（云云）一如经法者。既得感梦造此要义。全是经法而已。抑去康元二年丁巳三月二十一日。于下总光明寺始书。正嘉二年戊午三月二十九日。于同国西福寺终功。予三十八于西海听受。六旬于东里添削。或载竹牒之真文。符此意趣。或拾兰菊之异说。验彼义势。今又建治元年龄阑七旬有七。于镰仓悟真寺。始自去年正月十六日。至于今年十一月十六日。重以治定已竟。多日染笔久费心眼。此功非他。偏为出离。自非圣人争不守株。决其真伪期彼开悟。愿以此功德。平等施一切。同发菩提心。往生安乐国。

第0章 观经散善义传通记卷第三（终）
