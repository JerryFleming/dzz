No. 2210 阿弥陀经略记

      天台首楞严院沙门源信撰

　　　　　　　



    夫阿弥陀经者。度生死海之舟楫。至清凉池之轮轘也。其文约略。其义含弘。笼五岳于一篑之山。宗四海于寸波之上。是以发心者。先持此经。兴法者。必弘此经。则知。我士在因缘于此经。此经在感应于我土明矣。爰在亲卫藤将军。辞朝以阁剑于箱仗。遁俗以栖踪于云岩。以来口称阿弥陀佛。而无二心。眼望极乐世界。而不横视。今命予曰。天台义记文略难了。愿详其义。博以我意矣。予寻旨归。粗辨文相。备之要闻。名曰略记。唯惭以浅智。不究奥区。于时长和三年甲寅暮九日。睿山沙门源信叙。
    将释此经。略用三门。一述大意。二明题目。三分文解释。
    初大意者。弥陀本地应迹难量。普遍十方。广利六道。极乐是其一区。弥陀是其一化。机感有时。今偏赞说。是以至心七日。睹紫摩金之尊容。称名十念。脱火血刀之苦果。无缘慈悲功莫大哉。然此经者。其取显也。则息三有之轮回。而达七宝之台。其探密也。则废三乘之保证。以归一实之果。何者若得开三显一出世本怀。焉执五时八教入理之权说。况复初心昔时。尚不退大觉之道。极乐后日。那可作永灭之人。说时未至。虽不获开示悟入之名。宝所无疑。犹亦备阿鞞跋致之德而已。寄两端义叙一经意。纲目非一岂不得乎。
    次明题目者。佛者娑婆化主。三身万德之释尊。说者娑婆化仪。四辩八音之声教。阿弥陀者极乐化主。十方诸佛之所赞也。今者世尊。赞弥陀引摄之大。说极乐境界之妙。教苦界众生。令感安乐胜果。故此为经别号。摄所有之众德。归能化之一身。但云阿弥陀也。经者圣教都名。即常义也。三世诸佛。兴出虽缘殊。十二分教。义理是一。众车同辙。万流会海。故名为经。今能所相并。通别兼举。故云佛说阿弥陀经也。
    三分文解释者。依大师义记。大分为三。从如是我闻至大众俱是序分。尔时佛告至此为甚难为正宗。佛说此经已下名流通。经曰。如是我闻至给孤独园者。此下序分。分文为六。一所闻法。即如是也。二能持之人。即我闻也。三闻持和会时。即一时也。四能化主。即佛也。五闻持所。即舍卫国等也。六同闻众。即比丘等也。
    经曰与大比丘至大弟子者下。大文第六明同闻众有三。一声闻众。二菩萨众。三杂众。此初明声闻众。文有五。一总称。即大比丘也。二数。即千二百五十人也。谓优楼频罗弟子五百。伽耶那提各二百五十。或云。伽耶三百。那提二百。舍利弗目连弟子合二百五十。又云。耶舍门徒五十（云云）是常随圣尊。为证信众者也。三阶位行相。即罗汉知识也。四别号。即舍利弗等十六尊者也。五结。即如是等诸大弟子也。义记云。周梨般陀迦。翻小路边生。有云。此人前生。作大德法师。多解义理。然于一时。隐一妙义。不为他说。由此钝根。前大法师。故证漏尽。义记云。宾头卢颇罗堕。翻走闭门。迦留陀夷。翻大粗黑。有云。此人。悉达在宫为师也（云云）余如法华疏。称赞净土经与今经。同本异译。彼经唯有四人。即今初三后一也。入大乘论曰。舍利弗等五百弟子。悉是菩萨。皆当作佛。一切声闻。皆阿毗跋致菩萨（云云）则知。内秘菩萨行。外现是声闻。如众星绕月。而匡辅法王。既能辅于释迦悲愿。岂不辅极乐化。
    经曰并诸菩萨至大菩萨众为三。一总称。二别号。三结。如文。称赞经。总云无量菩萨。别亦但出四菩萨。无乾陀诃提。有不休息也。皆是一生补处大士。了达诸佛秘密境界。名称普闻无量世界。尽未来际。利益群生。常为众生不请之友。乃至闻名无空过者。义记云。乾陀诃提。此翻香意。有云。赤色也。未检德行。理必同余。
    经曰及释提至大众俱者。第三举杂众为三。初天众。次余众。大众中摄人修罗等。经未别列。以后显初。称赞经。具举释梵四王。无数天人。阿素罗等。三总结。俱字也。非结杂众。通结菩萨。准之应知。前之与字。非唯菩萨。通与杂众也。释提桓因者。忉利天主。帝释天子也。愿常奉仕三世诸佛。入不思议秘密境界。其余德行（云云）。
    经曰尔时佛告至现在说法者。下正宗。大分为二。一说极乐依正。二显说教本怀（或分为三至下当知）初为二。一略标。二随标广说。是即初标也。此亦有六。初明对身子。此上及末二行。是经家文也。中间唯佛语也。二指方处远近。双卷经同此经。称赞经曰过百千俱胝那由他佛土。三标极乐世界。亦名安乐国。亦名安养国。四标化主。弥陀佛。五示说法时分。六标说法。虽有六文。以极乐弥陀说法三事为要。西方现在。应通始终。然极乐有界。须简十方。说法待时。宜辨三世。故二处示耳。称赞经曰。为诸有情说微妙法。今经意曰。说必对众。众非必说。既曰说法。即显有众。何况下文有多圣众。前后互显。文略意周矣。义记总曰化主。今为显义类。更分说法。
    经曰舍利弗至名为极乐下。第二随标广说。亦为三。一说极乐名义。二明阿弥陀名义。三显说法力用。初说极乐名。有佛自问自答。是即问也。
    经曰其国众生至极乐下。答亦为三。初约众生。二约外器。三约内外。如次正报。依报。作业也。心境相对而作事业。故云内外。此是初也。义记以众生为总。七重树以下为别释。总别二门其理虽尽。为辨文相。更分为三。言众苦者。总有八苦。彼土众生由大善根。莲花化生故无生苦。常少不老故无老苦。四大调和故无病苦。寿命无量现穷圣德故无死苦。由别意乐故。设有死生。随心自在故。不为死苦。内无爱着。外无离别故。无爱别离苦。内无怨念。外无违害故。无怨憎会苦。微妙境界。随心自在故。无求不得苦。无地狱。鬼畜。刀杖。杀缚等故。无五阴盛苦。又有二种。一苦。二忧。身受名苦。心受名忧。乐亦有二。一身受名为乐。二心受名为喜。为三受时。身心合说。为苦为乐。今经约此也。为五受时。身名苦乐。心名忧喜。称赞约此也。如俱舍等学者当知。既于身心。常有喜乐。应知身心有何忧苦。故称赞云。无有一切身心忧苦。唯有无量清净喜乐（云云）彼土。一切内外境界。悉生六识深妙喜乐。且约经文。出其一二。林池宫殿。众宝严净。微妙色光。能生眼乐。诸天妓乐。鸟树罗网。种种音声。能生耳乐。妙香。饭食。宝衣经行。如次。能生鼻舌身乐。宝地柔软。微风适悦。飞行游戏。亦生身乐。触诸境界。念佛法僧。无量功德。能生意乐。如是乐相。说不能尽。
    经曰又舍利弗至名为极乐下。二约外器明极乐相。犹如世间王。富外郭衢。通达闾阎且千。极乐地形亦应如是。四方纵横。界道通达。道之两边。宝树行列。树之外边。宝池双流。上有宝阶。渡阶至宫殿。今文随此次第。说宝树池宝楼阁等。今明宝树言四宝者。如次下文。金银琉璃颇梨也。处处有行树。今先说道侧。法华经曰。多诸宝树。行列道侧。极乐亦尔。案观经云。七宝行树。高八千由旬。金树银树琉璃等树。或二宝三宝。众宝合成。行行相当。叶叶相次。琉璃色中。出黄金光。颇梨色中。出红色光。如是众宝色更互映饰。一一树上。有七重罗网。一一网间。有五百亿宫殿。殊特严丽如梵王宫。诸天童子。在中娱乐。毗梵王宫诸天童子。在中娱乐。毗楞伽宝以为璎珞。璎珞光明。照百由旬。妙华宝盖。庄严于树。微妙光明。照曜婉转。昼夜常奏百千妓乐。十方诸佛。随时影向。当知。一网间即是一净土也。如是宝树充满国界。所言七重罗网。准观经。只是树之庄严。一一树之庄严。一一树各有七重耳。诸经不同。且依一经。
    经曰又舍利弗至合成者。树次说池。内外左右皆有宝池。今依次第先说道边。谓道边树外。有宝栏楯。栏楯之外有七宝池。金沙布底。八功德水充满其中。表里映彻傍道而流。柔软七宝。以成其水。清凉香洁。味如甘露微澜回流。不迟不速。其声微妙。无不法音。或出苦。空。无我。诸波罗蜜声。或出十力。无畏。不共法音。或大慈大悲声。或无生法忍声。无有三涂苦难之名。但有自然快乐之音。众生闻者。念佛法僧。有洗浴者。浅深随念。荡除心垢。随应悟道。八功德者。称赞经云。一者澄净。二者清冷。三者甘美。四者轻软。五者润泽。六者安和。七者饮时除饥渴等无量过患。八者饮已定能长养诸根。四根四大。增益种种殊胜善根。多福众生乐受用（已上）池上有阶。四宝合成。各各相去。不近不远。远近互照。讲堂精舍。内外左右。所有宝池。准此应知。
    经曰上有楼阁至而严饰之者。渡阶至宫殿。故池次说之。谓彼宝上。一一界上。有五百亿宫殿楼阁。众床座妙衣敷上也。无数天人。在楼阁中。十方流眄而作妓乐。闻者自然尘劳消灭。无量功德。念念增进。言上有等者。池下地高。地有楼阁。故云上也。或处虚空中。有诸宫殿。天人止住。前解为善。经曰池中至功德庄严者。楼阁次。别说莲花。并结庄严。此文应属前宝池段。故观经称赞。与池合为一段。今在楼后。其意难测。且解云。此经所说。有其次第。林池楼阁一期长时。池中莲华待节开敷。供佛饭食。每日一度。众鸟和鸣。昼夜六时。微风吹动时时相续。是故今经。依地形内外时分次第。所说有前后。种种莲华。如经可知。青黄赤白四种色光各别。华或一华具一一宝池。无数莲华。一一莲华无量光明。微妙香洁周遍馥。一一光中。有诸化佛。普为十方。说微妙法。一一华上。有一菩萨。夜宿莲华。昼还宫殿（准悲花经莲华尊佛国菩萨解）其华既为菩萨住处。大如车轮。理可然耳。世亲论云。宝华千万种。弥覆池流泉。微风动花叶。交错光乱转（云云）总结如文。池与莲华处一文别。楼与池华。处别文杂。故不别结。三合一结（树池楼华中今经不说有众生观经等相双说取彼意释今文）
    经曰又舍利弗至庄严下。三约内外作业合明极乐相。宝池花饭化鸟树声。即是外器。受用经行闻声念者。即是众生。故言合明。此亦有二。一每日度事。二每日多时事。此即初也。文有六。一天乐。二金地。三雨花。四供佛。五饭食经行。六结。一一如文。彼国天人。常作妓乐。或诸乐器。悬处虚空。其声和雅。甚可爱乐。黄金为地。坦然平等。妙宝间饰。奇丽清净。宝衣遍布。柔软光耀昼夜六时。雨天妙华。旧花没地。更雨新者。光泽香洁。周遍清净。见者欢喜而不贪着。彼土众生。各持此花。昼夜六时。供养无量寿佛。每日晨朝。供养他方诸佛。谓彼众生。俱至十方。供养恭敬十万亿佛。从他方还来。若欲饮食时。七宝钵器自然在前。百味饮食盈满其中。天上人中。所未曾有。虽有此食。实无食者。见色闻香。自然饱足。事已化去。时至复现。饭食已讫。随意经行。触见闻觉知。增无量善根（云云）此中应作三谛观解。云路无碍即空。持花飞行即假。供养诸佛即中。非空何往。非假何供空有相资。归中道佛。余文准之应作此解。如大论四十二云。如鸟于虚空中无所依。然而高飞。菩萨亦如是。于诸法中。不住而能行菩萨道。中论偈云。因缘所生法。我说即是空。亦名为假名。亦是中道义。问。既六时雨花。何言每日一度事耶。解曰。时分次第。大都论之。不遮少分更互相杂。况复以诸天花。供养十方。为此中要。其雨花等。相从来也。今者取要言一度也。问。若尔何十住偈。云彼诸大菩萨。日日于三时。供养十方佛。是故稽首礼。答。今经云众生。彼论云大菩萨。故不相违。或复（云云）问。观经云琉璃地。何故今言黄金。解曰。思益经。说未来须弥灯王佛国。以阎浮金琉璃为地。准彼思之。黄金不映彻。琉璃非金色。彼土金色亦应映彻。故俱得名。又观经云。琉璃地上。以黄金绳杂厕间错（云云）二宝。成故亦俱名。问。今经称赞经。何故多相违。解曰。不须和会。文虽少异。理应无别。试曰。彼经曰。雨种种花。今经不云种种。然言盛众妙花。若唯一种。何言众耶。彼经云供养他方百千俱胝佛。今经云十万亿佛。十万百千也。亿即俱胝也。谓第三亿名为俱胝。彼经云还来本处游天住等。今经云饭食经行。彼经等字即兼余事耳。双卷经。说有饭食。密严经。云极乐中之人。自然随食（云云）故知。彼土定有食事。彼经云六时供养无量寿佛。今经不说。但文略耳。
    经曰。复次至庄严者。次约每日多时事。合明极乐相。文有三。初众鸟。次风树。后结。初又有四。一众鸟。二音声作用。三闻者心想。四无三恶趣。俱如文观经云。如意珠王。涌出金色微妙光明。其光化为百宝色鸟。和鸣哀雅。常赞念佛念法念僧。次风树文有二。初风树等声用。二闻者心想。双卷经云。世间帝王有百千音乐。自转轮圣王。乃至第六天上妓乐音声。展转相胜。千亿万倍。第六天上。万种乐音。不如无量寿国。诸七宝树一种音声千亿倍也。称赞经说。众鸟昼夜六时。恒共集会。出和雅音。常有妙风吹诸宝树等（云云）知鸟限六时。风常相续。总结如文。此经以念三宝。为胜善根。故应思念。众鸟是佛化。音韵是正法。闻者是僧。余文准知。称赞经。总说彼等功德庄严云。假使经于百千俱胝那由多劫。以其无量百千俱胝那由多舌。一一舌上出无量声。赞其功德。亦不能尽。是故名为极乐世界。
    经曰舍利至十劫者。第二明弥陀名义。过于无量天人圣众所居。宫殿林池楼阁庄严境界。而入内宫得见如来。国非庄丽。无以重威。故明宝土。后说佛德。有自问自答。如文可知。一切诸佛总有二身。一者真身。住报佛土。二者应身。住同居土。西方化主。是一应化。故彼名号亦随应立。于阿弥陀一梵语中。含无量光。无量寿义。无量光者如文。称赞经云。彼如来。恒放无量无边妙光。遍照一切十方佛土。施作佛事。无有障碍。观经云。彼佛有八万四千相。一一相有八万四千随形好。一一好有八万四千光明。一一光明。遍照十方世界念佛众生。摄取不舍。光明相好。及与化佛不可具说（云云）总计之。一相中具七百五俱胝六百万光明。正使和合亿千日月其光炽燃。不可得比。八万四千相。一一亦如是。无量寿者。亦如文。称赞云。彼如来及诸有情。寿命无量无数大劫。大论曰。无量亿阿僧祇与恒河者。多数理同（云云）诸文虽异。彼土寿量。大都一恒河沙数劫耳。此之二义。显横竖益。无量光者。显横利物。遍照十方。摄众生故。无量寿者。显竖利物。经无数劫。利众生故。二利常圆。故得此名。常光一寻。虽常非遍。别缘遍照。虽遍非常。此佛光明。即不如是。经无量劫。遍照十方。问。佛与众生寿同。光明何故不尔。答。若威光劣。尊重不深。寿命设短。还生恋慕。故凡诸佛寿。随宜不同。或有佛长众生短。如未来花光佛世。或有佛短众生长。如东方月面如来。彼佛寿命一日一夜。或有俱长。如极乐国。或有俱短。如今佛世。若作观解。无者即空。量者即假。寿者即中。佛者三智即一心具。应知。圆融三观之智。冥于圆融三谛之境。万德自然圆。名阿弥陀佛。众生无始。从因至果。具有六即阿弥陀佛。至下当知。问。何故不说佛余功德。解曰。诸正教中明三世佛。但说化用差别。不说内证功德。即由内德诸佛无异。利生方便诸佛不同。菩萨不尔。随位德别故。随其人说内外德。言阿弥陀佛成佛已来于今十劫者。称赞经。云十大劫。或复有异说（云云）然所以此文来者。为显彼佛三世益物。及利此土今日后时众生故也。谓或当会众。欲知彼佛成佛道久近故。随乐说。或望次文。显利益多。十劫所化尚非算敷。何况将来恒沙劫化。闻者随宜生欣乐心。或为对治末世疑网。给孤园后。时代多变。西方一化。为存为亡。愿往生者。心不纯一故。说前近以显后远。如此三义。自当四悉。运念十劫。即世界也。闻益欣乐。即为人也。存不决疑。是对治也。净信往生。当第一义。余文准之。应作四释。
    经曰又舍利弗至庄严者。三广明说法用。文有三。初明声闻众。次明菩萨众。后结。初声闻为三。初无量等者。略标数举人。次皆阿罗汉者。明位。后云非是算数等者。正明数多前无量无边。不如非算数。故非重言。如双卷经曰。如目连等。于百千万亿那由多劫。计彼初会声闻菩萨。所知数者。犹如一渧。其所不知。如大海水（云云）此中圣众。举胜略劣。故说应果。不说前三。极果难证。此尚无量。劣位易入。弥多应知。次明菩萨。云亦复如是者。阶位数量同声闻众。故言如是。言位同者。仁王经。第七地菩萨名阿罗汉。唯识论八地以上。或初地以上。名阿罗汉称赞。云一切皆是。一生所系。言数同者。如文。然大论云。极乐世界。菩萨僧多。声闻僧少。二文似别。理不相违。声闻虽少亦非算分。大途是同故。言如是。后结如文。问。上来但说佛及圣众。非是显示极乐名义。何故结为国土庄严。解曰。声闻菩萨义通二门。一为佛所化故说之。二为土庄严故结成国土。如法华经。名相佛土。常以菩萨庄严其国。阎浮那提金光佛土。菩萨声闻。断一切有无量无数。庄严其国。故此结文。但属众圣不属于佛。问。若不属佛何故。称赞经说佛号已。结云彼佛净土成就如是功德庄严。解曰。二经意别。何必一例。且试会云。依正功德相应互显。是故彼经为国庄严。然文上下问答片异。是故今经互不相属。或今文不明。亦可同彼。问。前标云说法。今说二圣众。自是别事。何言广略。解云。说不孤起。必逗机缘。机不自益。必藉教法。人法虽异。互得相彰。前但言说法。故名为略。今广出所化无量圣众。便显佛说种种道品。六度。四摄。无量法门。故名为广。智者当悉。
    经曰又舍利弗至阿僧祇劫说者。明国土众生品类差别。阿鞞跋致。此云不退。其名长至一生补处。如法华中。列文殊观音弥勒等。云皆于阿耨菩提不退转也。今文意亦如是。称赞经云。若诸有情。生彼土者。皆不退转。必不复堕诸险恶趣。边地。下贱。蔑戾车中。常游诸佛清净国土。殊胜行愿。念念增进。决定当证阿耨菩提（云云）乃至结为国土庄严。彼经不别说补处人。但前菩萨文。云皆是补处。今经别说之。然此文所属未了。解云。补处之名。虽此中说。其人既在前菩萨中。故不重结。不退之名。亦通凡夫。其位非高不足别结。如前三果不别说也。由此并说补处不退。逗众意乐。以劝俱会。然则此文准前。傍显国土庄严。望后正为发起本怀。故下文云与如是等俱会一处者。正取补处。傍取不退。问。璎珞经等。至第七住始立不退（云云）彼国众生何皆不退。况复上品中生人。经七日后。于阿耨菩提。得不退转。何况余品不可速疾。答。案十疑云。极乐众生虽未久修。有别因缘。缘不退转。一者彼佛大悲愿。恒常摄持故。二者佛光常照明。道增进故。三者闻水鸟树声。念佛法僧故。四者菩萨为良友。无诸恶缘故。五者寿命无量劫。共佛齐等故。由此等因缘。不退大菩提（云云）后渐增进。得余不退。经文约此说七日等。基法师要决。三不退外。极乐净土名处不退。例此世界。人中圣者。若遇五缘退所得果。谓远行。多病。乐诵经典。乐和诤讼。乐营僧事。天上无此五种退缘。故彼圣者所证无退。准此极乐为处不退（云云）此处不爱义。同十疑意耳。问。彼国既有声闻极果。何言皆是阿鞞跋致。答。义记云。二乘不退为凡夫。菩萨不退为二乘。故云皆不退（云云）今谓大师依教时次第。且作此释。非谓理尽。何者。前闻佛名及发愿时。皆于大乘得不退转。后生彼土何永住小。若不闻不愿。不可得生。但暂住小。究竟归大。故十疑云。但回心愿生净土。至彼更无二乘执心。为此故。云女人。及根缺。二乘种不生（云云）则知。大师纵容作释。不执一边。何况称赞。云决定当证阿耨菩提耶。言一生补处者。或有补处。过刹尘劫。成佛无期。如文殊等。或有不久成佛。如贤劫诸佛。故知。但约断惑证理。邻近妙觉。名为一生。不约时分远近差别。彼土菩萨。速成佛者。理应往他方随缘国土耳。问。恒沙尘数。一言中说。何经多劫。说补处数。解云。称赞经补处文云。无数量劫。赞其功德。终不能尽。不言人数。然今经意云。若依总数。一言应辩。今依算法故。经劫数。或呼名数之。应经劫数。非是直说若干数也。如双卷经云。十方佛土众生。当生极乐国者。若说其佛土名。经劫不竟。今亦尔也。
    经曰舍利至愿生彼国下。大文第二显说教本怀。文有二。一正明本怀。二引证助成劝进。初亦有二。初劝发愿往生。二明修因感果。此即初也。诸佛说法。专为利生。今说极乐依正功德。令诸众生。往生彼国。乃至速证无上菩提。故名本怀。时众于极乐。心虽欣乐。佛未听许。故不发愿。心在岐道。专待佛敕。感应道交故。劝愿生。言众生闻者等者。正劝愿生也。所以者何。征也。得与如是等者答也。此中随众生爱乐故。劝与菩萨俱会。如宝积经普明菩萨会云。如月初出时。众人爱敬。踰于满月。如是迦叶信我语者。爱敬菩萨。生如来故（云云）其中若有乐见佛者。亦应随喜。故大般若经。说菩萨行相云。常不远离见佛作意。常不远闻法作意。何况今经亦劝念佛。又弥勒下生经云。欲食自然粳米。并着自然衣裳。应勤精进（云云）准知极乐应有此类。异说如是。行人消息。今复分别众生苦乐。助成往生极乐之愿。或有境界妙。众生受苦。如金翅鸟宫。虽如极乐。不能受用。更食毒龙。及有黑蚖。怀摩尼卧。人间苦时妙境亦然。或有境粗受乐。如彼调达。虽在无间。所受快乐如第三禅。或有境粗受苦。如余凡夫堕在苦处。或有境妙受乐。如极乐国。及欲色天。然诸天乐遂有退堕。如正法念经云。天上欲退时。心生大忧恼。地狱众苦毒十六不及一。何况彼终不免那落。极乐不尔。永无退理。功德所感之报。论其差别。如天与地。如双卷经云。以第六天主。比极乐众生。犹如乞丐在帝王边。依乐名同。且为一句也。当知。彼土众生。长受相好庄严之身。恒居大乘善根之界。阶道林池。去去犹远楼殿宫室。行行不穷。一一境界。无量庄严具足。一一庄严。无数光明赫奕。妓乐歌咏之曲。恒调于东西南北。栴檀沉水之香。普熏于远近高低。味应无双忉利天宫。不死之药。服亦不奈波罗泥斯。染盛之衣。观音。势至。普贤。文殊。弥勒。地藏。虚空藏等。等觉无垢。无量菩萨。常在极乐辅弥陀化。况复十方佛土无数圣众。昼夜往来。犹如盛市。然则。彼一生补处之大士。入重玄门之大圣。任运得亲近。自然为知识。乃至虽下品。皆不退位。朝朝常供养诸佛。念念共听闻正法。同经行金银琉璃岩净之地。同游戏寂静安乐无漏之境。诚哉极乐。谁不欣求乎。
    经曰舍利至极乐国土。二示修因感果。众虽发愿。而未了知以何等业。为彼行因故今显示彼因果相。文有三。一简非因。舍利下十七字是也。二显正因。舍利下至一心不乱是也。意云。若一日二日。乃至若七日。面向西方。观佛威光。遍照十方。无所障碍。称名一心。念愿生彼国土。净信无疑。应如是修。十二佛名经偈云。若人能至心。七日诵佛名。得于清净眼。能见无量佛。观经亦以七日为期。当知。多是成就期耳。若欲修深观者。见止观常行三昧文。或观无缘慈。是即深观惠。如观经云。观佛身故即见佛心。佛心者大慈悲是。以无缘慈摄诸众生。净名偈云。虽知诸佛国。及与众生空。而常修净土。教化诸群生（云云）二经意同。彼诸如来。虽知众生本来空寂。常放如空无数光明。遍照如空十方众生。苦集虽空拔如空苦。灭道虽空。与如空乐。是为无缘慈摄取诸众生意云。无者法空。即所缘理。理性即是。法身菩提故也。大般若经云。一切法空。说为法界。即此法界说为菩提（云云）缘者能缘。即是般若。般若即是报身菩提。慈悲利生。即是解脱。解脱即是应身菩提。由此当知。无缘慈悲。是即诸佛三身万德。故大般若云。诸佛如来所有功德。大悲般若二法为性。离分别想。无功用心。利乐有情。无明暂舍（已上）虽言二法。即具三德。智及智处为般若故离分别言。兼显法身。无分别一切法常住。乃至补处所有德。皆是如来功德一分。应知。十方三世佛众法界。不出无缘慈悲光外。此中法身遍自他身。凝然常住。法界性故。般若解脱。虽无事用。无始时来。理性常然。行人应念愿。由无缘慈光明所照。故得显自他身。本三身性。犹触药王树。虫毒为良药。其余行法。或观相好。或观利生。或供具方法。或时分多少。如此等事。皆应随宜。但行住坐卧。系念彼国。观佛以无缘慈威光。照十方。称名。一心念深信。愿愿生彼。是为往生极乐纲要。何以知者。义见处处。数论无益。不如务修。言闻说阿弥陀佛执持名号者。观彼无量光明等义。称名心念耳。今劝胜因。故如是说。非全遮彼但信称念。三明感果。即以果不虚。而证因是正。其人临终下文是也。劝愿生虽通诸品。今示因果。唯在上品。其理可然。问。一日乃至七日所修。岂非少耶。答。义记云。不以日数为多少。但由用心厚薄耳。问。一七日等。为是寻常。为临终耶。答。由寻常所行。得临终正念也。然义记云。心不颠倒。即得往生。何以故。临终一念。用心恳切。即当得去。此释临终正念之用。非言七日必近临终。问。金刚般若经云。若以色见我。以音声求我。是人行邪道。不能见如来。佛藏经云。有比丘。见有佛法僧形可取者。是魔眷属。非我弟子。我非彼师（云云）今教令念弥陀依正色相。何故不同。答。譬如新医于一种乳。或时说为毒。或时说为药。圣教亦尔。或为遣妄报。而作弹呵。或为应得益。而为劝进。四悉随缘。止恶生善。但随意乐。信行者得。然亦于彼莫执是非。所余相违准此应知。何况观于无缘慈相。自遮诸法实有妄执。应知今文亦不专色。问。欲界眼无见初禅色。如是展转。下无有见上。何况佛身。非凡文境。如彼文殊。尚不能知弥勒如来举足下足。凡夫行人。何况见佛身。答。由佛悲愿。及深信解。能观念者。得见佛身。故观经云。无量寿佛。身量无边。非是凡夫心力所及。然彼如来宿愿力故。有忆想者。必得成就。又华严云。若有信解。离憍慢发心。即得见如来。若有谄诳不净心。亿劫寻求。莫值遇问。日夜数他宝。自无半钱分。但观己心之高广。扣无穷之圣应。专念佛相何得感应。答。岂不前说。由愿信解。观念见佛。其念虽非如观己心。亦不如彼徒数他宝。故华严云。如人数他宝自无半钱分。于法不修行。多闻亦如是（云云）念佛是行。故亦得见。何况身后。生彼国土。设有优劣。何言无分。然观心胜。今亦顺彼。前因无缘慈。略示本有性。今重依教文。当助念佛行。观经云。心想佛时。是心即是。三十二相。八十随形好。是心作佛。是心是佛。又起信论说。一切众生。心性真如中。具过恒河沙数诸佛功德（取意文）当知。彼佛依正万德。无始已来。在己心中。妄想遮眼。虽未能见。法性常圆。实无增减。若未得闻。是理即万德。听闻信解。是名字万德。一心称念。是观行万德。莲台托生后。当相似万德。百法明门后。即分真万德。乃至究竟。如理应思。三界唯心。心外无别法。己心既圆。诸法亦尔。故大品云。一色一香。无非中道。大集云。我都不见离菩提。外有一法。大经云。一切诸法中。悉有安乐性。若存此义。称念佛者。所有境界。无非佛身。无上菩提。如左右手。
    经曰。舍利至生彼国土下。第二引证劝成。众虽信前说。心有少犹豫。极乐功德。不可言宣。唯大圣境。恐非我分。且愿且恐故以证劝。此有五文。一以自证知见劝。二引他方佛说劝。三示现当利益劝。四举我为佛赞劝。五总结劝进。此是初也。意云。我以佛眼观。明见此胜利。故说彼因果。汝等勿有疑。此中劝前愿行相应。兼亦劝彼唯发愿也。文略行因。但言生彼。生彼之言。义兼远近。近显由行即便往生。远显由愿遂当往生。问。有人谓云。于诸净土。极乐为下。何故专劝彼土因果。答云。公知其一。未知其二。于贤劫中。唯除释迦。余佛国土。皆名净土。彼慈尊时。既有男女便利鸟兽。岂胜极乐。又上下八方无央数。净土庄严妙事。皆摄在极乐。岂各别土为胜。总摄处为劣耶。问。华严经寿量品说。娑婆一劫为极劣乐一日一夜。极乐一劫。为袈裟幢国一日一夜。如是展转。乃至佛刹尘数。后世界一劫。为胜莲华世界一日夜。寿量果庄严亦然（云云）明知。极乐是下品。解曰。望彼虽尔。非望一切。故义记云。若望贤首犹是下品。但比娑婆故。名极乐（贤首是胜莲华国佛）问。今佛何故。不劝上品。唯劝极乐解曰。佛意难思。何敢图度。试遮难云。次第可然耳。如摄论颂云。如竹破初节则能破。得初地真智。诸地悉当成。此义尔。生极乐难。何况上品。岂越初节。而破中后。若适生极乐。则十方无碍。东方胜莲华国。每朝应至。乃至上方梵音佛刹。随意应见。如言一心以事百君。百心不可事一君。今亦如是。制心一处。无事不辨。故十疑引随愿往生经云。佛告普广菩萨。阎浮提众生。心多浊乱。为此别偏。赞西方一佛净土。便众生专心一境。即易得往生（云云）况复此土众生。应有极乐缘。佛常劝进。非无机缘也。唯除少分愿生余界。故十疑云。无量寿经云。末世法灭之时。特留此经百年在世。接引众生。往生彼国。故知。弥陀与此世界极恶众生。偏有因缘（云云）。
    经曰舍利至上方文竟。第二引他方佛说。助成劝进。前教主证。既无疑网。何况诸佛所说同乎。此有傍正。正意如我今者。说极乐劝进。他方诸佛。亦说诚言。二说既同。何不肯信。此为正意。诚实言者。诸佛所说皆是诚实。就中。如言我见是利故说此言。又出广长舌相。是实语相。如是所说名诚实耳。傍意者。今佛非唯赞阿弥陀。傍亦赞彼六方诸佛。故下文云。如我今者称赞诸佛。彼诸佛等。亦称说我（云云）若唯弥陀。诸言无用。文有二。一结前生后。初一行余也。二正引他方。东方以下文也。六方文。各有五。一指方处。二举诸佛。称赞经中。西方下方。又有九佛。上方有五。四维各一。余方方同今。名字少异（云云）宝积经云。十方各如恒河沙界。一一界中。如恒沙佛。各各称叹阿弥陀佛无量功德。三各国土。称赞经。十方皆言净土。四化仪说法。谓舌相等。五劝进。如文。问。所言劝信者。谁劝信耶。答。称赞经后段文云。十方诸佛。劝诸有情。信受此法（云云）然非必指一一方方劝信文。义记亦尔。不指其文。故此之六文。是今佛劝。若言诸佛劝。亦不违理。问。言六方者。望何处指。答。圣旨难测。且解云。案经文意。非显如极乐。亦有诸佛土。但显如我见说。他方亦同说。故望娑婆。应指诸方。或云彼佛本愿。为诸佛赞故。非望娑婆国土。娑婆极乐。相去不远。望恒沙界。犹如一处。望此一处指恒沙刹。问。于诸佛中。何故说是。答。此亦必难知。然诸佛教。皆由机宜。此亦应尔。或是举有别德之佛。如佛名经。说诸佛名号。受持读诵。现世安稳。远离诸难。消灭诸罪。未来毕竟。得阿耨多罗三藐三菩提。彼第七卷。出六方佛。名数同今。东方阿□佛。弥留幢佛（当今经须弥相佛弥留应须弥相与幢前后译异也下准知之）弥留佛。弥留光佛。真声佛。南方日月灯佛。大火聚佛当大炎肩佛世间说肩　名蕴蕴即聚义见俱舍论。下准知）称光佛。弥留灯佛。无边精进佛。西方阿弥陀（多有同名阿弥陀佛）阿弥陀幢佛。阿弥陀高佛（当无量幢佛）大火光明佛。大照佛。宝幢佛。香聚佛（今经云净光佛）北方大火光炎聚佛。大声佛。难胜佛。日成就佛。罗网光佛。下方师子佛。称佛（当名闻佛）威德佛（今经云名光佛）法佛（当达磨佛达磨此云法）法幢佛。法住持佛。上方梵声佛。星宿王佛。香上佛。大炎聚佛。宝幢种种华严身佛。坚佛（当娑罗树王佛娑罗此云坚固）宝莲华胜佛。见一切义佛。须弥劫佛（云云）当知。释尊数说此诸佛。劝进众生。非是小缘也。同经云。不退轮世界一劫。为无垢世界。法幢佛土一日一夜。彼土一劫。为善灯世界。师子佛土一日一夜（云云）三千五百佛名经云。称日月灯佛名。当得不退转阿耨菩提。若有女人。闻此名者。即为最后女人身。更不复受。称净光佛名功德。胜满恒河沙世界。七宝布施。不及一歌罗分称大炎光佛名者。昼夜增长无量福寿。密严经。颂彼土殊胜云。极乐庄严国人。非胎藏生。微妙金色身。光明净圆满。彼众之境界。皆悉具瑜伽。若比于密严。百分不及一。又上方过百亿佛刹。有梵音佛土。娑罗树王佛土。星宿王佛土。以此等为齐密严土。宝积经第二十云。我于此界。说法至少。比不动如来所说法藏。百分千分。乃至邬波尼杀昙分。亦所不及。十住毗婆娑。说不退因云。阿弥陀等诸佛。及诸菩萨称名。一心念。亦得不退转。即举一百余佛中。有梵音佛。如须弥山佛。难胜师子佛。宝相佛也。故知。今举别德佛。此亦不出随宜释意也。此中亦应念佛法僧。恒河沙数。是佛宝。诚实言。是法宝。闻诚言。是僧宝也。彼诸佛土。信此法者。当向极乐低头合掌。亦应弥陀光明摄取。是故我等。与彼十方佛土众生。虽隔尘刹。自作亲友。取诸佛护念即为佛家兄弟。取弥陀引摄。即为一佛弟子。取念佛三昧。亦为同梵行者。愿互相资。往生极乐（众生共有之业强力见圣教或十方得通者能知我意故作此释）又作观解。十方即空。国土即假。诸佛即中。如理应思。
    经曰舍利至诸佛所说下。第三示现当益。助成劝进。诸佛同说。既深信受。况闻信等有巨益乎。或此文但结成前文。不可必为别门也。文为二。初示利益劝进信受。次示利益。劝进愿生。此即初也。此亦有二。初利益。次劝信。言利益者。闻佛名及经名者。有三益。一现为诸佛护。二现得不退转。三当得大菩提。次劝信者。此有傍正。正劝信受弥陀及经。傍亦通信我语故。当信诸佛名。信诸佛说故。当信我名（信我名者至下当知）但闻名者。既有巨益。应知。所说审实不虚。是故汝等。当信受之。若不信者。非唯愚法。亦是失三益。愚法通一切失益。当分别。身子失护念众生。护念众生失三益。或复约显。如前分别。若探密意。身子亦应论三种益。当回心故。问。说佛功德外无别经。今文何故。别赞经名。答。此义不然佛。法既别。故各有益。如下品上生者。寿终之时。闻诸经名。除千劫罪。称佛名故。除五十亿劫罪。又大论第九云。有一比丘。诵阿弥陀经。及摩诃般若。是人欲死时。语弟子言。阿弥陀佛。与彼大众俱来。即时动身自归。须臾命终。积薪烧之。见舌不烧。诵阿弥陀经故。见佛自来。诵摩诃般若故。舌不可烧（乃至）处处有人。罪垢结薄一心念佛。信净不疑。必得见佛。终不虚也（云云）明知。各有利益。
    经曰舍利至生彼国土者。二示利益劝愿生。本劝信受。意在愿生。故前文次。此文来也。此亦有二。一利益。二劝愿。所言益者。一现不退益。二近果往生益。三远果菩提益。此中亦应有护念益。准前可知。故略不说。发愿由信受力故。既护信者。岂不护愿。故称赞经。摄受愿者（云云）若尔不退亦应准知。解曰。护念通一切。故准前知。不退非小圣。故须别说。况复圣教。有影略说。谓已发愿中。有已今当三生。今发愿中有今当二生。当发愿中唯有当生。此中随应有九品别。由一发愿。必得往生。设经生死终不虚也。譬如少许金刚。堕于地上。即能穿入。其地虽厚。不能留碍。决至本际。方乃当住。诚心发愿理。亦应然。言劝愿者。是故下文也。有本云。若有善男子善女人。闻是经受持者。及闻诸佛名者。是诸善男子善女人。皆为一切诸佛之所护念（已上）不知何者。什公正文。然今显正意。不言诸佛。彼兼显傍正。言诸佛名。理不相违。问。称赞经。不言闻佛名。但说闻经。深信解。必为诸佛摄受。如说行者。定不退大菩提。及定生极乐。又发愿。必为诸佛摄受。如说行者。定不退大菩提。亦定生极乐国。二经何故不同。答。彼至着至近。而说其益。今从微从远。而说其益。互有意趣。理不相违。第三十四愿云。诸佛世界众生之类。闻我名字。不得菩萨无生法忍。诸深总持者。不取正觉。华严经云。一得闻佛名。决定成菩提。一念发愿道心。必成无上道。大般若经云。一经其耳。善根力故。定得无上正等菩提。今经亦尔。约作远因。故作是说。又善住天子经。文殊告舍利弗。闻法生谤堕于地狱。胜于供养恒沙佛者。明知。非深信亦为远因。又菩提资粮论第三说。菩萨有五种不退转因缘（云云）华严等经中说。若闻具足大愿。诸菩萨及佛世尊名号故。是为第一。若愿生彼佛世尊国土故。是为第二。受持及说般若波罗蜜等深经故。是为第三。修习现前住等三摩提。及随喜得者。是为第四。此因缘说未得忍菩萨不退转。若住菩萨不动地已。得无生忍说。为究竟决定不退转（乃至）虽四因缘中。随一因缘。菩萨皆得不退。而精进不可休息（为利众生不休息也）又言现前住三摩提者。菩萨未得此犹堕恶趣。故为得此不可放逸。此有三种。初心菩萨。缘佛形色相好。已入行者。缘十号。十力。无畏法等无量色类。得无生忍者。远离诸相。此名无缘三摩提（已上略钞）此论同今经闻名。或发愿未勤修者。亦得不退。若如说行。即与第四三昧何别。然十住毗婆沙偈曰。等心于众生。不嫉他利养。乃至失身命。不说法师过。爱乐深妙法。不贪于恭敬。具足此五法。是阿惟越致。十住即是说入行者。不同今经闻名不退。但莲华尊所说同今。至下当知。若准菩提资粮论意。前三不退。未免恶趣。然必作佛故名不退。例如小乘至暖位者。虽堕恶趣。必至涅槃耳。但由第四现前三昧。得免恶道。如华严云。若念如来少功德。乃至一念心专仰。诸恶道怖。悉永除。智眼于此能深悟（智眼天子赞佛）阿含云。诸归依佛者。终不堕恶趣。经论意同。学者善思。若持此经。即具三缘。闻诸佛名即初因缘。愿生极乐即第二缘。一心称念即第三缘。若观法身。亦具第三。未制一毫惑。速得不退地。既如入宝山。莫空手归矣（不退义竟）上来文中。有二劝进。一劝愿生。二劝信受。初劝愿生。总有三文。一者七日行之前云。众生闻者应当发愿愿生彼国。二者我见此利之后云。闻是说者应当发愿生彼国土。三者今文云。若有信者应当发愿生彼国土也。劝信有七文六方结。及同所护念之后文是也。信受事宽故。言汝等。愿生事限故。除汝等。无后有故。不被身子。然劝信受。为成愿生。是佛本怀。不可轻尔。故于彼文。少当分别。三文各有一十二字。辩三种事。言十二字。如文当悉。言三事者。一人。即闻者信受也。二因。即应当发愿也。三果。即生彼国土也。试作观解以助行因十二字表十二因缘。三事表三德。即显以十二因缘轮回之身。感三德秘藏极乐之果。十二因缘其义可知。言三德者。人即法身。如言法身体遍诸众生。万德凝然。性常住。不生不灭无去来。不一不异非断常也。愿即般若。故愿波罗蜜。摄在于般若也。往生极乐即解脱。故双卷经。说彼国土云无为自然。次于泥洹（云云）昔以此身。发生死愿。引生死果。今以此身。发极乐愿。感极乐果。愿求事业前后虽异。自体力用。始终是同。故表以十二因缘之身。得三德秘藏之果。当知。三德三障。本来虽一。染净缘别。升沉不同。故大般若经云。一切有情。皆如来藏。普贤菩萨。自体遍故。一切有情。皆妙业藏。一切事业。加行依故。胎经偈曰。法性如大海。不说有是非。凡夫贤圣人。平等无高下。唯在心垢灭。取证如反掌。
    经曰舍利至难信之法者。第四举我德行为佛赞劝（或此下二文应大文第三总结）此有傍正。正意者。前同说巨益。既信解无疑。何况诸佛赞今佛说。殷勤郑重。不可不信。谓今佛说弥陀（其一）诸佛赞今说（其二）今帖诸佛赞（其三）更（其四）有四重。若约诸佛说弥陀德。展转重叠。应有五重。天子一语不可违之。况无上法王。重重敕语乎。我德行者。略举二德。一自利德。谓得阿耨菩提。二利他德。谓说难信法也。五浊恶世。多诸留难。众生垢重具不善根。上求下化。难可成就故。今俱得之故称叹。难举二德。正取说法。非佛不说。故并举二言五浊者。法华疏云。劫无别体。但约四浊。立此假名。众生浊亦无别体。见慢果报上。立此假名。烦恼浊。指四钝使为体。见浊者。指五利使为体。命浊。指连持色心为体。记云。准悲花经。八万至三万。亦未有浊。至二万岁。为五浊始（云云）言傍意者。谓佛都意。专在利生。我亦有德。不可默止。然如来宝戒。不计自赞。故寄诸佛。显德利生。此亦有二。一名字利益。如鸯崛经云。若闻释迦牟尼如来名号。虽未发心。已是菩萨。宝雨经云。东方莲华世界。花眼佛。告止盖菩萨言。西方有世界。名为娑婆。其国有佛。名释迦牟尼。若诸有情闻彼名。于阿耨菩提。得不退转。由彼如来本愿力故。于中设有未得不退。由闻佛名。必定当成阿鞞跋致。是故亦名阿鞞跋致（取意文也）故为令得闻名之益。帖自名号。言释迦牟尼佛。二教门利益。如法华经云。声闻若菩萨。闻我所说法。乃至于一偈。皆成 无疑。故为令得闻法之益。帖教如文。教有傍正。正取今教。傍取诸教。此二如次。属前所赞。以名属菩提。若非菩提佛号何在。故属菩提。以教属所说。其义应知。
    经曰舍利至此为甚难者。第五总结成劝进。言总结者。从弥陀依正。至称赞释迦。皆此中结。故名为总。言劝进者。示佛身。若重劝信似自赞。故文不明劝进。然以理推。自当劝进。智者当悉。不可俟说。上来文义皆当四悉。节节欢喜者。世界也。节节信乐者。为人也。节节破恶者。对治也。节节愿生期果。当第一义也。又皆观解。以缘生法无不即空即假即中。亦如理思。问。六方以下似流通分。何为正宗。答。大师深意。谙以难识。今试解云。以自知劝进。既为正宗。引他证劝。何非正耶。义如前说。况复为诸佛赞。闻名不退。发愿定生等。皆彼佛本愿。乃至诸佛赞释迦教。悉是赞弥陀。故为正无失（分文问答竟）问。何故不说十六想观。解曰。运念于帷帐之中。决证于尘刹之外。其不如念佛。故今经不要观。余观广略随宜不得一例。问。此摄彼否。解曰。在文虽约。明义寔备。日想但是制心方便。专念西方其义自成。金地宝宫。具水地二。树池楼阁。即其三想。观佛即具彼三种观。像身真身及自在身。既有佛身。岂无宝座。补处中。有观音势至。前诸想中。自具普观。临终迎摄。已今当生。应具上中下三观也（十六观意）问。彼佛依正皆由本愿。此经具彼四十八愿否。解曰。此亦如前文略义存。无三恶趣愿。在众鸟文。不更恶道。不贪计身。住正定聚。是不退德。不闻不善。亦当不退。身皆金色。无好丑别。三十二相。衣服随念。乐如漏尽。由此五事。心无忧恼。受乐无间。五通准于神境无碍。能见道树。亦神通用。光明利益。摄佛光中。佛寿无量。天人亦尔。声闻无数。为诸佛赞。庄严无量。严饰奇妙。如是六事。经文显然。三种往生。理在于此临终迎摄。已今当生。必至补处。说一切智。那罗延力。必得辩惠。辨惠无量。随欲闻法。如是六事。是菩萨德。须臾供诸佛。供养具如意。此二即清旦所辨。国及树。各现十方。此之二事。各其用也。得无生忍。永离女像。勤修成佛。为天人敬。诸根常具。得净解脱。生尊贵家。具足德本。得普等定。得不退转。一二三法忍十一。闻名益。义准相摄。大途如此。然不广说。如前应知（四十八愿意）问。教有十二。此经几具。答。略说道品。念佛方法。随业往生。及佛依正。如是等说。名修多罗。说不退转。阿耨菩提。往生极乐。是等授记。一经始终。无问自说。十方恒沙佛。不可计补处。须臾供诸佛。寿命无量劫。及此一经。皆是方广。此上三部。唯是大乘。宝树音声。譬如百千妓乐俱作。是即譬喻。天雨妙花。水鸟法音。奇异庄严。是未曾有。彼无恶趣。何有众鸟。但佛化。如是论议。准如是。余五不具。凡诸经中。不必十二（十二经竟）。
    经曰佛说此经已下。流通分。文有三。一结前生后。初五字是也。二闻法奉行人。舍利等是也。三奉行相。欢喜信受等是也。此中亦应有菩萨众。文略不列。案其意云。证信须尊德。故序不广杂众。高位非初信。故此无菩萨。互得显示。非是阙缺。故称赞经具举菩萨也。流通文虽少。流通应不少。众会悉信受。何不顺圣旨。彼智慧深利者。皆相从舍利弗。神通大力者。皆相从目连。其余尊者有所掌。徒众如渴饮。广沾妙道。迦叶阿难。传持应远。罗云宾头卢。守护应至八万岁。况复文殊。是三世诸佛之智母。十方佛土之说法之首。弥勒是诸佛长子。当来导师。乃至常精进。为一切众生不请之友。何时何处。得不弘通。乃至天龙八部。福力自在。王领世间者。常护助流通也。如予二千年末。适闻此经。作今愿。当生者。岂亦非彼力乎。

阿弥陀经略记（终）
