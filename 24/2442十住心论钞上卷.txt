No. 2442 十住心论钞上卷


　　　　　　　　



论第三

    问。婴童无畏住心者。为于诸天之心立其名为当不尔欤。答（云云）疑云。两方难定。若言诸天之心名婴童无畏者。凡寻十住心废立谈从异生底下之不善心中始出生微善种子而转胜转进终至圆明究竟佛乘之阶渐次第也。若尔愚童持斋五戒十善之后唯蕴无我生空无漏之前更开一品善行可以云婴童无畏。何指三有之果报妄入出欲之因行。况大日经说此住心云。以此心生死流转于善友所闻如是言。此是天大天。与一切乐者。若虔诚供养。一切所愿皆满。所谓○德叉迦龙·和修吉·商佉·羯句啅剑·大莲·俱里剑·摩诃泮尼·阿地提婆·萨陀难陀等龙○各各应善供养。彼闻如是心怀庆悦殷重恭敬随顺修行（文已上十种龙）婴童无畏心以诸龙众为所恭敬。若夫天趣心者。岂仰龙威德方为所尊境乎。若依之言非天心者。大日经说婴童心又云。彼护戒生天是第七受用种子（文）既云护戒生天。何非天趣心。加之论释此文云。彼护戒生天是第七受用种子者。谓已能造齐施见其利益即知三业不善皆是衰恼因缘我当舍之护戒而住。由护戒故现世获诸善利有大闻身名心安乐。倍复增广贤善命终而得生天。譬如种果已成受用其实。故曰受用种子也（文此疏第二正文也）。此文言生天如种果已成受用其实。此岂非指天果报云婴童无畏受用心乎。故论下云。婴童无畏住心者是所谓天乘（文）释文明言天心是婴童也。尔何。答。就婴童无畏心经意有三重说。第一文云。彼护戒生天是第七受用种子（文）心云。用五戒十善等行感天上胜妙果报。取彼因行果法合为第一无畏心也。但至三有果报不可摄行因住心之难。此中兼取戒行不唯限果法。义通因行何可来彼失乎。
    又释名受用种子云。又云。从一种子而成百千果实。是一一果实复生若于。展转滋育不可胜数。今此受用果心复成后种子亦复如是（文此疏第二文也）果还成种。何不云因行住心（已上第一重文也）第二重婴童心者。经云。以此心生死流转于善友所闻如是言。此是天（乃至）难陀等龙或天仙大围陀论师各各应善供养。彼闻如是心怀庆悦殷重恭敬（文）心云。护戒生天之后流转生死之间天趣业尽难下生人界。以先世戒行力亦值善友知识闻诸天龙神之尊德起恭敬随顺之善行。然以龙神等为天趣所摄故。苏悉地经上卷供养华品云。地居天说者。从夜叉罗刹阿修罗龙○等所说是为地居天真言（文）既以龙摄天。何招先疑难（矣）然论释此心云。虽未闻佛法。然知此诸天因修善行得此善报又渐解甄别胜因。后闻佛法殊妙必能归依信受故。为世间最上心也（文此疏第一释也）。今立婴童心置无我心前。即此意耳（已上第二重文）第三重婴童心者。经云。复次殊胜行。随彼所说中殊胜住求解脱慧生（等文）疏第二释此文云。求解脱慧生等者。谓即此第八无畏依中复有殊胜心也。既闻如上所说世间诸薄伽梵宜应供养归依。后遂生心。此诸三宝何者为胜。我当择其善者随顺修行。由前善根力故随彼所说法中得殊胜住。有求解脱智生。然以未知缘起法故。所有观空智慧不离断常故。曰常无常空。但随顺如是说而勤勇修学。此中复有二种。若求解脱智生名殊胜心。已于空法作证名决定心（文）转胜学空观故为第三重。是即外道之恶取空解也。然大师释此第三重心不引上所出之经文。更引经第二具缘品文故。论云。又云秘密主世间因果及业若生若灭系属他主空三昧生。是名世间三昧道者。释云。谓一切世间三昧以要言之至于究竟之处皆灭坏因果及从因辨果时所有作业。谓此三事若生若灭皆系属于他。他谓神我也所以然者。若行人不解正因缘义而修证诸禅必当计着自心以为内我。彼见世间万法因心而有则谓由神我生○若深求此中至赜自然拨除因果。唯我性独存。乃至无一法入心而证空定。最是世间究极之理。是故垂尽三有还堕三途。虽于禅定中发种种世间胜智具五神通。研其宗趣终归是处。故以斯一印统收一切世间三昧道。（此表诸外道世间三昧文。此释疏第七正文也）。二处经文其意是同。但于具缘品说疏释显义分明。故引此文耳。已上三重皆取出欲之行道。何不云十重阶渐次第之中一品转胜乎。疑云。付第一重护戒生天之文兼摄因行之善为婴童无畏心不明。经云。或时有一法想生。所谓持斋。彼思惟此少分发起欢喜数数修习（乃至）复以此施发亲爱心而供养之。是第六成果。复次秘密主。彼护戒生天。是第七受用种子（文）此文第六成果也。已前是明因行也。言发亲爱心供养尊宿故。第七受用种子即显果报。故疏释此心云。增广贤善命终而得生天。譬如种果已成受用其实（文）然大师引上经文证愚童持斋婴童无畏之二种住心。谓以第六成果已前之文证愚童持斋义。取第七受用种子之句显婴童无畏心。爰知。愚童持斋是起天业因之心婴童无畏唯局天果报。然何不辨证文起尽言护戒生天句中兼取因果二门乎。答。先案十住心废立寻其善行次第。愚童持斋者是显人趣善品。婴童无畏者即取天趣因果。若愚童心中取天业简人善者。十住心废立有不尽善品之失。人趣所摄戒善此中不摄故。今愚童取人婴童示天。即明善遍尽住心意远。故论第二释愚童心云。愚童持斋心者即是人趣善心之萌兆（文）又引灌顶经云。佛告梵志言。汝一心受三归已。我常为汝及十方人敕天帝释所遣诸鬼神以护男子如是等辈（等文）此文以三归善行感人趣现报也。又云。五戒资身人天受趣（文）又明十善。嗢陀南云。离杀怨恨生利慈（乃至）离嗔生慈一切爱。轮王七宝由此得（文）此等文意指人善言愚童心也。愚童既人善。岂以天业因尚入愚童内为与人同品乎。有此理故取天业行摄婴童无畏以为第三住心也。所以彼受用种子句中护戒者显因生天者示果耳。又彼第六成果已前住心虽似唯说因行。而成果之词下亦显所成之果报。是故愚童持斋之中兼取人趣果心也。
    问。婴童无畏心后唯蕴无我住心前可立一重住心乎。答。十住心废立之时不立之也。疑云。论证婴童无畏心引大日经彼护戒生天是第七受用种子（乃至）是名愚童异生生死流转无畏依第八婴童心之文成之。然经次下文云。复次殊胜行。随彼所说中殊胜住求解脱慧生。所谓常无常空。随顺如是说。秘密主非彼知解空非空常断。非有非无。俱彼分别（文）疏第二释云。经云。秘密主复次殊胜行。随彼所说中殊胜住求解脱慧生等者。谓即此第八无畏依中复有殊胜心也。既闻如上所说世间诸薄伽梵宜应供养归依。后遂生心。此诸三宝何者为胜。我当择其善者随顺修行。由前善根力故随彼所说法中得殊胜住。有求解脱智生。然以未知缘起法故。所有观空智慧不离断常。故曰常无常空。但随顺如是说而勤勇修学。此中复有二种。若求解脱智生名殊胜心。已于空法作证名决定心。若离分说之并前凡有十心也（文）已上文意婴童无畏心后更作一重转胜明外道观空智慧开为第九第十之二心。右尔何第八婴童心之外亦不立一阶住心乎。答。论释婴童心云。又秘密主。世间因果及业若生若灭。系属他主空三昧生。是名世间三昧道者。释云。谓一切世间三昧以要言之。至于究竟之处皆灭坏因果及从因辨果时所有作业。谓此三事若生若灭皆系属于他他谓神我也（乃至）唯我性独存。乃至无一法入心而证空定。最是世间究极之理。是故垂尽三有还堕三途（文此经第二文并疏第七释也）此文即与出难文其意是同。故知。外道空观皆是婴童无畏所摄也。所以然者。彼观空之智慧究极之理证虽转转入都不过天趣分齐。计无想非想为真涅槃。故今十重中总天善言婴童。所以彼求解脱慧不别为一重也。若强寻其差别亦开立无伤。故今论第一云。住心虽无量且举十纲摄之众毛（文）可知之。
    问。成无色界有色处引华严经说。尔者引何文证之乎。答。论云。华严经云。菩萨鼻根闻无色界宫殿之香（文可知之）疑云。为决大师所释进开本经始终。闻无色界宫殿之香之说文言都闇。今何引不见之说胸臆成义乎。答。华严现文虽无闻无色界宫殿之香之言。处处散说其意具现故彼经（六十经）第三十六云。譬如有一经卷○若无色天宫等悉记无色天宫殿中事（文）又三十九说菩萨十种宫殿之中云。无色界天受生宫殿（等文）依此等文故知。无色有宫殿。又第四十二说菩萨十鼻之中云。闻下至阿鼻地狱上至非想非非想处众生之香（文）以此文故知亦无色有香尘。既有殿香。所引何谬言。但经云众生之香论引宫殿之香者。众生之香之词意亦显宫殿之香。夫无色既有众生所感之宫殿。此宫殿宁无菩萨所感之香尘乎。故众生之香辞下即显有宫殿之香。今大师一句言中为显色香二尘取二处之说引宫殿之香也。

论第四

    问。唯蕴无我住心者。为唯取萨婆多宗观解为当通诸部声闻乘教乎。答。论云。此唯蕴无我一句中摄一切小乘法尽故。今声闻乘名唯蕴无我住心（文择心显也）疑云。唯蕴无我一句中遍摄诸部小乘不明。夫小乘二十部异计未留有法无我之一门故论下文云。然此二十部摄为六宗。一我法俱有宗。此宗所计我之与法二种皆有（此有六部。犊子贤胄·正量·密林山·经量·法上部）。二有法无我宗。此宗所执法则实有我即为无（此有四部。一切有·多闻·雪山·饮光部）。三法无去来宗。此宗所执现法是有去来为无（此有七部。大众·鸡胤制多山·西山·北山·化地·法藏部）。四现通假实宗。此宗计世出世法皆通假名及以真实（此有一部。即说假部）五俗妄真实宗。世法颠倒但有假名。出世非倒法是真实（此有一部即说出世部）六诸法但名宗。此宗所计若世间法若出世法但有假名而无实体（此有一部。即一说部文。此六重见法华玄赞第一并摄释第一）。既束二十于六宗显义类于多重。何一宗之所计中具尽二十之异端。夫犊子存有我。宁入无我之家。一说不许实法。岂不超唯蕴之谈乎。加之一切有宗之三世实有。大众鸡胤之去来无法。又一切有宗之法体恒有。说出世部之世法虚妄。皆是浅深意别彼此不敢符顺。如何云唯蕴无我一句中摄尽一切小乘乎。答。今仰大师所释倩思唯蕴无我之说。广收小乘之众义遥尽诸部之异执。谓犊子所计之我亦非不成无我之解。宗轮论云。其犊子部本宗同义。。谓补特伽罗非即蕴离蕴（文）慈恩疏释云。谓实有我非有为无为。然蕴不即不离。佛说无我但无即蕴离蕴。如外道等所计之我。悉皆是无。非无一分可说不即蕴离蕴。我既不可说。亦不可言形量大小等。乃至成佛此我常在（文）心云。佛经无我者即遮外道所执之我。谓即蕴离蕴之二我是也。今有不即不离之真我即与外道宗异。既遮外道所计之我。何不云望之而无我。如大乘虽说佛果我波罗蜜而不许外道我故云无我宗。此亦如是。又嘉祥三论玄释智论意言小乘诸部皆无我宗云。犊子入真观故则见我空。出于俗谛别有人体。龙树约其入观义边（文又中论疏第六释燃可燃品中有具文可捡）。入观思惟时方知无我人。唯蕴无我之言何不摄此宗。犊子既尔。贤胄等余部准此可知矣。次大众鸡胤等虽云去来无法。于现在蕴等既许有实体。尔者付现法所许宁不立唯蕴之名乎。次说假部之假名之谈亦兼说有实法。说出世部之遮俗谛。尚许出世无漏五蕴一说部之亡诸法实体。但存行蕴所摄名之一法。若尔此等诸宗岂不堕在唯蕴之名数乎。所以唯蕴无我摄一切小乘之释尤有其谓耳。但一句中虽摄一切。而有宗是诸部之栋梁。广括诸法之性相。是故唯蕴心之始终具依萨婆多释之（矣）
    疑云。于已前五重摄唯蕴一心之义且置之。以一说部之诸法无体但有假名之谈判属此唯蕴心中尚不明。凡此宗意二谛诸法都不许实体。又但假名之言显名身尚假也。今有何一法可得唯蕴之称乎。所以可属拔业因种之缘觉智慧。何云唯蕴无我之声闻分齐乎。答。此宗若不许名之一法混言诸法皆无者。既不说有一法。何可得一说部号。今留名身之一体遮余法之实有。是故云一说部宗也。但有假名者。是望名所诠法作言。谓付法分假实时。法体是实矣。法依自体立故。法名即假矣。名呼法别义故。今无法之自体唯有呼法之别义。所以言但有假名。非谓无名之实体次至可属缘觉智之难。此论第五云。辟支佛智慧深利故。能以总别之相深观察之见一切集法皆是灭法。此与声闻异（文）今残名字之一法。如何摄见一切法皆是灭法之智乎。
    问。论云。速即三生迟六十劫（文）此叙声闻人证菩提之早晚也。尔者利钝分别时何三生何六十劫。答。宝钥唯蕴无我心云。钝根六十劫利根则三生修练苦行乃证圣位（文其心显也）。疑云。俱舍论第二十三光法师记云。佛时长故。其根最利。声闻三生独觉四生。非要利根。亦通钝根。若利者要经六十要经百劫。故婆娑三十一云。非如声闻极利根者经六十劫。非如独觉极利根者唯经百劫（文）诸师皆同此义言钝根三生得入圣利根六十劫。今何违论释并诸师意乎。答。利根道名速钝根道名迟。非无其说。故阿毗昙章第七云。问曰。三乘之人几劫得于菩提。答曰。且依小乘声闻一乘有二种根。一是速成。二是迟缓。其速成者。于三生中得声闻菩提。故俱舍论云。第一生中种解脱分善根。第二生中次修达分善根。第三生中修得圣道证得解脱。此以疾证圣果为利。而实其间通利钝。若迟缓者迳六十劫。此说刀兵等小劫。此迟证圣果为钝。而实其中通利钝也。又四分律钞批第二云。凡夫创始发心初生持戒。此第一生。但是种解脱分善。未得名修。第二生修解脱。第三生始证。此约利根三生即证。故羯磨疏云。第一生种解脱分善根第二生生修第三生证是也。上言七生证初果者此约钝根也（文）又入楞伽经菩提流支疏第五云。罗汉极利一生三生。极钝六十劫。辟支百劫者（文）义门既不定。何云一准。今利根三生钝根六十者。声闻是自调自度行求速出生死。若夫利根者何三生不究竟。爰知六十劫即钝根迟晚行也。婆沙三十一叙一途义。亦非无余义矣。疑云。若言声闻利根三生证果者。此论第五何云麟喻独觉极利久经百劫修行乎。若如声闻者。四生可得入圣。同自利之行内缘觉利人送百劫。忽忘上释文。是有何意趣乎。次一引证之钞批释更非证诚。其次下文云。若大罗汉如身子目连等。要经六十小劫修行方获为声闻上首（文）以六十小劫证果之人既云大阿罗汉声闻上首。故知。非是钝根小智之类。然依彼意成六十钝根之义乎。答。论第五云。如声闻极观察智解了唯蕴无我以厌怖心重故疾断烦恼自证涅槃。不能分拆推求十二因缘实相。辟支佛智慧深利故能以总别之相深观察之见一切集法皆是灭法。此与声闻异（文此大日经疏第七正文也）心云。声闻以浅智故不好观法思察。然厌离念深。故三生得解脱。缘觉极利亦虽不求利他之行。深细智慧委寻十二因缘实相。然境智函盖相称难故。修行练根久送百劫耳。次钞批意身子目连等大罗汉六十劫成道者。准缘觉人可成其意。谓声闻极钝虽求速出。其根迟故久送六十。但于身子目连大智。其根利故虽可早证果。其智深故好亦观法相。是故多劫之后方入菩提之道。所以付利根声闻智慧分浅深。浅智之利根三生成果。深智利根六十证道。今利根三生者约浅智人。钝根六十者非身子等大智耳。
    问。付那含果人有几种类乎。答。论云。此类有七。行色有五。行无色四（文）疑云。三句文相料简难得。不还种类其数何成乎。答。今料简此文者。此类有七者。总举三界所有不还也。谓一现般。二中般。三生般。四有行般。五无行般。六乐慧。七乐定。是其七也。虽有身证是有漏非无漏。今取圣德故不入耳。次行色有五者。谓中般·生般·有行·无行·乐慧也。乐定那含属行无色人。此中举唯行色者故不取之。次行无色四者。谓生般有行无行乐定也（可知。已上一义成了）。又论下文云。那含有七。一中般。二生般。三有行。四无行。五上流。六乐慧。七乐定。乐慧者生色净居。有五那含是。乐定者断色界惑生无色界（文）此意云。现般那含其身从须陀斯陀二果来。今取唯转那含之身故除现般。次从初禅至第四禅之下三天是上流不还。五净居是乐慧那含。行无色即乐定人也。故开此三别耳。
    问。成大小二乘理无分隔。引智度论（云云）摩耶经证之。尔者其文如何。答。论云。智度论云。八十部尸罗波罗蜜摩耶经云。年小比丘亲于众中毁呰毗尼。当知。是为法灭之相（云云）疑云。此二文如何成理无分隔之证乎。答。智论第二云。忧波利受僧教师子座处坐说。如是我闻。一时佛在毗舍离。尔时须邻那迦兰陀长者子初作淫欲。以是因缘故结初大罪。二百五十戒义作三部七法八法比丘毗尼增一。忧波利问新部善部。如是等八十部作毗尼藏（文）心云。以大小乘所制诸戒行即作毗尼藏。故知。毗尼所说之理无大小分隔也。次摩诃摩耶经下卷云。诸比丘等如世俗人嫁娶行媒于大众中毁谤毗尼。千二百岁已是诸比丘及比丘尼作非梵行（乃至）于是佛法而灭尽也（文）此文说毁呰小乘所说毗尼行犯小乘所制戒律即大小诸乘佛法灭相也。是亦理无分隔之意耳。

论第五

　　问。就住心废立尔者第四唯蕴无我次立何心为第五住心乎。答。立拔业因种心为第五住心也。疑云。十种住心依大日经论之。然疏意释此经摄诸教不见唯蕴无我外有拔业因种心。故疏第三云。又此经宗横统一切佛教。如说唯蕴无我出世间心住于蕴中即摄诸部中小乘三藏。如说观蕴阿赖耶觉自心本不生即摄诸经八识三无性义（文）唯蕴无我心中广摄诸部小乘毕。次出观蕴阿赖耶之大乘心。知疏意不许拔业因种之一重心也。然何大师背疏释文立此住心耶。答。疏意唯蕴无我摄诸部小乘三藏者。以声闻乘教言小乘。即二十部诸教是也。今以缘觉中乘为拔业因种。何疏摄诸部中小乘三藏之言下亦可云摄入缘觉中乘乎。但疏唯蕴无我心之次不出拔业心者。疏意非尽住心。如彼证寂然界心疏中虽云菩萨行今唯蕴心后不出之。若尔可云唯蕴无我之小乘外无证寂然界之菩萨行欤。疏此文既不尽教。何为住心之诚证乎。
　　问。以缘觉观解名拔业因种心。尔者可云起何观解乎。答。论云。辟支佛智慧深利故。能以总别之相深观察之。见一切集法皆是灭法。此与声闻异。又辟支佛观一切集法皆悉如涅槃相。于种种有为境界中皆亦戏论风息能证此二种三昧。故拔业烦恼株杌及无明种子。是则辟支佛学处证处。此拔业因种一句中悉摄辟支佛乘（文。意显也）疑云。声闻缘觉俱从小乘浅近教出。是以有宗唯蕴之谈同明缘觉智慧。未见彼等论中起此深细观解。然何声闻教外存缘觉智品开诸法无相言拔业因种乎。答。所叙缘觉智慧非是大师私释。即无畏三藏词一行禅师记之。大日经第二具缘品云。缘觉观察因果住无言说法。不转。无言说于一切法证极灭语言三昧。是名缘觉三昧道（文）疏第七释云。辟支佛所入渐深故云住无言说法。言不转者。谓住此第一义时无有声字故不可转以授人也。世尊得无碍知见于法自在。能于无言说法中为作名字转授众生。辟支佛智慧有碍。是故不能演说。复次辟支佛观一切集法皆悉如涅槃相。于种种有为境界中皆亦戏论风息不知所云。故名证极灭语言三昧。修瑜伽与此相应。是名缘觉三昧也（文。辟支佛智慧深利故等者疏上文也）。无畏三藏解释记录文言分明。大师开缘觉方依此判耳。但彼毗昙等意唯叙声闻分齐虽未及缘觉智慧。然亦明独觉大觉同入声闻智分也。
　　问。以大日经所说之证寂然界心拔业因种之外别可立一种住心乎。答。见十住心废立。拔业因种之后立他缘大乘心更不云证寂然界也。疑云。开大日经文。拔业种子之后无缘觉乘心之前说证寂然界以为出世间心。然此寂然界心不可云无缘乘所摄。无缘是第二劫行。寂然即初劫心故。初劫二劫悬隔。何得相摄乎。又以寂然界不可收拔业种子。拔业因种是缘觉人所观（次上如成之）证寂然界谓菩萨所得也。故疏第二云。是菩萨从初发心已来经一大阿僧祇劫方证如是寂然界（文）中乘大乘亦异。岂有相摄理乎。既不顺前后二心。何不别立一种住心乎。答。以证寂然界摄拔业因种故。不立为别住心也。此义非大师安立。即大日经疏中所示之理也。故彼疏第二云。统论三劫始终作宝珠譬喻。如有如意宝在石矿之中。以世人不识故弃在路间。然别宝者见有微相彰于外即外识之。先用利铁双去钝石既近宝玉其石渐软。复以诸药食之使□秽消化。而不伤其质。尔时粗垢已除尚有细垢。既洗以水而莹发之既得光显。置之高幢随一切所求普雨众物○诸佛菩萨亦尔。○鉴彼情机方便诱进令受三归。如收彼顽石置在家中。次以三种三心拔业烦恼根无明种子。如以利铁去其粗□。次观无缘乘法无我性。如渐至软处以药物消化而不伤之。次生极无自性心如水拭使极光净。尔时生于佛家名置在高幢雨种种宝（文）既以唯蕴无我淹留修行拔业种子三种心譬利铁。次以无缘乘心譬软处。而拔业种子后无缘乘前不出寂然界心而合譬。然寂然界与无缘乘二心各别疏第二文分明也。所以用寂然界不可摄无缘乘心。若寂然亦与拔业心别者。何拔业心后不出之乎（疏意唯蕴无我是拔业因种所摄。觉心不生即收无缘乘。以同一劫行故。故不别出之合耳。大师开之）故知。寂然界即拔业因种缘觉心也。故疏云。行者未过此劫与辟支佛位齐。又云与成实诸宗未甚悬绝也。大乘义章二无我义云。第二宗中具明二空。五阴及生揽别成总。是因和合。因和合中空无定性名众生空。不同前宗阴上无人名众生空。苦无常等集成诸法名法和合。法和合中空无定性。是其法空。第三宗中亦具二空。言生空者。前宗直就因和合中虚假无性名众生空。不空假生。今此宗中假生亦无。故名生空。言法空者。前宗之中但说诸法苦无常等和合无性故名法空。不说空无假名诸法。此宗所说假法亦空故云法空（文）又云。声闻人中根有三品。谓上中下。此三品人闻第二宗破性之教。钝者但能悟解生空。中上二人通解二空。闻第三宗。中下二人但解生空。别人俱解（文）今疏心可准彼释。谓彼中声闻人者此疏缘觉种性也。皆是解诸法无性等空故。就此中解彼第二宗之人此中证湛寂之缘觉也。悟彼第三宗之人此中证寂然界之缘觉也。故疏云证寂然界菩萨与辟支佛位齐也。成实论圣行品云。有二行。空行无我行。于五阴中不见众生是名空行。见五阴亦无是无我行。何以知之。经中说见色无体性见受想行识无体性（文）此文从无性门观蕴等皆空也。若非皆空者。何云五阴亦无乎。又同论五智品云。阴灭无余故称泥洹。是中何所有耶（文）又立无品云。一切分皆可分拆坏裂。乃至微尘以方破尘终归都无（云云）如是等文处处非一故。疏云证寂然界人法空与成实宗未甚悬绝也。依之疏第三云。初劫智慧犹与二乘共行。非深般若（文）此文岂非明证乎。疏释既分明也。大师依此故不开为别住心耶。疑云。缘觉人证寂然界而同菩萨不明。疏云。证此寂然界时渐过二乘境界（文）若缘觉与证寂然界菩萨齐者。岂云如此乎。疏又云。菩萨从发心已来经一大阿僧祇劫方证如是寂然界（文）然缘觉极利行不过百大劫。彼人证寂然界而菩萨齐者。菩萨僧祇劫行岂非劣二乘乎。又今论释拔业因种心云。游泳湛寂之潭优游无为之宫（文）疏释湛寂心云。怖有为故着无为（文）法故知。缘觉智解尚留湛寂无为之宫未至证寂然界之城。况又纵疏意以寂然心摄拔业心中。大师可开之。其所以今委分别住心阶差故。例如疏意虽唯蕴心摄拔业中觉心不生入他缘内今开之。尔者如何。答。证寂然界心一宗难义。再三沉思未开决智。虽然前取四之文证成缘觉寂然界义毕。今能难之。三文不可不会。先渐过二乘境界之文。会此者。二乘智解任言之。只观诸法无性未及即空理。但极上利根缘觉遥寻寂然界理故数习诸法即空观。爰证寂然菩萨越中下根二乘等上根人故云渐过也。疏云。至第二僧祇乃与二乘异也（文）故知。初僧祇菩萨非全越二乘地也。次菩萨经一僧祇证寂然界者。缘觉与菩萨虽云同证此理。根有利钝解分明昧。譬如法华六根净中眼耳二根功德见闻一三千界内色声虽同二乘眼耳二通而明昧悬隔。此亦如是。故缘觉百劫修行谓所证即足。菩萨极利故经僧祇修行穷寂然理。若尔缘觉百劫修菩萨僧祇行虽所证是一岂同日论耶。疏菩萨所观人法俱空与成实诸宗未甚悬绝者即此心也。菩萨所观虽越二乘智犹是不出寂然界宫。故云未甚悬绝也。又缘觉无慈心故唯愿自出离不求利他广行。所以百劫修行方证自乘菩提。菩萨大悲不守己身为利他故具修福智资粮。若言观解势力。证寂之时分虽不可经无数大劫。大悲益物广备万德故。僧祇劫间渐证寂然界也。次至此论文。泳湛寂之潭游无为之宫者。非言不证寂然界。谓度湛寂之潭入寂然界无为宫也。若缘觉人不悟诸法皆空理者。疏第七释岂非为难乎。疏云。辟支佛观一切集法皆悉如涅槃相于种种有为境界中皆亦戏论风息（文）若缘觉智慧唯空法性而不遣假相。何云皆戏论风息乎。是故知。缘觉极利定入寂然之宫也。次至疏意虽拔业心外不许寂然界大师住心示阶差故如开唯蕴无我觉心不生可立此寂然心之难。唯蕴与拔业他缘与觉心浅深遂别。是故开之。于拔业与寂然所证是同。何拔业心之别立寂然之一重乎。若又强论差降者可得开出。故今论第一云。住心虽无量且举十纲摄之众毛（文）今且欲示十重故不开之也。
    问。部行缘觉值佛证果（云云）尔者依何文证此义乎。答。论云。部行者。是人本是缘觉种性常乐观察十二缘法于最后身值佛为说十二缘法而得悟道。故法华云。从佛世尊闻法信受殷勤精进求自然慧乐独善寂深知诸法因缘。是名辟支佛乘（文）
    疑云。于无佛世界无师自悟人立独觉之称。是故所引之经文说加行位值佛求当生之自然慧也。若夫于最后身值佛证自乘菩提者。既是闻声得悟之果。如何云求自然慧。所以依此文者弥可成无佛世界独证菩提之义。岂为值佛得果之证乎。
    答。缘觉独证者。是萨婆多等一途法相也。若依大乘尽理之说。亦值佛成果。故无量义经说法品云。说是经时或得暖法顶法世间第一法○阿罗汉果辟支佛果（文）又仁王经列同闻众云。复有八百万亿大仙缘觉（文）是故知。大乘意缘觉亦值佛世也。若尔所引之法华文何不足为证。夫彼文譬喻品中以三乘菩提譬羊鹿牛三车之中说也。故彼具文云。乐独善寂深知诸法因缘。是名辟支佛乘。如彼诸子为求鹿车出于火宅（文）然下文如彼长者初以三车诱引诸子然后但与大车宝物庄严（文）既云引三车诸子后与大车。知其中鹿车之缘觉值佛闻法。加之偈颂云。尔时诸子知父安坐皆诣父所而白父言。愿赐我等三种宝车（文）诸子出宅俱请三种车。尔者鹿车诸子宁不随父乎。法喻相合见文起尽。缘觉值佛得果不可敢疑者欤。但经文求自然慧者。望种姓立称。谓此人若至无佛世者即可成自然觉。是独觉种姓慧故今名自然慧也。
    问。可云麟喻独觉圣道现前位起几心证菩提乎。答。论云。此二成觉断见修惑都有一百六十心（文）此二者麟喻部行二人也。故知。麟喻独觉起百六十心证菩提也。
    疑云。今可云此独觉三十四心得菩提。其所以俱舍论第五释菩萨成道云。菩萨三十四念得菩提故谛现观中有十六念。离有顶贪有十八念○足前十六成三十四。一切菩萨决定先于无所有处已得离贪。方入见道不复须断下地烦恼（文）菩萨在凡位断三空已下惑故。至圣道现前唯须三十四念。然此论释独觉断惑云。诸缘觉乘法尔皆于凡夫位时无所有处已下诸惑先已断竟后入见道有十六心（文）独觉既与菩萨同凡时断下八地惑。若尔亦如菩萨可须三十四念。故婆娑论六十三释成就九遍知中云。问。独觉学位为成就几。答。部行喻者如声闻说。麟角喻者如菩萨说（文）此即独觉许三十四念也。今何云经一百六十之心念乎。答。论成百六十心义云。入见道有十六心○上之八地每地九品各有二。合有一百四十四。总一百六十心耳（文）此即正理论意也（如彼论第五十六说）论意云。菩萨其根极利故见道现前之后虽不起初禅已上对治道。而超能至悲想断道故用三十四念证大觉菩提也。然于麟喻独觉言其自乘修行行根虽是极利之性望彼菩提萨埵之智如鱼目比夜光。是故见道现前后既起八地之能治履地地治道方升有顶之对治。所以有百六十心成缘觉菩提耳。但于婆沙文与正理意异。何会之乎（有宝法师释。如下出之）疑云。拔业因种之缘觉超一切有部之分齐。何取正理论说今为成义指南乎。次付百六十心成菩提义不明。正理论六十一云。第四静虑是不倾动最极猛利三摩地故。堪为麟角大觉所依（文俱舍论二十三同之）麟喻独觉依地局第四静卢。如何为三禅已下能起对治道。上地所发无漏不治下地故。若言以第四静虑为依者。是约见道为言。所以十六心后发初禅无漏方为初禅已上对治道者。是亦不然。二乘超禅不过一地。岂第四禅无间起初禅心乎。若又言第四禅无间发三禅若二禅心后入初禅故不违禅法者。此亦不然。今欲成超定之义相还忌一百六十心之言。谓十六心后初禅治前间起余地心以为续心之桥者。既起余心而增数。岂限百六十念乎。尔者进退难思。如何。
    答。拔业因种之住心虽超有宗所谈。于一百六十之心念唯蕴拔业同许。何引正理论说不成缘觉住心乎。次至百六十心不成之难。有部学者于此从来存二途义。或云。麟喻见道依地不定也。或依四禅或依初定。然论麟角大觉皆以第四静虑为依者。就四禅为依之人作言。若依此人成自乘觉不必止百六十心。从四禅起初禅心于其中间杂余地心故。故俱舍二十一光法师云。案此独觉成道。不唯三十四心。得见谛已具起上八地七十二品无间解脱一百四十四心。应言独觉极速疾者一百六十心取果（文）此文极速疾者百六十心者。不遮尚有多心者也。今一百六十心成道者。约成初禅起见道人设释。光法师极速疾者。一百六十心取果之言即指此一类也。又俱舍二十一宝法师疏云。婆沙六十三成就遍知中云。问。独觉学位为成就几。答。部行喻者如声闻说。麟角喻者如菩萨说。此与正理不同。正理同声闻不同菩萨。无超越道故。论意各别。不应和合。必若欲释应云麟喻独觉有其二类。一猛利根。一少钝。于上猛利根者如菩萨说。少劣上者起次第道（文）此释意。猛利根麟喻三十四念成觉。如菩萨说。正理等麟角大觉皆依四禅者。约此人说。若少钝根麟喻百六十心得道。如声闻说。此人依初禅起见道耳（已上一义了）或云。麟喻独觉唯依第四禅起见道非余。诸论中不云依余地。故但百六十心成道者。第四禅无间即起初禅心。二乘起定虽不过一地。今依别缘力故作是说。谓证果心猛利故能四禅无间起初禅心也。如命终受生位被引业势力能相生远地心此亦如是被引求果势力能超中间二地。又如八禅心于地地境各别缘时。若论超缘不超二地（如婆沙一百六十五广说）虽然圣者证罗汉果时。至金刚定有起灭道法智者（此义如俱舍二十四说）至尽智现前位缘欲界之灭道。无间能起缘非想之苦集智（如俱舍二十六说）是即以证果别缘故也。今亦如是。以别缘力故能超二地至初禅耳（已上一义亦成了）。
    问。以小乘所说佛智十住心中如何判之乎。答。论叙拔业因种心中云。次明大觉者。小乘成佛总有四阶（等文）今此住心中出小乘大觉。故知云拔业心所摄也。疑云。独觉大觉智行诚悬隔。何缘觉狭劣行内属如来广大智德乎。答。小乘之大觉虽积广行于僧祇。所成之智慧未出拔业心证位。是以不足开别位。何不摄拔业中乎。
    问。阿罗汉果回心可成独觉乎。答。论云。罗汉等回心亦成独觉故（文意显也）疑云。已至第四应果之人如何更成独觉道阿罗汉果后亦无果之可证故。况此人证声闻菩提。定知。是如来在世之类也。若尔何后成独觉道。独觉之名言在无佛世时。然阿罗汉人不命终而至无佛世故。依之诸教中未见罗汉成独觉。尔者如何。答。此论上文云。拔业烦恼株杌及无明种子。是则辟支学处证处（文）声闻罗汉未有此学处证处。若尔罗汉人岂转胜不入缘觉道乎。但至罗汉不命终而生无佛世所以不可得独觉称之难。俱舍第十二光记云。部行独觉先是声闻前三果人（文）此中不还果人转成独觉者。为此人命终至无佛世得其果为于此身上证独觉道。若言命终者。未闻不还人更受欲界生。若言此身长寿即至无佛世者。罗汉之转得准之可知。况缘觉不值佛者。是小乘一途性相。今大乘探实之说何限无佛世乎（此义如上成）。
    问。转声闻顺决择分入独觉种姓之人住独觉何位可云乎。答。论云若已得决择分善及果。已去者皆随次第至独觉此位（文）心云。已得声闻决择分及圣果之人若转成独觉。即如次住犹觉决择分及圣果位也。
    疑云。俱舍论二十三释麟喻独觉云。从暖善根乃至菩提不起于座。有余师说从不净观不起于座乃至菩提（文）若从声闻顶善根等转成独觉时即住独觉顶善根等位者。岂顺从暖善根乃至菩提从不净观不起于座之释乎。况此论次上云。随何位解脱分回心即次第至独觉此位。又还至独觉初行位。以根性异故不可超位（文）从顺解脱分位入独觉种姓时不可超彼位分故还住独觉初行。于决择分善何亦不许此义乎。答。俱舍论从暖善根从不净观等者。约本来住种姓者说。若从声闻顶善根等转成麟喻种姓者。在顶善根位满百劫加行。然后从若顶若忍一座成觉也。次从决择分入独觉者不还住初行者。既修慧发得至四谛观察智慧。何由转胜种姓忽还下劣闻思之散慧。是故住先所得位分即满自乘加行也。不同解脱分位散心浮慢位性不定。所以非例（矣）

十住心论钞上卷

十住心论抄卷中


　　　　　　



论第六

    问。大师依大日经意付显教大乘修行立四种住心给。尔者其四种者何等乎。答。一者他缘大乘住心。二者觉心不生住心。三者一道无为住心（亦名如实知自心亦名空性无境心）。四者极无自性住心。是其四种名也。疑云。开大日经说见所成四心。才虽有大乘行发无缘乘心及心主自在觉自心本不生等之文言。今不云显行菩萨之四种住心。何依此经意立四重之观心乎。答。住心论第六成他缘大乘义云。楞伽解深密等经瑜伽唯识等论所说八识三性三无性法是此意也。法相大乘以此为宗（文）又云。慈恩法师唯识义云（等文具引彼释）同论第七成觉心不生义云。无为生死缘因生坏等义如胜鬘经宝性佛性论等中广明。谓本不生者兼明不灭不断不常不一不异不去不来等。三论家举此八不以为究极中道故。吉藏法师二谛方言佛性等章盛谈此义（文）又论第八成一道无为义云。无畏三藏说。行者住此心时即知释迦牟尼净土不毁。见佛寿量长远本地之身与上行等从地踊出诸菩萨同会一处○大隋天台山国清寺智者禅师依此门修止观得法华三昧。即以法华中论智度为所依构一家义（等文）论第九成极无自性心云。善无畏三藏说。此极无自性心一句悉摄华严教尽。所以者何。华严大意原始要终明真如法界不守自性随缘之义。故法藏师五教云（等文）已上释意云。大日经文虽四重不分明。显教经论人师解释四家既相分。然今悟显探秘穷末归本。大经所说之四文。是显行用心之四重也。所以显密相契。成经有四心耳。疑云。出成之经卷论藏未见他缘乘等四宗。然理实所引证唯是慈恩等四师释也。付之道理难思。无缘乘等之住心即大日经所说毗卢遮那自性法身释迦在世之当初所演之金言也。何释尊灭度后至像法转时所立四家之义势彼毗卢之显示乎。夫传显之法将未尝秘密醍醐。岂取彼法界宫之说今立法相大乘等之宗乎。又若言如来三明能鉴未来故悬记当来所立此经说无缘乘等心者。是即可应化如来随时意趣之说。岂言自性法身真实法然之谈乎。尔者大师解释进退难思。如何。答。凡大师意成他缘大乘等四种住心皆引如来所说之显教经证亦出四依弘经之论教释文（如前重出之）然经教分旨论藏异词。一代了义之说中束显示四宗义理。谓楞伽深密等经瑜伽唯识等论中直说八识三性法门而显息人法之相发慈悲之行。是无缘乘心也。又胜鬘佛性等经论中广说无为生死心本不生之理令物悟境智不二之道。此是觉心不生也。法华之一乘华严之圆融为一道极无之二心。是闻无畏三藏之教训。此外千经万论不出上四重。如何言经论中无四宗旨。是以今寻如来之真辞仰四依之证说以开学大日经所说四种住心。其中若至经论隐义味者。人师造释委训后代。然付此诸师中唯有慈恩嘉祥天台香象之四家震地大靡独为时尊。公民存礼备尽恭敬。妙义远振大智皆服膺。门徒千万信仰如佛语。余流遥受西印利物良普东土。况寻其德行皆表奇现瑞乎（捡而可知）定如。是等诸师如来所遣行如来事。岂四依摄化之次不为末世之依凭乎。故取此四家之释广探显教大乘。弥知有四重悬成大日经所说也。若夫一代教迹留三重以下者。何四师各立宗显佛语于四重。若又至五重已上者。岂如来使者法师不立五重已上乎。加之见显教诸师之教相亦不过大师所存之四种。谓华严开小乘始终顿教圆教之五门。此中顿教即诸教之中理门也。置不入重数。付余三教大乘。始教是他缘大乘故。探玄记第一云。始教中广说法相小说真性。所立百法决择分明故无违诤。所说八识唯是生灭○如瑜伽杂集等说（文）又云。大乘初教即五性差别。一分有性一分无性。如瑜伽等（文）此等文明指法相云始教也。次终教即觉心不生故。探玄记第一云。始教中少说法相广说真理。以会事从理故。所立八识通如来藏。随缘成立具生灭不生灭○如宝性等论说（文）又云。若依终教。一切众生悉有佛性。如涅槃等经佛性等论（十住心论觉心不生心之所依论出宝性论佛论。其意同也）。此即当三论意矣。至圆教一门亦分同教别教。同教一乘是法华即当一道无为。别教一乘是华严。即显极无自性。天台立藏通别圆之四教。其中后三如次。今他缘觉心一道无为之三心也。故安然和尚菩提心义第一云。问。俱舍成实法相三论华严所立菩萨摄今五菩萨云何。答○法相五住菩萨是共行菩萨也。三论五十二位是胜义菩萨也。华严五教菩萨中○始教菩萨是共行菩萨也。终教菩萨是胜义菩萨也。顿教同教别教菩萨是圆教菩萨此中共行者通教菩萨也。胜义者别教菩萨也。既以通别二教配法相三论。知彼二教即他缘觉心之二心也。以圆教为一道无为理在。可知。天台不及华严。是故不知有极无自性一重。而一代大乘摄尽三教也。三论且隐教相不言大乘有浅深。法相是大乘初门不知后三住心。所以大乘满字中不可分浅深不同。但取一代之满教入他缘之一门而开所说空中之二理以言二时教也。虽有此判尚不出他缘一心。他缘大乘中许空中故。又华严香象叙古今立教具举十家以为龟镜（五教章上卷出之）彼诸师解释皆在四重内。爰知显教修行留四种住心。若尔大师立教实不谬佛教意也。疑云。且置正所论之四种住心就为义势之润色华严之立教圆教一乘中辨同别浅深不明。夫同谈圆融。何有二教差异。况华严家心虽分同教别教。二门俱法华华严所说浅深差降难辨。宁云同教浅别教深乎。故彼五教章上云。是故经云。我有如是七宝大车。其数无量。无量宝车非适一也此显一乘无尽教义。此义广说如华严中。此约别教一乘以明（文）又同章中卷引法华之龙女作佛成别教之三生究竟义。此等即法华说别教一乘文也。又同章下卷云。问。若初即具后得初即得后者。亦可后亦具初既不得后应亦不得初耶。答。实尔。但以得初时无不得后故。是故无有未得后而不得初也。
    问。若尔云何得说诸位阶降次第。答。以此中安立诸位有二善巧。一约相就门分位前后寄同三乘。引彼便故是同教也（文）又探玄记第六释经十行品云。此中偈颂与前长行文势不同。略论五例○四前约同教授彼中根。今显别教被斯上达。以同别无碍为一圆教故也（文）此等即华严说同教一乘意也。既二经互说二教。何云同教法华别教华严。若夫付有二教差别之词其义门强存浅深不同者。天台意于谈圆顿亦非无二经差异。谓法华所说是纯圆。华严所宣兼别也。既带别教与不带权理门是悬隔。岂不许圆有二重乎。然何云华严圆开二阶天台唯留一重乎。答。华严圆宗心分同别一乘为浅深二重非是私安立。正现彼宗释文。故五教上卷云。谓十十无尽主伴具足如华严经说。此当别教一乘（乃至）界外别授大牛之车为示真实义。此当同教一乘。如法华经说（文）又云。若先以三乘令其得出后乃方便得一乘者。此则一乘三乘和合说故属同教摄。亦名回三入一教。此如法华经说。若先于一乘已成解行后于出世身上证彼法者。即属别教一乘摄。此如小相品说（文）已上文心云。同教者。唯授大白牛车始训一乘真实之理。良中道一实之前虽见法界圆融。机根未极熟尚不开十十无尽法门。别教者。则久习一乘解行已成之人出世无漏之身上方证主件具足之佛果。虽同云圆宗义门既云泥同教别教之一乘谁诤无浅乘矣。又同教者引三乘始令入一乘。三一和合之说。故云同教一乘。别教者自本信一乘不曾学三乘人独受其说。所以名别教一乘。若尔法华属同教华严判别教。二经所说显也。是有何疑乎。但于所出难法华华严互说二教之文。若强言两经互说二教者。纵许言二经无浅深。至同别二门差异何乱之。一经中尚可说浅深二门故。况法华所说别教者。才七宝大车其数无量之文许也不如华严一部之始终十十无尽之谈盛。何守小分之傍说令均华严之大旨乎。又龙女作佛事经文未见三生究竟。所释推强成其义。何取为决定诚证乎。又虽是说三生究竟之别教即非彼经大旨以会三归一之圆教为法华本意故。次华严所宣圆教者是诸位阶级之次第。彼且寄三乘储说。又长行偈颂料简强求义于二教也。是皆取一端作释。岂亦经之大宗乎。所以望经旨趣言之。法华说圆教而显义浅。华严示别教则宣理深耳。但天台意有带权纯圆二差者。彼显华严法华二经不同。非言于所宣之圆理有浅深。谓华严说别圆二教。所说圆理与别教杂。故云带权之圆。然而非其圆极之谈浅法华。法华不杂余教。所以言纯圆。然其圆顿引华严成义。二经既相成。何云深华严。是故彼宗意不许圆有二重耳。
    问。大师依大日经意立十住心。尔者他缘大乘等显教大乘之四心如何。答。他缘乘心·觉心不生·一道无为·极无自性是其四心也。寻云。尔者引大日经何文证此四心义乎。答。以观察蕴阿赖耶等文证他缘乘心。以觉自心本不生文证觉心不生心。以如实知自心等文又所谓空性离于根境乃至离眼耳鼻舌身意文成一道无为心。以上所谓空性离于根境乃至极无自性心生等文成极无自性心也。具如论第六七八九卷出之。疑云。若据此证文者。四种住心有浅深次第不成之失。疏第三云。又此经宗横统一切佛教。如说唯蕴无我出世间心住于蕴中即摄诸部中小乘三藏。如说观蕴阿赖耶觉自心本不生即摄诸经八识三无性义。如说极无自性心十缘生句即摄华严般若种种不思议境界皆入其中。如说如实知自心名一切种智则佛性一乘如来秘藏皆入其中（文）智证大日经指归出此文毕云。或立十住心判一代教。未合此释。不足为论耳（云云）然大师意云。上疏文中观蕴阿赖耶觉自心本生者他缘觉心之二种住心证文也。而安然和上教时义第二委难云。观蕴阿赖耶乃至心主自在○义释以为一种阿阇梨亦摄诸经八识三性三无性等。此法相宗所用论经。而海和上以观蕴阿赖耶等名无缘大乘心摄法相宗。以心主自在觉自心本不生等名觉心不生心摄三论宗（云云）依此难意。不可云他缘乘之次别有觉心乘（矣）教时义又云。经中所谓空性乃至极无自性心生之文及十缘生句。义释以为生极无自性心入曼荼罗海会一种阿阇梨。亦摄华严般若种种不思议境界。此中华严是华严宗般若是三论宗。而海和上以所谓空性等文为天台宗以极无自性一句为华严宗（云云）此难意云。疏第三云。觉自心本不生名阿阇梨。若生极无自性心得入如上曼荼罗海会名阿阇梨（文）觉心不生之后以极无自性心为一重阿阇梨。此中更不云有一道无为阿阇梨。何觉心不生之后极无自性之前取所谓空性之文为一道无为之一重乎。又极无自性心即摄华严般若不思议境界者。华严即华严宗般若是三论宗也。何大师偏为华严宗乎。教时义又云。如实知自心之文义释以为。从此复有十重深行阿阇梨。亦摄佛性一乘如来秘藏。此中佛性即涅槃经一乘即法华经。秘藏即真言教。而海和上以上如实知自心等文下所谓空性等文为天台宗。于显教是究竟。于真言此初门而安华严宗教之下（云云）此难意云。如实知自心文摄佛性一乘如来秘藏。此中一乘者天台秘藏者真言故。天台与真言同教也。何以天台安华严之下。又大师自判天台云于诸显教是究竟望真言门则初门（云云今论第八释也）。若尔可为显教之极。岂云劣华严乎（已上住心浅深次第不成之难也）。次付极无自性心有彼心不成之失。教时义第二云。金刚顶无所说一切义成就菩萨坐菩提场五相成佛○是真言宗果佛自受用相○而海和上引彼五相成佛之文名极无自性心为华严宗初心成佛因（云云）又云。守护经说菩提心无相同大日经说五相成佛同金刚顶○此亦真言果佛自证化他法门。而海和上以彼经文入极无自性心为华严宗（云云）又云。菩提心论有三门。所谓行愿·胜义·三摩地也○三摩地者同○金刚顶五相成身之义。而海和上以金刚顶五相成身为华严宗以菩提心论三摩地门为真言宗（云云）已上难意云。十住心论第九证极无自性心云。又极无自性心明真如法身蒙惊觉缘力更进金刚际。据大日经及金刚顶经云。时薄伽梵普贤大菩萨住一切如来灭无相究竟真实。时金刚界一切如来现受用身弹指惊觉告曰。汝所证是一道清净。未证秘密金刚三摩地。勿以此为足。时一切义成就菩萨由如来惊觉即从无色身三昧起礼一切如来白言。云何修行云何真实。一切如来异口同音告言。当住自心三摩地。从此已后说五相成身真言。由此五相真言加持得成大日尊身。如是明证非一。恐繁不述（文）此即取五相成身之文证极无自性之心。爰知。以五相为华严也。若尔非违金刚顶守护经菩提心论等耶（已上极无自性心不成之难也）教时义又云。大日义释是无畏说一行记。录云。此经本地之身即是妙法莲华最深秘处。智俨温古治定。亦同苏悉地疏。述师说云。教有二种。一显示教。三乘是也。二秘密教。一乘等是也。秘中又二。一唯理秘密。华严般若维摩法华涅槃等也。二事理俱密。大日金刚顶等也。金刚顶经述师说云。法华明久远成佛。此经明顿证成佛。二说虽异真实是一佛。而海和上于诸大乘辄判教理浅深果极高下难知矣（云云）此难意显也。凡于大师所立十住心安然和上付五失。即上所出之住心次第不成之失为第一。违金刚顶经守护经菩提心论为次之三失。违诸师意为第五失也。尔者如何可遮此等难乎。答。先八识三性义唯法相宗所用者。是安然和上胸臆言也。楞伽所说八识摄论所明三性三论宗家何不用之（此义如第七卷抄具记）。若尔观蕴阿赖耶并觉自心不生之中俱摄八识三性以为他缘觉心之二种是有何失乎。次至觉心不生阿阇梨极无自性阿阇梨之外不出他缘一道二种阿阇梨极故不可立他缘乘之外觉心及极无心之前一道无为之难。疏意且于三瑜只之满心立阿阇梨名。所以于第二劫满心之觉心不生位名阿阇梨。又于第三劫满心之极无自性位名阿阇梨。然不遮此二劫中各有二心。故执此疏文不可难觉心一道之二心矣。次安然意极无自性心中摄华严者是华严宗也。摄般若者即三论宗也（云云）是言尤不可也。极无自性者于谈圆融相即而不见法自性立其号也。若尔偏可开华严宗旨。此中何亦摄三论宗家乎。但疏摄华严般若种种不思议境界皆入其中者指彼二经所说之圆融无碍不思议事也。谓华严一部始终以圆融为宗。离世间品所说是也。般若所说不思议境界者。亦捡仁王般若散华品云。现五不思议神变一华入无量华。无量华入一华。一佛土入无量佛土。无量佛土入一佛土（等文。具如经说）此等皆是华严一家所宗极也。故大师依此文判极无自性是当华严宗耳。次安然意如实知自心之文中摄佛性一乘如来秘藏者。佛性即涅槃经。一乘即法华经。秘藏即真言教（云云）此中佛性之言何忽云非法华乎。故智证指归云。或曰。佛性指大涅槃。一乘指法华经。如来秘密藏即持明藏真言教者此亦一见矣。今以为。佛性一乘不合破为两句。下句亦然。并乖文意故也。法华明佛性一乘旨故合为一句。如来秘藏为涅槃教（云云）良以佛性一乘之一句只指法华宗旨也。今佛性开涅槃强云非法华。劳分一句成义有何由绪乎。又如来秘藏文非示真言教。然所以今明此经中摄入余诸教。岂更显以真言摄此经乎。故知。秘藏者是涅槃经也。今摄法华涅槃者。即显天台宗义耳。次天台为显教之极者。今论第八叙一道无为心云。明法身真如一道无为之真理。佛说此名初法明道。智度名入佛道初门○于诸显教是究竟理智法身。望真言门是则初门（文）是即指照一实中道真理之边为极。非谓胜华严十十无尽之圆谈。夫天台以中道正观为佛智至极。华严指十十无尽言大觉究竟（此义如第九卷抄记之）若取中道法身之理智者天台亦为显教究竟矣。无胜此而谈中道之宗故。然华严中道非劣天台。二宗全同照中理故。但华严十十云说既胜天台意。有此义故华严为胜天台云劣（已上遮住心次第不成难了）。
    次大师意取五相成身为极无自性心者。是和上之谬甚徒设违经违论之失也。大师三昧耶戒序云。极无自性心者是成佛之因初心之佛。五相成身四种曼荼未能具足（文）诚五相是真言佛极无即显教心也。显密悬隔。何云一体矣。但十住心论第九引五相成身之文证极无自性者。非言五相即极无心。如来为示彼五相成身诸惊觉一道清净心。指此所惊之一道清净心即言极无自性心也。故住心论第九引五相文毕云。言一道清净者即是一乘一如等理是也。又花严宗五教十玄六相花严三昧以为至要（文）既所警觉之一道清净云华严佛。岂能惊觉之五相成身为极无心乎（华严名一道清净见嘉祥释。故彼法华游意华严法华相对成其同义云。所谓同者同明一道清净平等大慧文）。故不招违金刚顶及守护经菩提心论之失矣。次至违疏即是妙法莲华最深秘处文之难。大师意未云法华唯是显教。良制数本开题示彼经深秘义。岂非云胎藏华台即法华最深秘处乎。但以法华一乘宗为显教一道无为心者。是显取彼经浅略之一边谓佛智至极之一家意也。非言经旨唯留浅略一义。次至大师判大乘浅深违苏悉地疏等之难。文依执见而隐义追机根而显。宁以违他师之执见妄得乱自宗之正见乎。
    问。以他缘大乘心对大日经所说证寂然界心其浅深同异如何可判之乎。答。证寂然界是初劫瑜只行。他缘大乘即第二僧祇心也。是故可云寂然浅他缘深也。疑云。大日经疏第二云。是菩萨从发心已来经一大阿僧祇劫方证如是寂然界。故知寂然然是大乘行心也。然他缘大乘者即大乘初心。故此论云。粤有大士法树号他缘乘。越建爪而高升超声缘而广运（文）始出二乘之家爰立大乘之号。若尔如何云从证寂然界之摩诃衍深乎。答。疏第二云。行者如是观察时。从无性门达诸法即空得离一重法倒了知心性。如是不为蕴界处能执所执之所动摇故名证寂然界（文）此即境界置心外然从其境无性门入见诸法空寂名证寂然界。此无性门是拆法之空故尚不及如幻之空。夫拆法空者心外有境分拆而空。分拆见之即无自性。无自性故假相亦空。是谓拆法空也。如幻空者。万法心变心外无境。心外无境故有即如幻化。幻化有者。无法为有。是即如幻空也。今此证寂然界未知万法唯心不证如幻空。所以属二乘分齐。故疏释此心云。行者未过此劫与辟支佛位齐（文）初劫修行虽住菩萨大心智解不超二乘。是故不云菩萨乘也。但于他缘乘心。大日经云。修行者观察蕴阿赖耶知自性如幻（等文）又论云。又无缘乘者。至此僧祇始能观察阿陀那深细之识解了三界唯心心外更无一法而可得者。乘此无缘心而行大菩提道。故名无缘乘也（文疏第二文也）解了唯识唯心方见法之如幻亦知第八赖耶实证性之圆成。此时名悬出二乘之外始入大乘之门。故证寂然界后立他缘大乘耳。疑云。初劫大乘未知第八阿赖耶识故。与二劫行异不明。初劫既是大乘行人。何不知第八识。诸大乘中皆说八识为心故。尔者如何。答。大乘义章三佛义云。若就大乘破相门中宣说如来七识为体（文）此破相宗中虽说七识。其观解实不过第六识之如观（此义如彼言。学而可知）。大乘行者中既有不知八识。今初劫心岂不准彼乎（以证寂然界准破相宗可成其义。如第五卷中成此义）。
    问。可云以他缘大乘心属佛乘乎。答。论云。此乃君子之行业菩萨之用心（文）又云。法相大乘以此为宗。此则所谓菩萨乘也（文）
    疑云。他缘乘心是当法相大乘之一宗。然彼宗所依经论盛谈果位之万德。何指此乘智行下言菩萨之用心。若夫望秘密宗作此言者。一道极无二心亦可同成此释。然彼属佛乘今何云菩萨乎（此义如至第十卷记之）。
    问。论云。一遣虚存实识。观遍计所执唯虚妄起都无体用应正遣空。情有理无故。观依他圆成诸法体实二智境界应正存有。理有情无故（文）此文心何。答。此文观遍计所执唯虚妄起都无体用者。先显遍计所执相状也。凡夫所执我法等诸虚妄境名遍计所执。实虽无其体并用凡夫颠倒执有体有用。今观行者以如实慧了其体用定无。故云都无体用矣。次应正遣空情有理无故者。明了其体都无而遣凡夫妄境也。情有者。迷情之上有也。理无者。理实无体用故也。次观依他圆成诸法体实者。诸法者依他诸法也。体实者圆成实性也。二智境界者。圆成者正体智之境。依他者后得智之境也。又圆成正后二智之境。依他唯后智之境也。故云二智境界。次应正存有理有情无者。准上遣虚义可知。寻云。尔者遣虚存实之观为一念起之为当前后二念观欤。又为遣虚之观下并遣空有二执。为当唯遣有执欤。存实之观致寻亦尔。答云。此先德（云云）不同也。且古德云。譬如见杌心必知无鬼义。悟依圆二性心必悟无所执义。故空有二观同时并也。又如眼识同时了青黄二境之用并矣。既二观一念也。何空有二观互不遣增益损减二执乎。疑云。遣虚存实是空有相返之观也。何一念心内得二观并起乎。依之下文云。遣者空观对破有执。存者有观对遣空执（文）既空有异论所治配各别。一时不并二观。其义尤显然乎。又空观不遣空执有观不治有见。释文诚分明。何云二观互遣二执乎。答。言遣虚言存实虽名言且异前后而说。探其实言之即一念一体观也。故了义灯第七云。观彼空时能语后二。故说印空。理亦印有（文）心云观彼空时者。空遍计所执。即遣虚观也。能悟后二者。悟依他圆成。即存实观也。故说印空等者。是明空观即有观也。是故遣存之观全是一体也。何云一念不起。良非别二观一时并起。亦非一分有观一分空观。有观即空观空观即有观也。但今用遣虚存实二观且以安立之义假论之耳。次至遣者空观对破有执等之文者。遣虚存实有之观虽一念起互治二执。今能治所治反对欲显义门之转相。夫空观之边正治有执空观即有观之边兼治空执。有观之边正治空执有观即空观之边兼治有执。故遣虚观之下并遣增益损减二执也（存实可准之）今为分别所治之正兼言遣者空观对破有执等也。
    问。何云舍滥留纯识乎。答。论云。二舍滥留纯识（文）虽观事理皆不离识。然此内识有境有心。心起必诧内境生故。但识言唯不言唯境（文）寻云。为证此重引唯识论文。尔者何文乎。答。次下云。成唯识言。识唯内有。境亦通外。恐滥外故但言唯识（等文是论第十文也）。疑云。恐滥外境故但云唯识不明。先遣虚存实之重既遣遍计我法之执。留内境内心毕。此内心境之上今此重来。故更还不可滥遍计境。彼外境也。即前重遣之。此内境也。亦前重留之。何强恐相滥耶。若只以云境故不辨内外之不同尚云有滥者。云唯识之时又可滥遍计唯识乎。故上文云。若执实有诸识可唯既是所执。亦应除遣（云云）识既有此滥。境独不可有滥。若识无滥者。境亦可无滥。相例全齐。何可辨其别乎。答。有私记云。前重既遣心外之境说唯识毕。然此重亦改唯识而说唯境者。事既改变。故似还存外境。依之说唯境。有滥舍不说之。所以前重唯识之上亦重说唯识无此滥矣。
    问。付舍滥留纯识引四文证。尔者其中第四引何经何文乎。答。论云。遗教经言。是故汝等当好制心。制之一处无事不辨等。皆此门摄（文）疑云。彼经正文云。此五根者心为其主。是故汝等当好制心。心之可畏甚于毒蛇恶兽怨贼。大火越逸未足喻也。动转轻躁但观于蜜不见深坑。譬如狂象无钩猿猴得树腾跃踔掷难可禁制。当急挫之无令放逸。纵此心者丧人善事制之一处无事不辨。是故比丘当勤精进折伏汝心（文）此文只佛对比丘说制恶心。更不可为舍滥留纯之证况彼经此宗意是小乘经也。故总料简章云。或但被小如遗教（文）经尔者何引此经为此重证乎。答。经云当好制心不云当好制境。意契此重。何不为证乎。有古德云。问。遗教经是小乘经也。何故引此重证耶。答。少分说唯识之道理故引此重证也（云云）可知之。
    问。何云摄末归本识乎。答。论云。三摄末归本识。心内所取境界显然。内能取心作用亦尔。此见相分俱依识有。离识自体本末法必无故（文）意云。心中有本末。谓自证分能变故名本。相见分所变故名末。摄相见之末归自体之本名唯识。此重意也。寻云。证此重引解深密经说。尔者其文何。
    答。论云。解深密说诸识所缘唯识所现（文）疑云。所引文彼经第三分别瑜伽品说也。彼正文云。慈氏菩萨复白佛言。世尊。诸毗钵舍那三摩地所行影像彼与此心当言有异当言无异。佛告慈氏菩萨曰。善男子。当言无异。何以故。由彼影像唯是识故。善男子我说识所缘唯识所现故○然则此心如是生时即有如是影像影现（等文）此文意。三摩地所行影像者定心所现之相分也。以此相分望能缘心云无异显心境无外。更不见以见分摄自体分。何引此文证此重乎。答。无性摄论第四牒深密经之如是生时即有如是影像显现文造释云。如是生时者。缘起诸法威力大故。即一体上有二影生。更互相望不即不离（文）神泰疏第五云。牒如是生时释缘起诸心。心法威力大故即一自体分上有见分·相分二影生。二影更互相望不定即不定离。诸心心法根尘缘起力其性法尔如是三分而生故任无性菩萨之释三摩地所行影像者即相分见分二影像也。以二影既不离心可云摄末归本（矣）
    问。何云隐劣显胜识乎。答。论云。心王体殊胜。心所劣依胜生。隐劣不彰。唯显胜法（文）意云。心王胜心所劣也。劣依胜生故隐劣心所显胜心王也。寻云。证此重引庄严论颂。尔者其文何。答。次文云。故慈尊说。许心似二现。如是似贪等。或似于信等。无别染善法（文）疑云。此颂显唯有心王无别心所也。谓许心似二现者。说心王似相见二分现。次如是似贪等或似于信等者。成如心王似相见二分现心外无相见体亦心王似贪信等现更心王之外无别心所之法也。故后文结无别染善法。诚其意分明乎。然何取此文证许心王心所别体毕而隐劣心所显胜心王之重乎。答。庄严论颂许心王心所有别自体而说似现之道理也。故唯识论第七云。应说离心有别自性。以心胜故说唯识等。心所依心势力生故说似彼现非彼即心。又唯识言亦摄心所。恒相应故（等文）述记第七释云。以诸心所依心方起依心势力生故。说心似彼贪信等现。非说彼心所体即谓是心。言无别染·善法等。除此心所似贪等法无别心外实染善法。非谓所似贪等亦无。似有二义。一无别体由心生故说之为似。变似二分现者是也。二虽有别体由心方生为依胜故说之为似。即贪等是。今颂总言似者通此二。故非一为例（文）又云。庄严论云许心等者。亦摄心所恒相应故。若尔贪信等既入能似心聚之中。所言似贪信等者是何。总心聚中贪信等法亦别变似贪信等现。以义说之总别聚异。谓总心自能似二现。即心自证分似自见相二。俱时贪等自体分亦现似贪等各二。现义故其总许心之中心所亦在其中。然但说心变似二现。说心所法似贪等现以心胜故（文）疑云。依二释意为俱成隐劣显胜之重为当唯取第二释欤。若言初释不成重证者。庄严论颂既有非隐劣显胜之义。何以此文定为此重诚证乎。若言二释俱成重证者。于第二释引成之。其义且可然。付初释全不足为证据。夫虽说心王心所别论而心胜所劣。未言隐劣显胜。只成是心王心所之胜劣许也。于隐显之义谁许其言。如何出此释证隐劣显胜之义乎。答。唯识义六卷私记云。二释俱成证。意云。初释云心所依心势力生故既标心王胜心所劣。隐劣显胜义尤明也。后释云又识心言亦摄心所。又标心王胜心所劣。隐劣显胜义亦明也。故二释俱为证（云云）难云。若言以说心王心所之胜劣即成隐显之义者。大小诸乘圣教同许此胜劣义。所以悉可引证此重。何唯求一两经论文乎。又辞既举心所。岂言隐心所乎。有私记成义云。二释俱可为重证。但初释意云。既云许心似二观。明表心王能似所似矣。能似谓心即自体分也。所似谓相见是二观也。其次句只云如是似贪等或似于信等。亦以心王为能似。以心所之相见为所似。故隐心所之能似自证分。岂非此重证乎。故疏云。以诸心所依心方起依心势力生故说心似彼贪信等现。非说彼心所体即谓是心（文）意云。心所依心王势力生故说心王似贪等。非谓贪等自体分即与心王体一也。今言彼心所体者即自证分也。谓彼颂意且夺心所相见预心王也。故必可为此重证。
    问。何云遣相证性识乎。答。论云。事为相用遣而不取。理为性体应求作证（文）意云。理者圆成实理也。事者依他起性事也。依他者圆成相用。圆成者依他实性也。事为相用已下明今重意也。疑云。凡此宗意者如来正后二智皆是依他性摄也。虽遣相证性之重何混云一切依他遣而不取。故次下释此重心云。摄论颂云。于绳起蛇觉。见绳了义无。证见彼分时知如蛇智乱。此中所说。起绳觉时遣于蛇觉喻观依他遣所执觉。见绳众分遣于绳觉喻见圆成遣依他觉。此意即显。所遣二觉皆依他起。断此染故所执实蛇实绳我法不复当情。非于依他以称遣故皆互除遣（文）此文所遣二觉皆依他。断此染故者。唯显断除染分依他也。非于依他皆互除遣者。亦成不遣净分依他也。而何前后心相违上混云事为相用遣而不取耶。答。事为相用遣而不取者。正体智缘真如时一切染净依他相用心之前不现前而不作法之相分故云遣相。非断除净分依他之体。但下文所遣二觉皆依他起。断此染故者。古德意云。所遣二觉者一切遍计觉并一切依他觉也。其中遍计觉皆迷情也。依他觉皆观解也。而谓其体者。亦遍计觉染分依他。依他觉净分依他也。故云皆依他起也。次文断此染故者遍计觉自性断也。故云断此染。依他觉离缚断也。故云断此染。于二觉云断染意别也。不可谓同（云云）故断此染之言非属染分依他也。又断者虽关染分依他而言遣。时非不遣一切。断与遣义别故。次非于依他皆互除遣者。有私记云。称遣故者遣一切依他相用也。故章云事为相用遣而不取（云云）非皆互除遣者。辨除与遣之差别也。云除云遣虽眼目异名。今爰且除者断除也。遣者遣舍也（云云。事为相用遣而不取不取即舍义也）。其若遣即断者。何可断不可断净分依他耶。故今释云。遣宽。即遣一切依他相用故。断狭只断染分依他故（自性断离缚断如先出古德传）故非以云遣断一切也。皆互除遣之互字尤可案之。谓除即遣遣即除者。可云互除遣也。然无除而非遣有遣而非除故云非互除遣也（云云）
    问。论云。或因果俱说六。胜鬘经中说六识（文）心何。答。文意显也。疑云。胜鬘经既是大乘经也。如何此经唯说六识不识七八乎。答。唯识义六卷私记云。唯识论第五云。然有经中说六识者。应知彼是随转理门。或随所依六根说六（云云）疏云。一随转理门。依小根器未建立于第七八者说故。第二解依不共根·不共境故说有六种。非谓尽理。而识类别实有八种大乘之中。于处门中不开识者以此理通（云云）问。就论初释。若尔胜鬘经为未知七八识。小乘者说欤。答。不然慈恩既云。若唯被大如胜鬘经。但此经说六识随顺前为小乘机未知七八识说六识。今此大乘经中亦说六识（为言）故寂法师章云。随顺经中等（文）义演云。随顺经中说六识者。解云。诸大乘经若随小乘说皆名为随顺经（文）问。付第二释六识俱有开导依。谓无间灭心也。亦内许有。俱有依谓第七识。为前六识成所依根也。是皆共依根。何云依不共根就六识乎。又色等五境是共境五识与意识共缘故。然何依不共境说六识乎。
    答。今不共依者。据俱有依说而不据开导依。但于俱有依有二种。谓眼等五根与第七识也。然五识以眼等为近依以七识为远依。意识以七识为近依而不依眼等根。今不共依之言据近为说故无失。次色等五境如次为眼等五识之自境。五识不缘余境。故色等为不共境。意识虽缘色等而非自境。所以不云共境。故依不共境之释亦无其失矣。

十住心论抄卷中

十住心论钞卷下


　　　　　　



论第七

    问。云何觉心不生住心乎。答。论释此心云。色不异空建诸法而宛然空。空不异色泯诸相而宛然有。是故色即是空空即是色。诸法亦尔。何物不然。似水波之不离同金庄之不异（文）寻云。尔者引经何文证此住心义乎。答。论引大日经文证之。故彼文云。彼如是舍无我心主自在觉自心本不生。何以故。秘密主心前后际不可得故用此文证第七住心义也。疑云。案经疏意。今所引之文是成前他缘大乘义也。其所以经释无缘乘心云。修行者观察蕴阿赖耶知自性如幻阳炎影响（等文）疏第二释此文云。今以如幻等门照有空不二。而人法二空之相亦不当心。乃名真入法空悟唯识性。故经云秘密主彼如是舍无我心主自在觉自心本不生释（等文）心云。经释无缘乘心引幻等六喻成之。今以此如幻等门照有空二谛不二之理。此不二正观即不取人法二空之相。是名真入法空悟唯识性。故经云。舍无我觉心不生也。疏既为释成无缘乘心出经心主自在觉自心本不生之文。知是无缘乘心言觉心不生。又疏释无缘乘心觉心不生之二文毕云。更作一转开明倍胜于前劫也（文）释二心毕结言一转开明。知非有二心胜劣矣。依之见疏下文。不许他缘乘之外有觉心不生之一重。谓疏引莹如意珠喻释修行成佛之次第云。诸佛菩萨。久已证知亲从一毫之善自致大菩提道。是故○方便诱进令受三归○譬如收彼顽石置在家中。次以三种三心拔业烦恼根无明种子如利铁开凿去其粗□。次观无缘乘法无我性如渐至软处以药物消化而不伤之。次生极无自性心如灰水莹拭使极光净。尔时生于佛家名置在高幢雨种种宝（文）今释渐次修行中出三重心成因果始终此中无缘乘后不举觉心不生心。爰知。疏意不言有此二心也。故安然和上教时义第二难大师意云。经中观蕴阿赖耶乃至心王自在觉自心本不生等越二劫行之文义释以为一种阿阇梨亦摄诸经八识三性三无性等。此法相宗所用论经。而海和上以观蕴阿赖耶等名无缘大乘心摄法相宗。以心主自在觉自心本不生等名觉心不生心摄三论宗１今所引义释者。疏第三云。若度违顺八心证寂然界是名阿阇梨。若已心主自在觉自心本不生名阿阇梨（文）既证寂然界之后觉心不生之前不出无缘乘心阿阇梨。爰知无缘觉心非二种住心。又疏云。观蕴阿赖耶觉自心本不生即摄诸经八识三无性义（文）此文言觉心不生中摄诸经八识三无性。然八识三性三无性是法相大乘所说也。故今论第六成他缘大乘义云。楞伽解深密等经瑜伽唯识等论所说八识三性三无性法是此意也。法相大乘以此为宗（文）知觉心不生即前他缘乘心所摄。大师今何背无畏三藏舍疏现文拄经说成义。况所成色即是空诸法亦尔之觉心不生义全不超他缘大乘之谈。他缘乘中亦言如幻之依他即圆成之空理故。而何于一义一文中忽开觉心不生之别重１答。先他缘大乘外立觉心不生者。二宗意悬隔故也。谓他缘乘者是法相大乘。觉心乘者即三论宗家也。然法相宗意许佛智无常。故法苑林章三身义诸门分别门云佛受用身既堕法数。生者皆灭。是一向记。故不可说是本性常。许从因生说是常者违比量故（文）佛受用身者是报身如来。既云佛身非常。即显佛智有为。若尔佛智是依他所摄终与圆成实性别。但三论家意法报凝然不曾见生灭。故法华寿量品义疏云。报佛寿量有始无终○初证佛果。是故有始。一证已后湛然不灭。故无有尽（文）又云。内应与法身相应。法身常住应身亦常（文）内应身者是报身佛也。内证与法身相应。是故立内应之称耳。既佛智是常寂。所以第一义谛摄。故此论叙觉心不生云。悲唯蕴之迷无性叹他缘之阻境智（文）又云。悟心性之不生知境智之不异（文）他缘心许境无为智有为。所以隔境智不混。觉心乘境智凝然。是故境智实冥合。是以从此佛智诤论之源即致条末无量之差。故色即是空诸法亦尔之谈唯关觉心不生非他缘乘。谓三论意。起实智见中道理时万法皆归真空乃至自心即如也。何物不尔。所以言诸法亦尔。但至法相家。遣相证性三观门前都虽遣依他之假相能观正智尚留真空之外存体。是岂诸法亦尔之词实得言义相□乎。故他缘大乘之外取色即是空诸法亦尔之说为觉心不生之一重也。今临大日经文案其所说意。彼中心主自在觉自心不生等文即显此第七住心义。故引为其证据也。但遮难者。先所出料简之疏文何云不显示他缘觉心之二重乎。难者料简词中以悟唯识性相故之故字属下句经云秘密主等文即云。以觉心不生之文释成无缘乘心之义。全不得文心也。故今正料简疏文云。疏言。今以如幻等门照有空不二。而人法二空之相亦不当心。乃名真入法空悟唯识性故者。是释无缘乘心也。以悟万法唯心故。即知有空境界皆不可得。是云无缘乘矣。次疏经云。秘密主彼如是舍无我心主自在觉自心本不生以不滞有无心无挂碍等者显觉心乘也。前无缘乘心才虽空境界尚存能观心智。只遣境遗智。所以如滞有无。又许有为智体。故心不免挂碍。今至觉心乘。境智皆亡。何智滞有无自心即如。宁心有挂碍乎。既悟境智俱真空而凝然不生。约此心本真空之谈更立觉心不生别称也。若尔二文实悬隔。岂云唯成无缘乘一重乎。但疏释无缘觉心之二文毕言。更作一转开明倍胜于前劫者。不约住心阶位只望三瑜只行以成义。是故作此言。谓于第二瑜祇劫虽有他缘觉心之二重。今对初劫行举第二劫言一转开明耳。所望各别。何混成一边乎引如意宝珠喻修行示三重。又以第二劫行合为一种阿阇梨。皆是约三劫瑜只显示其义故也。勿取三劫三重之别义妄难住心废立之位分矣。次安然意八识三性义法相宗所用者是和上边言。恐不知三论所谈也。楞伽之八识摄论之三性三论宗家所依。何不解其义。若尔觉自心不生即摄八识三无性之文岂成第七住心之难势桥乎。但所出今论第六文依疏第二释成其义也。疏云。随顺古昔诸菩萨修学观蕴阿赖耶。即楞伽解深密等经八识三性三无性皆是此意（文）此文显他缘乘义。大师依此文云八识三性法相大乘以此为宗也。于觉心不生。疏第二意略且不言八识为宗。故至第三卷觉心不生中摄八识三无性者。显示三论家意亦谈八识三性耳。
    问。成觉心不生之义引胜鬘经等。尔者出何说文证此住心乎。答。论云无为生死缘因生坏等义如胜鬘经。疑云。无为生死是变易果报也。何取此文证心本不生义乎。答。无为生死缘因生死坏等者大日经疏第二释第二瑜只行之中所叙之言也。故彼文云。此中无为生死缘因生坏等义如胜鬘宝性佛性论中广明。今且明宗义故不详说（文）意云。胜鬘经宝性论等所说之无为生死因缘生灭义是第二劫行觉心不生中正所得法门也。谓觉真心不生时知此真心所变之妄法变易生死因缘所生皆生灭法也。今且明秘宗义。故此中彼法不详说耳。大师此论中引疏文成觉心不生门也。或又胜鬘所说无为生死者实是界外变易身也（如彼经宝窟下之本释）然出此文成觉心之义者。论释觉心不生云。虽复遇境界风随缘起灭。而心性常无生灭。觉此心本不生即是渐入（文）为成此义次引胜鬘无为生死矣。此心云。凡三论意。真心妄念杂起见心性不生者。至界外变易位方始发此智。界内分段生之中慧解粗浅故。才虽闻其理未预证见之分。故觉心不生之心于变易分齐谈之。所以取胜鬘变易生死七识生灭如来藏识不生不灭之说为此宗所依也。宝性论等中说三种意生身。引此论为所依即此意耳。
    问。今住心之意出于谛教谛之两种二谛。尔者何云于谛教谛耶。答。论云。诸法性空世间颠倒谓有。于世人为实。名之为谛。诸贤圣真知颠倒性空。于圣人是实。名之为谛。此即二于谛。诸佛依此而说名为教谛耳（文）心云。于谛者。于之言是约也。谓凡夫执诸法实有。故约于凡心即云世谛。圣人知诸法实空。所以约于圣心亦云第一义谛。今于众生随情念立谛名。是故称于谛。如来随顺之即说。谛名义。是名教谛也。疑云。且就于谛义所立不明。今对如来之教谛呼众生之迷执云于谛。爰知。于者是用迷训也。故论云。问。若以于谛为众生说者更增其患。何以依二于谛说法耶１答。凡夫著有二乘滞空。今明如来因缘有无假有假无○云何增患（文）此文以凡夫有执二乘空见即名于谛也。如何于之言非凡圣迷情乎。加之二谛章云。二皆失者二皆是于故（文）既云于故是失。岂非示于即迷义乎。尔者如何。答。若言于是迷之辞者。论云。问。于谛为失。教谛为得不答。凡夫于为失。如来于为得。圣人于亦得亦失（文）此文出如来于谛。岂云如来有迷乎。亦圣于言亦得亦失。宁迷名许亦得义乎。故今此释意凡圣及如来心之前离教所见之谛即名于谛也。加之论又云。问。何意开凡圣二于谛耶。答。示凡圣得失令转凡成圣（文）此文心言。二于谛中凡于是失。圣于即得也。若尔何混云二于皆迷。所以不可言于谛之词名迷乱。但至能难之文。凡非谓凡圣有空之见都无迷执。此迷见之心处所立之于谛号只是约就之义称更非迷乱之故也。其凡夫者著有二乘滞空之文既非释于谛之名言。何可来成难。次二皆失者二皆于故者。于谛付凡圣之迷处所立之称故。对如来教谛之得云于故失也。言然何成失故名於乎。
    问。论云。何不以非有非无之教表非有非无理必以有无之教表非有非无理耶（文）尔者何答乎。答。论释云。若利根人应如是说。但凡夫著有无故。以有无表非有非无（文）疑云。上下文皆云。凡夫著有二乘滞空１今何云凡夫并著有无乎。次凡夫若著有无者。佛遣彼执着入非有无理时。弥说非有非无之教以示非有非无之理。若说有无之教。更可增有无之执。岂破有无之着入非有非无乎。答。先凡夫著有无者。今论下云。如有见外道迷于真谛空见外道迷于世谛（文）既外人中起有空二见。岂非凡愚类著有无乎。又二谛章云。若理外凡圣皆是颠倒有所得行。俱是凡夫。理内若凡若圣皆名为圣（文）此中理外圣人者二乘之人是也。此人未曾入非有非无量故。上凡夫着无者指二乘滞空也。次著有无故不用非有非无教者。诚有深所由。谓如起有执者若为说非有。才虽遮彼之心行更彼可不知己之心可转之处。若夫非有此心如何可行。深生迷乱还堕邪见之坑。况亦加非空之教迷乱弥盛乎。宁虽增己之有执更非起正智之桥。是故有见者之前初为示空教方令舍有执而心转空理。此人改有见住空见时。次为说有教令其心动转。此人闻先后空有之二教若心住空有二门。如来此时说非空非有令舍其二边而住中道。故知。说有无二谛之意。遂所表是非有非无也。是即渐机摄化方便善巧之次第仪则也。若为起空执者即初说有教。其说教调根次第返前可知。故云著有无故以有无教表非有无以化之矣。若利根悬悟者初说非有非无即得中道正观。所以为之不以有无教而表非有非无也。
    问。佛说二谛为显中道也１尔者其中道义如何显之乎。答。论云。以世谛故不断。以真谛故不常。所以立二谛（文）疑云。今所成之不断不常之中道义其言全不顺道理。夫世谛是无常断灭法。何云世谛故不断。亦真谛谓常恒不变理。岂真谛故不常乎。所以显正义时可云世谛故不常。真谛故不断。而何返之乎。答。上二谛释名云俗以不俗为义真以不真为义（文）今世谛故不断之言即显俗谛不俗为义之意也。真谛不常之释准此可知矣。
    问。就对偏尽偏等四种中道何云对偏尽偏中道乎。答。论云。对偏中者对大小学人断常偏病。是故说对偏中也。大小学人有断常偏病不成中。偏病若尽即名中○无常无断乃名中道。故名尽偏中也（文）疑云。对偏尽偏之中道俱对治断常偏病也。若尔是一种中道。何为二中乎。答。对偏中者不除断常偏执只对唯断唯常之偏言今说亦有亦无正理。故云对不可尽矣。次尽偏中者。遣除断常偏病正示非有非无之中道。既除边显中。所以名尽偏中也。故此论上文云。有无是用中。非有非无是体中（文）此即显二种中道耳。

论第八

    问。何云一道无为心乎（亦名空性无境心）。答。论叙此心云。似澄水之能鉴。如莹金之影像。湿金即照影。照影即金水。即知境即般若。般若即境。故云无境界（文）疑云。一道无为之心相全不超觉心不生之分齐。谓觉心不生之意亦许般若即境之谈。故嘉祥二谛章云。不见有法出法性者。是名与波若相应（文）既不见法性之境外有能照之智法。何不云境即般若般若即境。此实相。观照不味不二之说宁不类澄水莹金之影像乎。若尔一道无为之住心不出觉心不生宗。何第七心之外别立此一重乎。答。于境智不二两宗虽意同。至佛慧之谈非无其差异。谓觉心不生者佛分权实二智。夫以照中道理体为如来内证之实智。以知空有二谛名下化有情之权智。故嘉祥三论玄云。知第一义是自利。知世谛故能利他（文世谛言下摄空有也）又二谛章难有人言以能观智为二谛云。以智为谛者应名权实谛（文）此即真谛智云实世谛智为权也。又法华方便品云。诸佛智慧甚深无量。其智慧门难解难入（文）义疏第三释云。诸佛智慧者标佛实智也。甚深无量者叹佛实智也２其智慧门者第二标权智叹权智也。其智慧者即牒上智慧也。门者权智。说一切教为通佛智故。以一切教为佛智慧门故。正取一切教为门（文）心云。以照中道言实智。以说诸教为权智。说诸教者即说二谛也。故知。解了空有是权智所摄也。故今论第七叙觉心不生意云。权实二智证圆觉乎一如（文）既实智中不照差别万法。岂喻金水浮影像乎。照一道无为心者。一心一念之观中能见空假中道之三谛。一心圆照三谛。权实如何分智。所以无权之可舍亦无实之可取。故摩诃止观第六云。无明一念因缘所生法即空即假即中不思议三谛一心三观一切种智佛眼等法耳（文）又云。虽种种说只一心三观（文）三谛宛然圆一心内。金水影现之喻法譬妙和合乎。是以觉心一道之二心浅深诚异也。住心废立时岂不为二重乎。故二教论上云。一念心中即具三谛。以此为妙（文此叙天台意也）。又云。中观等息诸戏论寂灭绝离以为宗极（文此显三论家实智为宗也）又法华开题（东大寺真言院开演之本）云。三论八不空性谈义天台一心三观为极（文）此等释意二宗浅深显然也。故第七心外立此住心耳。疑云。天台意不言权智故与三论别不明。摩诃止观第五云。一心三观历一切法亦妙如是。若因缘所生一切法者即方便随情道种权智。若一切法一法我说即是空即随智一切智。若非一非一切亦名中道义者。即非权非实一切种智（文）虽云一心三观。其中以假谛智名权智。与三论如何异乎。答。凡天台意非不言权智。彼宗中亦许体内体外之二种权智。体外权者说权教之智是也。体内权者一心三观之内义说云权也。此中体外权者是权教之前智而非一心之内谈。何来成难。若是体内权智者于一心三观且相配三智也。言然终非谓三智各别。况三轮如来内证中道观之处不带有空之观智。是故权智唯权全异实智也。天台佛果实证中观之处心带有空之二观。所以彼权非权三观宛然。故以一往义说勿难二宗齐等矣（所出难之权智文体内体外义可随宜不定）。
    问。一道无为心义引大日经何文证之乎。答。论云。秘密主。云何菩提。谓如实知自心２此菩萨净菩提心门名初法明道（文）又云。所谓空性离于根境无相无境界越诸戏论等同虚空离有为无为界离于造作离眼耳鼻舌身意（文）引此二文证一道心也（二文大日经第一说也）。疑云。所引二文俱说秘密宗义全非显教分。谓初此菩萨净菩提心门名初法明道之文次下云。菩萨住此修学不久勤苦便得除一切盖障三昧（等文）不久勤苦者即住真言行故也。若显教菩萨者。何不云多劫行。况所得除盖障三昧是真言门所说悉地也。依之智证大日经指归云。或立十住心判一代教不足为论耳。秘密庄严法界楼观即如实知自心之相。岂过此外更有法耶（文）此能难之言其理极成。若尔所出如实知自心等文定可秘宗菩提心。何为一道无为之证乎。次所引之所谓空性离于根境等文是三劫瑜只中第三劫之内所说行也。而以第三劫行关秘密乘教。若尔此文非说显教义门。岂来成一道无为诚证乎。依之见经并疏现文。觉心不生之后更不立显教住心。谓经说第二瑜只觉心不生心毕。次文云。真言门修行菩萨行诸菩萨无量无数百千俱胝那庾多劫积集无量功德○皆悉成就○所谓空性离于根境无相无境界○离眼耳鼻舌身意极无自性心生（文）疏第二释此文云。即是欲明超第三劫之心○如余教中菩萨行于方便对治道次第渐除心垢经无量阿僧祇劫○今此教诸菩萨则不如是。直以真言为乘超入净菩提心门（等文）疏心以此第三瑜只行即为秘密乘心也。知觉心不生后秘密乘心前更无别心。又引如意宝珠喻显示三劫修行时。唯作三重心而不言秘密宗之外有一道无为之一心（如意宝珠喻如第七卷觉心不生问答出之）。有此等理故知觉心后秘密前不许此心也。然何引此文证有一道心乎。答。所出之二文俱非不显示秘密宗义。其显示秘宗之义皆如难势之辞。故今论第十证秘密庄严心云。经云。云何菩提谓如实知自心。此是一句含无量义。竖显十重之浅深横示尘数之广多（文）此文诚说秘宗。所以引而证之。此文兼显余义。如何不取而示。故疏第三云。此经宗横统一切佛教２如说如实知自心名一切种智。则佛性一乘如来秘藏皆入其中（文）此文佛性一乘者是法华一乘。如来秘藏者即涅槃所说也（此义如第六卷抄难安然意之中成之）由有此文证故今取此文证矣。所以为一道无为之证源仰无畏三藏之说也。次以所谓空性离于根境等文为证者。此文虽说秘宗亦兼示显义故。疏第二释此文云。行者住此心时即知释迦牟尼净土不毁见佛寿量长远本地之身与上行等从地踊出诸菩萨同会一处（等）此心云。行者得空性若离根境等者。即悟法华所说之佛寿长远净土不毁。此岂非显一道无为空性无境心乎。故大师引此释成立其义。所以二种文证非无由绪矣。疏三瑜只行之释中觉心不生后秘密庄严前不出此一道心者。疏意且依经文成义。谓经说觉心不生心毕次示秘密乘心。此秘密心中如实知自心及所谓空性之二文俱说之所以疏中不言真宗之外别心也。此义意至三瑜只之中第三劫行证显一道极无秘密之三心。于佛地而究竟。俱是真言门菩萨所行非偏关显教行。故以一道极无二心同摄秘密乘心。但大师意秘密之前开此心者。一道无为之观虽是秘宗行。然非显教经论中不说此心。上所出之疏二文释是也。是以显教探义立一宗之人师亦伺此理以为究竟佛智。故论云。大隋天台山国清寺智者禅师依此门修止观得法华三昧。即以法华中论智度为所依构一家义（文）既显教说此心。何不为秘密已前之一重乎（此义具如教相钞第一门问答料简中记之）。次如意珠喻。约三劫行显义所以付第三劫中更不开别住心也。
    问。付修止观之十法门第一观不思议境中安立境界数量样何。答。论云。不可思议境者。夫一心具十法界。一法界又具十法界。百法界。一界具三十种世间。百法界即具三千种世间（文）心云。十界者六道为六三乘为三。即九界也。加一切佛界故成十种。付此十界其一一界各具九界无有阙减故成百界。又此一一界中各有三种世间。谓五阴世间众生世间国土世间也。付此三种世间一一各具十法。谓如是相·性·体·力·作·因·缘·果·报·本末究竟也（如摩诃止观第五释）一一世间具十如是。故三世间即成三十。此三十世间各百界中具。故成三千世间耳。疑云。今此百界安立其意难思。夫若就体言之。不可过十界数量。彼此中法界其体唯六道四生故。若约彼此互具门展转倍增计之者。实数限难定。亦不可止百界。谓百界之中一一界处各亦具十界。百界合论即成一千界。如是展转即可至无量。何付互具门局言一百乎。三千世间致难准之矣。答。十界互具者。于一一法界之中一微尘处尽见十方法界之中一切十界。如是展转十界互具。然十界门别一一互入。今十界并见之门别各具十矣。十门合见即知有百界。次入百界门见其一一门时。圆融无碍亦虽具十界。只是无碍自在之义更非增法界门。谓初重见一界门时都尽一切十界而十方所有法界悉具此门毕。有何物之残亦寻余门可见之。虽然十界体分十门路异故。约彼此门别求十界之相。十门各有十故即有百界也今至百界之中一一界门。是即上之十门重重无碍相入故。百界门中亦各具十界也。所以虽见重重至百千。只还见上十门。夫一切佛界中所具之十界虽至百千重。尚是十门之中佛界所具十界也。更不见十门之中佛界外有余佛界。一切佛界皆举十门之中佛界尽故。乃至一切地狱界皆亦如是。良言门不出十门。寻体尽于十界。此外望何义边更立千界等乎。若尔百界千如三千世间废立巧者欤。

论第九

    问。何云极无自性心乎。答。论云。入此海印定观法性圆融。照彼山王机示心佛不异。摄九世于刹那舒一念于多劫。一多相入理事相通。帝网譬其重重。锭光喻其隐隐（文）疑云。极无自性之心相全不超一道无为之分齐。夫二心同谈法界圆融。彼此俱许理事相即。见宗无浅深。叙义等言势。何一道无为之外立极无自性之重乎。答。圆融无碍之境一实中道之观一道极无之二心所说虽同各至诠宗极所存即不等。夫天台三谛相即之前虽谈一心三观。寻其佛智之至极以中道观为体。故玄义第一判法华体云。善恶凡圣菩萨佛一切不出法性。正指实相以为正体。故寿量品云不如三界见于三界非如非异（等文）释签第一释此文云。问。虽云辞异意同。空假如何得为经体。答。既是不思议空假。还指空假即中。中为经体中即空假。亦指于中。三谛无非遍一切处（文）此文以中道为法华体。法华体者谓佛智也。但于华严意一实中道是大乘通门。诸摩诃衍人无不行之。今至华严一门。以十十无尽主伴具足理事相通圆融自在局为佛智究竟。故五教章上卷释别教一乘云。于海印定中同时演说十十法门。主伴具足圆通自在该于九世十世尽因陀罗微细境界。即于此时一切因果理事等一切前后法门乃至末代流通舍利见闻等事并同时显现何以故。卷舒自在故（等文）别教一乘者华严至极圆谈也。既以圆通自在成义。知非中道为诠。又探玄记第一云。圆融中所说唯是无尽法界性海圆融。缘起无障碍相即相入如因陀罗网重重无际。微细相容主伴无尽。十十法门各称法界（文）此文唯是无尽法界性海圆融者即显宗之至极也。若尔天台华严二宗岂非有差异乎。故大师法华开题（东大寺真言院开演本）云。天台一心三观为极。华严圆融无碍为宗。并是法王之一宫法界之一门（文）天台三观为极者。意取中观为最也。故平城天皇灌顶启白云。天台言一乘三观之道显四教一如之义。一念三谛造境。即中以为极妙（文）此即中观言至极也。又三昧耶戒序云。如实一道之心虽云拂心垢而入清净泯境智而证如一。犹是一道清净之果○极无自性心者虽云融法界而证三世间身等帝网而得一大法佛。犹是成佛之因初心之佛（文）加之秘藏宝钥一道无为颂云。无为无相一道净。非有非无不二陈（文）此颂以中道释一道心也。又宝钥极无自性颂云。重重无碍喻帝网。隐隐圆融锭光心（文）此即圆融为佛智之最极也。既知二宗不同。但此中天台为第八住心华严判第九邻极者。喻圆镜于帝网之谈。渐近真宗之法界曼荼罗。岂不言空假即中之悟上一转开明乎。演密抄第一云。且依清凉教类有五○五圆教明一位即一切位。一切位即一位。十住满心即摄五位成正觉等。依普贤法界帝网重重主伴具足。故名圆教。今神变经与此大同。但显密为异耳（文抄与大师其意少异。抄言二教全同故可见彼始终）所以用华严为第九住心。而一道无为之天台外开立之也。
    问。极无自性心义引大日经何文证之乎。答。论云。大日如来告秘密主言。所谓空性离于根境无相无境界。越诸戏论等同虚空。离有为无为界离诸造作离眼耳鼻舌身意。极无自性心生（文）疑云。所引之经第一文是三劫瑜只中第三劫之内所说行也。然以第三劫行关秘密乘教。若尔此文非说显教义门。岂引为极无自性之诚证乎。依之见经并疏现文。觉心不生之后更不立显教住心。谓经说第二瑜只觉心不生心毕次文云。真言门修行菩萨行诸菩萨无量无数百千俱胝那庾多劫积集无量功德○皆悉成就○皆谓空性离于根境无相无境界○离眼耳鼻舌身意极无自性心生（文）疏第二释此文云。即是欲明超第三劫之心○如余教中菩萨。行于方便对治道次第渐除心垢经无量阿僧祇劫○今此教诸菩萨则不如是。直以真言为乘超入净菩提心门（等文）疏心以此第三瑜只行即为秘密乘心也。知觉心不生后秘密乘心前更无别心。又引如意宝珠喻显示三劫修行时。唯作三重心而不言秘密宗之外有极无自性之一心（如意宝珠喻如第七卷觉心不生问答中出之）。有此等理故知觉心后秘密前不许此心也。然何引此文证有显教极无之心乎。答。极无自性之名言既是大日经所说也（论所引文是也）付此一心内义有浅略深秘。此中深秘者。所出难之疏第二释是也。浅略义者疏第三云。此经宗横统一切佛教○如说极无自性心十缘生句。即摄华严般若种种不思议境界皆入其中（文）此即以华严所说理言极无自性心也。故大师依此文意成显教极无之义。故论引经文毕云。善无畏三藏说此极无自性心一句悉摄华严教尽。所以者何。华严大意原始要终明真如法界不守自性随缘之义（文）今显教中立极无自性源出无畏三藏说。既非大师胸臆言。如何不足为诚证矣。但疏三瑜只行之释中不言显教之极无自性心者疏意且依经文成义。谓经说觉心不生心毕次示秘密乘心。此秘密心中所谓空性等文说之。所以疏中不出真宗之外别心也。此义意从三瑜只之中第三劫行证显一道极无秘密之三心至佛地而究竟。俱是真言门菩萨所行非偏关显教行。故以一道极无二心同摄秘密乘心。但大师意秘密之前开此心者。极无自性之观虽是秘宗行。然非显教经论中不说此心。上所出之疏释是也。是以显教立宗之人师亦取此理以为究竟佛智。既显教说此心。何不为秘密已前之一重乎。
    问。杜顺和尚华严三昧意。付以遮情门显法有五重问答。尔者其中第五重者何问何答乎。答。论出第五重云。问。定是无耶。答。不也。空有互融两不存故。缘起之法空夺有尽唯空而非有。有夺空尽唯有而非空相夺同时两相双泯（文）疑云。先问中言是无耶与第二重是无耶。何异更为第五问乎。次答中遮问辞言不也了而言空有互融两不存故。岂为返问而成义乎。夫若遮无耶之问者。即可成有义。今言空有互不存两相双泯。既顺无之问而立理。如何是遮情之答乎。答。先第五重之问意者总问上四句之答义也。谓上答四句之问一一皆遮不也毕。故今第五问尔者决定四句皆不耶也。无耶者。无即不也。所以第五重是无耶之问与第二重是无耶之辞其意全别也。次付第五重答文。初不也者显非上四句定不也。谓第一句问答云。问。缘起是有耶。答。不也。即空故（文）此即立空义而遮有问也。今至第五重显空有互夺两双不存之言内即遮第一重立空之义而返不也之故毕。次第二句问答云。问。是无耶。答。不也。即有故（文）是即立有义而遮无问也。今第五重空有两不存之言内遮第二重立有之义而亦返不也之故了。次第三句问答云。问。亦有亦无耶。答。不也。空有圆融一无二故。缘起之法空有一际无二相故也（文）是即立一际义而遮亦有亦无之二相问也。今第五重空有双泯之言内亦遮第三重立一际之义。谓既空有俱亡。以何物立一相乎。故亦返第三重不也之故了。次第四句问答云。问。非有非无耶。答。不也。不碍两存故。以缘起之法空有互夺同时成也（文）是即立空有两存之义而遮非有非无之泯相问也。今第五重两相双泯之言内即遮空有两存之义而返不也之故了。所以第五重答巧遣四句之不也深破五重之边情耳。
    问。成真如有所依。引经论说证之。尔者论中依何论何文乎。答。论中引起信摩诃衍二论文也。先引起信论云。摩诃衍者总说有二种。云何为二。一者法。二者义所言法者谓众生心。是心别摄一切世间法出世间法。依于此心显示摩诃衍义。何以故。是心真如相即示摩诃衍体故（等文。所引虽摩诃衍论第一。彼论即载马鸣说。所以正文是起信论耳）疑云。此论文未见真如有所依。夫心能成生死涅槃故言是心摄一切法。心能证菩提。故说此心示摩诃衍。又显境智不二。故言是心真如相。若尔如何以此文可成真如有能生之法乎。况起信论意存菩萨决定皆经三无数劫之理。是故彼论叙显教分齐未入真言义门也。然今论上文云。佛华法华等亦以此真如为至极理。今此真言法教以吽字为一切真如等所依。真如则所
生之法。真言则能生之法（文）是即佛华严妙法华等显教真如为至极能生不许更有所依也。若尔起信论释显教。何云真如是所生法乎。答。所引论文尤显真如有能生。夫是心则摄一切世间法出世间法者。一切之言中为摄真如为不摄之。若言不摄者。何云一切乎。既云心能摄真如。岂非真即心为所依乎。又依于此心显示摩诃衍义者。宁言摩诃衍义中无真如乎。爰知。依此心生显真如。故所引用其义显然者欤。但至所出难之佛华法华真如为极之文。此叙显教立宗之人师言也。非谓佛意说此义。又设虽彼二经中说真如至极。马鸣菩萨广弘佛语。何不示余经之意。良彼要经三大阿僧祇劫虽陈显教意。此依于此心显示摩诃衍亦兼成秘宗谈也。论意如此。更勿强疑矣。

论第十

    问。可云他缘大乘等显教大乘之四种住心俱说佛智乎。答。秘藏宝钥秘密庄严心云。他缘以后大乘心。前二菩萨乘后二佛乘（文）
    疑云。四种大乘俱谈佛果万德。何后二属佛乘前二言菩萨乎。若夫望秘密庄严言前二菩萨者。一道极无之二心岂亦非菩萨乘。为真宗佛果是因行之一门故。尔者何答显教大乘之四心因果分别之释。今秘密庄严家对判有所由。谓他缘乘存佛智无常未知第八真识凝然常住。所以属因分智。真宗意不许自受用身如来有无常智。故觉心不生许佛慧常寂境智不二。良虽超前宗。然佛立权实二智言实智唯照中道其空有二谛关权智境界。是尚不及真宗佛智一心内圆融照见。故可为因智。今宗不云佛权实二智别缘二境故。故言前二菩萨乘也。但于一道极无之二心俱谈佛智一分。此二宗同许一心三观之判俱穷圆融无碍之说。虽未见三密法界之四种曼荼亦非不伺帝网重重之如来境界。所叙皆实语而无关因分可简舍。是故判言正觉心也。后二佛乘之释意在此耳。疑云。若言他缘觉心之二心是因分智终舍之者。何于此二心作深秘释乎。此论第六云。秘密义者。如上无缘乘法即是弥勒菩萨三摩地（文）又第七卷云。觉心不生住心法门是文殊师利菩萨三摩地门（文）既弥勒文殊所证果位留之。岂关因分智解终舍之乎。答。于佛慧之无常照俗之权智。属因分未了虽舍离之。他缘宗取本不生之义边。觉心乘指大空摧魔之一边即言弥勒文殊所证也。故论第六释他缘宗深秘义云。初阿字为体。即是本不生（等文具可见文）又第七卷释觉心乘深秘云。此真言以^8□字为体。即是大空之义。证此大空摧坏一切魔也（等文）可知之。
    问。第十秘密庄严心者。为指尔前住心究竟至果时名此住心。为当九种之外更有其所住欤。答。前心皆是无明边城更非明之分位。岂指无明满时言明分位乎。所以九种住心之外别立秘密之一重也。疑云。虽有此言未信其义。夫天台之一心三观华严之圆融法界俱探佛法之最底诚极果海之妙觉。此外有何谈之残。更关真宗之智慧乎。是以华严觉苑法师天台安然和尚各多轴作释广玩秘宗义味。至所宣理性皆令同己之宗。今弘法大师之流何与此异乎。答。大师二教论云。文随执见隐义逐机根现（文）故只求文义于显密之教可决优劣于二宗之门。勿引他家浅辞疑大师深意。夫寻显密文义者。先显教意付事理诸法许诸事相法皆是因缘所生有为生灭。谓天台所谈不出三谛。然此中假谛者。引中论所说之因缘所生法文成之。此即属有为非凝然。所以立假谛之称也。次空中二谛之处所相即之有者。是上之假谛而非有凝然之事相。花严意亦同此义。故彼五教章中卷云。亦可依他是生灭法。亦应得有不异常之无常不异无常之常义耶。答。亦并得有也。何以故。诸缘起无常之法。即无自性方成缘起。是故不异常性而得无常。此即不异于常成无常也（等文）此即明依他事法无常而相融常法也。爰知。显教意不言事法凝然常住。但今宗意即非如是。不见理事圆融直付事谈事时。皆是凝然常住法佛界真实功德也。故此论引疏第七云。众生钝根故迷于二谛不知即俗而真。是故殷勤指事言。秘密主。云何如来真言道。谓加持此书写文字。以世间文字语言实义。是故如来即真言实义而加持之。若出法性外别存世间文字者。即是妄心谬见。都无实体可求（文）此即说世间事相诸法皆实相凝然体也。不同余宗言唯俗谛矣（此事相常住之文证如教相抄第三十九门自相差别法有为无为分别中具出之）。加之又有显密差别。故此论又云。秘密庄严住心者即是究竟觉知自心之源底如实证悟自身之数量。所谓胎藏海会曼荼罗金刚界会曼荼罗金刚顶十八会曼荼罗是也（等文）心云。一切众生之自心中齐备两部海会曼荼功德流转生死门曾无有阙减。以深信此理名知自心之源底。又付两部界会一部有十世界尘数圣众。若亦细论者非算数所及。故下文云。十佛刹微尘数者。如来差别智印其数无量非算数譬喻之所能知。且以如来十种智力各对一刹微尘以表众会之数（文疏第一文也）如来十力功德中付一智力亦分一佛世界尘数之差别智力。今且举十力示其数量。故云。十力尘数理实无量耳。信仰此无数圣众即悟自身之数量也。然九种住心中未曾说此事。是谓秘宗之超过尔前也。论又云。唯蕴拔业二乘但知六识。他缘觉心两教但示八心。一道极无但知九识。释大衍论说十识。大日经王说无量心识无量身等。知如是身心之究竟即是证秘密庄严之住处（文）心显也。又云。经云。云何真言法教。谓字门一切诸法本不生故。字门一切诸法作业不可得故（等文具引大日经第二说）次下云。且就初字有十二转○此十二字即一一尊十二地。除中间八字初后四字即求上门因行证入。更有字即是方便具足义。一一字门五字。则各各门五佛五智。如是五佛其数无量（等文）此说诸尊种子。亦以前住心中未知种子字义也。又云。以五智光照常住三世无有暂息平等智身（言五智者五大所成智。一一大各具智印。三世者三密三身等文）。此文言。以地水等五大成如来智慧。是色心一体。岂余教所谈乎。又说三密行独在此宗乎。凡今宗超出余之住心。论文多端今取要记耳。疑云。今宗意。若言事法皆凝然常住者。此凝然事相为真谛为俗谛。若言此真谛者。真言家心不许俗谛欤。若言无俗谛者。大违疏等意。亦不可许世俗因果。若言无因果者。岂不同外道邪见乎。若依之言凝然事相法是俗谛摄者。俗谛即以浮虚为义。宁于凝然真实法立世俗浮虚之称乎。若尔左右难思。何成事法常寂之道理以简异余宗乎。答。事相既是凝然常住而皆佛界真实功德。此常不变改相岂非真谛所摄乎。但至俗谛阙无之难。凡今宗意就言俗谛义门多途。若简凡见别于圣见。凡夫所知是俗谛也。谓于凝然不变无相而相法众生膜眼是见生灭。众生倒惑此执定相。是故于众生所见之边得俗谛名。谈如来正知之体言凝然也。故秘藏记第二十八门云。缘起法皆生灭者。世人眼所明见。虽凡夫目见彼。而于圣见常住是即凡见之边言俗谛圣知之边为真谛之意也。然佛亦知众生所见。所以云照俗谛。故大乘义章二谛章云。世人所知故名世谛。故涅槃云。世人所知名为世谛○圣人虽知此法随世故知。是故独名世人所知（文下又云。世俗所知故名俗谛）显密虽异其义自契。岂不引成乎（已上一义了）又就事相凝然之法论如来内证之境时了义圆具之谈亦非不许二谛。夫凝然不变相无碍无障也。虚融之实法是云真谛。但法界依正中诸尊之行住坐等转变隐显自在异相殿阁之放光薰香庄严宝幡宝树动摇如是等转相义说而言世俗门义说亦为无常相。是云俗谛。故大师一切经释云。约世谛而言。即是法身说法。法身说法唯佛与佛乃能知之此以主伴对扬而起言音为世谛门。即成后义意也若尔如何俗谛阙无耶。
    问。秘密庄严之意以说阿迦等诸字之字义为此住心超余心。今付此释退检诸经。显教大乘中盛说其义。所谓华严经五十七（六十经）出阿罗等四十二字具解其字义。大般若经五十三及四百十五四百九十已上三处亦列阿洛等四十二字（华严四十二字加阿字）广释其字义。又涅槃经等八文字品（三十经）说阿阿等四十六字委示彼字义。又大集经第四出一百十五门示阿字义。又文殊师利所问经字母品说阿阿等五十字。既是诸教共说之大义门。何云秘密庄严之不共法乎。答。论释云。问。华严般若涅槃等经皆说四十二字。与此经四十九字何别。答。华严般若所说字门者是末也。涅槃所说虽是本母然但说浅略义秘之深密义心云。华严般若不尽言字母。涅槃所说字义转浅略。不同秘宗尽字母亦深解字义。独穷本母之深密岂非不共之谈说乎。次大集经所说释阿一字虽同真宗。不广字母。岂显密齐等乎。但至文殊问经说。不空三藏别译出此一品经以为真宗要路。爰知。此经不关显教数也。疑云。付华严所说四十二字。其中三十一字是字母也。所谓^h□^h□^b□^b□^h□^h□^h□^b□^b□^h□^b□^h□^b□^b□^b□^b□^b□^b□^b□^b□^h□^h□^b□^b□^h□^h□^h□^h□^h□^h□^b□是也（依不空之四十二字观门意捡之）又大般若经四十二与华严文同。更加因不可得诃字说四十三字。二经所说中三十二字是本母之字。何云华严般若说末字乎。次涅槃经中出阿等十二^8□多迦等五五之二十五字耶等遍口之九字各说种种字义。何知是浅略非深秘乎。答。华严四十二字中虽三十一是母字。所余十八字母阙不说之。谓^h□^h□^b□^h□^h□^h□^h□^h□^h□^h□^h□^h□^h□^h□^h□^b□^e□^h□是也。既不尽字母。岂言说本乎。又四十二中十一非是本字。能^h□^h□^b□^h□^b□^h□^h□^h□^h□^h□^b□是也此良非根本。何不言条末。次涅槃经所说字母虽示其字义。皆是浅略义更隐深秘言。彼经第八云。短阿者不破坏故。不破坏者名曰三宝。又复阿者不流故。不流者即是如来。又复阿者名为功德。功德者即是三宝次。长阿者名阿阇梨。阿阇梨者得名圣者。又复阿者名曰制度。修持净戒随顺威仪。又复阿者名曰教诲。如言汝等如是应作此文于短长阿字虽叙多种字义。而不说诸法本不生及行不可得等深义则非秘中所宣隐覆之乎。伊等诸字皆亦如是。亘四十音齐秘不可得之实义。大师但说浅略之妙得经旨矣。又住心论叙秘宗所说字义云。此一一字门具无量无边显密教义。一一声一一字一一实相周遍法界。为一切诸尊三摩地门陀罗尼门又云。此一字具一百二十义及无数义理。具如守护国经说（等文此一字者阿字也。一百余之字义如经第二说）显教中不说此义故为有差别耳。疑云。疏第七云。大品经及华严入法界品皆说三十二字门。涅槃文字品文殊所问经大集陀罗尼自在王品各释悉昙字母。与此经所说其义或同（义释第五云。或异或同）。若得此意则诸经捡然悬会无所违妨也（文大品经第八四念处品说四十二字。余经如上出之）疏意言。字母解释显密是同。大师何判浅深悬隔乎。答。疏意云。华严般若大集经于释悉昙字母与真言其义同。涅槃经中释字母与真宗其义异。故或同或异也。大师意云。华严般若不尽字母而示条末字。大集经唯说少分。所以不同今宗尽字母。若尔疏意与大师更非相违。或又疏意既云或异或同。岂显密全同乎。若许少分之同义者。何大师亦无其意。夫华严般若说末字故虽云是条未。然非都不说本母。何不云或同。又涅槃经虽字义浅略。能所说皆字母也。非是与秘宗同乎。所以疏与大师其意能符顺耳（初义者约释字义。疏意判显密同异。后义者不付字义。只约出字母疏意言同异矣）。

十住心钞下卷

　　文治三年四月六日申时许左妙字大宫之五十二之书了
　　南无阿弥陀佛是为往生极乐也
　　同月七日一校了
　　保延六年暮春七日一校了。先年之比虽致校点之功犹以多谬矣仍复校之。_

