No. 2458 真言宗未决文

                沙门德一撰

　　　　　　　
　　　　　　　
　　　　　　　

第一结集者疑
第二经处疑
第三即身成佛疑
第四五智疑
第五决定二乘疑
第六开示悟入疑
第七菩萨十地疑
第八梵字疑
第九毗卢舍那佛疑
第0段 第十经卷数疑
第十一铁塔疑_
真言宗未决文

                    德一述

　　　　　　　
　　　　　　　
　　　　　　　

    结集疑者。大毗卢舍那经初云如是我闻。今疑。此经释迦如来灭度后八百年时。毗卢舍那佛自对普贤执金刚手等而说。尔时阿难迦叶等久已灭度。谁言我闻。若言龙树菩萨结集者不尔。后从毗卢舍那佛口传普贤。从普贤口传龙树。如何龙树称我闻。若言普贤我闻者不尔。普贤菩萨非二乘凡夫肉眼所能见。如何交杂人间结集。
　　经处疑者。毗卢舍那经初云。薄伽住金刚法界宫说此经。今疑。金刚法界宫为自受用净土。为他受用净土。设尔何失。二俱有失。若言自受用净土者亦有二失。一下位见失。二处不遍失。所言下位见失者。自受用土非十地菩萨所能见。如何金刚手等诸大菩萨皆悉云集共见共闻。所言处不遍失者。一行师疏云。此宫是古佛成菩提处。所谓摩醯首罗天宫是也。自受用土周遍净法界。何别指智处。若言他受用净土者。此亦不尔。何以故。经云法界者是真如名真如理宫无处不遍。如何别指摩醯首罗天王宫。此疑未决。
    即身成佛疑者。龙树所造发菩提心论云。今真言行人能从凡入佛位者亦超十地菩萨境界。亦真言行人三行为因即身成佛。一者行愿。二者胜义。三者三摩地。今疑。此有二失。一行不具失。二阙慈悲失。所言行不具失者。凡菩萨虽无量行。总摄六度。四摄悉尽。今真言行人所修因行虽列三名。而总是观行。此止观行于六度中唯静虑波罗蜜多。非余五度。尔则唯行一度不行余五。全阙四摄。阙行成佛此则不可也。阙慈悲失者。凡诸菩萨慈悲为母。方便为父。具受五生（瑜伽四十八云。一除灾生。二随颂生。三大势生。四增上生。五最后生。除灾生者。诸饥劫受大鱼身等。随类生者。人等众类中受其类身等。大势生者。富贵自在种族中受其身等。增上生者。十五果等。最后生者。成正觉身）久轮转生死。恒誓我度一切众生皆令入无余涅槃。而真言行人遗弃众生自先成佛。慈悲何有。亦何二乘自利行。故涅槃经云。自未得度他。又华严经毗卢遮那品云。大威光菩萨说颂云（毗卢舍那本身菩萨）往昔诸佛所。一切皆承事。无量劫修行。严净诸刹海。舍施于自身。广大无涯际。耳鼻头手足。及以诸宫殿。舍之无有量。严净诸刹海。能于一一刹亿劫不思议。修习菩提行。严净诸刹海。普贤大愿力。一切佛海中。修行无量行。严净诸刹海。尔时一切功德山须弥胜云佛为大威光菩萨说颂言。海一刹中。修行经于尘劫。如海见于我当获如是智。一一微尘中。无量劫行。彼人乃能得庄严诸佛刹。为一一众生。轮回经劫海。其心不疲懈。当成世导师。经既说毗卢遮那佛因行云。无量劫修行。能于一一刹。亿劫不思议。修习菩提行。一刹中修行。经于刹尘劫。一一微尘劫行。彼人能得庄严诸佛刹。为一一众生。轮回经劫海。其心不疲懈。当成世导师。此是明毗卢舍那佛因果满。今真言行人唯修观行。从凡位入佛位者。超菩萨十地行。此是龙猛菩萨。何背佛说信菩萨语。此疑未决。又释摩诃衍论第七云。证发心者。从净心地（初地）乃至菩萨究竟地（第十地）证何境界。所谓真如智名为法身。是菩萨于一念顷。能至十方无余世界。供养诸佛。请转法轮。唯为开导利益众生。不依文字。或示超地速成正觉。以为怯弱众生故。或说我于无量阿僧祇劫当成。以为懈慢众生故。摄示如是无数方便。不可思议而实菩萨种性根等发心则等。所证亦等。无有超过法。以一切菩萨皆迳三阿僧祇劫故。但随众生世界不同有所见闻。根欲性异故。示所行亦有差别。准此论文。天台宗所言即身成佛者。谬执菩萨示现之文以为真实菩萨之行。发菩提心论与此摩诃衍论俱龙树菩萨所造。岂有相违哉。是故当知发菩提心论所言今真言行人能从凡入佛位者亦超十地菩萨境界者。依菩萨示现行而说非实菩萨。而彼真言天台二宗学徒不善推究已宗所依经论妄立别宗云即身成佛者。违诸论误后学徒。诸有智者勿谬依学。五智疑者。发菩提心论云。东方阿□佛成大圆镜智。南方宝生佛成平等性智。西方阿弥陀佛成妙观察智。北方不空成就佛成成所作智。中央毗卢舍那佛成法界智。即真言如理。今疑。此有二失。一诸佛智不平等失。二余佛无智失。所言佛智不平等失者。一切诸佛各具五智。无有一佛不具五智。此经云。别五方佛各成一智不成余四智。此即违唯识佛地等诸论说。一切诸佛各具五智。若言随偏增各一智。实俱成智者不尔。何以故。诸佛之智有胜劣失故。若彼五智体用无差别皆同不殊者。可如何会五智各有差别如何偏增。何者大圆镜智现自受用身土智。平等性智现他受用身。成所作智现变化身土智。妙观察智居大众中说法决疑不如身土智。摄论唯识等说故。然第五法界智时是真如理。智体性故名智。实无我智用。但如毗卢舍那佛。唯有智性无四智用。余四方佛各有一智用。阙四智体用。即诸佛智有胜劣失。所言余佛无智失者。且如娑婆世界有十方佛土而围绕之。此中四方佛各成一智。余四维上下此六方佛成何智耶。此疑未决。
    决定二乘疑者。发菩提心论云。决定二乘之人虽破人执犹有法执。久成果位。以灰身灭智趣其涅槃。如大虚空湛然常寂。难可发生。要待劫限等满方乃发生。今疑。此文即有自语相违失。何者既云灰身灭智如大虚空。即亦云要待劫既等满方乃发生。一何相违。灭身智何以为因更发生身智耶。佛性论云。因尽果未名有余涅槃。因果俱名无余涅槃。既灰身灭智如虚空。何以为因更复发生耶。无因生者非释种故。又智度论第一百卷云。入无余涅槃不复更出。彼智度论此发菩提心论俱龙树菩萨造。何故智度论不复更出。此发菩提心论更待劫满方乃发生。岂菩萨造二论而一论说出一说说不出耶。此疑未决。
    开示悟入疑者。发菩提心论注云。准毗卢遮那经疏释。又将阿字配解法华经中开示悟入四字也。开字者开佛智见。即是菩提心义也。示字者示佛智见。是菩提行义也。悟字者悟佛智见。是证菩提义也。入字者入佛智见。是涅槃义也。今观注意。初发菩提心。次修菩提行。次证菩提果。后乃入涅槃。今彼毗卢舍那经疏是一行阇梨所造。依何经论文解开示悟入耶。此即违法华论。彼以三番义释开示悟入不当一番。如何会释耶。此疑未决。
    菩萨十地疑者。毗卢舍那经第六卷云。何为如来。云何名菩萨。佛告言。乐求彼菩提名菩提萨埵。成就十地等后成佛。十力智故名如来。准此经文。真言行人。修十地行后多成佛。如何发菩提心论云超十地菩萨境界。又华严卢舍那品云。往昔为大威光菩萨时。十地行后方作佛。又十地品是毗卢舍那因行。又梵网经云。我百劫修行是是心地方成等正觉。故号我为卢舍那。又上卷所说十地。是卢舍那佛为菩萨时所修十地。是诸经教是卢舍那所说。彼所言从凡入佛位者是龙树语。如何背佛说信菩萨说。此疑未决。
    梵字疑者。学真言徒传言。梵字是非非外道作。非佛所作。法然而有。但佛所显示。今疑。问曰。法然有者。何等而有。为无为有为耶。彼答曰。非有为非无为。但佛说显耳。我疑问曰。有为无为所不摄法是无体法。此无体法三世不生。如菟角等。如何佛说显令有诠用。文彼文字是翰墨所画。现是等色法。是色等之有为法非无为法者。可如所言。何非有为法。又遁伦师所造瑜伽疏第五云。劫初起梵王则造一百万颂声明。后慧命减。帝释复略为十万颂。次有迦单没罗仙略为一万二千颂。次有波腻尼仙略为八千颂。今现行者唯有后二。前之二论并已灭没。又开释迦论一千五百颂。然护法菩萨造二万五千颂。名杂宝声明论。西方以为声明究竟之极论。盛行于世也。是名声明根本。名号者。劫初时梵王于一一法皆立千名。帝释后减为百名。又减为十名。后又减为三名。总为一品。又西域记第二云。详其文字梵天所制。原始垂则四十七言也。准此等文。彼梵文字实是翰墨之所造画。何故云法然而有。此疑未决。
    毗卢舍那疑者。疏云。说此经佛即毗卢舍那佛本地法身。今疑。所言本地法身者。不过理智二之法身。此二法身不十地菩萨之所能见。如何执金刚手等皆悉云集共见毗卢舍那佛。共闻受其所说经。若言法身说法者为谁说法。若为十地机说法者不尔。他受用身应无用故。若为二乘凡夫说法者此亦不然。变化身应无用故。此疑未决。
第0段     经卷数疑者。开元释教目录云。毗卢舍那经七卷。善无畏三藏译。今彼经揽其文句。毗卢舍那如来对金刚手等菩萨三十一品。此即第六卷未载属累品。终行云欢喜奉行。是以明知止剂初六卷是毗卢舍那佛所说。彼第七卷此是谁语。若言是毗卢遮那所说者。何故彼第七卷初云稽首毗卢舍那佛。准此文知。彼第七卷是人所作。非佛所说。此疑未决。
    第十一铁塔凝者。习真言宗徒传云。真言宗所凭据论。是释迦如来灭度后八百年。龙猛菩萨入南天铁塔。受金刚萨埵。问。谁传。如是为有文传为是口传耶。答曰。金刚智说。又问。若金刚智三藏说者。又疑为是口传。为有文传。若言口传非文传。者不足信受。若有文传者诵示其文。此疑未决。此所述之诸疑问者。恐谤法业。招无间报。唯欲决所疑。增明智解一向归信。专学其宗耳。庶诸同法者莫依此疑问嫌轻彼宗。边主云。瑜伽论等是无著菩萨独一听受。都无同闻众。不足信受。何故举世奉行。以此论疑铁塔疑建立彼宗。今决此疑云。唯识了义灯第一云。案达罗国王请陈那菩萨证无学果。菩萨抚之欲遂王请。文殊师利于虚空中殚指惊言。何舍大心而期小果。可制因明以弘慈氏所说瑜伽论。菩萨敬受指诲。奉以周旋。遂作正理门论。因明疏亦同尔。此言周遍五天竺无有一人不闻不知。如何更致疑。又大觉师批云。无著菩萨自造瑜伽论。欲令他信。妄谓慈氏菩萨说。今观此语。遂使菩萨堕妄语。凡如来令四依菩萨造论释经。曰不妄语无著菩萨是证初地。文殊师利咒藏经说也。初地菩萨免作妄语。如何入四依例许造论释。瑜伽释论是最胜子等诸菩萨造。彼论首归敬颂曰。稽首无胜大慈氏。普为利乐诸有情。归命法流妙定力。发起无著功德名。下长行论释云。无著菩萨位登初地。证法光定。得大神通。事大慈尊。请说此论。准此释论文。明知瑜伽论是慈氏菩萨说。非无著菩萨造。汝大觉师非唯无著菩萨。令堕妄语罪。亦最胜子等诸大菩萨使堕妄语罪。又问。汝大觉师所言无著菩萨自造瑜伽。妄语慈氏菩萨说者为有文传耶。为汝自口传耶。若言有文传者请示其文。若无文但自传者应速舍离。是痴狂语故。瑜伽论是慈氏所说。是有文传。彼真言宗是龙猛菩萨入南天铁塔受金刚萨埵。唯是口传。都无文传。云何以此例彼文传。得使信受。

真言未决文（终）
久安元年闰十月二十二日于圆法院僧房书了一交了_

