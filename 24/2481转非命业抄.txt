No. 2481 转非命业抄


　　　　醍醐贤觉法眼抄

　　金刚寿命真言曰
　　唵缚日罗（二合）喻晒娑□（二合引）贺（引）
　　佛告执金刚菩萨。若有善男子善女人。受持念诵每日三时。时列千遍。过去所有恶业因缘短命夭寿。由持此陀罗尼故。信心清净。业障销灭。更增寿命（文）
　　问。信心清净之义如何　答。案圣教意。于行者有二类。一者信心清净人。二者信心不牢固也。
　　问。何名信心清净人乎　答。信心坚固一念疑惑之浊无间。是名信心清净。俱舍论云。信者令心澄净（文）　疏云。如水精珠能净浊水。心有信珠令心澄净（文）　私云。譬如池水澄净一渧浊水无间。名曰净水。泥浊无间水清净故。浮月光移花色。信心亦复如是。信心清净悉地即成　问。信心清净。诵此延命真言。可持寿命百年乎　答云。经说转非命业。使增寿命终无夭死短命之怖。此文百年可持云也。佛出世者人寿百岁时也。正法千岁像法千年人寿不灭。既虽入未法未历几程。故尚人寿百岁之比也。近来百岁之辈稍有世间。是时寿命然也。故百年者近代众生之本寿也。信心清净。此咒每日诵三千返者。转非命业可持百年命也。
　　问。何不云转决定业使增寿命乎　答。以未得意发此问也。决定必死业者一百岁满年也。佛意先说可持本寿百岁也。故曰转非命业使增寿命也。百年之土尚。求□百岁寿者咒力灭决定业。何不退数百寿乎
　　问。百年为本寿。其以前终没为中夭云事证文如何　答。有诸经说（云云）无垢净光大陀罗尼经云。若一切时常念诵。满足百岁永离夭寿（文）又无量寿光明如来经云。今此阎浮提人寿百岁。于中夕有造诸恶业。而复中夭。如是短寿之人。若能志心受持读诵供养礼拜。如是之人复增寿命满于百岁（文）此二经又明白不满一百岁以前终没为中夭也。不可异求。不可异求。此等说叶业障消除更增寿命之文。又合转非命业使增寿命终无夭死短命之怖说也
　　又佛母大孔雀明王经云。佛母明王悉能加护。令无忧怖寿命百年（文。三卷经说寿命百年文有三十余所）又六字经云。昼安夜安昼夜常安得受百岁得见百秋（文）此等经说明镜也。不及细推事也。又俱舍云。北州定千年。西东半半减。此州寿不定。后十初叵量。人间五十年。下天一昼夜。乘斯寿五百。上五倍倍增。色无昼夜殊。劫数等身量。无色初二万。后后二二增。乃至诸处有中夭。除北俱卢州　释言。三界有情虽有本寿定。于中中夭故曰诸处有中夭除北俱卢州也。不至本寿为中夭也。人间时寿为本寿。以不至本寿为中夭也
　　问。真言为可灭决定业乎　答。金刚顶经云。业障除印真言。依此印真言功力。皆净三业令灭决定业。经文显然也　又光明真言正观音等真言力。能灭四重五无间等罪（文）不局此两三经。诸经悉诸此由不遑罗□五无间罪者决定业也。业依猛利速疾顺生必感果。故曰五无间罪受报不及二生三生也。而云五无间罪消灭。是即灭决定业也。真言之功力皆以同也。以此等真言力可知延命咒可转决定业也。但于百年持者全不可云转决定业故。但曰转非命业也。信心清净诵此咒者。必灭决定业也　问。真言力能灭决定业者。转百年决定业可有。若过百岁若及数百岁人乎　答。依真言力。或有数百岁人。或有过百岁人。龙树菩萨三百岁。龙智和尚七百岁。法护尊者八百岁。是皆依咒力随意自在也。菩提流志百六十岁。是皆依咒力则破决定百岁业也
　　问。然者不空金刚智乃弘法大师等。何不持数百岁乎　答。悉地随行者。意于不好之人。何必长远乎。如云寿尽时欢喜犹如于□病。大师遗告云。我初思及于一百岁住世奉护教法。然而恃弟子等永拟即世（时年六十□）故悉地成就之人。寿命延随心　问。悉地成就人速身成佛乎　答。于悉地成就人有二类。一者得事相悉地未得三摩地成就以前。不能即身成佛也。二者三摩地成就人。此人即身成佛也。故经云。信心清净业障消灭更增寿命（说事相应悉地成就相也）若有修习三摩地者。父母生身获五神通后涅槃自在（文）又菩提心论云。若人求佛惠通达菩提心。父母所生身即证大觉位。是则说即身成佛也
　　何名信心不牢固人乎　答。虽有少信信佛法诵真言祈所求浅。皆人不知真言不思议一言含千义。信心不牢固。疑浊相间。是信心不净人也　问。若少疑心杂者。何可修行业乎　答。此间可尔。但浅智小信人不知佛智不思议真言广大力。故信水不澄兆。悉地影难浮也。譬如有弟子眷属虽相随师主不知。师主德大勤仕志浅不柚忠节之辈。虽烈三千之末难有一慈之惠。是亦如此。才有小信小惠。虽修行业。依钝根懈怠悉地难成也。问。此人修延命行。转非命业持百年寿命乎　答。佛言。信心清净业障消灭（文）简信心不净人。仍难持百年寿。纵虽不致百年何不得随分之长寿乎
　　问。就行者有二类。有证文乎　答。有证文。无量寿经云。人信罪福修习善本虽生彼国。于佛智不思议不可称智大乘广智等无伦最上胜智疑惑不信。五百岁不值佛法僧。谓之胎生（文）又云。若有众生明信佛智乃至胜智。作诸功德信心回向。于七寂地自然化生。须臾之顷身相光明智惠功德如菩萨（文）　又龙树菩萨曰。若人种善根疑即花不开。信心清净者花开即见佛（文）然则虽怀疑惑。修业之辈者得遂本望也。但衣疑惑花迟开也。信心清净之人者花即开。以此经论文明之。行者有二类
转非命业事（已上贤觉法眼抄也。醍醐理性房也）
　建仁三年正月二十日。以新别所家抄之内□书写了
　末资觉住生年二十岁
　殊恐短命故此书所书持也。可哀可哀

转非命业抄
