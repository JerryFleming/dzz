第0章 No. 2434 辨显密二教论悬镜抄卷第一

            　
　　　　　　　



    此论以三门分别。初辨来意。次释题目。后消释本文。初辨来意者。窃惟显密衢异而如遥分九等。权实区别而似远隔三十里。是故天亲地论驰因分可说之谈。龙猛释论谈果海不谈之说。彼等觉十地尚不能窥窬。三自一心亦不得齿接。何况凡庶所望。愚钝所知乎。昔钦明天皇御宇时。佛法创来起。从尔以来至于大同元序时。人好玩显网而未识秘旨。于是密藏始东流秘典新来。于时虽新药验深。而旧痾犹相斗。宿执未除。而狐疑更重者也。因兹论主方审决显密之圣教。弋钩经论之奥旨。遂以制作明鉴手镜。而令照察其真伪得失矣。其题号曰辨显密二教论也。夫宗致之发起幽远而旨趣之所为甚深也。寔为令有缘学徒。茂于花因三密宝林。植于莲种性德圆海也。而其词美艳犹春林花。其义至明最等秋夜月者欤。盖如明医投药方尚指掌也。圣人救物法岂乖机哉。而末学等适虽汲法水下流。尚未逮决幽源。仅虽遗文偏肤。焉探隐裹骨体哉。只才倾管见之才。乏尽萤火之明。以聊述此论之梗概义。宛如象马将度巨海。蚊^2□欲升妙高也。冀万之一若契圣意者。将为出世之结缘耳。
    次第二解释题目者。辨显密二教论者。盖相对显密二教。而判断其优劣浅深。辨决其粗细差别也。显教者即为易了知。是说随他意粗浅法义故也。密教者最为难悟解也。说随自意甚深法义故也。辨者是分别义。决了义。决断义。剖割义等也。显者是显露义。现前义。彰敞义。可见义。可思议义。可了义等也。密者是微细义。秘奥义。隐藏义。微密义。幽邃义。不可思议义等也。二者即简别于一三等数义也。教者即诱引悔谕义。化导义。教诫义等也。论者即有二说。一者教诫义。是俱舍论等意也。二者是往复问答而决断理非。研窍义致者。以即为论正意也。是正论义也而已。
    次第三消释本文者。此论一部两卷则是密教之肝要秘藏心府也。所以略而不安序说分流通分也。唯存正宗分矣。就是正宗分有五分大门文段也。一者大门第一总标纲要分。文云夫佛有三身教则二种者是也。二者大门第二总释开宗分也。文云应化开说至秘奥实说者是也。三者大门第三略示证说成义分也。文云显教契经至谓果人也者是也。四大门第四广说问答料简分也。文云。何以得知乃至下卷之经文智者详而解迷者是也。五者大门第五问答决疑成宗分也。文云问若如所谈至应摄而已者是也。
    就前大门第四广说问答料简分中。文更有五分也。一者征问总标证说分也。文云何以得知至具列如后者是也。二者劝进依证信解分也。文云求佛之客庶晓其趣者是也。三者示说显密优劣分也。文云纵使触显至裨于童幼者是也。四者问答决疑显义分也。文云问曰古传至金刚以摧迷者是也。五者依请广示证说成义分也。文云问者唯唯至下卷注文智者详而解迷者是也。就前小门中第四问答决疑显义分中。更有六重问答也。一者问答密教利益多少分齐也。文云问曰古传至合为一手镜者。是第一重问答也。二者亦重问答显密二教差别之由也。文云问显密二教至是名秘也者是也。问。前文所云应化开说名曰显教等文。与此下文所云问显密二教其别如何等之文者。彼此有何等别异意欤耶。答。此下文所言问答意。与前上文所言之问答意者。是约大意遂虽无其殊异义。而约所发起之问答相有少差别相也。谓即是总别不同意是也。前说问答者是以总相故。唯标佛说显密二教差别相也。但此下文所言问答是别相也。即此子细约外化权说。与内证实法别异义而成问答。即辨示其义方此意也。故无重言过也。三者就密教更亦问难决答。于法佛所说法为密教义也。此所言应身者即胜应身佛也。即十地菩萨之能化主示种种他受用报身佛是也。化身者有地前菩萨二乘凡夫所现八相成道释迦佛等是也。文云问应化身至人鸟明暗者是也。即此示问者之外人是许应化佛正说显教义。而不许此立者之所立法佛说密教义也。然则所以何者略合文即示说以此法身佛所说法教为密教之所由也。四者外人更又成疑问也。谓于先圣古贤之未传说事。今论主法师何恣成此耶疑难也。故即为通释。是上疑难故。今重文陈前代未流布此密教之由绪也。文云问若如汝说至不尝醍醐者是也。五者更请问其可出诚文说故。所以略示说其可为证据之经论等众多相也。文云问义若如是至经论简择说者是也。六者重成此请问故。更详示其明密教之经论之名相。而答说前请问也。已上此六段文者即构问答两说而释之也。文云问者曰请至以摧迷者是也。就第五依请广示证说成义分中有二文也。一者总举请问分也。问者唯唯欲闻者是也。二者广示证说成义分也。文云龙猛菩萨至上卷注文智者详而解迷者是也。
    更就前大门第一总标纲要分中。文云夫佛有三身者。总举设教之能说意也。问。此三身者何等耶。答。是法应化三身也。问。此三身其义云何。答。法身者是理智即一法身。谓此法身者自性身与自受用身合为法身也。应身者是他受用报身也。即十身卢遮那佛是也。化身者八相作佛大小释迦等佛是也。故大师所造付法传云。法报应化体同用异。所谓报应化佛者。亦名十身卢舍那大小释迦等。常途显教之主是也。又云。所谓法佛者。常住三世净妙法界体性智大毗卢舍那自受用佛是也（云云）问。论主依何等经论建立此三身义耶。答。依六波罗蜜经·入楞伽经·分别圣位经等。菩提心论等文证。而建立此三身义也。问。大略彼等经论所说云何。答。六波罗蜜经第一云。为应身者刹那迁变。化身佛者疾入涅槃。功德法身湛然清净行等（云云）又入楞伽第二云。大惠法报佛说一切法自相同相故。乃至云。大惠应化佛所作应佛说六波罗蜜阴界入解脱等者。即是烈法应化三身相也。此经所言应化身者。唯指劣应身佛也。又分别圣位经云。然如来变化身。于阎浮提摩竭陀国菩提场成等正觉。乃至报身毗卢遮那。于色界顶第四禅阿迦尼吒天宫。云集尽虚空遍法界一切诸佛。十地满足诸大菩萨证明。惊觉身心顿证无上菩提。自受用身佛。从心流出无量菩萨。皆同一性。所谓金刚性（云云）又如密严经上卷云。得解脱智慧如来微妙身。云何为涅槃。是灭坏之法（云云）又同经云。远离诸分别。亦非无觉了。无有我意根。惠根常悦乐（云云）又云。阿赖耶识为分别心之所扰渴。若离分别即是常住。犹如虚空识。色殷常变等亦尔。皆无变异也（云云）又莲花三昧经颂云。归命本觉心法身。常住妙法心莲台。本来庄严三身德。三十七尊住心城。普门尘数诸三昧。远离因果法然具。如是德海本圆满。还我顶礼以诸佛（云云）又涅槃经第三十八云憍陈如品云。尔时世尊告憍陈如。色是无常。因灭是色。获得解脱常住之色。受想行识亦是无常。因灭是识。获得解脱常住之识。如色即是苦。因灭是色。获得解脱常住之色。受想行识亦复如是等（云云）是正明法身如来所备无漏无为之五蕴常住义也。又如来藏经云。我以佛眼睹。诸众生贪欲诸恚痴诸烦恼中有如来智。如来身。结跏趺坐俨然不动。乃至如我无异（云云）又金光明经第三云。我法身清净无比。种种妙相无量智慧。无量自在。无量功德。难可思议。一切众生皆蒙利益。乃至法身摄藏一切诸法。一切诸法不摄法身法身常住（云云）法宝师涅槃经疏云。金光明经三身品云。法如如如如智为法身。即是自受用及真如为法身也。经云。法身无异。异无刹那故。佛身于诸常中最为一也（云云）又云。依金光明经等。真如自受用身为法身。他受用名应身。此上所明法身常者。即是智及真如以为法身。应化二身是法身影故。亦即是法身（云云）此等文证是密教所明功德法身义也。其文证广多也。今不能具引勘之。具如下所引大日经·金刚顶经·智度论等所说也。如是等经论所明法身义。正理智即一之功德法身是也。即此全异常途显教所说空性义说法身义也。能可察之。问。于此三身义又若有异说耶。答如心地观经成唯识论等者。说法报化三身义也。法身者是二空显真如理性是也。约报身有二种。所谓自受用报身他受用报身是也。化身者八相作佛释迦等是也。今不为此二教论所用义门说也。又如最胜王经明三身者。所谓法应化三身也。而约应身者有胜应身。谓十身卢遮那佛也。劣应身者大小释迦等也。化身者随所被机根忽然所示现变化色像也。是即十界依正身是也。不今论所用义门也。
    文教则二种至显教也者。是标示分显密二教之所因也。谓随能说主而分判所说二教相也。所谓显密两种教即是也。
    文应化开说名曰显教者。标示随设教之化主而且以示立显教分齐也。谓应化开设名曰显教者。如付法传云。此报应化身则上包十地满下括六趣等。对种种根机以种种方便说种种法门。其所说教则大小乘所摄花严法花般若宝积最胜涅槃等。及阿含等一百落叉部经是也。语其宗要则菩萨四摄六度声闻缘觉四谛十二缘三十七菩提分。及人天种种善法是也。并是随他意说方便门也（文）已上总标纲要分也。自下总释开宗分也。
    文曰显略逗机者。是释成名显教之所以也。如大日经疏等辨者。显教名为浅略趣。又名曰显略趣也。密教名为深秘趣也。显者是非秘密之法义也。是显露义也。略者省略义也。佛界所证法境界。其所说法门。实是虽不可穷尽。而随机依时宜略示说。其少分许垂化导施利益故名为略也。文法佛谈话谓之密藏者。是亦标示随能说教主而立密藏分齐义也。
    文云秘奥实说者。是释成名密教义也。如付法传云。如是法身智身二种色相平等平等遍满一切众生界一切非情界。当恒演说真实语如义语曼荼罗法教。彼曼荼罗教者。金刚顶十万颂经等是也。大日如来普遍常恒虽演说如是唯一金刚秘密最上佛乘大曼荼罗法教。而非机非时不得听闻信受修行流传（云云）
    文显教契经部有百亿者。如释论第一云。凡集一代种种诸经有一百亿（云云）此中亿者十万是也。已上第二段总释开宗分了。自下第三段依正证说成义分也。
    文显教契至五十一之差者。是依释大衍论第一说意。而举示显教契经之部数也。一十者。是且略举藏之初后数。而欲括摄中间八藏意也。又义。始从源第一而指第十也。故云一十也。藏者。基师立藏章云。天亲摄论云。何缘名藏。由能摄故。谓摄一切所应知义。意言。由能诠教能摄一切所应知义令不失故。立以藏名。又有释云。摄持义是藏。所应知法皆此所摄持法令其不失。名之为藏（云云）彼释第一云。一者唯立一藏总摄诸法。契经说一切众生所有言音莫非如来法轮声摄（云云）解曰。元晓起信论疏上卷云。或有说者。如来实有众多音声。一切众生所有言音莫非如来法轮声摄。此佛音无障无碍一即一切一切即一。一切即一故名一音。一即一切故名圆音。如花严经言。一切众生语言法一言演说尽无余。欲悉显了净密音。菩萨因是初发心故。又此佛音不可思议。非但一音即一切音。亦示于诸法无不等遍（云云）二者有二藏义。论云。立二藏总摄诸法。谓声闻藏及菩萨藏（云云）解曰。如世亲摄论一云。由彼独觉教理行果少于声闻教彼多为藏。但名声闻藏。即依半满以分二藏故。独觉者唯证生空断人空。摄入声闻。又初发心亦依声故。从入故亦名声闻（文）三者有三藏说也。论云。三者立三藏总摄诸法。谓加如来藏等（文）解曰。此三藏者是声闻藏中摄入独觉藏也。菩萨是因位之境界分齐也。是三乘之中菩萨乘也。此佛乘者是如来果地之法藏义是也。四者有四藏也。论云。立四藏总摄诸法。谓加补特伽罗藏。契经说。为汝解说仁藏义藏礼藏智藏及与信藏。并声闻藏及菩萨藏大觉法藏。所以者何。一切行者渐次转胜次第之法故（文）解曰。谓出世间三乘藏之上更加人乘法而为四藏也。仁义礼智信者是当佛法内优婆塞所受五戒法也。所谓不杀生为仁。不邪淫为义。不饮酒为礼。不偷盗为智。不妄语为信也。五者有五藏义也。论云。谓加天藏。契经说。佛告邪论不可言说清净报空。我为大众广大宣说净藏人藏。第二乘藏一切诸佛大觉法藏故（云云）解曰。佛告邪论不可言说清净报空者。是佛对治机。无因果之断见外道之恶见人之邪执故。而说修行十善业道。及修四静虑业者决定受天上果报义也。净藏者天藏也。人藏者人乘教法也。二乘藏者是分开声闻菩萨之二种教法也。大觉法藏者佛云也。谓因三种缘故立五十一藏义云也。一者分别因果差别义故。二者表示五十一种阶降差别法故。三者令修行者为引生五十一地功德位故示此义也。
    文言乘则有一二三四五之别者。是辨显教中说乘差别义也。乘者是运载义也。是运载漂没生死海之自他有情。而令到菩提涅槃彼岸义也。故新译仁王经上卷云。运载名乘（云云）一者是一乘法也。于此一乘法即有教理行果四种义也。故心地观经第二云。于法宝中有四种。一者教法。二者理法。三者行法。四者果法。一切无漏能破无明烦恼业障。声名句文名为教法。有无诸法名为理法。戒定慧行名为行法。有为无为果名为果法（云云）此一乘者是三乘外一佛乘法也。如法花第一云。十方佛土中唯有一乘法。无二亦无三。除佛方便说（云云）是方指三乘中菩萨乘之果不谓一乘法也。辨此一乘三乘差别义。如法藏师五教章上卷有十门义别也。其文意。难信易信差别如此经贤首品云。一切世界群生类勘有欲求声闻道。求缘觉者转复少。求大乘者甚希有。求大乘者犹为易。能信是法甚为难。九约机显理差别。如此经第九地初偈云。若众生下劣其心厌没者。示以声闻道。令出于众苦。若复有众生诸根小明利。乐于因缘法为说辟支佛。若人根明利有大慈悲心饶益诸众生为说菩萨道。若有无上心决定乐大事。为示于佛身说无尽佛法。十本末开合差别。如大乘同性经云。所有声闻辟支佛法菩萨法诸佛法。如是一切诸法皆尽流入毗卢遮那智藏大海。此文约此本末分异。仍会末归本明一乘三乘差别理耳（文）三乘者如法花第二云。舍利弗若有众生内有智性。从佛世尊闻法信受。殷勤精进欲速出三界求涅槃。是名声闻乘。如彼诸子为求羊车出于火宅。若有众生从佛世尊闻法信受。殷勤精进求自然惠。乐独善寂。深知诸法因缘。是名辟支佛乘。如彼诸子为求鹿车出于火宅。若有众生从佛世尊闻法信受。勤修精进求一切智佛智自然智无师智如来知见力无所畏。愍念安乐无量众生利益天人度脱一切。是名大乘菩萨。求此乘故名为摩诃萨。如彼诸子为求牛车出于火宅（云云）四乘义者。如胜鬘经云。谓离善知识无闻非法众生。以人天善根而成就之。求声闻者授声闻乘。求缘觉乘者授缘觉乘。求大乘者授以大乘。是名摄受正法（云云）五乘法者。前四乘中更加佛果一乘。如法花经也。而人乘天乘二法而即合以为一法。而为五乘义也。如法花第三云。或处人天转轮圣王释梵诸王是小药草（云云）是即人乘天乘合说。而以一佛乘加前四乘即为五乘义也。又于前三乘开加人天二乘法为五乘。如大日经第一云。或声闻乘道。或缘觉乘道。或大乘道。或愿生天或生人中等（云云）
    已上辨诸乘差别义也。三乘之教法是也。六者有六藏说。论云。加捺落迦藏。宣说八万四千捺落迦藏。如前所说五种藏（云云）解曰。捺落迦者此翻云苦器也。彼言地狱者义翻也。问。以何义故以地狱法而为藏义耶。答。诫地藏之业恶行而为令舍离之故为藏义也。七者有七藏也。论云。谓加魔罗鸠多耶藏也。契经云。为班母等一亿七万三千大众。分别宣说五万一千三百二种鬼神道藏。如前所说六种藏故（云云）解曰。摩罗鸠多耶者是鬼神之梵语也。是亦为诫鬼道之恶业而令修善行故。立鬼神之恶行法为藏义也。八者有八藏义。论云。谓加键娑陀那跋藏。佛开十亿傍生道义。如前所说七种藏故（云云）解曰。键娑陀那跋者是傍生义也。是亦诫应远离傍生之恶行义故。集立其恶行法为藏义也。九者有立九藏义也。论云。谓加器世界藏。契经中演说所依止藏。如前所说八种藏故（云云）解曰。是明所依器界行相差别之教法故。别义是为藏义也。十者立十藏者。论云。谓加杂乱藏。契经说。我今开示八种杂藏。如前所说九种藏故（云云）解曰。于前九藏中。或合二藏为第一杂藏。若合三藏为第二杂藏。若合四藏为第三杂藏。若合五藏为第四杂藏。若合六藏为第五杂藏。若令七种为第六杂藏。若合八藏为第七杂藏。若合九藏为第八杂藏立也。或又一一合说则束诸藏而为八个杂藏也。此中或唯除第一藏也。于此第一藏者。是合摄一切藏故也。五十一之差者。论五十一者别因果故。表功德故。引行者故。契经中说。我当为汝无碍言辞宣说开示五十因藏及一果藏故（云云）解曰。有三种所因故。有立此五十一藏义也。五十藏是因行藏也。所谓十信十住十行十回向十地之行法是也。一果者是妙觉果地法也。明此五十一地之境界法门名为五十藏。
    文谈行六度为宗者。是明一乘本行所修之殊要行法也。谓佛菩萨乘所行法者。以六波罗蜜法为其所修要行本也。六波罗蜜经第四云。佛告慈氏菩萨言。若善男子善女人应当导引五趣众生。置于无上正等菩提远离外道邪法及恶知识。应当亲近修行布施持戒忍辱精进禅定智慧具足行大乘者而为伴侣。应于自身听闻正法。精勤诵持。应常安住如是六波罗蜜多精进修行。降伏心意摄护六根。由此势力疾证无上正等菩提。是名菩萨摩诃萨。
    文告成三大为限者。界地章云。三无数劫者。然璎珞经小中劫四十八十八百里石。净居天衣三年一拂。随彼石尽得彼劫名。数大劫三名三大劫。正理论云。经说三劫阿僧祇耶精进修行得成佛者。于前所说积何劫成积大劫成三劫无数。谓从初种大菩提种经三大劫阿僧企耶方乃得成大菩提果。既称无数。何复言三。有释言。此诸善算者依数计论算至数穷初不能知名一无数。如是无数积至第四（云云）依花严经阿僧祇品说。有百二十数一一皆以本数位数也。谓十十为万。如是以本数为位之数总有百二十数。其百二十数中第百三数即名阿僧祇劫（其如经文也）依起世经说者。八十由旬城满芥子。一年一尽芥子尽已为大劫（云云）依智度论者。百由旬城芥子。百年一去若芥子尽劫犹未尽（云云）若依璎珞经者。譬如一里石乃至十里石方广正等。以净居天三铢衣三年一拂。拂尽此石名一小劫。乃至四十里六十由旬名大劫（已上劫章疏意也）。百法抄云。方广八百里石三年一拂尽一劫。如是阿僧祇劫量诸教不同也。以此等劫量菩萨三僧祇百劫修行成佛也（云云）
    已上辨显教分齐了。自下示说密教分齐也。
    文若据秘藏至谓之密教者。是约密教中而示说其三身说法差别分齐证文也。此文显然也。所以不加私解释也。立显密二教差别义者。此经文分明也。问。于此所言金刚顶经者何经耶。答曰。今检教王经及略出经。未有此论所引正文也。今私案云。若是不空三藏所持他本金刚顶经欤。问。以何因知尔耶。答。仁王经良贲疏云。三藏所持金刚顶瑜伽经明四种地。一解行地四十心也。二普贤地谓十地也。三大普贤地谓等觉。四普曜地谓妙觉也（文）今案云。大师在唐日岂不披览此经文乎。
    此三密门者至智境界也者。是论主即释成上所引经文云意也。
    文等觉十地至谁得升堂者。是赞叹此密教之甚深微妙所因也。等觉者因位穷极菩萨是也。十地者第十法云地菩萨也。是总举第十地菩萨入住出三心位也。
    文故地论释至叹言断心灭者。是引证文而释成密藏甚深德也。其地论者天亲菩萨所造十地论是也。此论十二卷也。菩提留支译（云云）其第二文云。我但说一分慈悲及愿力渐次非心境。智满如净心。是境界难见难说自心智。我承佛力说。咸共恭敬德。乃至曰前言十地义如是不可得说闻。今言我但说一分。此言有何义。是地所摄有二种。一因分。二果分。说者谓解释。一分者是因分于果分有一分故。言但说一分（文）释论者是龙猛菩萨所造释摩诃衍论是也。此释论是解释于马鸣菩萨所造大乘起信论故。名曰释摩诃衍论也。此论第一云。何故不二摩诃衍法无因缘耶（问也）是法极妙甚深独尊离机根（答也）何故离机（又问也）无机根（又答也）何须建立（又问也）非建立故（又答也）解曰。此不二摩诃衍法者是为真言密教中究竟果分法佛内所证法也。而此法者方不能建立演说言也。其所以者是法无所被机根。亦远离言说思议略故云也。
    文唯识中观叹言断心灭者。是唯识论者本颂是天亲所造之三十颂文。是唯识本论是也。然护法难陀等十大论师造释论十卷也。中观论者是龙树菩萨所造也。有五百行颂并释。本颂之释论有四卷也。问。其二论所立其言断心灭之意何。答。今案之说。且案彼唯识论第十中天亲所说本颂云。此即无漏不思议善。常安乐解脱身大牟尼名法（云云）又中论第四观法品云。诸佛或说我。或说于无我。诸法实相中。无我无非我。诸法实相中。心行言语断。无生亦无灭。寂灭如涅槃。一切实非实。亦实亦非实。非非实。是名诸佛法（云云）问。于是等两论正意。是于因分法境界之显教分齐中。生法二空理而言其示说言断灭义者此道理有也。而何约果分密教所说境界。亦顿同上说而可言示说此果分法中言断心灭义也耶。答。是约彼二论意而显。然正虽示说显教分齐中之诸法实相之不可言说不可思议义。而亦约密意即兼示说密教分齐中果分境界法之不可言说不可思议义也。其所以者。于诸教中有显略深秘两义也。于显略义中亦密兼带深秘义。是常途事也。如大日经疏云。此经本地之身。妙法莲花最胜秘密处（云云）又云。又将阿字配解法花中开示悟入四字也（云云）若如是于显教经文中。隐密而多含说真言秘密奥义。如是比例甚广多也。于显密觉悟不同义者。只任学者之浅深意乐不同而已。故如是今二教论下文自述云。谓诸经论中往往有斯义。虽然文随执见隐。义逐机根现而已者。岂非此意乎。故唯识中观共虽明于因分境界义。潜示果分法之中言断心灭义无其失也。此天亲论主大概即于显示因分示因分境界中言断心灭义处本意。潜兼亦含摄彼果分境界。而总云言断心灭也。而护法等释论之师菩萨等。但不得解此除意。而只因分之二空所显真如境界。而浅作言断心灭解释也。此释论师所解即当智论所言不知名字相人等也。其文言言复有二种。有初习行有不知他意人等者。即此义意也。天亲菩萨既经一大无数广劫而修菩萨行故。了知果分法也。如唯识论基师枢要上卷云。世亲位居明得。道邻极喜（云云）
    文如是绝离并约因位谈非谓果人也者。此文是明以因分法中所用四种言说九种心识。而不能诠缘果分境界法尔常住不思议法云也。但彼果分之圆海佛。以果分所有如义言说及一心一心识。而能如实诠缘此不二摩诃衍果分法云也。而中观论之释论者名为般若灯论也。是清辨菩萨造也。又说智光论师造之（云云）成唯识论释论者。护法难陀安惠亲光等十大论师所造也。而如是等宗宗之后代论师等。唯了知因分二空所显真如理。而谓究竟至极妙理。而不能了知彼果分法尔常住境界之不二摩诃衍法也。故彼等论师唯于因分所摄二门真如。置言断心灭之言。即于果分法者敢不谓其言虑之及左右说也。如此二教论所言者。谓经论中往往有斯义。虽然文随执见隐。义逐机根现而已。乃至云传显法将会深义而从浅。遗秘旨而未思。师师伏膺随口蕴心。弟弟积习随宗成谈等者。即此意耳。即知此所言言断心灭之意者。唯约天亲龙树等久劫修行之深位高德人。而就果分境亦作此言断心灭等说也。但非谓约后代论师浅智初修业人。而于此果分中成言断心灭者叹之辞也。
    已上大门第三略示证说成义分了。
    自下大门第四广说问答料简分也。付此文有五文中。其第一文云何以得知至具烈如后者。是付大门第四分中。又更有二分之文中。是其第一分文也。此文亦有二别也。一者征门也。其文云何以得知者是也。二者总标证说分也。其文云经论有明等者是也。文庶晓其趣者。是第四分中之第二分劝进依证信解分也（已上第二分也）文纵使触显至裨于童幼者。是大门第四分中第三示说显密优劣分是也。付此文中即有四别。一者判断二教优劣差别义也。文云纵使触显至甘雨何益者是也。二者示当得悟遮迷益义也。文云若有善男子至权实冰解者是也。三者许示所应说教义也。文云所有明证至且示一隅是也。四者明设教意趣也。文云庶有裨于童幼者是也。付第一判断二教优劣分中更有三重优劣相对文也。第一重相对。文云纵使触显至恒沙己有者是也。是初文辨显教粗浅义。后文示密教深细义也。寻文可悉之。
    文触显网以羝籓者。谓捕生类者是用网罗之术也。即以此比类物而显示甚深教义之利生用也。谓以教法即济救有情之用方喻网罗捕生类之术计也。于网罗有二种。谓细网粗网也。以目粗网不能捕小身生类。以目细网不能捕大身有情也。所以随其大小生类而构粗细网而可成畋猎兽捕之业也。而如以彼显教者喻羝籓以之而欲捕笼小鸟小鱼类而无捕缚之术也。羝者是羊也。以三岁羊为羝也。又牡羊名曰羝也。此等说者有字书文也。籓者（和名于史也文万加季也）此物甚粗疏而不能系留小身生类也。是笼于羊之籓名曰羝也（和名曰万加季也）
    文壅权关以税驾者（和名波天也）是以譬类方表示显教粗浅义也。谓怨敌互成斗战时须用坚固城墎用强坚垣关也。而设用粗荒城墎假关垣时。其敌者被责通而自殆及蒙杀害也。示显教利生用亦尔也。其义趣粗浅而不如深教深妙极理殊胜利益也。税驾者即相当稻城义（税字智那利波彼也）此以稻之束而作假关。及城墎之塘垣等义也。以何文证知尔。尔者圣德太子传云。物部守屋大连子等筑稻城接战（云稻城者伊那几也）此税驾者是系驾稻而假借作关城义也。而是密教即如金刚城不可破坏也。
    文云息城宾者。明法花经化城喻品事也。彼经第三云。譬如险恶道。迥绝多毒兽。又复无水草。人所怖畏处。无数千万众。欲过此险道。其路其旷远。经五百由旬。时有一导师。强识有智慧。明了心决定。在险济众难。众生皆疲惓。而白导师言。我等今顿乏。于此欲退还。导师作此念。如何欲退还。而失大珍宝。寻时思方便。当设神通力。化作大城郭。庄严诸舍宅。即作是化已。慰众言勿惧。汝等入此城。各可随所乐。诸人既入城。心皆大欢喜。皆生安稳想。自谓已得度（文）以此义即名为息城宾也。是止息化城而生自谓已得度想者。最不可义云也。
    爱杨叶儿者。是涅槃经中喻也。涅槃第二十云。又婴儿行如彼婴儿啼哭之时。父母即以杨树黄叶而语之言。莫啼莫啼我与汝金。婴儿见已生真金想。便止不啼。然此杨叶实非金色（云云）喻意云。求与人天乘少乐令与杨叶非真金义。令婴儿啼哭者。厌怖三恶趣故。与人天之果。暂时解脱乐也。
    无尽庄严者。是法身如来果地所显得无尽庄严藏是也。大日经第一云。毗卢遮那如来加持故。奋迅示现身无尽庄严藏。如是奋迅示现语意平等无尽藏（文）大疏第一云。所谓庄严者谓从平等身普现一切威仪。如是威仪者非密印。从一平等语普现一切音声。如是音声无非真言。从一平等心普现一切本尊。如是本尊无非三昧。然此一一三乘差别之相皆无边际不可度量。故名无尽庄严也（云云）
    文云恒沙已有者。是示是一切众生各各己身从无始以来所具足佛果万德庄严法尔本有自然成就义也。如密严经云。如是之藏识普现于世间。其体无增减。光洁如真金。如是之藏识是清净佛性。凡位恒杂染佛果常持宝。又大日经疏一云。一切众生色心实相。从本际已来常是毗卢遮那平等智身。非是得菩提时强空诸法使成法界也（云云）又大师法花秘释云。此九种佛为诸佛之根本。从此一一智各现十佛之刹尘数差别智印。如是智印则一佛之德。一一佛德皆亦如是。经中举法云。诸佛智慧甚深无量。起信论云。具恒沙性功德。大日经云。无尽庄严（云云）第一番相对了。自下第二番也。
    文云弃醍醐至甘雨何益者是也。醍醐者涅槃经第五云。如因乳生酪。因酪得生苏。因生苏得熟苏。因熟苏得醍醐（已上转渐次第生五味是也）二十七又云。雪山有草名曰肥腻。牛若食者能得醍醐。无有青黄赤白黑色（文已上显出生醍醐）第三卷云。如诸药中醍醐第一治众生热恼乱心（云云）
    文觅牛乳者。于世间现有言之者。从牛出生杂乳是也。是非药物也。
    文云。掷摩尼者。是如意宝珠是也。梵云摩尼此翻云如意也。慈觉大师教王经疏一云。即译为珠。或云摩尼者如意神珠也（云云）释大衍论第七云。如是珠宝黄石中皆悉具足。有黄石而无摩尼（云云）此摩尼珠有雨宝等胜妙用云也。
    文云拾鱼珠者。是即有鱼类中珠类是也。如宝钥上卷云鱼珠照夜者即是也。谓若其类者鲍（和名安波比也）中有珠等是也（和名安久野能玉也）从此下明第三番相对义也。
    文云寂种之人者。是指一阐提人之无佛性咎也。一阐提者此云烧种也。涅槃经第二十六云。一阐名信提名不具。不具信故名阐。佛性不信。又第三十三云。一阐提辈断善根故。众生悉有信等五根。而一阐提辈永断灭故（云云）又入楞伽经云。阐提有二。一焚一切善根。二作尽众生界愿（云云）此第二人者是大悲阐提菩萨是也。
    文云膏肓之病。是即必死病也。此病者即医师不能治疗之也。以此病即喻一阐提必死之病也。以此一阐提人必定可堕三恶道义而比必死义也。其膏肓之病者。如杂抄云。秦缓善医人也。灵公病使人求缓。缓入普未到。公梦见二童子。相谓曰良医至奈何。一童子曰。居膏肓上汤药针灸不可及。缓至言如梦。公曰良医也。厚礼遣之而去。野王案云。膏肓裹心之上也。^6□预云心下也（云云）
    文云医王拱手者。涅槃经第十一云。譬如有病必死难治。若有胆病随意医药。若无胆病随意医药。如是之病不可治。当知是人必死不疑。是三种人亦复如是。三种人者。所谓一谤大乘。二五逆罪。三一阐提。如是三病世中极重。悉非声闻缘觉菩萨之所能治（云云）
    文云甘雨何益者。是示上文所明一阐提人断善根之譬喻义也。此譬喻文如涅槃经第十卷云。譬如有人食庵罗果吐枕□置地。而后念言。是果极中应有甘味。即后还取破而尝之。其味极苦。心生悔恨。恐失果种。即还收舍种之于地。勤加修治。以苏油乳随时溉灌。于意云何。宁可生不。不也世尊。假使天降无上甘雨犹亦不生。善男子。彼一阐提亦复如是。烧燃善根。当于何处而得灭罪（云云）
    一嗅斯芸者。是明依密教德而劝信行也。若取例者。大日经疏一云。复次行者初发心得时入阿字门。即是从如来金刚性牙。当知此牙一生运运增进更无退义。乃至成菩提者此义也。又密教有□□熏习义。若□侧例者。如是无量义经云。天人象马调御师道风德香熏一切者。此义意也。若举喻者如六十花严经第三十七卷云。譬如雪山中有大药王树。见闻嗅味触除灭一切患。十力亦如是。若有见闻者修习一切德。究竟成菩提（云云）又长行文云。若闻香者鼻得清净等（云云）若法喻合者。于密教有见闻嗅味触之者。悉必得深妙胜利益义。犹如于大药王树。若有见闻嗅味触之人。所得胜益云也。是约闻香义而成劝信意者是示举远浅薄行之得益义。而况亲近行益也。意云。乍远所闻香气人尚得益。况亲见闻之乎也。若比合法者。此密教之胜利益远近多少行并成究竟成菩提之胜利益言。准上譬喻文而可比知之也。已上是示说显密优劣分之中第一判断二教优劣义了。自下第二辨当得悟遮迷益义也。
    文云秦镜照心者。是举遮迷而得悟之例也。西京杂记曰。高祖初入咸阳宫周行府库。有方镜四尺九寸。表裹有明人宜来照之影倒见。以手掩心来即腹胃五藏历然无碍。人有病则掩心而照之即知病所在。又女子邪心则胆张心动。秦始皇常以照官人胆（文）
    文云权实冰解者。谓以冰喻显教之权义。以水喻密教实义也。权相之冰销时遂归实相水性云也。
    文所有明证至且一隅者。是第三许示所应说教义也。
    文云庶有裨于童幼者。第四示设教意趣也。裨字切韵符支反副也。将也。有裨者将道于人义也。已上示说显密优劣分了。
    自下付大门第四广说问答料简分中。更重明第四问答决疑显义分也。此文有六番问答也。第一番问文云问曰古传至利益如何者是也。是问意者总略疑问于令兴隆密教之利益所因也。夫吾日本国从元所兴隆者有六宗也。是一者俱舍宗。二者成实过。三者律宗。四者法相宗。五者三论宗。六者花严宗也。至于天台宗者是与真言宗同时兴隆之宗也。故不预古传法者也。
    文曰开演三藏。彼等论宗各各弘宣修多罗毗尼阿毗达磨三藏云也。
    文云轴剩广厦者。示其所传三藏文广多而充满屋舍经藏义云也。厦字玉篇（胡假反。堂下同屋也。门也。）
    文云人僵卷舒者。尽义也。此意云。内典文籍之卷帙甚广多。而诸宗学者虽披叙此文典。文卷帙未得其穷尽之边际故言僵也。僵者尽义也。亦彼讫义有也。又倒者倾尽义也。
    文云答多有发挥至一手镜者。是即第一番答。意云。古来诸德所传兴六宗法教。是非即身成佛道。又非法佛自内证境界也。而今所兴密教者是顿证菩提道。即法佛自内所证境界也。所以应传兴之云也。仍纂此二教论。而当兴宣此道云也。
    又云问显密二教其差别如何者。是第二番问也。此问意者。应化所说法者。以何义故名显教耶。法佛所说法者。以何义故名为密教耶。寻问之也。
    文云答他受用至是名秘也者。是第二番答也。谓应化佛宣说随他意之化他境界故。名为显教也。法身佛宣说自意内证法故。名密教也。已上第二番问答了。
    文云问应化至证安在乎者。是第三番问也。此问家意者。即串执彼显教常途所立。以空无相理之言断心灭无色无心道理。即为法身义故。而今疑难是密教所立法身说法义也。问。其显密二教所立法身差别义如何。答。且此显密义意。如唯识论等云也。彼第十云。谓自性身唯有真实常乐我净。离诸染众善所依无为功德。无色心等差别相用（云云）又心地观经三云。法身无形离诸相。能相所悉皆空。如是诸佛妙法身。戏论言辞相寂灭远离。一切诸分别心行寂灭体皆如（云云）明是义趣显教经论其数其众多也。而密教之所明法身佛性义。与显教所说彼此悬隔殊也。大师所造最胜王经略释云。则本有之理无变易。今亦不改。以示自性德宜也。然显家佛性与密宗义稍异（云云）又大师法花秘释云。双圆性海常谈四曼法性。重如月殿恒说三密自乐。人法法尔兴废何时（云云）此中所云人法法尔者。其意辞甚深也。是显教之所未陈义也。真言教主之法身境界者。即是虽色心悉具足佛身佛智。而远离众因缘而法尔常住法言也。故大师即身成佛义云。问诸教说满万行因。于金刚以前得万德果。于妙觉之位证遍法界理。今何云自身本有三部诸尊速疾显耶。答彼因圆果满遍法界佛是显教分齐。今意不尔。一切众生自身中三部三昧耶诸尊。远离因果法然具故云尔（云云）私云。此说甚微妙。义趣俄不可知解法也。又大师所造略付法传云。故楞伽经云。大惠应化佛作众生事。异真实相说法。不说内所证法圣智境界。乃至释云。如是法身智身二种色相平等平等。遍满一切众生界一切非情界。常恒演说真实语如义语曼荼罗法教。即是楞伽所谓真实说法者是也则知（云云）显教所立法身佛性。有此悬隔殊异义也。而显家人者不知此差别深意而致此疑问也。大疏二十云。就常途说法。或云。法身寂静如空者。所动作都不说具足如是力用。以为凡趣神变皆是有为之心三昧之力而不言法体如是。此其未了也（云云）
    文云答诸经论至人鸟明暗者。是第三番答也。答意云。此问家人意者。未了知此真言家所立法身如来具足微妙色心功德义也。而于众多经论中。密虽带说是义。而只随习显教之常途人之说意故。余一切诸人等未觉此甚深秘密义也。所以成此疑难也。但于诸经论中者。粗秘略而示说法身佛具足无量色相智慧功德而演说自证境界。其文处甚多云也。
    文云譬如天鬼见别者。是指示于一种所缘境方能所见解不同义例也。如阿毗达磨经颂云。鬼·傍生·人·天各随其所应等事心异故许义真实（文）释阿毗达磨经之摄大乘论第四云。如世尊言。若诸菩萨成就四法。能随悟入。一切唯识都无有义。一者成就相违识相智。如饿鬼傍生及诸天人同于一事见彼所识有差别故（云云）无性摄论释此文云。相违智者更相违返故名相违。相违者识名相违识。生此识因说名为相。了知此相唯内心变外义不成。故无有义说名为智。如饿鬼傍生及诸天人等。谓于饿鬼自业变异增上力故。所见江河悉皆充满脓血等处。鱼等傍生即见舍宅游徒道路。天见种种宝庄严地。人见是处有情冷水波浪湍洄。若人空无遍定。即于是处唯见虚空。一物实有为互相违。非一品类智生因性不应道理。云何于此一江河中。已有脓血屎尿充满。持力伏人两岸防守。复有种种香洁舍宅。清净得术衢众宝严地。清冷水波浪湍洄。虚空定境。若许外物。都无实性。一切皆从肉心变现众事皆成。
    文云人鸟明暗者。是亦示能见心不同义也。释大衍论第四云。一种无明或明或闇。譬如一色二人异见。此义云何。谓如迦罗鸠奢那及人同分。极闇夜分同在一处见此闇色。若迦罗鸠奢那唯见清净光明之色。若人同分唯见一向黑闇之色（文）圣法抄云。迦罗鸠奢那翻云利鸟。又云火鸟。又云眼赤鸟（云云）今私云。此迦罗鸠奢那鸟者。即此鸟即暗夜中有见色用。当此方似鸺鹠鸟之相也。如大日经疏第二云。鸺鹠心者此鸟于大明中无能为。夜则六情爽利（云云）
    文云问若如汝说至不谈此义者。是第四番问也。此问者即广疑问古来先德人不传说此密教所由也。上文所言古传法者。是于上文者即总略问答也。今者更又广发问也。
    文云答如来说法至不尝醍醐者。是第四番广答也。付此中。文云如来说法乃至权多实少者。是明所以佛说显教者。称所被机性而成方便随机之权说义也。
    文云菩萨造论至非究竟唱者。是辨佛弟子诸大菩萨亦不乖返大师素意。而兴权教义也。是大菩萨等虽了知密教义。而随佛功意而作释权教论而兴隆显教也。
    文云虽然传显法将至损己之剑者。是等后代论师及人师等依不禀受深义之本意。不了知此密教奥义故。只传灯显教而未传流密教云也。即天竺论师及汉土人师等互有是自非他之咎。共陈楯戟互举旗鼓之诤论盛至甚也。故似玩锋剑也。
    文未遑访损己之剑者。如大日经疏三云。如世人慈育稚子虽复情无所吝。而不授与干将莫邪。以不知运用方便故如伤其体。今此法门亦复如是。即心成佛旨趣难知。恐未来众生轻慢故等（云云）
    文云加以释教至皆是显教者。先示于晨旦国流传（云云）于显教之前后起缘也。东夏者是晨旦国之异名也。相对西域而得东夏名也。名胡国为西夏。晨旦名为东夏。或名天竺而为大夏也。
    文云自微至著者。是明始出兴小乘教经法。而其后次复转转大乘教兴隆义云也。又解云。此微者是微少义也。著者是广大义也。意云此始时者。佛教微少发兴也。后时者佛教渐弘广兴盛故也。譬如日初将出时有微明。而后遂有明盛光曜也。佛法兴起亦尔也。故内典录第一云。四十二章经一卷。右一经后汉明帝世。中天竺国婆罗门迦叶摩腾所译。或云。竺摄摩腾。群录互存。未详孰是。先来不译。故备叙之。以永平十年。随使蔡愔东返至雒邑。于白马寺翻出此经。依录而编。即是汉地之经祖也。又云。但大法初传。人少归信。使摩腾蕴其深解不复多翻。后卒章离阳。载其委曲备。宝昌录云。竺法兰所出者。此义或据其同来时耳（文）开元录第二十五云。四十二章经入小乘部录（云云）又内典录一云。佛本行经五卷。十地断结经四卷。二百六十戒合异经二卷。法海藏经一卷。法本生经一卷。右五部一十三卷。是中天竺国沙门竺法兰与迦叶摩腾同番行来间后至。在明帝世翻之。初共腾出四十二章经。腾卒兰自译（文）文云汉明为始至皆是显教者。是示显教之独兴起时分因缘也。文云其中间所翻传者。是事如内典录第一云。都合一十八代所出众经总有二千二百三十二部七千二百卷。第一后汉朝译传道俗一十二人。所出经律等三百三十四部（四百一十六卷）乃至云第十八代皇朝传译僧等十有一人。所出经论等二百余部（一千五百余卷文）此中皇朝者是唐代异名。故白居易文集云皇唐大和岁者。即此意也。
    文云汉明为始者。汉法传云。后汉孝明皇帝寝梦见金人。丈六光明奇特相容非常。且集常郡臣以问所梦通人。对曰。臣闻西域有神。号之为佛。陛下所梦将必是之。帝即遣蔡愔秦景寻法西域。寻访佛腾法。至天竺国遇见沙门摄摩腾竺法兰等。乃至求请之二僧。即许共至洛阳。帝见大悦甚尊重之。即于城立精舍住之。僧翻译胡经一从汉言。
    文云周天为后者。于大唐代内即更有亦立大周名号也。南海传三云。且如西国名大周为支那者。直是其名更无别义（云云）故知。大唐与大周者义字别也。而以则天帝之治世即名大周也。
    文云周天者。安大唐王代记意。是大唐时世第四代皇帝。其名曰则天皇帝也。此则天王者元本是皇后也。此即女帝也。大唐第三代皇帝名高宗。其高宗之妻者则天皇后是也。以此人亦更为帝王。凡约大唐王之次第。此则天皇后也。已上则有四人帝王。一者高祖尧皇帝。二者太宗文皇帝。三者高宗皇帝。四者则天皇帝也。此则天皇帝代有众多翻经三藏也。谓大唐国三藏。于填国喜觉三藏。中天竺国日照三藏。宝思惟三藏。尸利末多三藏等是也。如是等诸三藏等皆是传说显教经法也。
    文玄宗代宗至盛谈秘趣者。是后明遂密教兴起由缘也。玄宗代宗者约大唐代世。此玄宗者当第七代帝也。代宗者第九代帝也。此则天皇以后玄宗以前中间。更有第五中宗第六睿宗二个帝皇也。又玄宗与代宗中间更有第八肃宗皇帝也。金智广智之日者。即金刚智三藏者。玄宗代以开元八年从天竺来着大唐国也。大广智不空三藏和上者。是本金刚智之弟子也。而玄宗代之开元二十九年秋时更又方度诣南天竺国。诣龙智御所。更研学两部大曼荼罗法。而同玄宗在世天宝五年还于大唐国。而兴隆密教也。则为玄宗肃宗代宗三代之国师。盛弘密教云也。
    文云楞伽法佛至宗而取义者。是更释成前所表。说后代论师人师等虽见闻说密教中深义之经论说。而随己解之浅肤义趣而隐弊深密义意。而以彼楞伽法身说法义与智度性身妙色等说意。彼法相三论师人师等悉随浅略趣而会之事也。问。其显教明匠等。于楞伽智度之法身说法文所。作浅略会释之作法何。答。且约楞伽说先约法相宗意会云。自性法身者虽远离色心等法。而以此法身即为应化之身成所依体。而作说法利生事。故以其应化身之说法即为法身之说法用也。此义如唯识论第十云。又自性身正自利摄。寂静安乐无动作故。亦兼化利为增上缘。今诸有情得利乐故（云云）又显幽抄第二云。问曰。三身何身说法。答三身皆说法。问法身无言说。如何言说法。答曰。说法有二。一者证说名说。二者言说名。今法身有证说故名说法。乃至云法身与自性受用身为所依所证故。以自受用身亲师法身名法身亦说法故。云诸佛所师所谓法也。以法常故诸佛亦常（云云）三论宗意云。诸法皆悉本觉真如性故。应化二身皆名为法身也。故性身说法者。实应化身说。应化身说即为法身说也。又智度论性身妙色句者。制智论疏人师等。以于此所法性身佛者。皆谓于净土中成佛他受用身佛。而以是即为法性身故。其所以者相对秽土中成佛之父母所生身相。而以于净土中成佛变易身所摄佛身。名为法性生身佛云也。是不谓真实性法身也。彼法相三论明匠等会释大略如是也。
    文惜哉古贤不尝醍醐者。是叹戚之辞也。以密藏正今名为醍醐也。至下可知之也。
    文云问若如是至显密差别者。是第五番问也。此问意云。更亦请问于可直示开宣秘密教义之经论之名相也。而欲闻之也。
    文答曰五秘至论简择说者。是第五番答也。是示明说秘密教之经论之名相也。
    文云问者曰请闻其证者。是第六重请问欲闻其一一识证文处也。
    文云答曰然矣至金刚以摧惑者。是第六番答说也。
    文云我当为汝等者。示遣迷而可得悟之利益相也。已上大门第四广说问答料简分之中。第四问答决疑显义分了。因论。问。约密教立一阐提成佛义耶。答。尔立也。问。其文证何耶。答。菩提心论云。真言行人应知。一切有情皆含如来藏性。皆堪任安住无上菩提。是故不以二乘之法而令得度。故花严经云。无一众生而不具真如智惠。但以妄想颠倒执着而不证得。若离妄想一切智等则得现前（云云）此文是元如何。别一阐提等而皆悉摄取一切众生。即为皆成佛义也。加之。大疏第一云。大那罗延力执金刚者。谓持秘密神通力也。如一阐提必死之疾。二乘实际作证已死之人。诸佛医王明见如来性故。则能必定师子吼。于救疗因缘心不怯弱。诸菩萨尚不能尔故（云云）问。若尔者。何故上文言寂种之人。膏肓之病。医王拱手。甘雨何益者。是非明一阐提不成佛义耶。而二义相违咎。如何。答。会二义相违咎有二门异说义。一者制门隐夺义。二者开门显与义也。问。此二门意何耶。答。制门隐夺义者。依其一阐提缘因佛性了因佛性二义阙无意故。立一阐提之不成佛义也。但虽一阐提人。有正因佛性一种也。问。何物名曰缘因佛性耶。答。于三宝境界归依生恭敬供养心。而始从举手低头乃至五度四摄行名为缘因佛性也。是为佛助缘故名缘因也。若知解真如本觉理性。是遍在自他一切众生身心等内之智惠。则名了因佛性也。是智惠正为成佛之智惠。是而成了知因缘而增长佛智故。名了因佛性也。正因佛性者。一切众生之身心内无始法尔所。备。本觉真如理性名正因佛性也。以显得此本觉智性。即正为始觉佛果。今以本觉名正因佛性也。而虽正因佛性有一切众生心身内。若缘了二因阙无时无显得此正佛性而成佛理也。而于一阐提人者是缘了二因既阙无故。立一阐提不成佛义也。缘了二因是值恶缘时。此二因之佛性断灭也。阐提不成佛义是即佛菩萨呵啧极恶众生之门意也。是隐夺正因佛性而。依缘了二因之阙无义故立无性义。故名制门隐夺义也。故宝师涅槃经疏第一云。已有重障未有缘因无量时。故以永无涅槃法。于权教中说为毕竟无涅槃法。分段身尽久文处寂灭。似无身智。于权教中说为真灭（云云）第二开门显与义者。于一阐提人虽缘了二因是阙无。由正因佛全不阙无故。以此正因佛性则有根本所依正法。则缘了二因更生长之。还此阐提人遂成佛（云云）也。故大圆觉经云。地狱天宫皆为净土。有性无性齐成佛道（云云）凡以此正因佛性。为染净一切法因缘义有也。故阿毗达摩经云。无始时来皆一切法等。依由此有诸趣及涅槃证得（云云）又楞伽经云。如来藏善不善因受苦乐因修者是义也。问。一阐提等依正本觉正因佛性。而续生善根义何耶。答。起信论云。无明法实无净业。但以真如而薰习故则有净用。乃至云以有真如薰习力故。能令众生厌生死苦。乐求涅槃。自信己身有真如法。发心修行（云云）又云。又菩提为诸佛菩提等。慈悲愿护故能起厌苦之心。信有涅槃修习善根。以修善根成就。则值诸佛菩萨示教利喜。乃能进趣向涅槃道（云云）依此开门显与义故。阐提成佛义成立也。谓依众生本觉内薰习力。与诸菩萨慈悲愿力故。阐提遂成佛云也。问。正因佛性者何物耶。答。密严经云。如是之藏识是清净佛性。凡位恒杂染佛果持宝（云云）又云。阿赖耶识为分别心之所扰汤。若离分别则成无漏。无漏则常犹如虚空（文）谓以第八阿赖耶。说为成佛正因义也。又如来功德庄严经云。如来无垢识。是净无漏界。解脱一切障圆镜智相应（云云）是以第八识为本有清净正因佛性。又为本觉体性。而由修行功力。则须得此本觉功德。说有始觉佛果云也。问。本觉正因佛性。明有每诸佛众生一一身之文证何。答。密严经云。如是之藏识普现于世间。其体无增减。光洁如真金等（云云）又涅槃经云。一切众生悉有佛性。悉当得阿耨菩提（云云）又法花仪轨云。说一切众生身中皆佛性具如来藏。无不无上菩提法器等（云云）又起信论释摩诃衍论等明一切众生悉有本觉正因佛性义也。文证其广多故不能引注云也。

第0章 辨显密二教论悬镜抄卷第一_

第0章 辨显密二教论悬镜抄卷第二

          　　
　　　　　　　



    自下明大门第四段中。第五依请广示证说成义分也。文云问者曰唯唯欲闻至详而解迷者。是就大门第四段中。第五分依请广示证说成义段之中。更有二分也。初请问也。其文云问者曰唯唯欲闻者是也。二者广示证说成义分也。文云龙猛菩萨等下是也。
　　唯唯者是承诺义也。许受义也。又敬义。又是然义也。即为是善哉善也。
    文云龙猛菩萨下。是于上所标十种证文中。是第一先引释摩诃衍论第五卷文也。此论中明白辨论显密二教差别义故也。自下一一可消释所引论文也。
    论一切众生至离时者。是外人更亦为疑于一切众生之相续身中悉立平等遍有一体本觉之义故。出举论主身所立一本觉能遍在诸众生之正义也。
    论何故众生至差别者。是正指疑难于一本觉遍在诸众生义也。此疑难有四谓。文云众生先有成佛乃至成佛者。一者初疑难一切众生同共具足一本觉性者。一切众生以此一本觉为因。悉一时可成佛也。然何三世成佛迟速差别不同事有之也。次第二者疑难一切众生共同具一本觉性者。一切众生普皆可修菩提因行也。然何此中不修菩提行众生有云也。次第三疑难一切同备一本觉性者。一切众生普皆一种而可聪明利智性也。然何多闇钝众生有无量差别者云耶。次第四总举众生数量心行不同差别义。而疑难一本觉遍在诸众生界义也。若一本觉遍在诸众生者。如何诸众生界有如是心行不同差别义耶言也。
    论同有一觉至上道者。是外人正立理即结而疑难一本觉遍在诸众生界义也。意云。若一本觉实遍在诸众生界者。则可一切众生速皆一时发心修行。而同可到无上佛果竟云也。然既有已发心已修行已成佛者。又有今发心修行而当成佛者。又有未发心修行未成佛者。以有如是不同众生心行差别相故。定知本觉佛性应不遍在于一切众生义言也。
    论本觉佛性至差别者。是外人借举论主之所可设假作救答。而外人即自通前疑难也。付中有二救答之中。是其初救答。此答意假令若言一切众生有发心修行成佛迟速根性不同。而不一时发心修行一时成佛之所由者。是一切众生之本觉佛性各各从本来法尔有强劣增减差别故。因之相言也。
    论无明烦恼至别故者。外人自则付第二之转救答亦前自所成之疑难也。意云。众生有根性不同而有成佛迟速。发心修行前后差别之所由者。假令若言依是一切众生能遍在根本无明障。从本来已各别而有厚薄优劣差别不同义故。因之诸众生有根性不同。发心成佛前后迟速不同相言也。
    论若言如初至不尔者。从是下外人亦自总非初救答意也。
    论所以者何至减故者。是陈于初救答亦有难之所由也。难意云。于上来处处文处。即论主自许说一体本觉法之具足过恒沙功德。而同遍在一切众生相续中故也。而今更何违前说而立一切众生有本觉佛性增减差别义。而因之诸众生有根性不同成佛迟速相云耶也。
　　论若言如后至不尔者。是外人自亦总非第二转救答也。
    论所以者何至立故者。是于第二救答即外人自亦陈有其难之所由也。难意云。上来处处文中论主自判断一地根本无明之同遍在一切众生相续中也。然何更违彼上处处文说。今更许说于一切众生能遍在根本无明有厚薄增减无量差别言耶也。重意云。若依今此后救答意者。则言前所立一地根本无明之同遍在一切众生义者。皆悉以可怀乱言也。问。其释论文何处明根本无明一地判断义耶。答同第五卷文引玄文论颂文曰。譬如一段覆云彼满月轮千器诸月轮皆隐没不现。无明亦如是唯一体无二。遍到诸众生能作薰习事。云即指此文。于下文彼外人设难处言。此事亦不尔所以者何一地断义不成立故者。即此意也。
    论如是种种至住持者。是自下者论主正答也。进为遮于第二转救答中所付难。而先显示诸众生有根性利钝发心成佛迟速等无量差别之所由也。文云如是乃至差别者。示于诸众生有根性不同成佛迟速等无量差别相也。文云皆依乃至住持者。随依正之诸枝末无明厚薄增减差别义故。如是有种种差别不同行相言也。此中所依止无明者。不谓根本无明体也。是枝末无明也。是六染之中前三种相应粗染心是也。染于一切众生此有厚薄差别故也。于三不相应细染者。于一切众生有平等之相。而以无有厚薄差别相故。以此细染不为众生根性不同之所由也。或亦依三细染厚薄差别相故。有得成佛远近义也。是约八地已上菩萨义也。
    论于至理中至而已者。是论主却正答于前第一救答所付之难。而显众生根性不同等之所由也。意云于诸众生有根性不同等之所由者。是依枝末无明之中前三种相应染力故也。专是非谓于诸众生能遍在本觉之至理中。依优劣增减不同义也（关字者预义也。当义也。断字者判义。处义也）已上于一切众生相续中能遍在本觉法。及能遍在根本无明染体者。唯一种无差别义成立意也。从下约断诸染法之其惭次断道而作五重问答而辨五种住心之所成之义。示有浅深粗细不同意也。
    论若如是者至明无明者。是初约他缘大乘住心。而外人问于此住心中果满佛者。若究竟到本源耶。若未到本源耶。文云一切行者乃至四德者。举彼他缘大乘之行人因位中断恶修善而圆满果德相也。一切行者者。唯指彼他缘乘中诸修因行菩萨也。断一切恶者。是指修行彼大乘法菩萨之所断烦恼所知二障粗重。及分段变易二生死之业因业果报等是也。修一切善者。是彼乘菩萨欣所修学六度四摄四无量心等行。及菩提涅槃果德法是也。此住心中但立第八阿赖耶识所摄持之法尔无漏种子即为正因佛性也。因之虽说修得断恶义修得智德义。而未立性得断恶性得本觉智德义也。故言断一切恶修善也。宝钥云。四智法王之号本无今得（云云）如是行者为明者。是此住心中分所究竟之妙觉佛位犹号行者。而此行者犹为断尽惑障而到本源佛果欤问也。为无明者。又问此住心中圆满妙觉者若犹为惑障未离尽之佛耶问也。句之为字可通下句无明二字首也。
    论如是行者至分位者是答也。谓彼他缘乘中圆证妙觉位佛也。是未离尽惑障佛也。是不究竟圆满一切种智佛也。是未到本源故言也。问。何故云尔耶。答。此他缘乘佛者。是于后后觉心不生等四种住心中。教理行果法。而未证知于彼胜处故也。故宝钥云。叹他缘阻境智者此义也。此他缘乘之观行大底者如大疏第二云。今以如幻等门照有空不二。而人法二空之相亦不当心。乃名真入法空悟唯识故已上初重问答了（文）
    论若尔清净至无明者。是第二约觉心不生住心而问此住心之果满佛若究竟到本源耶。若未到本源耶也。清净本源耶也。清净本源乃至具足者。是明此觉心不生住心中性得本觉智之所备自性本来清净圆满功德相也。故大日经第一云。彼如是舍无我心主自在觉心本不生。何以故心前后际不可得故。疏解云心主即心王也。以不滞有无故心无挂碍。所为妙业随意能成。故云心主自在。心主自在明即是净菩提心更作一转开明。倍胜于前劫也。心王犹如池水性本清净。心数净除犹如客尘清净。是故证此性净时即能自觉心本不生。何以故。心前后际俱不可得故。譬如大海波浪以从缘起故即是先无后无。而水性不尔。波浪从缘起时水性非是先无。波浪因缘尽时水性非是后无。心王亦复如是。无前后际。以前后际断故。虽复过境界风从缘起灭。而心性常无生灭。觉此心本不生是渐入阿字门（云云）文云不观修行者。性得本觉是不谓待加行因故。而得此本觉言也。文云非得他力者。非谓待他善友知识之教授缘也。是本有性而非今始得故。此为性得本觉义言也。
    论亦出四句者。是叹此住心中自性本觉法之微妙离绝不思议妙德相也。四句义至五句处自应知之也。亦离五边者。此自性本觉即真性理也。此理中者亦远离五种偏邪失云也。此五边者是以五句即云五边也。无相宗方言义记云。且其五句者云何。答。一生。二不生。三亦不生。四非生非不生。五非非不生也。是俗谛所治五句也。以假生一句为能缘能治药。问。以假生一句遣五句方何。答。假生不可言性生。假不可言性不生假生也。不可言性亦生亦不性。假生不可言性非生非不生。假生不可言性非非不非非不生。真谛亦遣五句。一不生。二非不生。三亦不生亦非不生。四非不生非非不生。五非非不生非不生也。以假不生一句为能治药。问。以能治一句遣五句方何。答。假不生不可言性不生。假不生不可言性非不生。假不生不可言性亦不生亦非不生。假不生不可言性非不生非非不生。假不生不可言性非非不生非非不生。智度论文云。不生不灭不不生不不灭不共非不共名无生忍（已上论）。
    问。尔以是文相配五句方何。答。不生者俗初句也。不灭者真初句也。不不生者俗第二句也。不不灭者真第二句也。不共者真俗第三句也。非不共者真俗第四句也。问。尔是四句也。何说五句为证文。答。五句中初四句所缘境也。后能缘心也。然今论文但举所缘境不加能缘心。所以但有四句。故净明玄第一云。四句绝离第五尽观（云云）问。此五句何名边耶。答。同记云。问。不可言生不可言不生者。作中辞也。非假留辞者。名离边中实事可然有。何遣五句为中。答。中者是对边名也。故离二边名为中。五句是边邪也。离边邪故名为中故无咎（文）
    文自然之言不能自然者。明性得本觉功德性者。是虽不待修行力成立。不依善友知识所教授。而从本来性得法备。但本觉义是且相待始觉及不觉义。而假立此本觉义也。然真如理性中。从本来都始觉义及不觉妄法故。方待何物可立此自然本觉义耶言也。是亦言亡虑绝意也。
    文清净之心能清净者。性得本觉清净功德。是且相待诸不觉法之染污过患而假立云也。然真如理性中凡都无不觉妄法故。将何物而可立清净本觉德耶言也。绝离者是自性本觉体相者。是不可言其自然非自然义也。又不可言清净不清净义言也。凡言语道断心行处灭言也。凡于本觉性中言辞及心行断故。置二重绝离言也。
    论如是本处至无明者。是正问此住心之佛究竟而既到本源耶。为当若未到本源耶也。
    论如是本处至分位者。是答也。此住心中证得圆满佛者。犹未到本源具惑佛也。何以故此佛是于后一道无为等三种住心犹未证得故。宝钥云。前劫菩萨作戏论此心正觉亦非真（云云）
    论若尔一法至而住者。是第三约一道无为住心。而问此住心中圆满佛位。是若究竟到本源耶。若未到本源耶。此中是先初举此住心之所观理性及能证相也。一法界乃至背天者。是举所证理体相也。背天演水乃至而住者。是举能证智即冥合所证理相也。一法界心者。是总举三自一心一法界体不也。非百非背千是者。此一心法界性者。是与百非即不相应言也。亦不与千是即相应云也。百非者如无量义经云。其身非有亦非无。乃至云非红非紫非诸色等云。文繁故略之。可见彼经也。百非者是除遣义也。千是留存义也。谓是有是无是生是灭等千种所留存义名言千是也。此一心法界性者是不当百非亦不当千是言也。非中者此一心法界性者。是不当两非中道义言也。又次背天者。是终明此一心法界者。是不当两是中道义也。谓背天者亦则不当两是中道之天然理义言也。问。何义名为两是中道两非中道耶。亦此二种中道浅深如何。答。三论宗佛性义记云。问。经云中道者名佛性者。其中道义何。答。约中道有两非中道俱是中道也。今言中道者两是中道也。问。二种中道差别何。答。有无俱非名两非也。有无具足名两是也。问。两非中道往往多说。经论文分明也。中道说本文何。答。经云。智者见空及与不空等文也。问。何以此文为证耶。答。经云二乘见空不见不空故不得第一义空。所以不知中道不见佛性（涅槃经文）以空不空具足名中道也。问。以两是为中者。以何义名中。答。此以正义为中也。问。意何。答。两非为中者。即偏所以空有具足为正也（云云）问。此两是中道亦立天名意何。答。天者是即中义也。故法花文句疏第三云。今天雨花表其获佛因。佛因者即四轮因也。乃至云四轮皆同是因。是因由中而生故从天雨花。由是因位故以花表之（云云）此意云。住行向地四轮王之行因者是从三谛即一中道出矣。此中道之天然之道理即出生此四轮之因者。是法花所说天雨曼荼花意也。
    文背天演水之谈足断而止者。此一心法界理者。是又示乖离两是中道也。既乖离两是中道故。即背天然理云也。此能证智会于此妙理人之所修言语道断即不能宣说此甚深绝理云也。演水之谈者是喻名也。演字字书云。水盛而涌流貌也（云云）谓虽如涌泉瀑流无滞碍之辨说。即所不及宣说此绝理云也。足断者。是即文字章句之道已断绝云也。古人说云。句者梵云钵昙。正翻为足。声明论云。是进行义住处义。如人进步举足下足。其迹所住处谓之钵昙。言辞之句逗义亦如是。故同一名耳。之审虑之量手亡而住者。是明以禅定所发之修惠而不能思量测知此甚深绝理意也。手亡而住者。是即拱手而止住都无所为事云也。又手亡而住者。是示诸法之实相者不可执取义也。手字者。以取执为义故也。如大疏一云。是菩提心体离一切执诤戏论如净虚空无分别（云云）又此二教论文云。此宗所观不过三谛。一念中即具三谛以此为妙。至如彼百非洞遣四句皆亡。唯佛与佛乃能究尽。此宗他宗以此为极。此则显教关楔但真言藏家以此为入道初门不退秘奥（云云）准此义者。彼非百非者是不当空谛义也。背千是者不当假谛义也。非中者不当但非之中道义也。背天者亦当乖背两是中道义也。两是中道者。是是即天理中道之异名也。此住心中之一心本法者。既背乖。此天然之道理之。两是中道义意也。大日经云。秘密主云何菩提谓如实知自心。秘密主。是阿耨多罗三藐三菩提乃至彼法少分无有可得。何以故虚空相是菩提。无知解者亦无开晓者。何以故菩提无相故。秘密主。诸法无相谓虚空相等（云云）宝钥释云。谓无相虚空相及非青非黄等者。并是明法身真如一道无为之真理（云云）大疏一释云。诸法无相谓虚空相者亦喻也。又云。何以故菩提无相故者。譬如虚空遍一切处毕究净故。一切相无动无分别。不可变易不可破坏。以如是等小分相似喻无相菩提心（云云）
    论如是一心明无明者。是正问此住心佛果者若到本源耶为当未到。
    论如是一心至分位者。是答也。此住心佛犹未到本源义也。是于未证悟后极无自性心及秘密庄严心故也。十住心论九云一道惊于弹指无为于未极者。即义意也。
    论三自一心至又远者。是第四约极无自性住心。即问此住心佛若是到本源耶。若未到本源耶之中。是初先举此住心大意。而兼叹此住心之殊胜德也。三自一心等者。举此住心所观之极无自性心体也。是即三自一心法界是也。谓体相用三种者。是唯为一心真如法。即是意也。又一不能一假能入一者从下。释极无自性义之中。是先初释一心言之假立义也。谓约其真理中而谈其实义时。不可立三自即一心义也。何以故。一义是于虚妄假立中。而相待他之异义而立一义故也。自义亦尔也。自义者待他义而假立自义故也。约自如理性者。从本来无虚空之自他义一异义。而唯有寂灭离绝故。待何物而可立三自即一义耶。虽尔强假立三自焉一心之名义也。
    文心不能心假能入心者。约真理中者不可立心义也。于妄法中而相待所缘境差别相而立能缘心识也。亦相待虚疏之质碍色等境界。而立缘虑神解心法也。然真如理性中无所缘境界差别及无质碍色等。而但有一味平等寂灭义。即无别异理故待何物可有立心识义耶。虽尔强立中觉真如名义言也。
    文实非我名而目于我者。一心义亦不可名为我义言也。而假立常一自在义。正当是我义也。但三自一心法即名为我义者。亦是假立施设义意也。虽然相待无无明等虚妄染法之无常幻化。而即不自在而系属于他法义故。且于三自一心本法方建立自我义云也。故下文云。真如自体相者。一切凡夫声闻缘觉菩萨诸佛无有增减。非前际生非后际灭。毕竟常住从本已来自性满足一切功德也（云云）又云。自然而有不思议业种种之用。即与真如等遍一切处也（云云）三大义有如是自在常一义故。于此三大义立我名言也。然此生灭门之中三大义是相待虚妄染法之有。非自在非常一之咎。而下劣无常系缚但坏失故。立此生灭门之中真如三大义言也。又如释论六云。本觉名常乐我净即此义也。故以是为假立不实义意也。亦非自唱而契于自者。释三大义即自字之义也。自义者是约妄法中而相待他义而假立自义也。然于真性理中实无三大义差别故。无三即自义也。是虽无自他差别义。而强尚假立自名号言也。如我立名等者。结前三义之我非实意也。如自得唱等者。结前三大义之即自义非真意也。又解云。文实非我名而目于我。亦非自唱而契于自者。是为释成前句所言摩诃衍法一不能一假能入一。心不能心假能入心之义故。当退释其前义也。我名及自名者。为是皆假名而无实法故也。若外道所执我者。唯有妄情之所执而都无实体用也。若圣教施设我者。唯有假立名义而无实体也。自义亦是相待他法且假立自义也。于众缘所成法以谁可定为自体性耶。
    文如我立名而非实我。如自得唱而非实自者。是正法喻合也。谓以前文所云非一假云一非心假云心义。而正例同此我之假立义。及自之假名义也。此解颇契论文也。问。何故于非三自物。而强假立三自义。亦于不一心物而强假说一心等义耶。答。所以建立如是名义者。是随顺于世间为巧建立出世间微妙法门故。而以此为能入方便。即为令一切众生证入离言法性理故也。
    文玄玄又玄者。约离言说义边而叹此住心妙绝德也。上玄字者。表他缘乘人之言说。不能及于此极无自性心义也。中玄字者。表觉心不生人之言说不及能义也。后玄字者。表一道无为之人言说不能及义也。
    文远远又远者。约绝心虑义而叹此住心最难思议德也。上远字者表觉心不生人之心虑不及义也。后远者表一道无为人之心虑不及此极无自性心之妙理义也。此住心意如大疏二云。既不坏因缘即入法界。亦不动法界即是缘起。当知。因缘生灭即是法界生灭。法界不生灭即是因缘不生灭。故曰离有为无为界生极无自性心。又云。行者得如是微细惠时。观一切染净诸法。乃至少分犹如邻虚空无不从缘生者。若从缘生即无自性。即是本不生本不生即是心之实际。心实际亦复不可得。故曰无自性心生也（云云）
    论如是胜处至无明者。是正问此住心佛若到本源耶。若未本源耶也。论如是胜处至分位者。是答此住心佛犹未到本源义也。是尚具惑佛故也。何以故未证悟后秘密庄严心故。大疏二云。此望前二劫犹如莲花盛敷。若望后二心即是果复成种。故曰如是初心佛说成佛因。故于业烦恼解脱而业烦恼具依（云云）又宝钥云。等空之心于是始起。寂灭之果果还为因。是心望前显教极果。于后秘心初心（云云）
    论不二摩诃至无明者。第五约不二门而问此住心佛若到本源而即断尽惑障耶。若未到本源而亦未断尽惑障耶也。此中不二乃至唯是不二等者。是先于问不二之意者。唯废遮能入门入法之趣入方便。而一切行者敢不可随顺证入耶问也。次又如是不二等者。正问此住心佛之具惑与不具惑义也。于此住心中但有问而无答说文也。问。何故于此住心唯有问而无答耶。为表示不二门之最极秘密心者。甚深微妙而离言绝虑义。故即远离能修行之机根义故。即无答说分也。故论文云。何故不二摩诃衍法无因缘耶。是法极妙甚深独尊离机根故（云云）亦此二教论云。所谓不二摩诃衍及圆圆海德诸佛者。即是自性法身。是名秘密藏。亦名金刚顶大教王。等觉十地不能见闻故得秘密号（云云）
    文云喻曰已上至审而思之者。是论主标上所引论文大意。若依秘藏宝钥说者。以已上五重问答文。即为如次配他缘大乘心乃至秘密庄严心等五种住心之证文也。以是义故即为此论所说。此文深意也。
    文云。又曰何故至有教说故者。是引释论第一卷文。而辨显密差别义也。付此文中。论何故不二至无因缘者。是问辞也。于不二门而无因缘者。此名不二门意者。是显示远离遣立造作因缘义也。谓相对三十二种本法者。是诸佛为利益众生故。即被造作建立其本法义故。而于此不二门者。即离造作建立之因缘义云也。三十二种本法名为建立造作法义者。如法花第二云。吾为汝等造作此车。随意所乐可意游戏（云云）又云。金银琉璃车渠马脑以众宝物造诸大车（云云）不二门名曰离因缘文证。如大日经第二云。我觉本不生。出过语言道。远离于因缘。诸过得解脱（云云）又莲华三昧经云。归命本觉心法身。常住妙法心莲台。本来庄严三身德。三十七尊住心城。普门尘数诸三昧。远离因果法然具。无边德海本圆满。还我顶礼心诸佛。问（云云）此等义意如何。答。广本即身成佛义云。问。诸教说满万行因于金刚以前得万德果。于妙觉之位证遍法界理。今何云自身本有三部诸尊速疾显耶。答。彼因圆果满遍法界佛是显教分齐。今意不尔。一切众生自心中三部三耶诸尊。远离因果法然具故云尔（文）依此义意。即曰不二门法无因缘也。
    论是法极妙甚深独尊离机根故者。是前问之答也。答意云。至极究竟甚深微妙理性者。无人禀受之也。所以不可建立此不二门也。然于此文有四义也。一者极妙。二者甚深。三者独尊。四者离机根也。故之一字者通上四句也。谓以此种种因缘故。此不二门者远离建立造作之因缘云也。极妙者究竟无余而穷尽源底义也。妙者最微细幽而不可见不可思议境界也。绝妙与微细义也。甚深者是最奥藏义也。至最微密义也。独尊者不共最胜义也。甚胜崇贵义也。魏魏严重义也。离机根者。此不二法者剩过一切物而其功德深奥故。而无人能应了达之可开悟之者云也。
    论何故离机根者至须建立者。是亦问辞也。是即闻若谓离机根者。以何以而可建立不二门耶言也。此问意云。所以成立能诱教法者。必待所被机根而建立其教法也。而于不二门者。既远离所机根矣。然者何故可成立不二门耶云也。又解云。文云何故离机者。是问之辞也。文云无机根者。是答之辞也。问以何所以知尔者。下文明八种本法处（云云）何故应机者。是问也。次文云有机故者。是答也。今准此下文者。于上文云即是何故离机者。是当亦问之辞也。次文云无机者。是答之辞也。次文云何须建立者。是又问之辞也。
    论非建立故者。是答之辞也。意云。此不二门者既以离所被机根故。从本来都不建立此法教云也。问。此建立义者何等义耶。答。建立义者是以造作施设为此义意是也。是于法尔成就法者。是不由建立而今始生起也。而于本无物而创造作令生起名为建立也。或虽无别实自体。而以义便方成立法义。即亦说为建立也。此义如大乘基法师佛土义章云。此自性身即真如理。虽此身土体无差别。而属佛法相性异故。以义相为身。以体性为土。以觉相为身以法性为土。体具恒沙真理功德。此佛身土俱非色摄非心心所。但依总一如差别义说（云云）又怀感师净土群疑论云。而言法性身居法性土者。此以觉照义名身法。真理体名土。是施设安立谛门之说（云云）又道常师三乘位数章云。所言如来藏无漏功德者。但辨理义非是色心事。譬如丙丁名为火。壬癸名为水。岂一虚空中水火性耶。唯依阴阳法故名为水火耳。佛性亦尔。但从义而名佛性。岂理中有定性耶。唯待患而立德。待染而辨净（云云）今私云。建立名义以此文说可得此义意也。问。于其种因海门中。有建立施设之能入门所入法义云何。答。离言绝相之法性理中者不可辨说有所入法与能入门之别异义也。但于随染业幻门中。依诸佛业菩萨善巧方便力故。而为以利益安乐诸有情故。佛以巧方便智而为建立施设。如是所入十六法能入门十六也。所入十六法者约实者一相一味平等理性也。虽云离十六种差别相。但且随能入门之假施种种差别义相故。亦于此所入法且假立根本八本法及支末八种本法差别义相也。譬如大虚空界者别虽离大小边际分城相。而若是人于此空界中建立十界室宅时。随此所作十室数而于此十室内各各有假立其十个之各别虚空界也。此十室内所假立虚空界者。从本来虽不可有各别性分界。而但随假立十室时且有被假立十种虚空相也。本虚空者是所在法也。十室者是能在物。依此能有物有十个虚空界也。释论第五有十室喻者。正是意也。此义如维摩经云。譬如有人欲于空地造立宫舍随意无碍。若于虚空终不能成（云云）若约所入法者。虽理与义相双立。于理摄义意是也。约能入门者。虽义与理相双立。于义摄理意是也。所入法者以理为建立本趣能入门者。以义为建立本趣故也。所入法与能入门义亦如是也。是随能入门亦即假立其初一体一心法等所入法义也。如是等诸本法皆是一味体性。自本虽无差别而以义说能所二门也。是不谓从本来有实体各别所入与能入性也。论是摩诃衍至满海是焉者。是自下以果分相对于因分。而辨判果分殊胜义。果分殊胜义故摄得因分之劣法。因分者劣故不能摄得于胜果分也。
    论是摩诃衍法诸佛所得耶者。亦是问之辞也。于是所言诸佛者。是举真如门诸佛也。此真如门诸佛者能摄得不二门诸佛耶问也。论能得于诸佛者。此不二门之诸佛。即能摄得前所言真如门诸佛也。能得之佛者。不二门佛也。所被得佛者真如门佛也。论诸佛得者。是亦问之辞也。此问意云。若尔者生灭门之诸佛者。是能摄得于不二门佛耶问也。论不故者。是答之辞也。意云。此生灭门之诸佛者。是形对于真如门不二门佛时。此生灭门诸佛是弥粗劣佛故。不能摄得不二门及真如门佛云也。论菩萨二乘至满海是焉。此文是辨真如门诸佛及生灭门诸佛是即不能摄得不二门诸佛之所以也。菩萨二乘乃至圆满海是焉者。于果分境界中。即是有三乘圣人五趣众生云意也。于有果分中。此三乘五趣众生。而能虽云摄得其真如门佛生灭门佛。而彼真如门佛生灭门佛者不能摄得不二门佛云也。所以者何。此果分中三乘圣人五趣有情者。其德殊胜义故也。彼因分中二门诸佛者。其德劣故。即不能摄得果分中三乘五趣众生云也。问。其果分中有三乘五趣有情者。其意云何。答。大疏云三云。又今普现随类身而言悉现如来身者。明本迹俱不思议加持不二。岂欲令独一法界作种种形耶。行者如是解时。观毗卢遮那焉鬼畜等尊其心平等无胜劣之想。辄从一门而入皆见心王。是故作佛事已又部一一亦有此义。亦即大日如来体虽是一而义各异（云云）今依此说者。于果分法中即有三乘五道众生界义成也。此诸众生者。并为果德圆满佛身也。问。约果分境界中者。唯纯一应有色相端严智慧猛利佛菩萨也。而何于果分中。应有三乘五道色相心行杂杂差别形类不同乘生耶。若有如是杂类众生者。何名为一味解脱义。答。今言此义即有喻也。譬如以金刚造作种种人马等形像。虽云其所造人马等形像种种差别。而能变作金性专皆一味平等而不变异也。法身大日尊亦尔也。是大日尊虽能变作种种三乘五趣身。而能变法身之自体性者。湛然常住不变坏云也。故释论第六云。譬如金刚作五趣像。五人平等亦复如是（云云）大疏一云。犹如有人以种种杂色金刚严饰金刚。然其体性无有差别。今亦如是。还以如来种种功德宝王。间饰楼阁宝王（云云）
    论所以者何至离教说故者。举所由而成前所立三乘五道皆是为果分义。而最胜殊境界故。出过于因分一切胜法。因分一切胜法不能摄于果分之一切法云也。
    论八种本法至有机根故者。是明于彼八种本法有因缘有建立义有所被机根义也。付此文中八种本法等者。是辨相对前不二门中离因缘离所被机根离示说义。而于此八种本法者。即有因缘有机根有教说义也。文何故应机者。是问之辞也。文有机根故者是答之辞也。问。其八种本法者是何物耶。答。释论第一云。根本摩诃衍中有八。一者一体一心摩诃衍。二者三自一心摩诃衍。三者无量无边诸法差别不增不灭体大摩诃衍。四者寂静无杂一味平等不增不减体大摩诃衍。五者如来藏功德相大摩诃衍。六者具足性功德相大摩诃衍。七者能生一切世间因果用大摩诃衍。八者能生一切世间善因果用大摩诃衍也。如是八种摩诃衍法者。悉皆从能入门而建立其名。谓以一体一心而为其门。所趣入故名为一体一心摩诃衍。乃至以能生一切世间善因果用大。而为其门所趣入故。名能生一切出世间善因果用大摩诃衍。譬如轮王随其轮相建立名字摩诃衍法。亦复如是。随其门相建立名字（云云）
    论如是八种至因海是焉者。自下因分与果分相对而辨判其胜劣摄不摄义也。论如是八种法诸佛所得耶者。是问之辞也。此问意云。此诸佛者指种因海本法八佛是也。此问者此八种本法之能证种因海八佛者。是能摄得第一重本佛耶问也。论次文云诸佛所得者是答之辞也此答云未法中诸佛者即于本法中八佛悉所被摄得云也本是摄末道理故也。论次文云得于诸佛者。是又问之辞也。此问意云。如是本八佛末八佛者。若摄得不二门诸佛耶问也。论次文云不故者。是答之辞也。此答意云。本末诸佛俱皆悉不能摄得不二门诸佛言也。因分与果分其胜劣悬隔故也。十住心论九云。如是诸佛皆悉虽云平等平等遍满虚空法界。然犹本末各各差别。末佛以本为所依之境。胜劣有差。是故不得以劣摄胜。人既如是法亦如是（文）
    论菩萨二乘至因海是焉者。是明于常途变易分段所摄之三乘五趣一切众生者。不能摄得于彼果分中一切四乘五趣有情云也。
　　论所以者何有机根故有教说者。是示于因分者不能摄得其果分三乘五趣之义之所以也。谓于因分有机根有教说义者。即为浅肤义也。于果分者远离机根绝隔教说义。即为深妙义云也。
    论又云诸佛至是故无过者。可引释论第十卷文而证即或因分与果分不齐义也。若一一分释文论文句者。论诸佛甚深至数法者。是牒本论文说而释第一门大意也。论前所说门者。谓是上立义分章中前已所举三十三种本法是也。论此义云何者。是总问所明其通总摄前门中本法之分齐相也。论言诸佛者至衍法者。此以本颂诸佛二字即配释不二门诸佛也。论所以者何至胜故者。此举其所由而显示此颂之诸佛二字所表者即是不二门佛义也。此诸佛者其正所显示义趣者。是当此不二门果分云也。此不二门佛者。是悉觉达究尽诸佛甚深本源奥底故立此名也。是不二门之佛者。一切果分诸佛同一体之佛果故。是不谓众多各别体佛也。总合而名曰诸佛也。若归毕竟果分。以后唯一佛而无各别佛体故也。而是入果海以后所显现之一切诸菩萨二乘乃至五道众生皆悉为一佛身也。故约此彼所现三乘五道等名为诸佛也。又约此果分十佛义故名名曰诸佛也。大贤师起信论玄记云。或非法非报化。以十佛故通三世间故。具足主伴故约因教（云云）今私曰。于果分中有五智如来四种法身佛故名为诸佛也。以此不二门果分佛形对于彼种因海三十二种佛时。即此不二门是智德胜也。此佛者即能证达果海佛境果德胜教也。彼诸种因海诸佛者未解果海境界故。其智德犹劣故也。论大本花严至劣故者。是引种证文成前义也。此大本花严经是末流布于天竺及汉土之本是也。如花严经旨归云。龙树菩萨往龙宫见此大不思议解脱经有三本。上本有十三千大千世界微尘数偈四天下微尘数品。此之谓也。又云中本经者。彼见中本有三十九万八千八百偈一千二百品。此土二本并秘在龙宫。非阎浮提人力所受持故云不传。又云。下本经者谓彼所见下本有十万偈现传天竺。梁摄论中名百千经即十万也。大智度论中亦名此经为不思议解脱经有十万偈（云云）圆海德诸佛者。是不二门之性德圆满果海佛是也。圆者上圆字者是举果海佛之能即既圆满种因海功德义也。下圆字是举此果佛之能妙即圆满不二门之果德义。故重立圆名也。此意如心地观经第三之因圆果满成正觉住寿凝然无去来（云云）文胜其一切佛者。叹不二门之佛不共妙德也。此佛是胜过于种因海中一切诸佛功德也。彼佛者不能成就此圆海故。其劣者故。彼种因海诸佛犹未证得此果海功德故。彼因海佛者为其德即犹劣也。故是二教论云。喻曰。所谓不二摩诃衍及圆海德诸佛者。即是自性法身。是名秘密藏等（云云）论若尔何故至不摄焉者。是外人引契经文证。而疑难前所明种因海佛谓犹未证达不二门功德义也。此分流经者。三本中第三少本花严经也。此经意云。种因海卢遮那佛以三世间为自心及所居土言也。于此三世间即摄尽一切有为无为染净诸法言也。然则有何法剩而于卢遮那佛所不被摄得。而于此卢遮那佛所有未证得不二门境界云耶。论卢舍那至无过者。此答前疑难也。谓此种因海佛即摄尽三种世间而无遗余言也。此三世间是唯种因海佛所摄得界界之分齐故也。但于此种因海佛即不谓摄得性德果海佛境界之不二门功德也。摄不摄其意异也。言摄者此因分卢舍那佛唯摄尽一切因分境界三世间法分齐云也。不摄者于此因分卢舍那佛者。即不能摄得果分不二门境界言也。故二本花严经所望意各异无相违答也。从此下更引本论明三重法文也。论言甚深者至本法者。是以本颂中甚深两字即配释两重八种本法也。论以何义故至甚深者。是问两重本法之名甚深之所以也。论如是两重至深故者。此辨于两重本法之甚深名所由也。论以此义故至思择者。是结成甚深义也。谓以所入两重本法即相望于两重能入门时。其所入法即犹甚深于能入门言也。所入法是绝言虑甚深妙理也。然但依止于能入门而于其所趣入即亦成其性甚深义云也。论言广大义至门法者。以本颂之广大义三字即配释两重能入门也。安此句末其义之一字者。理实亦可通上两处也。谓一者诸佛义。二者甚深义也。谓此颂意者。以一分义字即兼并令通三处也。论以何义故至大义者。此问于能入门而立广大名意也。论如是两重至义故者。此辨答于能入门立广大名意也。谓此两重能入门横即为令成远广自所入法之功德也。竖即亦为令成深大自所入法之义理故立广大名也。论以此义故名字焉者。是结成广大义也。论已说等者。总结第一门也。已上通总摄前所说门也。是结前所说所诠义了也。
    论文喻曰所谓至顶经说者。是下论主引释论诚文毕而。自方会释于密教所说玄宗而成此经彼论所义无二旨无别意也。问。凡彼三十三种本法者其废立相如何。答。其文义广博故不能具解释也。若略释大途者。本论第一颂曰。有三十三种十六所入法十六能入门及不二别故（云云）问。且何故所入法有十六种耶。答。初重一根本摩诃衍有十六种法故。又第二重一心法界门三大义门有十六种故。都合三十二种本法也。更加一种不二摩诃衍法故。遂成三十三种法也。
    问。何故分二重本法耶。答。于心法有二义。谓一者法体性。二者法之义用也。而且于第二重中一心法界门者。是偏单明心法之自体性也。于同第二重中三大义门者。是偏单明心法之自体性也。用也。初重根本八种法者。圆更双复明心法之体性与心法义用也。故可知彼根本八种法者。是周圆双成立体义。二种法而摄尽一切法也。问。何物名为体性。何物名为义用也。答。古师所造一卷起信论疏云。一切法一切义诸法自体名之为法。诸法所以名之为义。此是通义。今云法义是通法义。何者今所说法正是利耶法。故云一者法。若约此法说其所以即是。心真如三种大义故云二者义也（云云）又法岁和上起信论疏上卷义者所以也。又云折义理复为三大义故（云云）故可知。一心法界门者。是直指心直如法焉。心生灭法之自体性为一心法界也。三大义门者是以心真与生灭法之上所备广大之体相用之三种义势广大分用为三大义本意也。问如所说义者。根本摩诃衍八种法是体义。并复建立故。于此中一心法界与三大义亦既以被摄在其中也。而何烦此外更建立一心法界与三大义两门法耶。答。实如所难。虽尔今更为显示建立有此法之义门差别相故。更别论第二重一心法界及三大义也。故释论第二云。为欲显示法体不分义门得别故（云云）又解。体与义虽似有差异。而为显示不全别别异法之所以故。复建立八种根本摩诃衍法也。又虽云体与义自本来不二一体法。而为显示不无体与义有差别义用意故。更别开建立一心法界三大义门云也。意者。初大重八种本法者。是且于有差别义。而遂显示无差别义也。第二重一心法界与三大义者。是于遂无差别法而且显示有差别义也。是中于一切诸法能显示平等而无差别义。以是为起信论本宗也。问。能入门与所入法义别相如何。答。论曰能入门者。于所诠理善趣入故。所入门者善为彼法作依法故（云云）意能入门者是能显所诠理而善令善趣入于所入法故也。此中所诠者是旨趣之义也是所显示义也。能诠者能显义也。此所入门者。善为彼能入之门作依止。即其能入者令显成所趣法善为无分别义也。所入者是直为所趣之法体也。能入者能随顺于所入法体而能显示其义理也。问。能入门者能显所诠之义云意如何。答。以能诠之能入门而显所诠之义者。是以能显门而成立所趣求之一体一心三自一心等本法也。谓于所依止一法界体者。不可言一体一心三自一心等也。何以故以无分别离言说之法性故也。然约无分别理中。强假成能分别义。而假立能诠而成其所入义故名能入门也。故论云。如是八种摩诃衍法者从能入而建立其名也谓以一体一心而为其门所趣入故。名为一体一心摩诃衍。乃至以能生一切出世间善因果用大摩诃衍。譬如转轮王谓如轮王随其轮相建立名字（云云）意云。轮王若无轮宝德者何名转轮王耶。所入法亦尔也。若无能入门之缘者。可无一体一心等名字云也。于无分别理性中者。从本来无一体一心等名字故也。问若尔者。于所入法中唯有理体无一体一心三自一心等义用。于能入门中唯有一体一心等义用而无所依性理体耶。答彼此法互皆具体义也。譬如文书之轨而折写于缃纸之上时。其所轨之文点画与能写之文点画共条然各各互备其点画而不失也。能入门所入法亦尔也其门与法者体与义互相摄条然不失阙也。故论颂曰。平等平等等一皆无有别异。各摄诸法故。然终不杂乱者。此文意云。若约所入法者虽理与义相双建立。而于平等理摄义意是所入法意也。约能入门者虽义与平等理相双建立。而于义摄其平等理。是能入门意也。所入法者以理为建立本趣故。能入门者此义为建立本趣故也。自余义门具如显秘抄广释也。
    上来所明所入法与能入门之义未尽其理。今案此义若是依般若心经所云之色不异空空不异色色即是空空即是色之一行四句文也。是成所入法能入门义也。若依是说明义者。于此色不异空义者是为所入法之标句也。以空不异色者为能入门之标句也。而于所入法明其所以者。于一切诸法以空性为本性故。今即为所入法也。是为能入门而成所依义也。以今此空理法是亦成能入门之义也。谓彼心经所说真俗二谛互相融统摄义与此释论所入法与能入门之互相融统摄义其等同也。故以依心经说意而助显此释论之所入门与能入门互相融统摄义也。次文色即是空空即是色者。是即法与门各各相摄之释句也。色即是空者是释上所入之第一色不异空句也。谓色不异空者是色等之五蕴是不离空性之理也。以空性之理而为本性。而其理之上之起五蕴等之法假成故。五蕴之法以空为本性云也。言空即是色者。是释上第二句文也。此释意云。空即成色等五蕴也。故空是实性也。此空是本体也。色是假相也。色等是末义也。以此义故。还必定遂以末之五蕴令归入本空性也。故以空即为所入法。以假五蕴而为能入门也。故言空即是色也。故于彼心经上文既明五蕴之假伪义讫。次文明此五蕴之性空义者。即可知假之五蕴还遂归性空理也。而于能入门中遂可用摄相归性摄假从实等义故。遂成所入法义及能入门义也。问。若尔者于真如门者。从本不立色等之诸法。而依何义而可用空不异色色即是空空即是色之义哉。答。真如门之平等至极之者。是必相待生灭门之生住异灭之不平等故。成立此真如门不二理也。以何所知尔者。如本论曰。真如者即是一法界大总相法门体。所谓心性不生不灭。一切诸法唯依妄念而有差别。若离妄念即无一切境界之想等者。是则相依生灭门之助成之因缘故。显示真如门之不二妙理义也。今初虽举色。遂受想行识亦复如是。空有相摄义有也。又有密严经所说义与般若心经所说义。其同说此意也。问。密严经说文云何。经云。一切法性与法当同体。始于胎藏时色生便灭坏。离空无有色。离色无有空。一切法亦然。空性与一展转无差别所为得成就（云云）此中一切法者。取于空法即所相应之一切也。与法常同体者。是空者不离有为诸法。而为同体法故。名与法常同体也。始于胎藏时色生便灭坏者。释成色与空相应不离义也。谓于胎生众生而有。于入胎时则有死灭者也。因此义故。即知此入灭者有归空义也。以入胎时者为有义也。此有与空者刹那时间不离故。取此义也。次离空无有色者。依上义而应知。有与空刹那之间不离义也。如是色蕴不离空义。余四蕴亦是也。所为得成就者。是结成因果道理之成就云也。因者是假有义也。即能入门也。果者真理义。是真空性也。

第0章 辨显密二教论悬镜抄卷第二

第0章 辨显密二教论悬镜抄卷第三






    论花严五教等者。亦引法藏法师五教章文证。而助成前所引金刚顶经等释大衍论等所说果分义也。付中有二。初正引五教文证。后第二会释之也。文云今将开释迦佛海印三昧者。是举释尊说自证得法时所依止之三昧定法也。守护国界主经第三云。何等名为海印陀罗尼门。善男子如大海水印现一切。谓四天下所有色相。或众生色相。或非众生色相。山泽原阜树木丛林药草百谷日月星辰摩尼云雷村营聚落。乃至如是等类上中下一切色相。于大海中平等印现。故说大海为第一印。最胜妙印希奇殊特无等无过。菩萨摩诃萨亦复如是。住此海印甚深三昧得而众生心平等印。十方世界诸佛语业转妙法轮。皆从海印所流出。文开一乘教义略依十门者。广标其章所有法门数也。文初建立一乘至普贤境界也者。是明因分可说果分不可说义也。文开为二门一别教二同教者。谓渐引接三乘遂令入一乘果之教名为同教一乘也。彼花严宗所立终教一乘者。即是也。若从如不经三乘教行直入一乘而修行佛大行及普贤等大行者。名为别教一乘也。约此别教一乘而更有因分与果分二别也。因分者是显教分齐也。果分者即密教分齐也。此中十佛者。花严经旨归云。一无著佛。二愿佛。三业报佛。四住持佛。五化佛。六法界佛。七心佛。八三昧佛。九性佛。十如意佛也。以已上佛则彼花严宗方为果分之法性身等佛也。是约真言藏家意判释是十佛者。此十佛者四种法身所摄也。大途初五佛者变化法身他受用法身也。之内初第一身者自性法身。余四身者自受用法身也。是当大日如来与四方佛也。
    文云又中卷十玄缘起等者。是又更引五教章中卷而证示因分境界与果分境界之甚悬隔义也。此中因分果义如上辨也。文不论因陀罗及微细等此当不可说义者。是示果分境界最胜甚深义也。是即当言语道断心行处灭义法也。因陀罗者是天帝释名也。意者是取帝释之罗网也。大日经疏云。因陀罗者。此云具德也(云云)大乘基法师云。因陀罗此云帝释也（云云）彼帝释宫所有罗网者。是用无量明珠合成之也。每此网目所系各各明珠中。互各各映现一切余明珠影像也。如是展转重重各各互现影。即无穷尽无穷尽之各各珠。互相现其影像用有故。即取此网珠之无穷影现义也。微细等者是微尘义也。如花严经旨归云。九犹帝网者彼一一微尘即各摄此无尽刹海。即刹等复有微尘。彼诸尘内复有刹海。是则尘尘既其不尽。刹刹既其不尽。刹刹亦复不穷。如因陀罗网重重不可说其不可量也（云云）又五教章中卷云。故此经云。于一微尘中各示那由他无数亿诸佛于中而说法。于一微尘中现无量佛国。须弥金刚围世间不迫迮。于一微尘中现有三恶道天人阿修罗各各受业报（云云）而于此果分境界中。尚都不能用此等微妙譬喻。而显示其义云也。
    文云问义若如是至知形对耳。此有二重问答也。初意云。此果分法者。凡言言语道断心行处灭而离所被机根者。何故于其华严经中佛不思议品中。显示此果分功德法耶。即诘难也。初答意云。是佛不思议等经文者。是不谓得而恣显示法果分境界也。只为助成普贤境界之因分义故。以强曲说此果德而为所止义。方还成立此因分法云也。第二征问意云。以何所因知尔耶。第二答云。是为果分之不思议法品等者。是与因位周会而说之。故知形对于果与因。果还助成此因义耳。即是举所以而成此答说也。于此不思议品所明果者。不谓本意而偏唯明果分德也。但正为成立因分法故。且虽举其果海佛不思议果德。而为助此因分法云也。
    论云又云问上言至得果法也者。又更重引同章文而释成果分不可说义也。此章间意云。彼果分法者。是为离机根离教说故不可趣入者。何辨说十信终心遂作佛得果义耶。是既有前后说义相违咎也。即章答云今言作佛至不可说耳者。此答意云。彼花严经中虽粗示十信终心即作佛得果义。而为助成因分行法故示之义。不谓正得而恣显说果分证法境界也。章文云由此因体依果成故。但因位满者胜进即没于果海中为是证境界故不可说耳者。此结上也。意云。此普贤境界之因分义者。是为谁果之而成因义耶。正可答云。此因者为彼十佛内证甚深不思议之果分法即成其亲因义也。而为成此所据故粗显示此义所由也。因是明十信终心作佛义云也。而此圆教所立十信终菩萨因位穷满者。而没果海行相者。是唯其人内证境界云也。非他人所知也。是即证得人之境界者。此当不可说议也。此义如法花经第六法师功德品云。又如净明镜悉见诸色像并于净身皆见世所有唯独自明了余人所不见（云云）又若因分满时自然没果海义者。如璎珞经云。自然流入萨般若海（云云）又法花云。又见诸如来自然成佛道（云云）又如七反有圣者。第七生自然成应果义也。是等皆致其因行满位时自然至果位义也。是唯证者之自所圆证知也。非余人所知也。十信穷满人之没果海义亦尔也。是以言教不可显示此义云也。此只示于十信位满没果海也。所言十信穷满而虽云果海。其理实皆十信位穷满中含接三贤十圣一切位也。问于诸位中十信者。是最浅薄位也。而何建立于此十信满位即没果海云耶。答约花严宗圆教意者。有于初中后一一诸位即该摄一切诸位义也。澄观法师八十花严经疏云。顿成诸行者一行即是一切行故。又云此亦二种。一行布位初后浅深五位差别。二圆融位一摄一切一一位满即说成佛。一位之中具摄一切诸位功德信说果海。初发心时便生成正觉（云云）今约圆融相即门则明十信终心作佛义也。谓于十信位即该摄一切诸位无所残故也。又凡以十信心为殊胜究竟义故。今明十信作佛义也。如释摩诃衍论七云。如来藏本识契经中作如是说。尔时地藏菩萨即白佛言。世尊云何名为广大圆满功德父母信地品耶。佛言十信十信。十解十信。十行十信。十向十信。十地十信。佛地十信。乃至具缚恶种子地及一切二乘皆悉十信。无量无边一切诸法无一一法而非十信。以此义故名为广大圆满信地(文)此文可知十信作佛义也。具如五教章下卷云。问。于十信位实具经历余三贤十地之诸位。其明文者有耶如何。答。是有文证也。问其文证如何耶。答。五教章下卷云。又如善财如从十信乃至十地于善友所一生身上皆悉具足如是普贤行位者。亦是此义也。又云于第三生即得彼究竟果海者。同下卷云。三证果海位。谓如弥勒告善财言。我当来世成正觉时。汝当见我。如是等当知此约因果前后分二位故。是故前位但是因圆。果在后位故。说汝当见我(文)此意云。我弥勒菩萨于当来世成果海佛时。汝善财童子亦同于当来世成证果海佛而可见我成佛身云也。所以约未证果海人者。不能证见证果海佛故成此说也。故应知。彼果分法者最是云当不可说不可思议境界义也。
    论喻曰十地至密藏本分也。下是引三个文证而释成此所显示义一味无别意也。所谓因分果分差别分齐是也。如次配显教密教也。
    论何以知然至审思之者。引文证而劝进可解之也。
    论天台止观等者。自下显密相对而判断其优劣之中。是第一番约一道无为住心。示天台宗摩诃止观所说止观境界。即判断其优劣也。付文中有二。初正引彼止观正文。后论主自判断其优劣也。而捡彼止观正文处。谓于随情说三谛与随智说三谛中间。更是有第二番说随情智说三谛文也。虽然厌文繁烦劳故论主略不引载之也。而其随情智说三谛具说文相至下引之也。文云此三谛理至不可说者。是亦此随情智说三谛甚深旨也。文云若为缘说至（即随自意语）者。是标三番三谛差别门也。文云云何随情至伤命早夭者。是标释第一番随情说三谛义也。而此论所载文是省略文。即只略引其要文也。其止观具文云。云何随情说三谛。如盲不识乳便问他言乳色何似。他人答言。乳色白如呗粖雪鹤等。虽闻此说亦不可了乳之真色。是诸盲人各各作解竞执呗粖而起四诤。凡情愚翳亦复如是。不识三谛大悲方便而为分别。或约有门明三谛。如盲闻贝。或约空门明三谛。如盲闻粖。或作空有门明三谛。如盲闻雪。或作非空非有门明三谛。如盲闻鹤。虽闻此说未见即谛理。是诸凡夫终不能见常乐我净真实之相。虽未得见各执空有互相是非。所以常途解二谛者二十三家。家家不同各各异见。皆引经论。莫知熟是。若言并是理则无量。若言并非悉有所据。为此义故执自非也。虽饮甘露伤命早夭。经弥文殊弥勒未悟之时共诤二谛两堕地狱。今世凡情偏执一文铿然固着。虽谓为能恐乖佛旨。如是等人皆未识随情说三谛。若识此意闻种种说即知。如来俯逐根情。根情既多说不一种。此即是随他意而说三谛也（云云此呗粖雪鹤之喻涅槃经第十四文也）问。何义故名随情说三谛耶。答。佛随凡夫之情机。是浅智者前之谓而。以方便力宣说浅近义之中世俗胜义二谛中道义。故名为随情说三谛也。唯此中除圆教中十信等人也。只取自余通别二教中十信等凡夫人所应解三谛义。及以三藏教中所说三谛说为随情说三三谛也。问。于四教皆备有空等四门义何。答。源信要法文颂云。藏通别圆名四教。初一小乘。后三大。各具四门。谓有空非有非空有空（云云）故知。于三藏教立三谛义有其意也。何况毗昙成实宗成立三谛四门义例分明也。以此等为随情说三谛法也。问。明其随智说三谛具文如何。答。止观第三云随情智说三谛者。就情说二。就智说一。若尔不得一所论三。此就凡情凡情悉是方便。虽即一而三但束为二。若就圣智圣智圣皆是实得。虽即一而三但束为一。情智相望故言三谛。故如相似位人六根净时。犹未发真见。于中道虽观三谛。约位往明但破四住及尘沙惑。既证方便道。但束为二谛。若入初住破无明见佛性双照二谛。方称为智。亦具三谛。但束为中道第一义谛。情智合论即是随自他意法也(文)问。何故名曰随情智说三谛耶。答。是佛即为圆教十信等说。圆三谛法时此十信人者虽犹住在凡夫地。而圆顿机熟故。而成信力坚固也。所以因之说佛之随自意语三谛教。而教化此顿机十信等凡夫人也。故其能化教法名为随情智说三谛也。此中情者十信凡夫人等之自情机心也。智者以佛菩萨等智心之胜境界法。而为此人说之。是云智境界法也。问。约随智说三谛。非凡夫所悟境界。为唯圣者所证知义者。出何经文耶。答。是妙法花第一云。是法不可示。言辞相寂灭。诸余众生类无有能得解。余诸菩萨众信力坚固者(文)即此意也。文除诸菩萨众信力坚固者者。是总示四十一地圣者之证见圆教真实三谛理德也。备二种因缘人故见圆理也。谓一者深信乐德。二者坚固大智力德。此圣人见真实三谛法也。凡夫二乘此德阙无故不能圆理也。如摩诃止观第三云。私谓则随情是并而随情智是半而与半夺。随智是并夺。何者如圣语凡云。汝今心相即是俗。能体达俗虚即是真。岂非并与相。汝今所知。百千推尽皆是俗。唯圣所知乃是真。岂非半与半夺相。夫二谛者凡夫并不识。上圣独能知。此岂非并夺。此释易解（云云）今私加释云。约初番三谛于是有三藏教通教两种二谛义也。且约藏教。凡夫二乘人才悟解我相即空义。若约通教菩萨。才见实我实法之所执即空义也。故言能体达俗虚等也。是依悟见我法都无之偏真理说为见二谛也。我法是俗义我法即空说为真谛也。故此两教人皆为解二谛义也。故言随情是并与也。于第二番随情智三谛者。是约别教明义也。于是中有凡夫与圣人也。凡夫是才辨悟真俗二谛义而未为悟谛人也。由是人未证见圆教之二谛理。故名为半夺义也。初住已上四十一位圣人唯证见圆教事理故。名之为见二谛人也。故言岂非半与半夺相也。为此中半与义者。依是人悟缘起诸法之假有真空义。名为半与义也。约第三番随智三谛者。是以四十二地所证见之二谛义为随智说义也。故是不取凡夫等所解之比量推度境界义故。不真智所证故。言夫二谛者凡人并不识等者是也。若明三番二谛建立所以者。初番二谛来由。是凡夫二乘才虽悟我法二相空义。未逮如实见谛理也。虽然此人等为是言不见二谛理者。既无所据缘而必可退屈自乘之菩提心也。所以强于初重二谛立与义也。约第二番二谛来由者。于上第一番所建立二谛。偏为初修业人强。犹以诱引便而虽建立。至第二番二谛者。渐渐行人之所被机根熟故可用一分实说也。所以约实义判之处。约凡夫情心之所解者。是于二谛言非真解也。故言岂非半夺相也。依诸凡夫于是二谛仅推见之也。故言岂非半与相也。于第二人者。是则一分得之故许之也。是一分未得之故不许之也。约第三番二谛者。为机熟人唯可显示真实义也。所以许二谛是唯圣者。所证境也。二谛义是非许为凡夫境界义也。故言二谛者凡夫并不识上圣独智等者。此义是为励机人意也。问。于言此三番二谛。何故可言三番二谛耶。答。于四教有各各用四门义故。于此三番二谛必有中道义也。所以于二谛加中道故建立三谛义也。问。于天台宗四教中废立二谛三谛义何耶。答源信僧都要法文下卷云。言四教者。一三藏教。二通教。三别教。四圆教。初三藏教是小乘教。后三是大乘教。又初二如次名界内事理教。后二如次界外事理教。又前三是权教。后一是实教。又此四各有四门。此四教行位不同。且初三藏教虽有四门多约有门明三乘行位。其声闻乘有七贤七圣位。二通教行位者。此教虽有四门。多用空门干惠等三乘共十地。即此教行位也。三别教行位者。虽有四门。多用亦有亦空门。此教无二乘。依璎珞经但立菩萨五十二位。一十信。二十住。三十行。四十回向。五十地。即此十地名分证圣位。一一地中各断一品无明烦恼。各证一分中道之理。十地之前虽有别人。若登地时即成圆人（云云）四圆教行位者。虽有四门多用非有非空门。是即究竟佛乘最实位也。总为六即位。一者理即。二名字即。三观行即。四相似即。五分真即。六究竟即。言二谛者。一俗谛。二真谛。此有三种。一随情二谛。二随情智二谛。三随智二谛也。复有七重二谛。一实有为俗。实有灭为真。是三藏教二谛也。二约有为俗。即约有空为真。是通教二谛也。三约有为俗。即约有空不空共为真。是别接通二谛也。四约有为俗。约有即空不空一切法趣空不空为真。是同接通二谛也。五约有约有即空皆名为俗。不有不空为真。是别教二谛也。大约有约有即空名为俗。不有不空一切趣不有不空为真。是同接通二谛也。七约有约有即空皆名为俗。一切法趣有趣空不有不空为真。是圆教三谛也。七重二谛一一更开随情等三合有二十一种二谛也（文）问。于诸教中以三贤位名为内凡位。而何故天台宗以三贤为分证佛耶。若有何文证耶。答。玄记引花严经明初住菩萨德文云。究竟离虚妄离染如虚空湛然。应一切清净妙法身（云云）又云。初发心时便成正觉。了达诸法真实之义具足者身不由他悟(文)准此等文意。若不如约三乘教中菩萨乘法说。三贤位菩萨则为内凡位也。谓此三贤菩萨者即此观而未证观故也。而约三乘之外一乘教者说。初住已上之三贤菩萨为圣者也。约此一乘教中三贤菩萨者。是即证达法性真如理故。说为随分成佛位也。是花严经梁摄论等盛谈此义也。依此故天台正以依此等说。则立四十二位成佛义也。重解曰。依偏增义。若约教明之者。随情说三谛者当藏教及通教义意也。随情智说三谛者当别教义也。随智说三谛者当圆教义也。于四教皆悉说具足有空非有非空亦有亦空四门故。于三藏教方可预随情说三谛义也。但于此三番三谛不唯明大乘宗义也。而约圆教以三贤名为佛位也。故三贤位即为圣者也。又初番三谛唯约道而建立之也。第二番三谛约教道而证道双义而建立之。第三番三谛唯约证道建立之义也。是故名为随智说三谛也。又圆教三贤人为圣者义。是若准花严经说者。如花严宗法藏师五教云。如经云。能以一手覆大千界等手出供具与虚空法界等。一时供养无尽诸佛作大佛事。饶益众生等不可说也。又云。于一念中一方世界一时成佛转法轮等。是故当知与彼三乘分齐全别（云云）又五教下云。梁摄论云。十信名凡夫菩萨。十解名圣人菩萨等。其地上行相倍前准知（云云）天台宗若又同此说等约圆教作此说欤。可寻也。
    论喻曰此宗所观至不是秘奥者。是第二论主是以止观所说文相对于秘教。而判断此优劣浅深义也。谓以彼天台宗一心三观妙惠。而为入真言法之方便门也。以此宗能观妙惠而为入真言法之方便门也。此真言三密境界即是为彼一心三观法之所入本处云也。文云此宗所观不过三谛。一念心中即具三谛。以此为妙者。具义如同止观第五卷云。若解一心一切心。一切心一心。非一非一切。一阴一切阴。一切阴一阴。非一非一切。一入一切入。一切入一入。非一非一切。一界一切界。一切界一界。非一非一切。一众生一切众生。一切众生一众生。非一非一切。一国土一切国土。一切国土一国土。非一非一切。一相一切相。一切相一相。非一非一切。乃至一究竟一切究竟。一切究竟一究竟。一究竟非一。非一切遍历一切法。皆是不可思议境。若法性无明。合有一切法阴界入等。即是俗谛。一切界入是一法界。即是真谛。非一非一切即是中道第一义谛。如是遍历一切法无非不思议三谛。若一法一切法即是因缘所生法。是为假名假观。若一切法即一法。我说即是空空观也。若非一非一切者。即是中道观。一空一切空无假中而不空总空观也。一假一切假无空中而不假。总假观也。一中一切中无空假而不中。总中观也。即中论所说不可思议一心三观也。历一切法亦如是。若因缘所生法者。即方便随情道种权智。若一切法一法我说即是空。即随智一切智。若非一非一切亦名中道义者。即非权非实一切种智。例上一权一切权。一实一切实。一切非权非实。遍历一切。是不可思议三智也。若随情即随他意语。若随智随自意语。若非权非实即非自非他意语。遍历一切法无非渐顿不定不思议教门也。若解顿即解心。心尚不可得。云何当有趣非趣。若解渐即解一切法趣心。若解不定即解是趣不过。此等名异义同。轨则行人呼为三法。所照为三谛。所发为三观。观成三智。教他呼为三语。归宗呼为三趣。得斯意类一切皆成法门。种种味勿嫌烦（文）如此三番三谛者。为约权实义分别之者。初随情说三谛者。权假义理最巨多。而真实义理乏少也。次随情智说三谛者。权假义理与真实义理令杂。假义俗谛。真实义真谛也。复次后随智说三谛者。权假义理都无而唯有实义理最广大也。以此意为三番差别也。故法花第六云。如来所演经典皆为度脱生故。或说他身。或示他身。或示他事者。是心唯示随情说三谛义也。此三谛者偏单说随他意义也（云云）又云。或说己身。或说他身。或示己身。或示他身。或示己事。或示他事者。是兼双示自他境界各自分以为明随情智三谛意也。又云。或说己身。或示己身。或示己事者。是心唯示随智说三谛义也。又云。如来如实知见三界之相。无有生死。乃至云非实非虚非如非异。不如三界见于三界等者。是示随智说三谛义也。三界者心界佛界众生界是也。此第三之谛者。偏单明随自意语义也。故唯实无带权义也。安然师菩提心义云。若天台云。次第三观竖断五位一心三观横断五位故。约六即位。三观并断五住。此是圆教义。又云。天台云。初住三因开发三身显现四十二位皆具三身。又云。初住具后四十二地功德。乃至妙觉具初四十一地功德。中间诸法皆具初后故。其开等四字竖约四位横约初住。初住以上乃至妙觉位位皆具（云云）以此义故初住以上所证谛理名随智说三谛耳。文云此宗他宗以此为极者。于是说有通别二义也。通是贯通法相三论天台花严等自他诸大乘宗之大意也。此等诸宗皆悉以诸法之假有与真实空中道之实相理性为至极宗趣故也。别者别唯约三论宗天台宗成是说也。谓彼三论宗是亦成立三谛即一义故也。是约中论意云尔也。但彼宗立次第观之三观义也。
    文云楞伽等者下。是正明引契经证文。即是明法花经教主释尊为应化身佛也。非即相法身佛义也。如天台宗以法花教主者即直为法身。而为此经之能说主也。今约论主御意者。如大日经金刚顶经等者。直是真实法身如来亲所说法也。故引入楞伽经文。而判法花经说主为应化身佛也。文云我为曾行菩萨至而与授记者。是意云。于释尊往昔修菩萨因行位发四弘大誓愿。虽导诸众生欲令引入佛惠。而于钝根小智声闻人不能发大乘心。而但乐求欲入小涅槃也。故释尊为令转遮彼依乐小涅槃心而弃舍大佛事故。以方便力于声闻等之人授当作佛之记别也。由授此记别故。舍似入小涅槃之意乐而勤求大事。而遂令致成佛果也。如法花论云。彼声闻等为实成佛故。而授记为不成佛与授记也。若实成佛者。菩萨何故于无量劫修集无量种种功德。若不成佛者云何虚妄与之授记。彼声闻等得授记此得决定心。非成就法性故。如来依彼三平等说一乘法故。以如来法身与彼声闻法身平等无异故。与授记非即具足修行功德故（云云）文云大惠我与至而授记别者。是文者即为应化声闻即应佛方成授记本意也。意云。正为可退大乘心声闻者。更令开发大乘心增成大乘行故。应化身以方便力故权功成应化声闻。而引接实行退大声闻人。而授当作佛记别云也。如法花第四云。知众乐小法而畏于大智。是故诸菩萨作声闻缘觉。以无数方便化诸众生类。自说是声闻去佛道甚远度脱。无量皆悉得成就。唯小欲懈怠渐当令作佛。内秘菩萨行外现是声闻。小欲厌生死。实自净佛土。众有三毒又现邪见相。我弟子如是方便度众生（云云）又心地观经三云。大悲菩萨化世间方便引导众生故。内秘一乘真实行。外现缘觉及声闻(文)此等文者此明为应化声明应化授记别义也。如天台法花疏说者。舍利弗者金龙陀佛之化身。（宝积经说）须菩提者青龙陀佛之化身（真谛三藏说云云）五百罗汉皆是他方极位菩萨之化身（文此说如来秘密惠经云）此等意应化佛为应化声闻与授记义也。
    论喻曰依此文至授记别故者。是下论主方释成依楞伽经正文意。而明为彼法花经是应佛所说而非自性法身如来亲所说义也。论或者谈法身说甚诬罔而已者。是破彼天台宗及法相宗谓法花经直法身佛亲所说义也。如天台宗依普贤观经所说。以释迦牟尼佛名卢遮那遍一切处。其佛住处名常寂光土文。即释迦直名为法身佛。而为法花说主故。法花即谓法身所说也。依以用归体摄末归本等义。释迦名法身也。又法相宗以法花为法身说义。真言二字义云。谓问。法相宗云。法花经是自受用说（云云）既教主同。何论优劣。答。难其教主同于云此法身有小异耳。问。何异耶。答。此法身即有报身义。彼法花经是法身之报身说。非报身法身说。虽说主同。二义有异（云云）又何况楞伽第十云。大惠应化佛作化众生事。异真实说法相。不说内所证法圣智境界（云云）又如密严经云。诸圣现法乐见真无漏界自觉圣智境清净最无比。此最清净远离于言说。化佛诸菩萨经中未开演（文）诬罔者是欺难义也。即非正直实说义也。
    论慈恩法师二谛章等者。自下第二番约他缘大乘住心。以法相宗所立至极究竟第四重胜义谛。而相对于密教自性法身境界。即判断其优劣义也。于文有二。初正引彼宗所立四重世俗胜义二谛文。后论主自判断其优劣也。付初正引彼宗所说文中。文云瑜伽唯识至体妙离言等者。是总引出彼宗所说四重二谛义说文也。文云一世间世俗（亦名有名无实论等）等者。慈恩法师二谛章云。一显名。二辨体。名中有二。初列。后释。列中复二。初总。后别。列总名者。胜鬘经中唯立一谛。究竟真实不可坏故。仁王经中总说二谛。人法各有胜劣异故。涅槃经中二谛各有真俗二谛。一一皆有中上智故。显扬中边二谛各三假行显等有差别故。瑜伽唯识各有四。下当广辨。此总名中一世俗谛亦名隐显。二胜义谛旧名第一义谛。亦名真谛。列别名者。今明二谛有无体异。事理义殊。浅深不同诠旨各别故。于二谛各有四重。亦名名事二谛。事理二谛。浅深二谛。诠旨二谛。世俗谛四名者。一世间世俗谛。亦名有名无实体。二道理世俗谛。亦名随事差别谛。三证得世俗谛。亦名方便安立谛。四胜义世俗谛亦名假名非安立谛。显扬论说四种俗谛皆是安立。前三可知。云何第四亦名安立胜义谛。性自内所证为欲随顺引生彼智。依俗安立名胜义。俗初之三种相可拟宜。第四胜义假名施设。胜义谛四者。一世间胜义谛。亦名体用显现谛。二道理胜义谛。亦名因果差别谛。三谛得胜义谛。亦名依门显实谛。四胜义胜义谛。亦名废诠谈旨谛。前之三种名安立胜义。第四一种非安立胜义。后释名者。初释总名。后别名。释总名者。护法释云。世谓隐覆可毁坏义。俗谓显现随世流义。此谛理应名隐显谛。隐覆空理有相显现。如结手巾为兔等物。隐本手巾兔相显现。此亦如是。今随古名名世俗谛。梵云三佛栗底。故以义释名隐显谛。又复性随起尽名之为世体。相显现目之为世俗。即俗名为世俗。持业释也。或世之俗义。亦无违谛者。实义有。如实有无如实无。有无不虚。名之为谛。世俗即谛持业释也。世俗之谛依士释也。胜谓殊胜。义有二种。一境界名义。二道理名义。第四胜义诸论名说胜。即是义持业释名。或四胜义。皆胜之义依士释也。论说依他圆成二性随其所应根本后得二智境故。所以诸教多以真如体胜持业得名。实通依士。其无漏真智随在何谛。亦以胜为义。真如为境故。通有财释。第四胜义多分依于道理名义废诠谈旨。非境界故。前三胜义境界名义谛者。实义事如实事理如实理理事不谬。名之为谛。胜义即谛胜义之谛。二释如前。虽无教说。二种亦得名为圣谛。如四圣谛。圣者能知有无事理。皆不虚谬目之为谛。次释别名。世间世俗者隐覆真理。当世情有堕虚伪中名曰世间。凡流皆谓有依情名假说名为世俗。道理世俗者。随彼彼义立蕴等法。名为道理。事相显现差别易知。名为世俗。证得世俗者。施说染净因果差别。令共趣入名为证得。有相可知名为世俗。胜义世俗者。妙出众法圣者所知名为胜义。假相安立非体离言曰世俗。此中世间即世俗谛。乃至胜义即世俗谛。皆持业释。世间胜义者事相粗显犹可破坏。名曰世间。圣所知过第一俗名为胜义。道理胜义者。知断证修因果差别名为道理。无漏智境过前二俗名为胜义。证得胜义者。圣智依诠空门显理名为证得。凡愚不测过前三俗名为胜义。胜义者体妙离言迥超众法名为胜义。圣智内证过前四俗复名胜义。此中世间即胜义谛。乃至胜义即胜义谛。皆持业释。或胜义之谛依士释无失。次出谛体。第一世俗体者。显扬论说。谓所立瓶军林等。我有情等。或无实体。或体实无。但有情名。都无体性。然通有相无用二法瓶等有用。我等无用。第二世俗体者。瑜伽论说。所谓所安立蕴处界等。涅槃亦言。诸阴界入名为世俗。即有为无为诸法体事有别。体用异于初俗。第三世俗体者。显扬论说。谓所安立预流果等。及所依处。即诸圣果四谛理等。涅槃经亦言。有八苦相名为世谛。第四世俗谛者。瑜伽论说。即所安立胜义谛性。涅槃说言。若烧若割若死若坏名为世谛。由所烧割等无有常一我法等相。即二无我名世俗也。第一俗体假名安立。后三俗体有相安立。第一胜义体者。成唯识论说。谓蕴处等事。涅槃亦言。有名有实名第一义。蕴处界等亦是胜义。第二胜义体者。成唯识说。谓四谛等因果体事。涅槃亦言苦集灭道名第一义谛。第三胜义体者。成唯识说。依诠门显二空真如。如涅槃亦言。无八苦相名第一义。总观诸法为二无我故。无苦等名胜义也。第四胜义体者。瑜伽论说。谓非安立一真法界。涅槃亦言。实谛者即是如来虚空佛性。又言无烧割等名第一义。不依无我而显真故。前三胜义有相故。安立第四胜义无相。非安立初之一俗。心外境无依情立名。名为世俗。第二俗谛心所变事。后之二俗心所变理。施设差别即前三真。其第四真唯内智证。非心变理。随其所应即三性（已上二谛文）义镜云。随其所应即是三性者。三性有二谛。一事无常门。常为圆成唯真如是也。一切有为皆依他。二有漏无漏门。一切无漏皆圆成实诸有法皆依他起。若初门俗四重中初之一俗遍计性摄。后之三俗并依他摄。所以尔者。第二俗谛心所变事。后之二俗心所变事理。虽事理别并心所变故。皆依他。真四重中初之三真依他性。前之三真即俗。后三故同依他。其第四真唯圆成实。若依后门第二俗谛通漏无漏故通二性。谓依他性圆成实性。后之一俗唯是无漏故圆成性。真之四重唯此应知。如是差别故。随其所应即是三性。传说随其所应即是三性者。唯约第四真境不通余。第四真中所为遍计心所所变为依他。若本真若圆成。今谓不然。随其所应者。据四重二谛而说。如前已说。废诠谈旨非执心境。云何约此更分三性故。前文云废诠谈旨非境界故。彼文即说非执心境。岂遍计耶(已上文)又有他别解义也。此义意者。以心所变之圆成实性不谓为第三胜义谛也。此第三证得胜义谛者。约真如之生法二空义立之也。谓约义忠师百法论疏意同之也。谓第四胜义谛中言语道断心行处灭。而生空义法空我凡不可立之也。而约第三胜义谛者。但于此真如理性而假立生空义法空义。即遣烦恼障得涅槃道。遣所知障得大菩提道义说。名为第三证得胜义谛云也。约第四胜义胜义废诠谈旨谛都无如是假立二空义。唯真如理性以离言绝相理为第四真胜义谛云也。故百法论义忠疏云。四依门显实谛。谓二空门是望一真法界由来正证故说名俗（云云）
    文又云胜义至复名胜义者。是别引彼唯识章文据更明第四真谛之最殊胜意也。此第四真谛者。约二义而得胜义胜义名矣。初上言胜义号是远离言说思虑。唯佛菩萨正智所证之境界故名胜义也。下言胜义号者。胜过彼前四重世俗谛法故立胜义号矣。又重胜义者。此第四真谛即胜出前三重真谛故。立重言胜义号矣。
    文云又云第四胜义胜义至真如法界也者。是方出第四真谛之自体性也。是即为诸法真实自性。真如法界是也。
    论喻曰。此章中至皆不能及者。是第二论主自相对显密而判断其优劣也。如彼法相宗是虽究竟内证至极绝理真如妙理境界。而望密教所说自性法身境界时。彼第四真谛尚非究竟殊妙境界也。是尚因分而非果分故云也。其显教分齐之离绝者如起信论云。心真如者即是一法界大总相法门体。所谓心性不生不灭。一切诸法唯依妄念而有差别。若离心念则无一切境界之相。是故一切法从本已来离言说相。离名字相。离心缘相。乃至以一切言说假名无实。但随妄念不可得故。言真如者亦无有相。谓言说之极（云云）论唯有自性至经等是也。是明此密教所说三密境界义。即胜过前法相宗所立第四重真谛之体妙离言真如理义也。此四种言说及如义言说具义如下明之。问其第四重真谛者。唯约性空真如理境。而言离绝言虑义也故二谛章上文云。第四胜义体者。瑜伽论说。谓非安立一真法界。涅槃经亦言。实谛者即是如来虚空佛性（云云）以是即定为因分分齐也。而何言唯有自性法身。以如义真实言说能说是因分之真如耶。又云说绝境界者。谓以法身佛唯可说果分境界故。可言法身佛独唯说绝离境界也。尔者即不可有此处也。而何以法身佛亦说因分境界。即同言法身佛绝离境界耶。答彼法相所立之其所绝离究竟真如理者。理实是当吾家果分法也。谓彼宗论师菩萨人师基法师等。虽未知果分境界。而其究竟绝离义者。皆悉自然只是当果分不可说义也。而法佛显说此深秘果分法云也。所以文云言因位人等四种言语皆不能及。唯有自性法身以如义真实言。能说是绝离境界者。即此义意也。是于因分中虽为绝离法也。而于彼果位中以如义言说恣宣说果分之离言绝虑法故。自然破说彼因分境界不可说义。依示说此果分法界之因分之因义故。因之彼自然宣显此因分之法也。以是义故。法佛亦云说彼为其绝离之义因分法无咎也。法身佛以如义言说。而若说果分法。若说因分法。皆悉以为绝离境界也所以何者。谓诸法实相者。若因分若果分。皆以不可言说义有也。故因分果分俱名为绝相离言法无咎也。但今者胜取如义言说。及其所说三密境界。即正名为绝离境界云也。法身摩诃毗虑遮那佛用此如义言说。即正宣说果分境兼傍宣说因分境界云也其法身佛说因分境界者。所谓十住心之中前九住心等境界法门是也。而约显教之他缘大乘心义以第四重胜谛为绝离境界也。而约大日经金刚顶经及释大衍论说者。以胜约果分境界即为绝离义也。又解如义言说者。能宣说不二门之果分境界之最胜法也。何况不宣说浅劣因分境界之假施设离言绝相德耶云也。故论云。喻曰此章中胜义胜义乃至云体妙离言等。如是绝离乃至云能说。是绝离境界等（云云）意云。法佛以如义言说显示果分实义时。即彼因分实义亦自然被显现云也。为其因分之实义者。是以示为果分正即成因分义为说因分实义故也。此义如五教章云。由此因体依果成故。但因位满者。胜进即于果海中。又云。此果义是约缘形对为成因故说此果（云云）故知。因果相待成立故示说果分义时。以因分法为绝境界为果。之成因义故焉。正显是义故。为示说因分绝离境云也。而彼法相宗等不谈此意故。言真如理离言绝虑义也。谓为显果分实义故。粗显示因分实义（云）法身兼说因分中绝离之境界法无咎也。

第0章 辨显密二教论悬镜抄卷第三

辨显密二教论悬镜抄卷卷四






    论智度论五云等者。自下是第三番约觉心不生住心。以无相宗所立诸法自性不生不灭义而相对密教。即判断其优劣浅深中。是先初引举智度论说文。即显示其所说宗旨也。而今约比三密宗意者。以彼智度论所说至极无相妙理。即为入真言门之方便门云也。文云不生不灭至深入佛法者。是正显示彼智论所明之宗旨也。此无相宗甚深义趣者。如彼宗三种方言义上卷云。问。说破性文何。答。初牒疏云。此论一部横破八迷。竖穷五句。洗颠倒之病。令毕竟无遗即是中实（云云）此其文也。问。其八迷五句者何。答。八迷者。生灭断常一异来去也。五句者。生不生亦生亦不生非生非不生非非生非非不生也。问。尔何云生灭断常一异来去。答。小乘解云。可生事有云为生。可灭事有云为灭。生死无常云为断。佛界凝然云为常。真谛无差别为一。俗谛万有不同为异。从众生无明流为来。还本还源云为去。问。是何小乘说耶。答。是诸小乘总相所执说也。问。尔约毗昙成实具其八迷耶。答。有具。有不具。问。尔何小乘具。何小乘不具。答。可言成实心具八计。毗昙心可云具初三。若生有缘可生灭可灭事。有生死无常也云者。诸小乘所计故。然云毗昙也。成实云佛果凝然也。从众生无明来还本等云。显成实师义。故具云也。问。以何知佛果凝然也者。成实师义云事耶。答。开善（寺名也）智藏师云。众生身有生灭。佛实无生灭。故经云。慈善根力故令彼见之。五指有师子。五指实无师子。故然知。问。佛果凝然者是大乘义也而何小乘计云耶。答。大乘意对治门故说常至极不可言常无常。故托常执是小乘义也。问。以何知大乘至极不可言常无常云事耶。答。中观论如乘品疏云。盛谈法身破十二种见。初明空有四句非佛。显常无（云云）四句非佛。次显边无边四句非佛（云云）以此知然。问。十二见共非佛者。佛应无答。论答云耶。深原人即如来无说故佛不无有。问。若尔非无云即佛有可云。论答云。如来寂灭相分别有示无（云云）问。若佛非有非无。运何心可观佛身。答。论云。如是性空中思惟即不可如来灭度后分别于有无（云云）问。其文意何。答。是少寄意思议即背怀佛。故至极不可言常无常亦常亦无常非常非无常。问。论文然也。若佛经中若有所依文耶。答。然有。即净名经云。如来身观实相观佛示为（云云）又金刚般若经云。离一切诸相即名诸佛（云云）问。尔何至极大乘法花涅槃等。皆如来常住说。岂非常住佛在观耶。答。其亦对治意也。非实佛相。问。其对治意何。答。昔佛为对治无常也。思执故强假说常。故云对治言（云云已上文）文云佛能说是我今常礼者。于八不中道理能表敬信奉行意也。文云乃至诸法至非非非不生灭者。是如彼方言义说云。问。就初方言横破八迷纵穷五句。云其五句云何。答。一生。二不生。三亦生亦不生。四非生非不生。五非非生非非不生也。问若是俗谛所持五句欤。若真谛所持五句欤。答。是俗谛所持五句也。问。以何为能治药。答。以假生一句为能治药。问。以其能治一句遣五句方何。答。假不生也不可言性不生。假不生也不可言性非不生。假不生也不可言性亦不生亦非不生。假不生也不可言性非不生非非不生。假不生也不可言性非非不生非非非不生。问。真俗谛五句遣如是。若真俗二谛五句并相遣有文耶。答。然有。
    问。其文何。答。初牒疏云。生灭已去不生灭亦不生灭非生灭非不生灭。五句自崩是其文也。问。尔此文真俗二谛五句分别方何。答。生者俗初句。灭者真初句。不生者俗第二句。不灭者真第二句。亦生亦不生俗第三句。亦灭亦不灭者真第三句。非生非不生者俗第四句。非灭非不灭者真第四句也。问。尔先生灭为俗。不生灭为真。云然今生配俗灭配真。若有本文耶。答。然有也。问。何（云云）答。重牒疏云。以空之有为世谛。世谛即是生。生之空为真谛。真谛名为灭（云云）是其文也。问。何以此文为证。答。世谛即是生者。生为俗。真谛名为灭者。灭为真也。所以生为俗。灭为真(为言)问。尔是但有四句。何云。答。是略举四句也。具可有五句。问。何处具说五句。答。净名玄具说五句。问。其文何。答。净名玄第二云。如生既是生。不生亦是不生。亦生亦不生非生非不生非非生非非不生。乃至生心动念并皆是生（云云）问。以此文相配五句方何。答。如生既是生者初句也。不生亦不生者第二句也。亦生亦不生者第三句也。非生非不生者第四句也。非非生非非不生者第五句也（云云）文已得解脱至佛道门者。是明横破八迷竖穷五句。而洗颠倒之病。令毕竟无遗。即是示显得中道实智利益相也。谓是若证真观位非有非。空法无分别性离言故也。是入菩萨初地已上位时。已解脱烦恼所知二障系缚。而证非空非有中道正理。而离八迷舍五句戏论云也。文。是助佛道初门者。是指此无生忍位即为初门也。其佛道者。是正指密教所说自性法身大日世尊即为佛道也。八不中道之教理行果位方为入真言门之能入方便之初门云也。为显示此深旨故论言引用此处文证给也。
    论又三十一云至佛法之初门者。亦更引智度论文。明为入真言法之能入方便之文证。即助成密教殊胜义也。文。复次离有至则非有为者。是明以无为法而为有为法之所依义也。如维摩经云一切诸法以无住为本者即此仪。又如起信论说。一切诸法唯依妄念而有差别。若离妄念则无一切境界之相等（云云）同论又云。云何熏习有染法不断。所谓以依真如法故有于无明。以有无明染法因故即熏习真如。以熏习故则有于妄心。以有妄心即熏习无明。不了真如法故不觉念起现妄境界。以有妄境界染法缘故即熏习妄心。令其念着造种种熏业。受于一切身心等苦(文)有为有是为生住异灭四相。而被为作义说名有为也。无为者翻之物故名为无为也。文云。但为众生至不住不异者。是为众生假说世俗谛也。而为佛界者即以此俗谛即为真谛理也。故密严经云。世尊定中胜众相以庄严得于如梦观。显现于诸法。远离于根量及以能所觉妙智相应身最上三境界。诸相妄所现离相是如来（云云）文云。是为入佛道法之初门者。亦是如前说意也。以能解此真谛中人法之空义者。即为入真言法之能入方便门人也。
    论龙猛菩萨等者。自下引般若灯论说文。而为助成密教殊胜本源法之出过于显密摧方便义。故引此文也。开元录第二十云。般若灯论释十五卷。龙树菩萨本。分别明菩萨释。唐波罗蜜多罗译（云云）又法藏师花严经探玄记一云。智光法师般若灯论释中。具引苏若那摩诃衍经说（云云）文云彼第一义至无分别者者。是明真如理性中都无说法义也。文云说大乘不然至化者非是佛者。是若于胜义谛中者。而成如来说法者无是处云也。唯于化身说法者是用也。俗谛中事也。非约胜义谛实事也。于世谛中化佛者非实佛故也。如金刚般若说。说应化非真佛。亦非说法者（云云）文云于第一义中至亦无悲愍心者。是释成约真性理中。而其能化所化其义能说能听之用都无义也。
    文曰分别明菩萨释云等者。于般若灯论之释论之师名者。于是师有众多异说也。有义云。清辨菩萨名云分别明菩萨也。此意云分别者是辨仪也。明者是清义也。有义云。智光论师名曰分别明菩萨也。智者是分别义也。明者是光义也。又有说云。分别明者是青目论师也。此又眼目清净犹如青莲华也。青者是明清义也。目者是分别义也。此青目论师即造中观论之释论。即也龙树中观论即亦名般若灯论。是异名也。故中观论睿公序云。释论者是天竺梵志名宾罗伽。秦言青目之所释也（云云）今谓清辨言分别明者吉也。文云。此中明至智境界者。是是释论师之总牒释彼本论所示说第一义谛中见能佛佛所化生义也。唯约比所言者。于世俗谛中随染业约之至灭门者。即有佛界。有众生界差别云也。谓世俗胜义二谛者。从无始时来相持成立也。而何唯存胜义谛之唯理义。而可拨无世俗谛中现量染净差别仪法耶。故仁王般若云。法性本无性第一义空。如诸有因缘有有无义。如是有无本自二臂如第二角（云云）又中观论五云。诸佛依二谛为众生说法（云云）依此说意者。非唯可存胜义谛之万法空无义也。即双应存世俗胜义二谛万有万空义差别义也。虽云有如是二谛可双存道理。而于胜义谛者是佛菩萨内证法也。世俗谛有凡夫二乘之境界也。故依此义故且约佛菩萨之境界。即本论中者说无相无佛等义也。故分别明菩萨释论云。汝说偈者正是言说我佛法道理之意者。此谓也。彼胜义谛者佛菩萨境界也。世俗谛者凡夫境界也。如涅槃至第十三云。善男子有善方便。随顺众生说有二谛。若随言说则有二种。一者世法。二者也世法。或出世人之所知者名第一仪谛。世人所知者各为世谛。五阴初合称言某甲凡夫众生。随其所称是名世谛。解阴无有某甲名字。离阴亦无某甲名字。出世之人如其性相而知之名第一义谛（云云）但然则约能解智人者。虽可唯存真谛理。而约为化度利生方法者。何不存佛界众生界差别义耶。故释论文今当为汝说如来身者此义意也。是许说约世谛门中。可宣说有众生义也。文云如来身者至名为大乘者。是明依有佛界而起说法用之所为妙业也。文云如来身者虽无分别者。是明本觉之智净相之性德义也。文以先种利他至起化佛身者。是示始觉佛净明不思议业用也。文云因此化身至辟支佛故者。是明化佛说法胜妙用也。文云而为开示至上乘者故者。是为有三种因缘。故起说法用也。谓一者为一切众生成显示生空法空理故。二者为成全一切众生入中道第一义谛波罗蜜果故。三者为顿悟菩萨为令二空为门。而能显得成就一乘法故。佛说大乘教云也。文云有第一义佛至世间所欲者。是辨依二谛道理故。即有出离生死证大菩提道事也。故中观论第五云。诸佛依二谛为众生说法。一以世俗谛。二第一义谛。若人不能如实分别于二谛。则于深佛法不如真实义。世俗谛者一切法性空。而世间颠倒故生虚妄法。于世间是实。诸贤圣真知颠倒性故。知一切法皆空无生。于圣人是第一义谛名为实。诸佛依是二谛而为众生说法。若人不能如实分别二谛。则于甚深佛法不知实义。若谓一切法不生是第一义谛不须第二俗谛者。是亦不然。何以故。若不依俗谛不得第一义。不得第一义则不得涅槃。第一义皆因言说是世俗。是故若不依世俗。第一义则不可说。若不得第一义云何得至涅槃。是故诸法虽无生而有二谛（云云）今谓彼分别明菩萨。正依比中观论说意成有佛有众生等义也。可悉之也。
    论又云第一义中至一法为说者。是文且约胜义谛理性。谈一切法毕竟空义也。
    论又观邪见品至波罗蜜者。是方以彼般若灯论。又引般若经文而释成胜义谛之深旨也。此经意是以指缘起诸法之自性空理。即为第一义谛也。安然教时诤云。般若灯论中多引般若经文。对极勇猛菩萨而说非善现等。十六分中亦无此文（云云）
    论今以无起等至是一部论宗者。是示分别明菩萨即引般若经而助成本论宗旨也。文云今以无起等差别缘起者。以是立万差诸法假有义。与是诸法之本来不生寂静平等义。而为般若灯论本宗意也。然而则以本不生理即为究竟至极内证之甘味云也。
    论喻曰今依至表德之谓者。是此二教论主利判所引论宗深旨。即乌方便随他意语说也。遮情之门者。是随他意语说云也。即对治门之中方便随机义也。表德之谓者。是随自意语说也。是直表示内证三密境界法也。
    论论主自断入道初门有意者。是彼本论之意而正遂依存此深意故。今论主大师引般若灯论文而证为说也。彼本论主龙树菩萨御本意者。是以为真胜义谛甚深妙理之法则为入真言门之方便义也。此方便门之法者。为令入真实道场。是为初入门云也。谓彼论主菩萨自判断而所言入道初门者。是其意趣正为以显教真谛妙理。即入真言道之初入门意云也。论智者留心九思之者。是殷勤进之辞也。问。此九思之者有何意耶。答。私案云。大途成事业之道时用三个度为事限期也。谓三拜三献三白等也。尚强殷勤分之时限九介度也。此三三九也。或分于事物方大分有上中下三品也。又更若细分时于其各各分。即分上中下三品时即成九品也。依此义势故云九思之欤。是尽于心九介度可思惟之甚深境界云也。
    论龙树菩萨至生无所有者。是为欲重显示于显密二教所说二谛。有其浅深差别义。故先引智论所陈常途显教所说二谛义也。文意易知也。如前所解二谛无义也。论复有二种至言有众生者。是后明密藏所用二谛也。谓于此密藏所用其谛有四种二谛也。一者知名字相（真谛）不知名字相（俗谛）二者有初习行者（习俗谛）有久习行（习真谛）三者有著者（着俗谛者也）有不着（知真谛者也）四者有知他意（知密藏真谛理者也）有不知他意（不知密藏之真谛者也）文云为不知名字至说无众生者。是明密藏所用约人所立俗谛义也。文意云。于真胜义谛中都无佛界众生界。意名指此义即为密藏所用俗谛义也。文云为知名字相久习行不着知他意者故说言有众者者。是明密藏所用真胜义谛义也。此义意如密严经所云。超越于三界无量诸佛国如来微妙刹。净佛子充满。定惠互相资意成坚固性。逝于密严国。思惟佛威德密严中之人一切同佛相超过刹那坏。常游三摩地密严微妙云。是阿惹悉檀非诸因明者所量之境界。但是无切用妙智之所生（云云）是正明悉严至所明真谛中有众生与佛界义也。问。譬如军立密号有知其名字者。有不知之者者。是何事耶。答。此喻意云。依军之能不是。若于自己方。若约他怨敌方。互立军密号名字时。于其甲乙之名字相。而有辨知之者。有不辨知之者云也。
    论喻曰初重至众生审思之者。是论主私总略即判。释上所引二番二谛各各大意而劝进之也。论所谓密号至分明说之者。是总示于真谛中有佛菩萨众生名义之诚证文说也。
    论故菩提场经至事相而转者。是亦引其诚证经文也。此菩提场经五卷也。不空三藏所译也。又有他三藏所翻同本异译经。同卷也。问。此经第三卷文言。我于此世界成就五阿僧祇百千名号。调伏成就诸众生者。是示既于此娑世界之生死海众生界中所作佛事也。而何言以此百千种等名号。而为法身如来内证真谛中所有真言密号法耶。答。其经文既言如来无功用。无量种真言色力而转故。是即以法佛内所证真谛中所有密号名字云也。文言无量种真言色力者。以是实内证之真言密号而为能化教法是也。
    论龙树释大衍论云下。是引摩诃衍论文证。而助成此真谛中有密号名字义也。论言说有五至言说者。是标数列名也。
    论楞伽契经至而生有。此先举前五种言说之文证也。经相言说乃至而生者。即示此言说是执于所吽召义相而生实执所超之言说也。谓妄念青等诸色实有。而此上生青黄等言语也。于余诸法亦尔也。经梦言说乃至而生者。此义意云以睡眠时所妄念事。而觉悟后语于他人。名之为梦言说也。楞伽心引论四云梦言说者。谓先所经境界随所忆念梦中而现。觉已犹想梦事而生言说。故云从觉已境界无性生（云云）经执着乃至业生者。此义意云。名与义相系属执着之言说也。谓火名总属热物。水名总属涅物等是也。本是于假立名言事义。而同从昔数数闻串习力妄念故。误生此属着定执也。约实者名言与事义示皆象假立也。不谓法性道理而名言事义各各示相属着也。经无始乃至而生者。此义意云。诸凡诸夫异生从无始来依坚着我法二执。而此妄执念念能熏习于本觉真心。已成妄念种子也。此种子后时生现行妄念时。随即亦能生我法系属之言说也。或亦由妄念于我法之熏习故。能成我法之言说云也。此熏习我法而生之言说者。此声尘为体言说之性是声故也。不谓言说是假法之熏习种子义也。论。三昧契经至如说故者。是引第五如义言说之文证也。经一切乃至言说者。是举佛前说之义即相违后说义文也。经一切万法皆悉言文等者。明假立名言也。谓三界所有诸色法心法心所法等一切诸法。皆悉有吽召之名言也。但诸法之各各名言。是佛菩萨等所假立之名字言说也。不谓实本有法尔道理名言也。故新译仁王经云。一切诸名皆假设。佛未出世前时。世谛约法无名无义。亦无体相无三界名无善恶果报六越名字（云云）。经如实乃至言说者。若用假立名言。而即不可说诸法之真理也。此如实义者。是当不二门意也。此故不可建立是法也。离机根故离教说故也。故云不可说也。经今者如来云何说法者。身子正举前说。而疑今说辞也。经佛言下。是答也。经佛言乃至不可说者。谓凡夫乃至二乘所施作言说。皆是假名言辞。而非实名言也。所以今我佛者。只偏用随他意语说故。能作说法利生佛事云也。此世间言说虽虚伪法。而强构成假施作名言。而诠表法义也。是假名不能诠实义也。经是故说之者。结世间名言之假伪义也。故约此义故而佛自云。若拨假名言辞者。即亦不可说显法真理也。若用假名言。亦不能如实诠法真理也。经我所说者义语乃至非义语者。举佛如义言说。而明与众生所用妄言说者差别义也。
    经非义乃至空无者。显众生之所用者虚妄而无实作用义也。所谓大小乘共许名言。是假立法也。经空无乃至于义者。此明其四种言说之不能如实诠不二摩诃衍法义也。
    经不言乃至妄语者。不能诠不二门法。以一切名言是皆虚妄名言所摄。而非理尽实言也。经如义乃至不空者。自下明如义言说之自相也。意云。此如义言说之中。即寔是除遣四种妄言说。而虽存空无义。而方能犹有如义言说之自体相凝然常住身。故云实空不空也。空者是如义言说之除遣四种妄言说义也。不空者是存如义言说之实相义也。经空实者。意云。诸法之真理者。是即以名事义等毕竟空寂义。虽为至极妙理。而约如实义说者。即以毕竟空无理而非谓至极妙理也。但以毕竟自性法尔常有阿字门如理而为至极义言也。经离于二相者。自下为遣外人妄执故。且显如义言说之即有中道义也。谓示此如义言说离妄有咎也。谓此法即无四种妄言说故也。亦离妄无咎者。即此法有如义之自相故也。又解此极理中离生灭门染妄有义。亦离真如门真空理言也。经中间不中者。此亦于如义言说。而遂除遣此中道义云也。此理空与实义故虽云可存中道义。而中道是亦假立义故。亦可除遣之云也。此是遣两非中道义也故。经云不中乃至所所者。此显如义言说之极妙理者绝情望义也。谓此法非空非实。亦不空与实俱双存中道也。亦是皆空与实两中道及背俱非中道相言也。所以言语道断心行处灭。而即绝凡圣望。故如密严经云。如来清净藏亦名无垢智。常住无始终。离四句言说（云云）金光明经云。如如如如智等者是义也。经如如如说故者。明如义言说之自相也。即是境智俱真如法。而说此甚深法。故名如如如说也。谓不二门中性海果分。佛之真如智与其不二门真如理而相应。即说此如义言说之境界云也。此如大日经云。一时薄伽梵。住如来加持广大金刚法界宫。一切持金刚者。皆悉集会。前围绕。而演说法。所谓越三时如来之日加持故。身语意平等句法门（云云此明不二门自性法身说法深义也）此如义言说空不空义。如涅槃经二十七云。言佛性者名第一义空。第一义空名为智惠所言空者。不见空与不空。智者见空与不空常与无常。若之与乐我与无我空者。一切生死不空者。谓大涅槃乃至无我者即是生死我者。谓大涅槃见一切空不见不空不名中道。乃至中道无名为佛性。以是义故佛性常恒无有变易。光明覆故令诸众生不能得见（文以此义可知此义也）解云。此中中道义颇甚深。而殊实前之两是中道及两非中道也。空者是于法佛内证三宝境界中。而远离若无常空无我相故云空也。而成就常乐我净四德故（云云）不空也。故返成两俱中道德也。故彼涅槃经第八云。异法无常苦见我不净也。果法乐我净也者此义意也。两非中道是为迹情门也。两是中道是为表德义故也。论。如是至真理者。是龙树论主于具如门。自判断离不离分齐也。论。马鸣菩萨据至说相者。是以释意而妄令归属不文也。谓于真如门之所离言说者。此四种妄言说也。所谓真如门者能不及遣如义言语云是也。此如义言说是犹胜过于真如门功德也。
    论名有二种至影名者。是自下明名之差别之中。此初标数列名也。论楞伽契经至名身者。是下引字字名之证文也。经名字者所谓诸字者。举字字名体也。身者依止义也。诸字是诸名句之所依止义言也。对法论云。文者彰义显义。文第二云。此言义者能彰彼二故。此又名显能显义故（云云）彼二者是名及句也。成唯识论第二云。名论诠自性句诠差别之。即是字为二所依（云云）疏以功能属体（云云）意云。义者是功能也。字名是体相也云也。经所谓诸字从名差别者。明名之所依诸字之差别所由也。此梵书文字有多数量差别相。是为成立诸法之名。名能诠名字言也。故有此诸字差别相言也。谓呼召名目各各别故。因之亦诸字形异也。故云从名差别也。经阿字乃至叮字者。此出诸字体也。阿字者梵文。又十二类字之中初字也。此字训是为空无义也。又本不生义也。乃至者是举最初阿字。即摄取余十一韵字及体文三十四字也。呵字者是体文三十四字之中后呵字是也。此字是一切法因不可得义也。论。道品契经名故者。是引第二名之证也。经镜中共说名为字影名者。此名言是性德海。佛之大圆镜智之中。所现名字言说故名镜中共说。亦名字影名也。由此镜智所现名字故。即以此字彼自性法身佛恒演说自内证镜界也。而大圆镜智之中所影现相分之名字故者。名字影名也。此一之字约竖义者。各各虽诠表一义。约横义一之字各各互能诠表一切义理。故名曰镜中共说也。论字有二种云何至空字者。是下标横字之数列其名也。论楞伽经至字身者。下引初字之文证也。谓世间所有一切字者。是以声为自体也。名字是不相应行之假法也。其实体是声尘也。唯识章记云。字无改转义也。随方无流。云太部奈里。唐云饭。此云伊比等是义也。虽然字体不改转（云云）声者此取有证表有执取声尘。而为体也。不取管弦风铃等所发无执取声也。长短者梵文有十二韵字及其体文。三十四字如是长短也。谓阿（短声）阿（长声）伊（短声）伊（长声）坞（短声）污（长声）噎（短声）爱（长声）污（短声）奥（长声）暗（短声）恶（长声）故悉昙字记云。长短两分字十有二者。六韵各有长短二声。故为十二也等（云云）信行云。声成文。谓之音。文者文彩。声者谓乃名为音。亘如□等。但名为声不名音（云云）少切韵云。响合节度云韵（云云）字身者是一字二字多字等。聚为二。所依名为字身。即即声长短音韵高下之士。所假立字同字之自性言也。论。大海至观故者。是引第二字之文证也。此字之自性者寄喻而立名也。或前依观察诸法空理。而显得此字论故立此名也。亦解以梵音之文诠表法自相。名为依声字门等诸字者。依声各各诠一切法也。明字义者。以此一一字之所诠表不可得义。名为依空字也。经初举喻后合喻也。此字行相如花严经入法界品。仪轨云。复应观察自心诸众生及诸佛心本无有异平等一相成大菩提心。萤彻清净廓然周遍圆明皎洁成大月轮。量等虚空无有边际。复于月轮圆。右旋布列四十二梵字。悉皆金色。放大光明。照彻十方。分明显见。一一光中现无量刹海。一一刹海有诸佛。一一诸佛有无量圣众。前后围绕。坐菩提场。成等正觉。智入三际。身遍十方。转大法轮。度脱群品。恙合现证无住涅槃等（云云）此四十二字内即名虚空轮字欤。以此字之放光明十方界施作佛事义。即可喻虚空中飞鸟出十种和声义也。文以此喻即表四十二字若五十字之遍十界中而说法利生义也。又是以初二阿字喻飞鸟雌雄二体。以第三伴等十字转声喻。是两鸟所出十种和声欤。意云。第一阿喻雄鸟。第二阿喻雌鸟也。自第三伴已下喻其鸟之所出十声也。轮字有是旋陀罗尼之旋转义也。此一一字门展转而能互各各诠一切义理也。论此是二中至其理者。是下结各及字。而明于真如门离不离义也。论。初字字名及依声字。是虚妄法故。于真如门所被除遣法也。后字影名及依空字。是于真如门中不能除遣于彼名也。此字及此名即不二门之所摄故。胜过于此中真如门等也。此名及此字是性得海诸佛之自内证境界也。真如门是种因海佛之所缘境界也。真如门中不能除遣于字影名依空字等提等云也。各各后一种诠其真理者。如大日经供养法。疏云。若深秘中深秘释云。何宗自说阿字。若秘秘中深秘释云。真如理智自然说阿字（云云）论今据前门至字相者。是以散释意而归属本文也。
    论心量有十者下。明心法之数量之中。是初总标数也。论云何为十至识心者。列十种心之名也。此中前八识是依他起性八识也。谓依止于眼而生起心名眼识也。乃至依止于意根。而生起心名意识也。末那者此云意也。是依止义也。是第六识之所依止之根者是末那也。或说又末那翻名染意也。又心地观经第二末那识名曰我见识也。阿梨耶识者此云藏。亦云无没也。此识即摄持诸心等之种子及境界。而现行种子共不令共坏故云藏也。多一识心者是三自一心本法也。此即心生灭门之所依与行与相如来藏是也。于是三自一心法。即立多一识名者。遂其性是本觉一心真义如故立多一识心名也。安然菩提心义第三云。龙树十识中第九名一切一心识。谓一切有情本来各有一心。一心各有一切有情（云云）今谓恐此义违论本意故也。案此论意。云一切有情唯有一种本觉。而遍在诸众生界。而彼说似谓随有情数。而于本觉有各别义也。具如下第五卷明也。然何云一切有情本来各有一心。一心各有一切有情耶。论十者一一识。心者是即示不二性德海法也。此唯性海德圆满之果分一味义。故云一一识心者也。谓前所言多一心识。今遂归果分一味义故立一一心识名也。此中一心一心识者。上一心言者前第九识之中一心目也。下一心言者后第十识之目。分前之一心也。而不改遣前因分中一心义。而所以加果分中一心义者。前因分一心。遂今成果分一心一味佛果故也。安然又云。第十一心一心识。谓一切有情本来共有一心。一心分成一切有情。一切有情还成一佛（云云）今私云。如此义本意者。唯虽可言不二门中立不共德。而是义如安公说者。可返亦通涉种因海中也。论彼随染本觉之还净时有此义故也。谓此本觉之元昔所变成诸众多染法。皆悉今归始觉之一佛义故。是即生灭门中岂无此义耶。然者是不可言不二门之不共德也。论。如是至境界者。是结十种心量。而明能缘所缘之离不离分齐也。谓前九种心不能亲缘虑了知不二门之真理云也。后第十一一心识能亲缘虑证知不二门真理云也。此义意如大日经疏第一云。此法界空中唯有佛身。都无生死中人。如此一切海会诸佛。皆是因地心心所法。九识心王成法性身之时。一切心所等法皆入果海。转成法内属眷（云云）是金光明经所云法如如如智为法身者即此义也。是意云。一一心识缘了不二门理义也。前所引疏意云。九识心王未入不二门以前相未证达不二门理。此时即名未出生死人。亦名为因地心心可及九识心王等也。若此九识心王证入不二之果分后名法身地。亦名性德圆满也。亦名一一心识也。此论言十识。是前九识上更加果一识之一一心识也。论。喻曰言语至此论明说者。是此二教论论主自释成所引本论旨趣意也。其意如上所释。此义易知。世论显教智者详。而解迷者是劝进于他家之学者之辞也。
    问。此文者对谁人而成此劝进耶。答。于此通别二义也。约通义者是当尔时显教诸宗明近智者等是也。其上旨人者是弘人天长比间僧罔等是也。如天台宗显识论上卷云。沙门护命等谨言。僧最澄奉献天台戒并表卷不合教理事。乃至弘仁十年五月十九日。大僧都传灯大法师位护命。小僧都传灯大法师位长惠。小僧都传灯大法师位勤操。律师传灯大法师位施平。律师传灯大法师位丰安。律师传灯大法师位修圆。律师传灯大法师位泰演（云云）谓护命并修圆者法相宗也。勤操泰演者三论宗也。丰安长惠者律宗也。施平者未知何宗人也。而如法相明近等者。唯许一分有佛性众生之成佛义。而不许一切众生皆成佛教义也。入执三祇广劫成佛及应化身说法义。而不许即身成佛义及法身说法义也。如三论宗明近等者。亦不许即身成佛及法身说法义也。如得宗者于皆成佛义者许未知之。但于即身成佛及法身说法义者不许之也。而此等明德皆不受真言宗所立即身成佛等深义也。又约别义者。有法相宗陆奥洲德一法师者也。此又自制作破真言宗之十一个条之未决疑难之中。其第三即身成佛疑难文云。花严经毗卢舍那品云。往昔诸佛所一切皆承事无量初修行严净诸刹海。乃至云。菩提心论云。今真言行人从凡入佛位者。亦超十地菩萨境界者。是龙猛菩萨说。何背佛说信菩萨语。此疑未决。又释摩诃衍论第七云。证发心者从净心地（初地）乃至菩萨究竟地（第十地）证何境界。所谓真如名为法身。乃至云。以一切菩萨皆迳三阿僧祇劫故。但随众生世界不同有所见闻根性异故。示所行亦有差别。准此论文。天台宗所言即身成佛者。谬执示现之文。以为真实菩萨行。彼菩提心论与此摩诃衍论慎龙树菩萨所造。岂有相违哉。是故当知发菩提心论所言今真言行人能从凡入佛位者。亦超十地菩萨境界者。依菩萨示现行。而说非实菩萨行。而彼真言天台二宗学徒不善。推究己宗所依经论妄立别宗。即身成佛者违诸经论。误后学徒。诸有智者勿谬依学（云云）所以依此等说。故此二教论上文云新药日浅旧痾未除者即此意而已。
    论金刚顶发菩提至而不书者。又引菩提心论文证也。此论所云胜义者。是真谛之真如无为之理也。常观察此理名为胜义菩提心云也。行愿者是俗谛之者为之善法是也。此行者六度四摄四天量心行是也。愿者是四弘愿五大愿等是也。即是等法相通常途显教所说菩萨所行也。三摩地者是唯取真言门之三平等法中三摩地之行法也。不取余教中所说三昧门行也。此三摩地行相者。如彼菩提心论云三意密者如住瑜伽相应旨净月圆满观菩提心也等者。是义意也。三摩地者菩提心论义云。梵云三摩地。唐云等念。入普贤知持此智行犹如金刚。入有情界平等摄受而护念之者（此相利他行也）又云。三摩地云等引。义释云。以云平等引摄一切功德在自身。故云等引（云云此明自利行也）又云。义释云。谓心系缘一境而不驰散。是等持义（云云）文云乃至成佛无时暂妄者。是以前三种行即无间勤修之。而至于成佛时敢无阙怠云也。以勤修此云行即名为摄善法。或而佛道也。文云惟真言法至阙而不书者。是如所前引楞伽密严经中说内证境界者。唯法佛所说也。应化身佛不说之者此义意也。
    论喻曰此论至经等是也者。是论主释成彼菩提心论大意也。是即此赞叹此论教不共妙德也。问。明三摩地之行法事者。显密常途例也。而何云唯真言法中是说三摩地法。于诸教中阙而不书耶。答。是约言总意别义作此说也。谓于诸教中说三摩地法者。是但明心一境专注之三昧义。而是非明三平等三密门中三摩地法。故云于诸教中阙而不书也。

辨显密二教论悬镜抄卷卷四

第0章 辨显密二教论悬镜钞卷第五






    本论上卷消释已毕。自下本论下卷消释之也。
    论六波罗蜜经云者下。引六波罗蜜经文而明显密二教差别义也。此经是大唐代中天竺国之般若三藏所译经也。经曰法宝自性恒清净到如云能翳日光明者。超悟法师疏第二云。解曰。自性清净如来藏心即是法宝。诸世尊所宣说也。法宝本净而为客尘烦恼所覆。如云弊日众生不见。烦恼坌污名之为尘。依真而住名之为客。日光明者喻法宝也。经无垢法宝众德备至无分别智而能证者。疏解曰。无垢法宝众德是无垢藏。即是佛性众德悉备具足四义。常乐我净圆满也。法宝清净云何求者。征问修证。无分别智而能证者。答能证智唯有二空。无分别智而能证也（云云）问。此佛性众德具足中常乐我净者其义何耶。答。同疏第一云。功德法身堪然常住者。本有功德修成功德总名功德。自受用身性同本不生灭是凝然常故曰湛然。真如法身及自受用并具四德常乐我净故曰常住。常是法身。住是报身。名为常住佛。报身四智菩提以之为体。此菩提智金光明经名如如智。佛法身者如如故。法与报并是凝然。又不生名常。不灭名住。亦名常住。以是归依清净法身者。总结愿求由。是湛然常住身故。劝物求也（云云）私云。此师所体云。常是法身。住是报身。名为常者。此解甚妙也。此义意与此二教论主之所说。上文云自性受用佛自受法乐故等。又下文云自受用法性佛说内证智境等义。其意最称会也。
    经第一法宝至解脱法身者。同疏云。解曰。摩诃般若解脱法身是诸如来三德涅槃甘露解脱常乐我净唯佛独得二乘所无（云云）问。此法身般若解脱之三德者。其义云何。答。此三点德唯具足自性自受用佛身也。如涅槃经宝师疏第三云。唯上经文明法身义者。即是自受用身常在密严佛土也。一切余尽者。是烦恼正习分段变易。皆尽而实报身常住不变。及佛所化身成道涅槃皆非二乘境界故。名为秘密也。经曰犹如伊字至亦不得成第二喻答也。三点若并妙则不成伊纵亦不成者。释喻中纵并不成义也。三点若别亦不成者。释喻中别亦不成也。如摩醯首罗三目得成伊者。举三目相喻显伊字。何故喻后方说别亦不成者。先举伊字非纵非并以文便故。所以先举喻也。经曰我亦是至如世伊字第三合也。若将喻类法喻文不足。法云解脱之法亦非涅槃。如来之力亦非涅槃。摩诃般若亦非涅槃也。以法类喻应言唯一一点不成伊也。以解脱等三即一一不成故。夫证涅槃若唯身亦非涅槃。唯般若亦非涅槃。唯解脱亦非涅槃。此亦各别未有断证。亦非涅槃。别亦不成。又三事涅槃者是佛自受用身。摩诃般若解脱三法之圆寂义也。如来之身金刚心后证智断二德。身智无无累自在之义名为解脱。即此般若依身自在一一智与二不相离名秘密藏。非诸凡夫二乘境故。未曾为物分明显示故。此三各别即身非无累。智不自在。解脱无依。如解深蜜经八地已上菩萨唯在摩诃般若不具解脱。未曾佛身前教涅槃有解脱。即无身智。故言一一不成。纵之与并唯一兼二故亦不成。如摩醯首罗上三目者喻身及二德。即般若依身自在智皆有解脱。由斯三事如三目。皆不相离成大涅槃(文)又曰秘密藏涅槃。即此经说摩诃般若解脱法身三点。涅槃名秘密藏。凡夫二乘皆谓身智无时名入涅槃。如下经广释（云云）
    经第二法宝至诸妙功德者。疏云。是总标佛地所有有为无为功德法也。即是三学圆满德也。所谓戒定惠之三学是也。戒者是三聚净戒也。所谓摄善法戒。摄律仪戒。饶益有情戒也。定者无漏四禅八定灭尽定等是也。八万四千三昧门是也。惠者正体智后得智是也。是如所有智尽所有智也。此三学者是甚深功德法也。于此三学摄一切功德法也。
    经所谓三十至圣道者。疏解曰。四念住者。一观身如虚空。二观受内外空。三观心但有假名字。四观法善恶无记不可得。四正断者。一已生恶修念除灭。二未生恶修念不生。三未生善修习念生。四已生善修令增广。四神足者。一欲。二勤。三心。四观。欲是善欲。勤是精勤。心是专心。观是观察。由此四法获得禅定。神则是通。足则是空。依定发通故。名神足。言五根者所谓信进念定惠也。十信已还善法所依故名为根。言五力者所谓进信念定惠也。至十住中不退住后此信等五不为退动故名为力。七觉分者。一者是释以惠为体能决择故。二者是念离妄念故。三是精进离懈怠故。四是喜受离忧戚故。五是轻安离昏沉故。轻利安适于善法中有堪能故。六者是舍行舍为体离行向背平等而行故。名为舍。七者是离散乱故。此之七种能觉法空故名觉分。八圣者贤圣所游。依此能往涅槃城故故八名道。一者正语离语四过。二是正业离身三过。三是正命从无贪心所发三业。但有贪求尽名邪命。乃至观基博奕等受外境虚延命等此都远离故名正命。故此三道总名戒支。四者正念离一切念名为正念。五者正定心不动故。六者正见无分别智了见心故。七者正精进初中后夜常修离妄不见身心离懈怠故。八正思惟离一切思名正思惟从上所明有三种四二种五一种七一种八共三十七。前二十二通漏无漏。后一十五唯是无漏。今所论尽约无漏名行法宝。以是无漏皆趣菩提为正觉因故。总得名为菩提分。分是因义。思而可知。从此第二明为方便其义何。经此三十七法与前清净法宝而为方便。云何方便以修此法而能证彼清净法身。疏解曰。此之道品是能证行与前涅槃清净法宝而为方便。云何方便发起其由。以修此法而能证彼清净法身释其由也。要修无漏三十七品方能证得清净法身故。维摩经云。佛身者即法身也。从此三十七道品生。又涅槃经云。三十七品与大涅槃而作了因。即其义也。
    从此第三结行法。此宝其义者何。经当知此即第二法宝。疏解曰。结文可知。从此大文第三明教法宝文分三门。一征。二释。三结且初征问其义者。何经复次慈氏云何名为第三法宝。疏解曰。征问第三其义可知。从此第二别释文分为四。一过现佛说。二摄为五分。三随根化物。四灭后令传。且初第一过现佛说其义。亦当作如是说。所谓八万四千诸妙法蕴调伏纯熟有缘众生。疏解曰。过去诸佛所说正法八万四千诸妙法蕴。调伏纯熟有缘众生。我今释迦亦如是说。言八万四千法蕴者。俱舍论云。谓嗔贪等十种烦恼一一皆以九为方便。是成一百。前分一百后分一百合成三百。置本一百前分一百一一皆以九为方便合成一千。后分亦尔复成一千。兼本一百成二千一百。已起未起各有二千一百。足满四千二百。约彼多贪多嗔多痴着。我恶觉五人。一一皆有四千二百。成二万一千。对彼三毒等分四人一一皆有二万一千。遂成八万四千烦恼。名为^6□疾。其能治行亦有八万四千。名为法蕴（云云）涅槃经圆指云。俱舍颂云。牟尼说法蕴数有八十千。且举大纲委差别众生惑有尔多故。净名亦云八万四千诸尘劳门。而诸众生为之疲劳。问。如何药病八万四千。且病数其谛。解云。随眠有十。一一各用九为方便。一一具十足成一百。三世分之合成三百。置本一百现时促故。就前后百根本十一一为显余九皆为方便合成二千。过未时长相别故。尔足本一百为二千一百。又约多贪多嗔思觉愚病痴着我五品。各有二千一百。成万五百。已起未起各五百合成二万一千毒等分。四位各有二万一千成八万四千也。问。贪等五品与三毒等分有何别相两重举耶。答。前据单起五品不同。后约双论又成四别。谓贪等分嗔等分贪痴等分嗔痴等分及三等分故成四也（云云）疏曰。有贤劫经云。始从曜度终于分舍利。于中总有三百五十波罗蜜多。一一各有六到彼岸。成二千一百。对治十患四大六衰。六衰者六尘也。合成二万一千。复次四患多贪嗔痴及等分故成八万四千法蕴（云云）涅槃经圆指云。次药数者。贤劫经第二始从光曜无极至流布法中间总有二千一百诸法无极。如次配于四大六襄成二万一千。配三毒等分成八万四千。为能治法契此相传如来在总三百五十座。每说六度计二千一百。为治四大六襄惑故计一万一千。对多贪多嗔多痴等分四人成八万四千。问。唯此二千一百为药余皆是病如何。药病各八万四千。答。应取俱舍颂云。如实行对治第一论说所化有情贪等八万行。别为对治。彼世尊演说谛实三科五停心四念八万四千为能治也（云云）同六波罗蜜经疏曰。诸妙法蕴者诸佛说法离有离无故称曰妙。故维摩经云。说法不有亦无。即是其义轨生物解能持自性名之为法蕴。谓藏积调伏纯熟有缘众生者。未调伏者能令调伏。已调伏者能令纯熟有缘众生简无缘也。
    从此第二摄为五分其义者何。经而令阿难陀等诸大弟子一闻于耳皆悉忆持摄为五分一素怛缆二毗奈耶三阿毗达磨四般若波罗蜜多五陀罗尼门。疏解曰。阿难陀等等余四人。谓邬波离。迦多演那。曼殊室利。金刚手菩萨为四人矣。此五人中前三人声闻弟子。后二大士菩萨弟子。发心在佛后。名之为弟。悟解从佛生名之为。闻于耳皆忆持者。娑婆世界一切众生耳根受道。释迦即以声为佛事。故曰闻于耳也。悉忆持者。忆者念也。若文若义明记不忘名曰忆持。此即念为能持。文义所持。名忆持矣。摄为五分者。分谓部分。素怛览者旧云修多罗此云契经。谓契理机性则贯穿摄持。已如上释。毗奈耶者旧云毗尼此翻调伏。以能调伏眼等六根者。身口意业皆令清净名为调伏。阿毗达摩旧云阿毗昙此翻对法。言对法者无漏净惠名之为对。四谛涅槃名之为法。法之对故名为对法。般若波罗蜜多此翻正惠彼岸别也。陀罗尼者此翻总持。文持义无所妄失名为总持也。所言门者教通神解之名为门。故法花经言。以佛教门出三界苦即义也。此门之字通前四藏皆共用之简略言也。
    从此第三随根化总文分两门。一总举根性。二随根为说。且初第一一总举根性其义者何。经五种藏教化有情随所应度而说之。疏解曰。五种藏者文能含义之为藏。教能化物名化有情。随所应度而为说者。随其根性授法药也。故楞伽经云。彼诸病人良医随处方如来为众生随心应量说即义矣。从此第二随根为说文分为三。一法说。二举喻。三法合。就法说中文分五门。所谓五藏。且初第一说素怛缆其义者何。经若彼有情乐处山林常居闲寂修静虑者而为彼说素怛缆藏。疏解曰。契经诠定乐处山林居闲寂者。乐定之人应其根性为说契经故。楞伽经云。宴坐山林下中上修能见自心。妄想流注即其义也。从此第二说毗奈耶。其义者何。经若彼有情乐习威仪护持正法一味和合令得久住。而为彼说毗奈耶藏。疏解曰。乐习威仪者。受律仪也。护持正法者。持戒比丘方能护法故。涅槃经云。佛正法中有二种护。一者内。二者二。内护者所谓禁戒。外护者亲族眷属。持戒比丘即是内护。国王大臣法亲眷属即是外护。一味和合者。事和同戒理和同证。言事和者即有六种。一身。二口。三意。四戒。五见。六利是也。如常所释。理和者若小乘僧证生空理。若大乘僧证二空理名理和也。得久住者具内外护理者事二和能令正法久住也。即为彼人说调伏藏。从此第三说阿毗达磨其义者何。经若彼有情乐说正法分别性相循环研核究竟甚深。而为彼说阿毗达摩藏。疏解曰。乐正法者。五藏教法总名正法。分别性相者。善能解释名为分别法。有体相色心等法各有其体名之为性。相谓相性亦谓相状。望自体边名之为性。为他缘边名之为相。循环研核等者。假设宾主问答。往来名为循环。研核性相名曰究竟。对法诠惠惠能证理名曰甚深。而为彼人说阿毗达磨也。从此第四说般若波罗蜜多其义者何。经若彼有情乐习大乘真实智惠离于我法执着分别。而为彼说般若波罗蜜多藏。疏解曰。乐习大乘者菩萨种性人也。真实智惠者谓三空惠也。一生空无分别惠。二法空无分别惠。三俱空无分别惠。离我法执者无二执也。言分别者是分别识。以无分别能破分别名为离也。而为彼说般若藏者应机说也。从此第五说陀罗尼其义者何。经若彼有情不能受持契经调伏般若。或复有情诸恶业四重八重五无间罪谤方等经一阐提等种种重罪使得销灭速疾解脱顿悟涅槃。而为彼说诸陀罗尼藏。疏解曰。若彼有情不能受持契经等者是无解也。或复造诸恶业等者是无行也。此等有情无解无行使其得灭恶业罪等速获解脱顿悟涅槃。应为演说陀罗尼藏。言四重者。一者犯淫。二者犯盗。三者杀人。四者大妄语。言八重者。诸苾刍尼有犯八重。四重如僧。五摩触重境。六八事成重。七覆尼重戒。八随举苾刍。五无间者。一杀母二者杀父。三杀阿罗汉。四出佛身血。五破法轮僧。言无间者谓趣报无间。前念人间后念堕狱中无间隔故名无间。又身形无问。一人堕狱其身长大八万由旬。设有多人不相妨碍名为无间。又受苦无间。一生其中苦相续间无暂乐故名无间。罪是罪业。无间之罪名无间罪。谤方等者。不信大乘名谤方等。不信因果名一阐提。等者前种种重罪。从此第二举喻其义者何。经此五法藏譬如乳酪生苏熟苏及妙醍醐。疏解曰。此之五味如次喻于五种法藏。如文可知。从此第三法合其义者何。经契经如乳调伏如酪对法教者如彼生苏大乘般若犹如熟苏总持门者譬如醍醐醍醐之味乳酪苏中微妙第一能除诸病今有情身心安乐总持门者契经等中最为第一能除重罪令诸众生解脱生死速证涅槃安乐法身。疏解曰。契经如乳等者。文中自合总持者譬如醍醐喻。最胜总持前四若文若义名曰总持。醍醐第一能除病者。治契中最为第一。喻总持门能除重烦恼热中最为第一。令诸众生解脱生死等者。令证涅槃安乐果也。从此第四灭后令传文分两门。一付阿难陀等大士令传。二明传说有大利益。且初第一付属令传其义者何。经复次慈氏我灭度后今阿难陀受持所说素怛缆藏其邬波离受持所说毗奈耶藏迦多演那受持所说阿毗达摩藏曼殊室利菩萨受持所说大乘般若波罗蜜多其金刚手菩萨受持所说甚深微妙诸总持门。疏解曰。阿难尊者受持契经。邬波离尊者受持调伏。迦多衍那尊者受持对法。曼殊室利大圣大乘般若波罗蜜多。金刚手大圣受持微妙陀罗尼(文)大师三昧耶戒序云。律家防身口七支非恶。观四念处证灰身灭智。以为究竟。俱舍说三世实有义。成实说折法空同期小乘阿罗汉。此三宗小教也（云云）私云。调伏藏者当小乘律宗也。契经者当成实宗等经部宗也。对法者当俱舍宗等也。法花所云贪着小乘三藏学者者此意也。又有六重罪。如圆测师仁王经疏云。如优婆塞经第四卷受持品说。一杀生。二偷盗。三淫荡。四妄语。五沽酒。六谤说。在家出家四众过失。八重者。菩萨八重前四重上加增四重即名八重。四重者。一贪嫉。二悭。三嗔。四谛三实藏（云云）
    论喻曰今依至不待剖割者。是论主自释成所引契经所说显密差别胜劣相隔义也。论天竺论师晨旦人师等自制论疏竖教义事者。皆必须应依佛经证说而成立其所立义矣。而或有振旦人等自背佛说了义经现证文。即自恣任已胸臆以自宗之枢要旨而喻醍醐味。以他人所立宗故即喻余四味义。最无依据而甚背佛教云也。谁有智人信受其所说耶。既违乖佛经正说云也。
    论楞伽经至无上法者。又引入楞伽经第九卷文。更助成密教胜过于显教义也。彼诸显教学者。皆是非解了法佛内证境界。而皆是唯悟解随他意说之方便教也。约佛之本意只是为破情执之咎故所设遮情门也。密教者直是法是法身如来内证境界随自意说表德之旨。即隐密之道是也。所心传授择人授教嫌机已。故龙猛菩萨最初造中论十二门论等能破外道小乘等有见无见等邪执已。次又明弘行是三密教法也。
    论喻曰我乘至不须狐疑者。是释成所引为经之诚实要说之秘密奥藏义也。
    论楞伽第二至境界故者。是又引楞伽经文明显密二教差别义也。文云法佛报佛说一切法自相同故者。是文总标自受用法身佛说法相及与他自受受用报身佛所说法相之差别义也。谓自受用法身如来是说法身内证境界之一切法之自相义也。是自相者法身所证自受用境界是也。即此自相者。是法佛内证常乐我净法身般若解脱相是也。如密严经云。此法最清净远离言说。化佛诸菩萨。经中未开演诸圣现法乐现见真无漏界自受圣智境清净最无比（云云）此内证法了者。是非他相。又非共相也。唯是法身佛所说法者。此内证法佛之真实自性体故名日自相也。此义如释论第二云。十者一一识心。如是十中初九种心不缘真理。后一种心得缘真理而为境界。乃至曰本有契经中作如是说。甚深真体非余境界。唯自所依缘为境界故（云云）文云报佛说一切法同相者。即是标他受用报佛所说也。是为一切生死法即是空相义也。以是为有为有漏诸法之共相名云同相也。所谓同相者若无常空无我义是为同相也。此四义总同贯通一切生死有为有漏诸法中故名曰同相者。又名为共相也。即以无常等法名为共相义者。如成唯识论第八云。圆成实于彼常远离前性故。与此依他非异非不异。如无常等性非不见此。彼长行文云。圆成实与依他起非异非不异。异应直如非彼实性。不异此性应是无常。彼此二性非异非一。如彼无常无我等性。无常等性与行等法异应彼法非无常等。不异此应非彼此共相（云云）问者常乐我净法名为自相。苦无常无我无乐无净见非一切法无常无我无乐无净。如是之人不见佛性。一切法者名为生死。非一切者名为三宝。声闻缘觉见一切法无常无我无乐无净非一切法。亦见无常无我无乐无净。以是义故不能见佛性。十住菩萨见一切法无常无我无乐无净。非一切法分见常乐我净。以是义故十分之中得见一分。诸佛世尊见一切无常无我无乐无净。非一切法见常乐我净。以是义故见于佛性如观掌中阿摩勒果。以是义故首楞严定名为毕竟（云云）今私云。此经所说者。一切法名为同相也。非一切法名为自相也。此楞严所说自相同为义准之可知之也。又解曰。此同者是显教所说真如名曰同相也。此真理即同遍在一切诸法故也。此义起信论云。此真如体亦无可遣。一切诸法悉皆真故。亦无可立。一切诸法皆同如故。即此义意也。文云以执着虚至说之相者。是文是释成上所标他受用报佛所说义也。是说意者。此佛者明说二种生死法之虚假不实义云也。文云大惠法佛至说法之相者。是明前所明法佛内证三点四德法者不及因分之境界四种言说之诠之义也。文云大惠应化至应佛说法相者。是更明劣应身佛所说法相也。谓此劣应化身佛所说法相者。是明三科四谛十二因缘六度八解脱及八识三性等。乃至又说外道所修四禅八定之厌下欣上胜达次第法云也。三摩拔提者。是禅定之异名也。十住心论三云。三摩钵帝此云均等。皆是定也（云云）文云复次大惠至境界故者。是更却明上所明法佛所说法尚远离四种言说九种心识之所诠所虑分齐义也。
    文云又第十卷至圣智境界者。是为明法佛所说内证法是甚深义。而远离言虑义故。方引化佛所说浅肤之法相而相对之。即明法身说法甚深之所以也。
    论喻曰今依至理即决之者。是论主释成上所引经意。而劝进于其信解也。
    论金刚顶五至二乘十地者。是文引金刚萨埵五秘密仪轨说之文证。辨显密二教差别义也。文云若于显教至无上菩提者。是明修行于显教菩萨之到果地事甚久远也。又对不必定失而欲显示修行密教菩萨必定速疾间到果地德故先明此显教义也。金刚王仪轨云。我今愍念一切求等觉者。或不知此秘密瑜伽速成佛法。于三大阿僧祇劫忍诸苦行不至无上菩提我愍。是故于金刚顶百千颂中略说毗卢遮那如来自性成就法身大菩提。同金刚界中乃至云三摩地念诵仪轨（云云）问。何故云。我证七地以前集福德智惠回向声闻缘觉道果。而不言或证八地等耶。答。七地者是三乘共十地中第七声闻地也。是退大乘菩提者。若或退于十信行而堕二乘菩提时。先堕声闻乘中。后或有移缘觉乘果人也。是人即先证声闻乘预流果等以后出无佛世证独觉果也。是部行类也。退大乘人者多分从前三果得独觉菩提也。退大人即无直成麟角独觉义也。彼麟喻独觉人必先果生位时于外道法中而必无所有处天已下九品修惑。后若归佛法中依独觉乘人修习甚深无我观。故自然而伏非想地九品惑以后若人见道时一座断尽三界九地修一度证独觉果也。是麟喻也。而退大人成缘觉非如是也。但成部行类也。不成麟喻也。或亦小分虽有菩萨直堕缘觉地者。是但成部行耳。但此类最难有也。问。于其中间十进九退者何。答。是辨暂退大而趣小亦舍小遂证大者之进退相也。或证七地等者。辨久永退大沈堕小者相也。是退大者难取小果。亦久久而遂入大成佛果也。问。其三乘共十地者其义何。答。三乘共十地者。一净观地。旧云干惠地。是虽有念惠无定水故。是三乘外凡位也。二种性地四善根是三乘内外位故。智论四十五云。是地从暖法乃至世间第一法（云云）三第八地旧云八人地。预流向得八忍等之人也。智论云。八人名见谛十五心中行（云云）四具见地。声闻人第二果也。四教义第八意云。三乘同见无生四谛理。此地中断见惑八十八使。五薄伽地。三乘同断欲界惑六品。六离欲地。三乘断欲界五下分结尽。七已辨地。约声闻阿罗汉果也。三乘断五上分结。八独觉地。此地中缘觉果并菩萨侵除习气也。九菩萨地。是极喜地等十地。此十地菩萨从空入假道观双流深观二谛进断习气色等无明成。而外法道种智游戏神通净佛国土成就众生。十佛地。此佛地一念相应惠观真谛习气究竟尽也。论若依毗卢至三摩地引入者。是下明密教修行之殊胜义也。明于此法有二种本尊法也。一者以大日为本尊法。二者以金刚萨埵为本尊法。约此义意者。即有极果位为本尊。及极因位为本尊之二义也。问。以大日尊及三十六尊皆为自受用身者。是常途说也。而何故今意以普贤金刚萨埵名他受用身耶。答。是如瑜只经所说者。大日尊及内证之自眷属金刚手等诸菩萨皆为是自性法身唯佛与佛境界之也。而今于此五秘密经者。以大日尊是方遂用普贤之本法而为外道。其顿机人故更能为其行者令受用是金刚萨埵菩萨等自所证法故。而以是为本尊本法而令修真言行法。而能令顿证无上菩提故。以大日所现普贤等且名为他受用身也。文云即于现生乃至具足羯磨者。是明顿入行者。是依传法灌顶大阿阇梨之教授因缘入三密三摩地法则。即成就自业真言门中初欢喜地菩提正位之支分因缘义也。曼荼罗者轮圆具足义。又是檀场义也。而约此所文者用坛场义最胜义也。问。文所言即于现生遇逢曼荼罗阿阇梨得入曼荼罗为具足羯磨以普贤三摩地引入者。是明行事义耶。答。此文所明意趣者。准例傍他真言经法仪轨文而可得了知此文深意也。问。其他傍真言仪轨等文何耶。答。不空三藏所译如意轮菩萨仪轨云。求速出离生死大海。应须先入诸佛如来海会灌顶道场。受灌顶已。发欢喜心。从师亲受念诵法则。后于净室。山林流水最为上胜。建立道场要置本尊。修真言者面向东方。瞿摩夷随拭其地。以白檀香摩。香泥以用涂坛。或方或圆随意大小。而于坛上散诸名花。烧香供养。取二净器盛满香水。安置坛中以用供养行者。澡浴或不澡浴悉无障碍。但当运心思惟观察。一切众生本性清净。为诸客尘之所覆蔽。不见清净真如法性。性为令清净。应当至心诵此密语。真言曰。唵婆□(二合)婆(去入)□戌（诗律反）度(引)唅。由此真言加持故。身口意业悉得清净。然后五轮着地。归命礼十方一切诸佛诸大菩萨方广大乘。右膝着地忏悔随喜勤请发愿（云云）今谓一切修真言法则人皆应修如是也。检诸真言仪轨等文。皆悉用此轨则说也。今此金刚萨埵修行法则准之可知之也。羯磨者此言事业也。是即修真言法时所用事业作法是也。问。文云以普贤三摩地引入者。是表示何事耶。答。如理趣释下卷云。所谓菩萨摩诃萨大欲最胜成就故。得大乐最胜成就者。此是欲金刚明妃菩萨三摩地也。菩萨摩诃萨大乐最胜成就故。即得一切如来大菩提最胜成就者。此是金刚髻利吉罗明妃菩萨三摩地。菩萨摩诃萨得一切如来大菩提最胜成就故。即得一切如来大菩提最胜成就故。即得一切如来摧大力魔最胜成就者。此是大乐金刚不空三昧耶金刚萨埵菩萨三摩地也。菩萨摩诃萨得一切如来摧大力魔最胜成就故。即得遍三界自在主成就者。此是爱金刚明妃菩萨三摩地也。菩萨摩诃萨得遍三界自在主成就故。即得净除无余界一切有情住着流转。以大精进常处生死救摄一切利益安乐最胜究竟皆悉成就者。此是金刚慢明妃菩萨三摩地也。此五种三摩地秘密中最胜秘密。今说修行曼荼罗座像同一莲花座同一圆光。中央画金刚萨埵菩萨。右边画二种明妃本形。左边亦画二种(文)而以已上五秘密普贤金刚萨埵三摩地本注。即引道顿入真言之行者令入真言门。即此义意也又云。金刚萨埵入其中由加持威德力故。乃至无量陀罗尼门者。是明依本尊之佛菩萨之加持护念威力故。行者所得胜利益也。是得三昧总持二德也。文云金刚萨埵入其身者。如金刚顶经义诀云。由前加持了见佛性无与等故。念持希有便入极喜三昧耶。即以明印而用加持故。名极喜三昧耶。秘密义者萨怛梵(二合)者。我入入我。亦护者喜曜。苏罗多者妙极。三昧耶者等引。入我我入彼等喜跃也。佛加持故智印(文)谓依此普贤金刚萨埵之极微妙功德身。及行者身内功德力故。普贤即加持护念此真言行者。而令灭升障成就功德善根云也。文云须臾顷者。是于小时中能得广大深妙利益云也。俱舍颂云。百二十刹那为怛刹那量。□婆此六十。此三十须臾。此三十昼夜（云云）意云。一刹那者是即时极短也。譬壮士返臂许时须也。以此一刹那而百二十聚为一怛刹那怛刹那六十为一□婆。□婆者此当出入息也。此□婆三十名一牟呼□多。牟呼□多三十聚为一昼夜也。然此一须臾顷者。是以一日一夜别三十分中。即其一分时是也。文云以不思议法能变易弟子俱生我执种子应时集得身中一大阿僧祇劫所集福德智惠则为生在佛家者。是明真言门菩萨依修行五秘密法力故。顿证得微妙法而。即断惑得福智。而进胜证入菩萨约欢喜地位义也。不思议法者是指金刚萨埵五秘密三摩地法也。此法体相微妙而业用殊胜故为不思议法也。俱生我执者。成唯识论一云。然诸我执略有二种。一者俱生。二者分别。俱生我执无始时成虚妄熏习内因力故恒与身俱。不待邪教及邪任运而转。故名俱生。此有二种。常相续在第七识。缘第八识起自心相。执为实我。二有间断在第七识。缘识所变蕴处界相。或总或别起自心相执为实我。乃至云分别我执。亦由现在外缘力故非与身俱。要待邪教及邪分别然后方起故多分别。唯在第六意识中(等文)私曰。如我执俱生分别准之可知。法执之俱生分别事亦然也。问。一大阿僧祇劫者。是真言门所立欤。为当假借他家所立而假立此义欤。答。是真言自家所立义也。故大日经疏二云。若以净菩提心为出世间心。则是超越三劫瑜只行。乃至云。若依常途解释度三阿僧祇劫得成正觉。若秘密释超一劫瑜只行。即是度百六十心等一重粗妄执名一阿僧祇劫。超二劫瑜只行。又度百六十心等一重细妄执名一阿僧祇劫。真言门行者。复超一劫更度百六十心等一重极细妄执得至佛惠初心故。云三阿僧祇劫成佛也。若一生度此三妄执则一生成佛。说时分耶（云云）文云才见曼荼罗则种金刚界种子者。是还明前初趣入曼荼罗坛场时之初行之法缘利益事也。文云具受灌顶受职金刚名号者。是明正成就三密修行之者成业相也。文云从此已后得广大甚深不思议法超越二乘十地者。是明三密修行业成菩提而证得真言门初地已上位。而所得之胜利益相也。如菩提心论云。复修瑜伽胜上法人。能位凡入佛位者。亦超十地菩萨境界。又云。夫会阿字者。皆是决定观之。当观圆净识。若才见者则名见胜义谛。若常见者则入菩萨初地。若转渐增长廓周法界。量等虚空。卷舒自在。当具一切智(文)又秘藏记云。真言行菩萨超过十地者。从阿阇梨入曼荼罗灌顶授法之人。其所修之行是佛境界之行也。非十地菩萨分齐。是故曰超过十地菩萨所修之行佛境界行者。所得之果亦可佛果。不然现身获得初地经文明说（云云）
    论喻曰显教至智境界也者。论云自释成所引经深意也。问。显教所谈言断心灭境。所谓法身毗卢遮那内证智境界也。若是凡一切显教所谈之言断心灭义者。皆是指大日尊所证三密法境界。而为成真言断心灭义欤。为当如何。答。此说不定。而依今此论主所谈意趣者。是约如上所引智论所说四种人而成是说也。谓知名字相人一久习行人（二）不着人（三）知他意人也（四）约此四个人之前而所谈其言断心灭之辞者。皆是约为显示以法佛所证三密境界极甚深义。而成诸法真理者。言断心灭义言也。若约不知名字相人（一）不知意人（二）初习行人（三）有着人（四）此四个人中之前者彼人都尚未了知三法故。对如是人等者。非谓唯约三密境界而成言断心灭义也。问。于天竺晨旦论师人等。谁人可有虽可知三密甚深境界而准总相言言断心灭而别不宣传于此三密法人耶。答。约天竺境。如马鸣龙树天亲菩萨等是也。约晨旦国者。花严宗法藏师。及天台智者禅师。一乘宗为宝法师等是也。此中人师等仅虽觉悟真言密意。而隐覆此法而不显说也。问。其文证具相如何。答。先约马鸣菩萨而言之者。如释大衍论第二云。马鸣菩萨所造不动本源论甚深玄理论二种论中唯释一法。所谓不二摩诃衍法（云云）于天亲龙树说者。如法二教论上文云。谓是故天亲十地驰因分可说之谈。龙猛释论插圆海不谈之说者。此义意也。又约法藏师说者。五教章上卷云。是性海果分当是不可说义（云云）约天台智者说者。大师所造劝进有缘令书写秘密藏法文愿文云。华严地论述果分不可说。法花止观秘教不能传（云云）约一乘宝法师说者。彼宝师涅槃经疏云。经曰今欲问诸阴已下是谦问也。迦叶欲问如来常住五阴自标无智所以谦退。下憍陈如品明舍无常色获得常色等。答此问也。精进菩萨众亦复不能知者。明佛果常住五阴非凡下所知。唯佛与佛能了故。下经云。十住菩萨虽见一乘不知如来是常住法。十住尚不能知。凡下理宜绝分只可经仰信不得妄为比量比之（云云）今吾大师依如是诸说故。宣显教所谈言断心灭之境者。即法身如来内证三密法云也。
    论若依璎珞经名化身者。是亦引契经文说而明三身义之异说也。此经所明毗卢遮那为理法身义者。如普贤观经云。释迦牟尼佛名毗卢遮那遍一切处。其佛住处名常寂光。常波罗蜜所摄成处。我波罗蜜所安立处。净波罗蜜灭有相处。乐波罗蜜不住身心相处。不见有之。诸法相处如寂解脱。乃至般若波罗蜜。是色常住法故（云云）是即于显教所说之真如理性。以义而说理法身之大日尊意地。卢遮那则为智法身义者。自受用菩萨他受用身二种报合即为智法身也。释迦名化身如常途义也。此经说虽明理惠二身。而是取此二身各别义也。以自受用身即为智法身义有之也。以此不为今证说也。又解曰。所以引此经文者。为简别于上下所引真言经等所明理智即一自性自受用佛身故。今举明理智差别身经文也。
    论又金刚顶至不觉知之者。是又引瑜只经说而证成于密教之理智即佛之最甚深殊胜义也。于此经文消释至下可知之也。问。以此瑜只经说文。何故再重引用此文说耶。答。是上处以略文引之也。下处以广文引之。为其差别耳。
    论又分别圣至三密门（云云）者。是又引分别圣位而证成密教殊胜义也。问。此分别圣位者不空三藏自所造旧（云云）然者何故以是名契经而此为文证耶。答。如请来目录并不空三藏表制集故者。以天竺梵本而不空翻译之故以用本经也。但如安然家录者为不空自所造也。假令虽不空自所造。彼不空三藏心亲略撰集金刚顶经之十万颂广本中最要义。依本教故名之为经无过失也。何况以梵本之本尊翻译之故。何不立经目耶。仪轨与经法者异字同一义故也。文云自受用佛从心流出无量菩萨皆同一住谓金刚顶经等者。是说文约而其义甚深远也。至下广说处可释之也。此经文重再引用意上可知之也。论如是等文至法身之境者。是论主自释上所引经文说也。问。此自性自受用理智法身者何义耶。答。如六波罗蜜经疏第一云。经云。云何乃今发如是愿为佛应身。刹那迁变化身佛疾入涅槃功德法身湛然常住心是归依清净法身。解曰。言应身者是胜应身。唯识论名他受用身。从佛平等性智显现。应大菩提名曰应身。此是有为无漏之身故。有刹那念念生灭故。言迁变化身佛者是劣身八相成道。于地前菩萨二乘凡夫故现此身。缘尽息化故曰疾入。功德法身湛然常住者本有功德修成功德总名功德法身。成功德法身修成功德自受用身性同本俱不生。是凝然常故曰湛然。真如法身并具四德常乐我净故曰常住。常是法身。住是报身。名为常住。佛报身者四智菩提以之为体。此菩提智金光明经名如如智。佛法身者名法如如。故与报并是凝然。又不生名常不灭名住亦名常住。以是归依清净身者。总结愿求由。是堪然常住身故劝总求（云云）又同疏第二云。非我土无有去来生灭之相。解曰。不煦世界是彼普贤如来净土。是密严圆寂报净土。离生灭相佛身土。正报依报皆是真常。同无生灭故曰我。曰无有去来生灭相也。若无去来即是圣智所知之处者。圣智如理理真常。亦真常理同其智。智有妙用。理是真如智是实智。无二无别如乳较乳更异相。故曰圣智所行处也。所行是理智证于理名所行处。若有去来即是世间生灭相者。三界凡夫有生灭境有生灭。二乘之人自共相观。是生灭观取生灭相总名世间。凡夫众生不离分段名为世间。二乘之人未免变易亦名世间(文)已上经疏文义甚微妙也。彼法身如来自受法乐义者。即此事也。此自性自受用义者。正同此疏释文意也。可悉之也。谓本有功德名自性身功德名自受用身也。论是法身等至宴会者。是引密教经与显教经证文已而论主自合会。于其所引诸密教经与显教经同意。而简别显密差别义也。论此则显教所绝离之处也者。是重释成应化佛不说法身内证三密法义也。论若有智人至顿褰日光者。是劝进于信解之辞也。约此说有六介比譬可悉之。百年生盲及万劫暗夜者。涅槃经所说喻也。如上辨也。关者上字是塞也。下字是锁也。基法花疏八云。钥音以灼反。玉篇门键也。说文关下牡也。言关东谓之键。关西而谓图钥(文)
    论金刚顶分至集成就矣者。是又重引分别圣位经而证成显密差别义也。文云真言陀罗尼宗者乃至注云此标宗大意者。是先引经文而论主总略释成其大概也。此经文者直唯明真言教自宗源也。文云真言陀罗乃至修证法门者。是略总明此三密法之教及行之甚深殊胜义也。文云亦是入一切乃至三摩地门者。是总明真言行者之入修证位之得益也。文云具足因缘乃至念念消融者。是明因行位内所得福智及灭罪利益义也。文云证佛四种乃至不共佛法门者。是明果位功德利益也。以三十七尊而为四种法身义也。故此分别圣位经下文云。入楞伽梵本颂云。自性及受用变化并等流佛德三十六。皆同自性身并以法界身总成三十七（云云）又如三十七尊为四种法身也。文烦故不引经之也。
    文然如来变化身乃至不同者。是初第一明变化身说法利物义也。文有二。初明佛身成道义。后明说教利物义。是其初也。文云为地前菩萨乃至种种方便者。是后明说教利物益义也。付此文中亦为二。初明说教也。
    文云为地前菩萨等者。是初明说教相也。谓以说三乘教即为依随他意趣也。以说一乘教为依随自意趣也。文云如说修行乃至涅槃因者。是后明利他益物相也。付此文中有二。初佛在世时利物也。文云如说修行乃至方得成佛者是也。次明灭后利益也。文云王宫生乃至涅槃因者是也。文意者是明在世与灭后得益各各不同万差义也。注文云此略表释迦如来之教及得益也者。是论主于已上所引文说而释其大意也。文云不同皆卢遮那乃至无上菩提者。是第二明他受用报身佛之说教利物义与法身佛说法之不同义也。问。如显教常途说者自受用佛者于第禅摩醯首罗成正觉也。然则以此经所言报身毗卢遮那于色界等文者。即可言自受用成道义也。而何论主判说他受用身说法义耶。答。唯识章真兴僧都私记第六云。瑜伽第四说。超过净居大自在住处第十地菩萨极重修故。得生其中故。既成佛已充法界（云云）意云。自受用身佛于彼成正觉故可言自受用土。然而成觉己身充法界非可指一处云。其土但第十地能化他受用身常住其中故名他用净土也（云云）。今谓依此意故论主宣此表他受用身说法得益也。文云自受用佛乃至皆同一性谓金刚性者。自下明自受用身佛之出现相及说教利物义也。谓金刚性者是示如金刚不坏常住义也。如密严经云。超越于三界无量诸佛国如来微妙刹净佛子充满。定惠互相资意成坚固身。游于密严国思惟佛威德。密严中之人一切同佛相超过刹那坏常游三摩地。密严妙土是阿若悉檀。非诸因明者。所量之境界但是无功用妙智之所生(文)文云自受用用佛从心流出无量菩萨者。如下所引瑜只经。经各于五智光明峰杵出现五亿俱胝微细金刚遍满虚空法界等（云云）今谓指五智佛菩萨互说法。而自受法乐之相也。文云彼菩萨乃至持本□帜者。是明受教菩萨之作业之相也。此论菩萨各还本方本位者。即指三十七尊及贤却诸菩萨等。各住位之方处名为本方本位义也。成五轮持本□帜者。是明五部诸尊所持三摩耶形及手印等是也。如宝钥云。五部诸尊擎智印森罗（云云）谓佛部尊持塔。金刚部尊持羯摩金刚螺呗等是也。此尊诸尊各各依住八方八位也。文文若见若闻乃至生死业障者。是明若见闻觉知者。若修行者若离苦得脱利益义也。文云于五解脱轮乃至无上菩提者。是明其法身菩萨。即于行者今得究竟果位之利益义也。五解脱轮者是五部法者。远离苦缚生死而为轮圆具足功德义也。名为五解脱轮也。文云从一佛至一佛等者。是时此法身菩萨等所化真言行者于彼五部诸尊怙所遍历之可奉事。然后方证佛果也。此意如理趣释云。即于大下品生作金刚萨埵菩萨等乃至金刚拳菩萨最后方便成毗卢遮那身也（云云）文云成就决定乃至不可俎坏者。是明所化行者遂所成之佛身之常住不灭义也。文云此即毗卢乃至广利有情者。是文明此行者既成大日尊以后为利益众生故。更出于本有修之行之古迹法。而于十方法界海利益有缘众生事也。如安然菩提心义五云。今然复三世诸佛以各从一门入心本源故。从本所通门出法界海。一一诸尊皆以一切如来为体（云云）又同第一卷明五相成身义处谓。问。第五自身成本尊者何尊耶。答各随所成五部身（云云）十住心论十云。如执金刚有十佛刹微尘众。亦是毗卢遮那内证功德。当知诸佛菩萨法门相对亦有十佛刹微尘众。以加持故各得从于法界一门现为一善知识身。此四菩萨即是佛四德（云云）文云若见若闻乃至集成就矣者。是明彼新成佛之亦展转成利他妙用甚奇特义也。注文云此说自性至及得益者。是论主判释上所引经文本意。
    论喻曰此经至相义合者。是以此圣位经说三身说法分齐不同义。即令合会彼入楞伽三身说法不同文也。论显学智人至审察审察者是劝进之词也。

第0章 辨显密二教论悬镜钞卷第五

第0章 辨显密二教论悬镜抄卷第六


　　　　　　　　
          　　　
          　　　

    论金刚顶一切瑜只经云下。重又引瑜只经之广说文而明密教殊胜甚深义。文一时薄伽梵（此以总句叹诸尊德）者。是举经文而略注释总意也。意云。一时者听说嘉会和合一时也。是无去来今之三际差别相。凝然常住一时也。薄伽梵者是示能说主具德义也。义翻名云世尊也。翻云功德聚也。遍照如来者是大日义也。法身佛智惠悉照了一切世俗胜义二谛法尽也。昼夜无别光明照无碍光明等义也。如是等众德具足故名云以此总句叹诸尊德也。故十住心论十云。薄伽梵者总举尘数诸尊德号（云云）注云谓五智者大圆镜智者。如心地观经云。一大圆镜智转异熟识得此智慧。如大圆镜现诸色像。如是如来镜智之中能现众生诸善恶业。以是因缘此智惠名为大圆镜智。依大悲故恒缘众生。依大智故常如法性。双观真俗无有间断常能执持。无漏根身一切功德为所依止（云云）注二平等性智者。心地观经云。二平等性智转我见识得此智惠。以是能证自他平等二无我性。如是为平等性智（云云）注三妙观察智者。心地观经云。三妙观察智转分别识得此智惠。能观诸法自相共相。于众会前说诸妙法。能令众生得不退转。以是名为妙观察智（云云）注四成所作智者。心地观经云。四成所作智转五种识得此智慧。能现一切种种化身令诸众生成就善业。以是名为成所作智（云云）注五法界体性智者。菩提心义一云法轨界种体质性实名为法界体性。即理名智理智同体如水润澄一体不二。不同余教境智名体（云云）又云。释四智虽无一期生灭犹有念念生灭。譬如灯炎续生。今五智相常住不灭（云云）此释文即彼安然对述法相宗释四智义遂成自义也。又云。无差别中若差别说清净法界自有五义。一体四用。此理自证亦有五名。一体澄净名法界智。四用彼净名曰四智也。理即智智即自理（云云）四智五智释名存略如是也。注横则自利竖则利他深义更问者。意云。大日尊等五佛四摄八供养十六尊等。于本有自性宫殿内。各各互为自受法乐说内证三密法也。以是为自利横义也。虽为自受法乐说法。而兼用其三密说法为本质轨则。而亦展转流布十方法界则利益有缘一切有情故名为竖利他事也。
    本经文云。于本有金刚界等（云云）注文此明性德法界体性智者。是智者从本来不生不灭自性常住法尔所成真实法性也。以理智即一境故。即为法界体性智也。法界体性智即名为本有法义者。是一切众生身内具足常住法也。如菩提心论云。当知法尔应住普贤大菩提心一切众生本有萨埵。又云。一切有情于心质中有一分净性。众行皆备。其体微妙皎然明白。乃至轮回六趣亦不变易（云云）本经文自在大三昧耶（云云）注文此则妙观察智者。是妙观察智者是方观察自在智也。于智有说法断疑之德也。即观自在王佛所得智故云然也。本经云。自觉本初（云云）注文平等性智者。此智即悟从本初以来一切法平等无二理也。如心地观经云。二平等性智。转我见识得此智慧。以是能证自他平等二无我性（云云）本经云。大菩提普贤满月。注大圆镜智也。大圆镜智者。是金刚部普贤如来所得智慧也。满月与圆镜是同义也。至于此中无成所作智者。以下文种种业用句即为成事业智也。本经云。不坏金刚光明心殿中（云云）注文谓不坏金刚者总叹诸尊常住身者。略释总意谓以金刚喻明不阻坏义也。金刚自体坚强而无破坏义也。以此义即显示果分诸尊自性常住凝然不变义也。注光明心殿乃至之境界也者。谓是则释光明字及心殿中五字之义趣也。此释意显然也。注文亦是成所作智三密业用从此生者。谓是释大意者以成事智义而足上所明四智即为欲成满五智义故作此释也。谓法身大日如来依住本有宫城而自受法乐故说法兼利他给义者。方是当作业义故名成所作智也。注文已上五句乃至妙德也者。谓以上所明五智义而寻其所应义趣即配当于佛处。方可配属五佛位云也。此上所辨诸句是即为五佛秘号异名云也。本经文云。与自性所成至身语心金刚（云云）注文此明三十七尊根本自性法身内眷属智者。是略释上所引总意也。意云。如上所言三十七尊者。皆是备法身地自性常住凝然不变法性身人也。三乘俱常住法身佛菩萨也。是皆以大日尊内证智分位差别法而为眷属菩萨等也。本经文各于五智至自在威力（云云）注文此明三十七尊至如是诸德者。是略释所引经文总意也。意云。以是五智大菩提心五方诸佛为其根本父母。而从其父母本佛所各各流出一亿俱胝甚深微妙金刚不坏持金刚菩萨云也。五方所出合论之者。云五亿等也。以亿为一数而积之。遂又至俱胝数故名云五亿俱胝也。注文所云若约次第有出现之文。若据本有俱时圆满如是诸德者。如莲花三昧经云。归命本觉心法身。常住妙法心莲台。本来庄严三心德。三十七尊住心城。普门尘数诸三昧。远离因果法然具（云云）此经是明本有法然性得佛性也而于此瑜只经及分别圣位经所引。各出五智光明峰杵等者。明自受用佛从心流出无量菩萨等者。是方依修得所出现功德义也。
    本经文常于三世至无时暂息（云云）注文谓三世者至妙法乐也者。是略释经文总意也。此本经文意者。如大日经第一云。毗卢遮那如来加持故奋迅或语或意生示现身语意三业平等无尽庄严藏（此表今修得功德也）非从毗卢遮那佛身或语或意生（此表本有性得法然具足义也）。一切处起灭边际不可得（表修得功德无穷尽藏）而毗卢遮那一切身语意业一切处一切时于有情界宣说真言道句法（云云）本经文以金刚自性（云云）注文阿□佛印乃至方便受用身印者。谓以此五句如次配五智之五佛位也。是则配因行证入方便究竟之五位义也。本经文救度有情。注文大慈悲德乃至注文利智德乃至四德也者。是明于五佛即具足四种殊胜德用义也。注文一一佛印乃至金刚一乘者。是重明法身佛自受法乐故。而说法义也。本经文以此甚深至摄诸菩萨（云云）注文此明自性乃至自兼他也者。是明法身诸佛之自他眷属互相摄展转无穷尽如帝网无碍无穷尽义也。本经文唯此佛刹至密严花严者。是如超悟法师释云。不眴世界是彼普贤如来净土。是密严国实报净土。离生灭相佛身佛土正报依报皆是真常。同无生灭故曰我国无有去来生灭相也等（云云）注文谓密者金刚乃至自然理智者。是约秘密释意即释密严花严目也。曼荼罗之目者有轮圆具足义故即通密严花严义也。此诸佛所备理智者。理即智智即理。理智无二无别性也。此自然理者是法尔常住理智也。非因缘所成法也。本经文以诸大悲至之所成就（云云）此大悲行愿者是六度行五大愿等是也。五大愿者。一誓愿断除一切恶。二誓愿度脱一切生。三誓愿修习一切善。四誓愿奉事一切佛。五誓愿证得大菩提（云云）又普贤菩萨十大愿。是从礼敬诸佛乃至普皆是回向也。此等行愿即自利利他方便善巧门也。注文谓上所称乃至方便也者。是释上经文意也。
    本经文以五智至平等智身（云云）注文言五智者乃至各具智印者。是先释五智句之差别义。五大所成智者。此五大即是非谓因缘所成世间五大色也。是法尔五大色也。即身成佛义云。谓大日尊说如来发生偈云。能生随类形。诸法与法相。诸佛与声闻。救世因缘觉。乃至云此偈显现何义。谓表六大能生四种法身曼荼罗及三种世间。谓诸法者心法。法相者色法（云云）又云。大日尊言。摄持四界安住心王。等同虚空成就广大见非见果。乃至云。谓表六大能生一切。何以故得知。谓心王者识大。摄持四界者四大。等虚空者空大。此六大能生见非见者。欲色界无色界。下如文。即是所生地。如是经文皆以六大为能生。以四法身三世间为所生。此所生法上达法身。下及六道。虽粗细有隔大小有差别。然犹不出六大。故佛说六大为法界体性。诸显教中以四大等为非情。密教则说此为如来三摩耶身。四大等不离心大。心色虽异其性即同。色即心心即色。无障无碍。智即境境即智。智即理理即智。无碍自在。虽有能所二生都绝能所。法尔道理有何造作。能所等名皆是密号。执常途浅略义不可作种种戏论。如是六大法界体性所成之身。无障无碍互相涉入相应。常住不变同住实际（云云）如即身成佛义者。虽明六大义。今瑜只经意者明涉五大皆悉有心识用故。自然是于五大即含有识大义也。注三世者乃至刹那不休者。释文易知故不消释之也。注文如此文句一一句皆是如来密号也者。是如上经诸文句者。是为真言门诸佛菩萨秘号名字云也。经文二乘凡夫乃至之密号者。是简别浅智之不能知解此深秘号意也。注文智人以显句义莫伤秘意者。是劝戒于此法猥披览徒之词也。注文若见萨埵释经此义可知莫怪莫怪者。是引证说而重劝戒之也。萨埵释经者理趣是释名也。其中出十七尊等佛菩萨之秘号之梵字真言之种子等也。
    论大毗卢遮那经云等者。从此下引大日经说而明密教甚深殊胜义也。经一时薄伽梵者。是明真言之说时及说主也。一时者听说和合一时也。听此教敢无有始终间断时节也。故大日经一云。诸大菩萨前后围绕而演说法。所谓越三时如来之日加持故者。即此义也。薄伽梵者此云世尊也。是非正翻当义翻也。大疏以四义释薄伽梵也。一者佛地论师义。以六义明薄伽梵义也。其颂云。自然炽然与端严。名称吉祥及尊贵。如是六种义差别。应知。总为薄伽（云云）二者能破义。谓此破灭尽一切无明烦恼等故也。三者约喻明薄伽梵义也。谓如次女人名薄伽梵也。此有二义。一者于男淫欲令休息其义也。二者令出生子孙义也。若约合法明之者佛世尊者。有诸人天令止除烦恼障等义也。又有令诸人天出无碍智慧等义也。以其二种喻合此二种法也。四者有德义。谓佛有无量功德海故也。经住如来加持者。是总表能加持所加持二种义也。谓能加持身者。是中胎藏大日如来也。所加持身者八叶中佛四菩萨。乃至三重曼荼罗诸佛大菩萨。及人天鬼神等是也。此中能加持大日尊者即自性法身也。所加持四佛四菩萨者自受用身也。自余三重曼荼罗圣众者。通他受用身变化身等流身也。依十住心论第十解者。以此如来加持广大金刚法界宫文。即相配五位也。意云。如来加持者大日也。此中加持者加增摄持义也。广大者宝幢佛也。金刚者开敷花佛也。法界者无量寿佛也。宫者天鼓雷音佛也。具义如大疏私记委释也。经一切持金刚至等句法门者。是明同闻众也。
    注文云此明自性身说法者。是略释经文总意也。经一切持金刚者乃至诸大菩萨前后围绕者。十住心论曰。释云。所谓虚空无垢及秘密主等微尘众金刚。皆是毗卢遮那如来内证智印也。所谓十佛微尘数者。如来差别智印。其数无量非算数譬喻之所能知。且以如来十种智力各对一佛刹微尘以表众会之数。然此毗卢遮那内证之德以加持故。从一一智印各现执金刚身形色性类皆有表象。各随本缘性欲引摄众生。若诸行人愍勤修习能令三业同于本尊。从此一门得入法界。即是普入法界门。乃至云。次列菩萨众以四圣者而为上首。前明诸执金刚一向是如来智印。令此菩萨义兼定惠又兼慈悲故。别受名也。亦是毗卢遮那明内证功德。如执金刚有十佛刹微尘众。当知诸菩萨法界亦有十佛刹微尘数。以加持故各得从于法界一门现为善知识身。此四菩萨是即佛身四德。有所偏阙则不能成无上菩提。是故列为上首。以统尘沙众德（云云）经云所谓越三时如来之日加持故身语意平等句法门者。疏云。以净眼观之三际之相了不可得。无始无终亦无去无来。即此实相之日圆明常住湛然。如虚空无有时分修短之异（云云）乃至如是时中佛说何法。即是身语意三平等句门。言如来种种三业皆至第一实际妙极之境。身等于语语等于心。犹如大海遍一切处同一碱味。故云平等也。句者梵云钵昙。正翻为足。声论是进行义住处义。如人进步举足不足其迹所住处谓之钵昙。言辞句逗义亦如是。同一名耳。今然此宗谓修如是道迹次第进修得住三平等处故名为句。即以平等身口意秘密加持为所入门。谓以身平等之密印语平等之真言心平等之妙观有方便故。逮见加持受用身。如是加持受用身即是毗卢遮那遍一切身。遍一切身者即是行者平等智身。是故住此乘者以不行而行。以不到而到名为平等句。一切众生皆入其中而实无能入者无所入处。故名平等平等法门。则此经之大意（云云）经时彼菩萨至无尽庄严藏者。注云此明受用身说法者。是略释所引经总意也。此受用身者通自他二受用身也。谓如上所引圣位经所说。从心流出菩萨之说法判为自受用身说法义也。此亦尔也。此眷属诸菩萨持金刚者。若有自受法乐义故名为自受用身。若有兼带摄化利生用故名为他受用义也。疏云。复次普贤秘密主等上首诸仁者。即是毗卢遮那差别智身。于如是境界久已通达。然此诸解脱门所现诸善知识。各引无量当机众同入法界曼荼罗。为饶益此初入法门。实行诸菩萨故。如来加持奋迅示现大神通力也。如师子王将欲震孔必先奋迅其身呈现材力然后发声。如来亦尔。将必定师子吼宣说一切智门故。先奋迅示现无尽庄严藏。所谓庄严者谓从一平等身普现一切威仪。以是威仪无非密印。从一平等语普现一切音声。如是音无非真言从一平等心普现一切本尊。如是本尊无非三昧。然一一三业差别之相皆无边际不可度量。故名无尽庄严也。又如国王有大库藏。若须示人则自在开发而陈布之也。故曰庄严藏也（云云）经非从毗卢遮那至真言道句法者。注云此明变化身说法者。是略释此文总意也。疏云。此转释佛庄严藏。所以无尽无边际者。以不异如来遍一切处常住不灭之身也。虽常无起灭而能以一切三业普于十方三世一切时处说最实道教化群生。轨匠其心令至佛道（云云）问大日经所言时彼菩萨普贤为上首。诸执金刚秘密主为上首。毗卢遮那如来加持故奋迅示现三业无尽庄严。非从毗卢遮那佛身语意生。一切处起灭边际不可得（云云）而何疏第三卷具缘品释云。经云世尊一切支分皆悉出现如来之身者。前现庄严藏时普门一一身各遍十方随缘应物。今欲说曼荼罗图位故。还约佛身上中下体以部类分之。自脐以下现生身释迦示同人法。自脐以上至咽出现无量十住诸菩萨。从心以下是持大悲万行十佛刹尘诸大眷属。从心以上是持金刚密惠十佛刹微尘诸内眷属。从咽以上至如来顶相出现四智三昧果德佛身（云云）然则此前后两文相违失何可和会耶。答。于此两文相违者。最为一经大事也。今将和会之。谓约法佛内证功德则有性德修德差别也。又名本觉始觉也。又名本有修成也。而如上经云。非毗卢遮那佛三业生等者。是约本有性德义成此说也。如下文言大日尊支分皆出现佛菩萨等者。是约始觉修得成此说也。故此二教论上文云。瑜只经云。各于五智光明峰杵出现五亿俱胝微细金刚者。注云。此明三十七尊根本智各具恒沙性德。若约次第有出现之文。若据本有具时圆满如是诸德（云云）此中出现者是约修得者令现前义也。据本有者是性得本觉功德义也。又分别圣位经所云自受用佛从心出生无量菩萨皆同一性等者。是亦约修得出现义言之也。然则约本有法尔所成义故云诸大菩萨金刚众者。非从大日尊三业生也。又若约性得常道理明之者。待能生缘之所生物者。岂有法尔性得义耶。故大日经十卷疏第四云。经云此真言相非一切诸佛所作。不令他作亦不随喜。何以故以是诸法法如是故。若诸如来出现。若诸如来不出现。诸法法尔如是住。谓诸真言真言法尔故者。以如来身语意毕竟等故。此真言相声字皆常。常故不流无有变易。法尔如是非造作所成。若可造成即是生法。法若有生则可破坏。四相迁流无常无我何得名真实语耶（云云）然大疏上文云。然此宗密意。伐折罗是如来金刚智印。其数无量。能持此者亦复无边。所以然者心王所住之处必有尘沙心数以为眷属。今者心王毗卢遮那成自然觉。尔时一切心数无不即入金刚界中成如来内证功德差别智印（云云）此经所云非从毗卢遮那佛等者。是为显示此诸大菩萨持金刚众本有性得无生无异义故。寻本地即云非大日尊所生等也。经云又现执金刚至清净句法。注曰此明等流等乃至文势可知之者。是略释文总义也。疏云。又广前相言非但示现佛身。充满十方一切世界。所现金刚菩萨等身亦复遍一切处也。且如十佛刹微尘数诸执金刚菩萨等。身口心印差别不同如是一一本尊像类眷属皆毗卢遮那充满十方一切世界。如因陀罗网互不相妨。今略举三圣者以诸稽首也。执金刚对金刚智慧门降伏方便。普贤对如如法身门寂灾方便。观音对莲华三昧门增益方便。举此三点则无量不思议妙用皆已摄在其中。故特言之所言等者。乃至诸天八部五通神仙如所现曼茶罗之所表。示例可知也。如是等种种因缘无数方便普门应现教化群生。虽浅深不同粗细有异。然究其实事无非秘密加持。各能开示如来清净知见。若离如是实相印余皆爱见所坐与天魔外道。作诸营侣岂得名为清净句义耶。次又释言。所谓清净句者则是顿觉成佛神通乘也。如余乘菩萨志求无上菩提。种种勤苦不惜身命。经无数阿僧祇劫或有成佛或不成佛者。今此真言门菩萨若能不亏法则方便修行。乃至于此生中逮见此无尽庄严加持境界。非但现前而已。若欲超升佛地即同大日如来。亦可知也。
    论又云尔时毗卢遮那世尊下。又重引大日经第六卷文而明密教之殊胜义也。疏十八曰。大智灌顶地即是如来第十一地。入大智灌顶乃作如来事。故翻此大智地为陀罗尼身。而作佛事也（云云）十住心论第十云。三三昧耶者。一佛部三昧耶。二莲花部三昧耶。三金刚部三昧耶。如是三部诸尊其数无量。一一诸尊各具四种曼荼罗（云云）疏十八云。陀罗尼形者谓总束真言轮而以为身。即成普门身也。由住此总持身故。于一切众生前示所喜见身说所应机之法无有差谬同入佛智也。又云。次告金刚手。汝可观我语轮。谓即观佛陀罗尼身字轮境界也。佛以神力加持大会非但令秘密主观我语轮境界广长。遍至无量世界清净门如一切众生。本性表示随类法界门令发欢喜。亦如今者释迦牟尼世尊流遍无尽虚空界。于诸刹土勤作佛事。金刚手得观此一切大会。亦得同观此不思议神妙之境也。所以者。佛此大日之身常住寂灭离诸因缘。非有心境离佛神力所加持一切菩萨非其境界也。佛既示以告言。汝等且可观我字轮境界广长无量也。长谓人所不及也。私谓此即云何也。其广横遍于一切众生界。其长云何竖穷佛果故云广长也。如是广长之身普应一切从何得乎。乃从此一字真言王而现此事也。以一真言印身示一切身。以一真言字音而出妙声。普周法界以一真言本尊之心普示一切智慧之境也。释迦牟尼者即是此不空见之身。普入世间而作佛事。故此所示即是牟尼身也。佛作佛事。即此释迦从毗卢遮那字轮出然无二无别。皆遍一切处。以此一字同于大空本不生故。当知百字之身如是（云云）问。经文所言释迦三身大日三身各别不同义如何。答。大日三身是法尔本有常住三身也。释迦三身随缘有假成三身也。故彼此不同也。问。若尔者释迦之法身云何。有随缘有假成义耶。答。如释论第五云。一者相待相成似有意。谓欲显示染净诸法。皆悉相待而成。无有唯自达立法故。二者本无性空非有意。谓欲显示染净诸法种种名字。于本无中权假建立。一切皆悉非自名故。三者相待相成显空意。谓欲显示染净诸法由相观故。从本已来无有自体自性空故等（云云）若依如是等诚文者。释尊所证无相法身义是即假施设之遮情义也。不谓究竟表德之境界也。何况应身化身自体相是不离无常咎也。故六波罗蜜经云。为佛应身刹那迁变化身佛者。疾入涅槃（云云）以如是义为释迦三身与大日三身相异义。具意如上所明义也。大日三身义。同经云。功德法身湛然常住者。是以法尔常住三身及四种法身总合为功德法身常住不变义也。
    论守护国界主经云。下文引守护经即明密教殊胜义也。经佛告秘密主言至陀罗尼门者。是论中者。略虽举其陀罗尼之尊贵德。而未明其陀罗尼具足名相也。若明此陀罗尼之具足名相。彼守护经第九云。尔时释迦牟尼佛言。秘密主我于无量无数劫中修集如是波罗蜜多。至最后身六年苦行不得阿耨多罗三藐三菩提成毗卢遮那。坐道场时。无量化佛如油麻遍满虚空。诸佛同声而告我言。善男子云何而求成等正觉。我白佛言。我是凡夫未知求处。唯愿慈悲为我解脱。是时诸佛告我言。善男子谛听。当为汝说。汝今宜应当于鼻端想月轮。于月轮中作唵字观。作是观已。于后夜分得成阿耨多罗三藐三菩提。善男子十方世界如恒沙三世诸佛。不于月轮作唵字观得成佛者无有是处。何以故。唵字即是一切法门。亦是八万四千法门宝炬关钥。唵字即是毗卢遮那之真身。唵字即是一切陀罗尼母。从此能生一切如来。从如来生一切菩萨。从菩萨生一切众生。乃至少分所有善根（云云）又云。三字和合有唵字故。谓如阿乌莽。一阿字者是菩提心义。是诸法门义亦无二义。亦诸法果义。亦性义。是自在义。二乌字即报身义。三莽字是化身义。三字共有唵字。摄义无边故为一切陀罗尼首（云云）上经文等。为此论所应引用本意也。如意轮真言观门义注云。唵三身义也。含三字义。阿乌莽等三字共成。阿字者一切法生不可得义。乌字者一切法义本有不生义。莽字者一切法我不可得义（云云）示因论傍论义。十住心论第九云。今依此等文。唵字是法身。法身则真如。真如法身悉皆从唵字一声出。何况诸余法门乎。当知真言为一切法归趣（云云）问。从此唵字即生法身真如。法身真如即为所生法。唵字为能生义。其意如何。答。十住心论第九云。金刚顶般若理趣经云。说大乐金刚不空三摩耶心真言曰释经云。此字因义。因义者谓菩提心为因。即一切如来菩提心。亦是一切如来不共真如妙体。恒沙功德皆从此字生。此一字具四字义。且字以为本体。贺字从字生。由一切法体不生故。一切法因不可得。其字中污声。污声者一切法损减不可得。其字头上有圆点半月即麻字。麻字者一切法我不可得义。我有二种。所谓人我法我。此二种皆是妄情所执名为增益边。若离损减增益即契中道（云云）今依此说一切如来不共真如妙体恒功德。皆从此字出生。诸显教皆以真如为诸法体性。佛花法花等亦以此真如为至极理。今此真言法教以字为一切真如等所依。真如则所生之法。真言则能生之法。真如法体犹从此而生。何况能证人乎。能证佛既亦如此。何况所说法教乎。虽云能证所证平等无二。然犹于二门真如作究竟之说。亦虽三种世间互相圆融说无尽无尽教义。迹逗此城影休此床。无尽教义从一声吽出。三种圆融优游二门境。虽信真如更有所依。佛菩萨共有此说。经云。善男子无上法王有大陀罗尼门名为圆觉。流出一切清净真如。言一切清净者真如无量浅深差别。故云一切。一切之言其意甚深（已上文）意云。若约所诠义者此吽字所诠者即为一切众生心内本有萨埵普贤大菩提心种子是也。从此普贤大菩提心生一切佛法言也。准吽字义唵字亦然也。问。显家诸经论中。以缘生诸法即体是性空真如理。而为诸法之至极所依义也。亦真如受诸法之熏习而变成诸法。是即为不思议熏不思议变也。是云甚深妙义也。然何言真言宗以真如为能依法。以真言为所依法耶。谁信为此义耶。答。今真言家所言之真如与显家所言真如其法全别异也。而于真言家之真如法之上假立彼显家所立真如法也。故以彼显家真如为能依义。以真言家真如而为所依法云也。如安然菩提心义云。一切众生元有真如净心名干栗驮耶。是心真言实义。诸经论中此心名真如法性。此心元有觉性之心名曰质多（云云）私曰。此心之真实义者。是真言家所注也。真如本觉之中第九净识心者即是也。复次显家所立真如者皆是破情执之对治妙药也。为破有执故说空药。为破空执故说有药为破中执故说非有非空义。亦不可得药义也。以如是一切有空中道不可得义为显家至极真理也。以此极无自性理而为显家究竟真如理性也。而是即约实者是其真如义者皆是为假施设法也。故菩提心论云。复次诸佛慈悲徒真起用救摄众生。应病与药施诸法门。随其烦恼对治迷津。遇筏达于彼岸法已应舍。无自性故（云云）然者则以真言家所用真如之实理而当有诸法之所依体云也。问。彼十住心论所言谁信真如更有所依。佛菩萨共有此说（云云）然者何经论有文论耶。答。今私检经论文说处。虽其说文众多不能具显之也。且只将引一多经论文说也。所谓密严经六波罗密经释摩诃衍论菩提心论等是也。问。且其密严文如何。答。彼经上卷颂云。增上有三种。解脱亦复然。四谛及神足念处无碍解四缘无色住根力及神通觉支诸地等有为无为法。乃至众圣人皆依识而住（云云）又云。长短等诸色音声与香界甘苦竖滑等。空识之所缘善与不善性有为无为法。乃至于涅槃斯为智之境。念之迁转皆依识以生（云云）问。以此文说何知真如更有所依义耶。答。解曰。此中三解脱与四谛中道灭谛及无为法者即真如理性也。故胜鬘经曰。世尊非坏法故名为苦灭。所言苦灭者名无始无作无尽离尽常住自性清净离一切烦恼藏（云云）又云。一苦灭谛离有为相。离有为相者是常。常者非虚妄法。非虚妄者是谛是常是依。是故灭谛是第一义不思议。乃至亦非一切阿罗汉辟支佛智惠境界（云云）谓此四谛者有非无作四圣谛。即今说故以生法二空真如为灭谛之体也。然显家以此真如为诸法究竟之所依体性也。而今真言家以此真如为能依义。以密教所立本觉阿赖耶识而为其真如等之所依法云也。故又同经中卷云。阿赖耶识与一切染净之法而非所依。是诸圣人现法乐住三昧之境。人天等趣诸佛国土悉以所因常与诸乘而作种姓（云云）解曰。此中净法及现法乐住之境界。以是能依真如为此体性也。又密严经云。如阿赖耶识海常为於戏论。粗重风所击五法三自性诸识浪相续而生。所有于境界其相而飘动。于无义处中以义实无体而现（云云）解曰。五法者名相分别正智真如也。三性者遍计所执性。依他起性圆成实性也。而是中真如性及圆成实性亦是同藏识所为如是也。问。真如如是非所作性。是常住法故非有为有体性也。然何云执识所为作真如耶。答。非谓真如是如有为色等法即藏识亲所变现法也。但藏识之所作之有为诸法之上所备即假有之性空理性说为真如圆成实性也。以此假有法之性空理即全不离诸有为法义故。名真如常恒不变易法也。然假有法者。若从中本来即不生性也。即以此为性空真如性。性空真如性者待何者成立之耶。即是有为法之体即上不生理指为真如。故知此真如亦展转即依止藏识而所成立之理性也。此义如密严经云。一切法空性与法常同体。如于胎藏时色生便灭坏离空无有色。离色无有空。如月与无明始终恒无异。一切法且执空性与也。一展转无差别所得成就（云云）此文意云。空性妙理与色心等诸有为法者。彼此互相待成立云也。若从本来色等有为法都无者。待何物而空义成立耶。故知此性空妙理还依止色等有为假相法义极成也。若此空性法从本来皆都无者。色等诸法者从何处而出生耶云也。问。释大衍论文云何。答。彼论第二云。以何义故作如是说。有为无为一切诸法（有为诸法者。根本无明及生住异灭四相是也。无为诸法者。真如本觉始觉虚空无异等是也）通以一心而为其体。于契经中作如是说故。何等契经谓道智经。云何说耶。于彼经中作如是说。尔时文殊支利白佛言。世尊阿赖耶识具一切法备一切法过于恒沙。过于恒沙如是诸法以谁为本生于何处。佛言。如是有为无为一切诸法生处殊胜不可思议。何以故于非有为非无为处。是有为是无为法而能生故。文殊师利又白佛言。世尊云何名为非有为非无为处。佛言非有为非无为处者。所谓即是一心本法非有为故能作有为。非无为故能作无为。是故我言生处殊胜不可思议（云云）解曰。此中所言阿梨耶识者。是能依法也。此识之所依法者。是不二摩诃衍中第九第十识是也。又同论一云。八种本法从因缘起者。即显示此真如法。从彼不二门法生起义也。是真如有所依义也。问。于真如更有所依义者然也。既有经论明证也。而以阿唵吽等字为真如佛性等义者。若有其文证耶。答。且六波罗密经第二曰。尔时阿尾奢等异口同音说法身种子陀罗尼曰。唵慕欠阿（引）吽怛阑（二合）纥哩（二合）恶（二合）彼经疏第三解曰。言法身种子者。法身者佛身也。种子者正因也。此等真言成佛正因名为种子。故法花经曰。佛种从缘起。是故说一乘。又花严经曰。下佛种子于众生因。是故能令佛实不断。皆约正法为成佛因。名为种子（文）文云种子者正因也者。是对三乘教中随他意之傍曲迂回义故。今以真言乘随自意正真道为正法也。是不谓正因缘因二因义也。若明正因缘因二佛性义者。问。此疏所言者。以阿唵吽等字为佛之正因佛性者。何引法花经者佛种从缘起等文。而为正因佛性证文耶。以引用佛种从缘起等文故。是可言此方可为缘因佛性义也。而何以此文可为正因佛性义之证文耶。答。准次下文云。佛种从缘起者正因从缘因显现故云尔也。次句云是法住法住世间相常住者以此文正实者。即为正因佛性义证文也。此经次文所云是法住法住世间相常住等者。此文岂非为明正因佛性义耶。谓显现此正因佛性之所以者。必依正缘因佛性故。今此总相略云。佛种从缘起等也。此正因佛性者从缘因佛性现起故。是先指所缘法言佛种缘起等也。又花严经所言之佛种子者。是可为阿吽等字者。以此等之字之深义即为众生演说此法而今开显彼正因佛性之本觉心性故。即是阿字本不生理云佛种子也。又疏云阿尾者此翻为入此诸大士咸证法界清净真如故名为入（云云）今私云。以真言之字即为成佛之正因者。此上所言真言者。是五智佛种子真言字也。此即法尔常住曼荼罗法门身也。故大日经第二曰。秘密经此真言相非一切诸佛所作。不令他作。所不随喜。何以故以是诸法法如是故。若诸如来不出诸法法尔如是住。谓诸真言法尔故（云云）问。以此阿唵吽等字即观而为净识之义云何。答。此有二义。一者谓约能诠所诠义。而以阿字吽字等为能诠。而以第九净识为所诠义。二者真以阿字等即有缘虑心用。即以为第九净识用义也。问。约能诠所诠义于阿字等有能诠用。以第九识有所诠义意如何。答。阿等字有能诠用。而以第九净识为所诠义者。菩提心论云。所以观行者初以阿字发起本心之中分明只渐令洁白分明证无生智夫阿字者一切诸法本不生义（云云）此文者约能所诠义以阿字为能诠法。以阿字所所诠理而为第九净识也。谓依第九净识之本来不生不灭义故。以阿字门本不生义而观察此本识不生不灭义。故云阿字本不生义云也。问。阿字本不生义者。是以诸法但空义名为阿字本不生义欤为当如何。答。大师真言二字义记云。问阿字本不生故何云如实知自心。答指阿字本不生之理云。实此本不生理为自心时故也。问。本不生者心性都无故云本不生欤。为当虽有心性而无变易故云本不生欤。答。非谓心性都无自性清净。无故转故云本不生如虚空性。非有非无此心亦复如是。不生不灭自性如故云本不生也（云云）如菩提心论云。夫会阿字者皆是决定观之。当观圆明净识。若才见者则名见。真胜义谛。若常见者则入菩萨初地（云云）是等文以阿字即为能诠之菩提心用。而以净识为所诠菩提心义也。问。约真以阿字等即为有缘虑心用之净识义意云何。答。依大师所作即身成佛义意者。阿字等法曼荼罗身即不离色心等大曼荼罗身三昧身羯磨身等。而全体相摄无二无别义云也。故文云。六大无碍常瑜伽。四种曼荼各不离。三密加持速疾现。重重帝网名即身者。是则举譬喻以明诸尊刹尘圆融无碍。帝网者因陀罗网也。谓身者我身佛身众生身是名身。又有三种字印形是也。如是等身纵广重重如镜中影像灯光涉入。彼身即此身。此身即是彼身。佛身即是众生身。众生身即是佛身。不同而同不异而异（云云）又仁和尚金刚顶经疏第一云。诸显教等虽说声等以为经体。所明字等非法然道。更亦虽明摄境从心唯识为体摄相归性真如为体。境心不融相体隔别。与今经体不可同论。何者彼但随世间浅略义明声等故。若同今经法然者。应立字等依他之不可不灭。若不尔者相违诸法本不生义。亦文非法然。又彼只依境心彼量知。故为唯心不是色等。今为遍知。今义不尔。色体全心心体全色。若同今者应立非情有佛性义。若不立者境心不融。即有以色文复彼只取相不离真如为摄相归性。不是相法今为如体。今义不然。相法全如如体全相。若共今者应立真如随缘义。若不立者何免相体隔别之失（云云）今私曰。已上文是明能证阿字等全即有缘虑心用清净识相云义也。已上因论毕。
    论智度论第九云等者从下。引智论所明法身说法之文证。而明成密教所说法身说法义也。文云佛有二种至父母生身者。是总标二种佛身也。云是法性身至遍满虚空者。明法性身佛亲自证之主伴同共而说法听法义也。注云此明众亦是法性身非生死人所见者。是注文者略释文总意也。此注文所明生死所见者。是谓是凡总广示于分段变易二种生死人者。是不能见闻此法身佛菩萨等色此法身甚深境界故。非彼二种生死人人所亲见闻觉知境界云也。如密严经云。密严中之人一切同佛相。过刹那坏常游三摩地。又云。密严中之人无生死眷属（云云）问。此智论所言法性身佛者。是如显教门匠所释者。是论云法性身佛者。方可云他受用身也。变易生佛身也。是佛既为简别于父母所生身故立此名。而且名为法性身佛也。此佛身者是不谓自受用法身佛也。而何故大师以此他受用身佛判为自性自受用佛耶。答。彼显教明匠等粗浅得智度论文意而成此释也。约深意而释之者。判自性自受用之法性身佛者有其道理也。所以大师成此说也。问。其意之何。答。论文既言是法性身满十方虚空乃至听法众亦满虚空云。此佛身正当自受用身相也。他受用身佛者设虽有第十地菩萨能化之佛身广大无量色身。其色身遂实有其分齐故也。今此论所明法性身佛菩萨听法众遍满尽虚空界等论文者。全等同瑜只经所说一切遍照如来以五智所成四种法身与自性所成眷属金刚手等十六大菩萨等。乃至各于五智光明峰杵出现五亿俱胝微细金刚遍满虚空法界诸地菩萨无有能见俱不觉知等文者也。彼论文与此经说全以无别异义故也。大师成此判最契道理也。凡如此文证甚多多也。又金刚顶三摩地仪轨云。归命毗卢遮那佛身口意业遍虚空演说如来之密门金刚一乘甚深教（云云）论常出种种至须臾息时者。是明以前自受用之实身更亦为十地等诸大菩萨而应现十种他受用报身。为其说显教一乘法等义无有间断相也。论如是法性至是生身佛者。是明变化身之化物益相也。经生身佛次第说法如人法者。是明法性身佛与变化身佛之说法仪式差别义也。是先说人天乘法。次说声闻缘觉乘。复说菩萨乘佛乘云也。
    论又云法身至则不见佛者。是更又明法性身佛及说法之甚深难见难闻义也。此有法喻可悉也。约喻有二喻。一者盲聋不见闻喻。二者镜水清浊殊异喻也。义易知也。
    论又云如说密迹至不解不知者。又引密迹经说而助成有三密教法证也。此经表佛有内证三密证也者。是明上处处引用经论文所本意也。谓大途有二义也。一者明显教差别义。二者明法身佛之说法据义也。注曰。披鉴智者详而解迷者是劝进之辞也。
    已上是大门第四广说问答料简分毕。
    从下是大门第五问答决疑成宗分也。论问若如所至应摄而已者是也。
    论问若如所说至何藏摄耶者。是文有三重也。初外人牒论家之所立义也。文问若如所谈至自外曰显者。是外人之牒论家自立宗义也。文云何故释尊至密藏名乎者。是外人诘难此论所立义也。文云又彼尊所至何藏耶者。是重问于显密二藏中何藏所摄义也。
    论答显密之义至略则显也者。是通释初云诸问难也。此答意云。显密义有其差别也。谓浅深相对时于浅深之二教方成显密义云也。
    论所以外道至名得密号者。是引傍例而成显密义也。约此答文略有八重不同意也。一者内外相对义。谓约外道说有显密说也。文云外道经书亦有秘藏者。是约外说有显密义例也。常腾僧都法花论注云。劫初成时摩醯首罗与毗纽和合生子。名波览摩。彼有四面说四波陀。顶上有一面说一波陀。四面所说并是世法。顶上所说语深难解。世所解者唯四波陀（云云）文云如来所说中显密重重者。是总约内道佛说以相对门成显密差别义例也。谓佛教中内外二道相对成显密差别例也。文云若以佛说至深密之名者即此也。二者大小二教相对而明显密义。文云以大比小亦有显密者即此也。三者一乘三乘相对而明显密义。文云一乘以简三立秘名者即此也。四者总持与散说相对而明显密义。文云总持择多名得密号至所以名秘者即此也。五者明秘密义有差别之所因也。文曰所谓秘密至如来秘密者。是释二种差别之所因也。六者总结也。论文如是秘名重重无数者。是总结前五番之秘密义也。论今谓秘密至以为秘藏者。是结成自所立宗也。七者结成也。论又应化所说秘密教云也。大日如来所说两部曼荼罗之大日经金刚顶等独胜为真实究竟秘密教云也。问。若然者如释迦所说诸真言经者是显然示说三密境界五相成身法尽而听。与大日所说金刚顶经无其差别也。而何以释迦所说判为秘密。以大日所说为实秘密耶。答。释尊三密五相法者是传说大日尊所说法也。故判为权秘教也。大日如来是自证说三密五相法也。大日教名为实秘密教也。问。其传说与证说意何耶。答。此释迦传说大日所说者如守护经第九云。佛告秘密主言。善男子毗卢遮那世尊色究竟天为天帝释及诸天众已广宣说。我今于此菩提树下金刚道场为诸国王及与汝等略说于此陀罗尼门。汝当谛听。善男子陀罗尼母所谓唵字（云云）依是说者释迦但传说大日秘密教也。非谓自证说也。问。大日证说意何耶。答。大日尊自住自证法界宫金刚界光明心殿中。与自性所成内眷属持金刚众等俱等者。即此也。五者明秘密义差别之所因者。文云所谓秘密至如来秘密者。是释其二种秘密差别所因也。谓众生之自秘者是不觉不知故隐覆自身本觉恒沙功德也。如来秘密者为恐愚迷众生闻深法即成诽谤欤故秘密云也。六者总结者。文云如是秘密重重无数者是总结前五番秘密义也。七者结成者。文云今谓秘密至以为密藏者。是结成自所立宗趣也。八者约秘密义更简别权实义不同所因者。文云应化所说至随应摄而已者是也。谓如释尊等虽说三密法轨。是相对大日尊所说时彼说即权秘密而非真实秘密也。谓大日尊与内证持金刚众等并诸菩萨众各各十佛刹微尘数大眷属。而以大日自身金刚不坏常住凝然身心而常恒不变说说身语意三平等。即为实际真如境界名为大日证说说法也。故大师金刚顶经略开题云。双圆性海常谈四曼自性。重如月殿恒说三密自乐。人法法尔兴废何时。机根绝绝正缘何别者。即此义意耳。此大日证说与释迦传说全云泥相隔义也。故释迦说三密教判为权秘密教。大日所说三密教名为真实密教云也。又可依仁和尚金刚顶经疏说云。或大乘难粗明真言印契而支分不具未尽佛意。今此经具说五部三密五智成佛事理具足尽佛本坏故云大教王也（云云）又解曰。释迦等应化身佛是约因分授浅略趣粗说三密法也。法身大日尊直约果分说深秘趣意。是即如来实说三密境界也。故法佛化佛所说异也。又更借比例譬喻义重辨示此意者。于明镜中所影现诸色像必如有有质色与影像色之假实差别体也。约释尊所说三密五智境界者。是如影像色假设之法也。是尊所说寔虽写取大日尊所说三密境界。而假非真实也。如明镜所现影像者虽写取其本质色法之一一色形相貌而其所现影像举体假法也。若约大日尊所说三密境界者。本质实色之举体真实而远离假施设影像义也。以此比例譬义应知法身与应化身示说真言教之差别义。

第0章 辨显密二教论悬镜抄卷第六

仁安三年六月六日酉时许于粟田口书写毕

