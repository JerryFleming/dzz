No. 2429 声字实相义






    一叙意。二释名体义。三问答。
    初叙意者。夫如来说法必藉文字。文字所在六尘其体。六尘之本法佛三密即是也。平等三密遍法界而常恒。五智四身具十界而无缺悟者号大觉。迷者名众生。众生痴暗无由自觉。如来加持示其归趣。归趣之本非名教不立。名教之兴非声字不成。声字分明而实相显所谓声字实相者。即是法佛平等之三密众生本有之曼荼也故。大日如来说此声字实相之义。惊彼众生长眠之耳。若显若密。或内或外。所有教法谁不由此门户。今凭大师之提撕抽出此义。后之学者尤研心游意而已。叙大意竟。
    次释名体义此亦分二。一释名。二出体义。
    初释名者。内外风气才发必响名曰声也。响必由声。声则响之本也。声发不虚。必表物名号曰定也。名必招体。名之实相。声字实相三种区别名义。又四大相触音响必应名曰声也。五音·八音·七例·八转。皆悉待声起。声之诠名必由文字。文字之起本之六尘。六尘文字如下释。若约六离合释。由声有字。字则声之字。依主得名。若谓实相由声字显。则声字之实相。亦依主得名。若谓声必有字。声则能有。字则所有。能有字财则有财得名。声字必有实相。实相必有声字。互相能所则得名如上。若言声外无字。字则声持业释。若言声字外无实相。声字则实相亦如上名。此义大日经疏中具说。临文可知。若道声字实相极相迫近不得避远。并邻近得名。若道声字假而不及理。实相幽寂而绝名。声字与实相异。声空响而无诠。字上下长短而为文。声将字异。并相违立名。带数阙无。如上五种名中。相违约浅略释。持业邻近据深秘释。余二通二释。二释体义又二。初引证。后释之。初引证者。问曰。今依何经成立此义。答。据大日经有明鉴。彼经何说。其经法身如来说偈颂曰。

    等正觉真言  言名成立相
    如因陀罗宗  诸义利成就
    有增加法句  本名行相应

    问。此颂显何义。答。此有显密二意。显句义者。如疏家释。密义中又有重重横竖深意。故颂中引喻说如因陀罗宗诸义利成就。因陀罗者亦具显密义显义云。帝释异名。诸义利成就者。天帝自造声论。能于一言具含众义。故引以为证。世间智慧犹尚如此。何况如来于法自在耶。若作秘密释者。一一言·一一名·一一成立。各能具无边义理。诸佛菩萨起无量身云。三世常说一一字义犹尚不能尽。何况凡夫乎。今且示一隅耳。颂初等正觉者。平等法佛之身密是也。此是身密其数无量。如即身义中释。此身密则实相也。次真言者。则是声。声则语密。次言名者。即是字也。因言名显。名即字故。是则一偈中声字实相而已。若约一部中显斯义。且就大日经释。此经中所说诸尊真言即是声也。阿字门等诸字门及字轮品等即是字。无相品及说诸尊相文并是实相。复次约一字中释此义者。且梵本初阿字开口呼时。有阿声即是声。阿声呼何名。表法身名字。即是声字也。法身有何义。所谓法身者。诸法本不生义。即是实相。已闻经证。请释其体义。颂曰。

    五大皆有响  十界具言语
    六尘悉文字  法身是实相

    释曰。颂文分四。初一句竭声体。次颂极真妄文字。三尽内外文字。四穷实相。初谓五大者。一地大。二水大。三火大。四风大。五空大。此五大具显密二义。显五大者如常释。密五大者五字五佛及海会诸尊是。五大义者如即身义中释。此内外五大悉具声响。一切音声不离五大。五大即是声之本体。音响则用。故曰五大皆有响。次十界具言语者。谓十界者。一一切佛界。二一切菩萨界。三一切缘觉界。四一切声闻界。五一切天界。六一切人界。七一切阿修罗界。八一切傍生界。九一切饿鬼界。十一切捺落迦界。自外种种界等摄天鬼及傍生趣中尽。华严及金刚顶理趣释经有十界文。此十界所有言语皆由声起。声有长短高下音韵屈曲。此名文。文由名字。名字待文。故诸训释者云文即字者。盖取其不离相待耳。此则内声文字也。此文字且有十别。上文十界差别是。此十种文字真妄云何。若约竖浅深释则九界妄也。佛界文字真实。故经云真语者·实语者·如语者·不诳语者·不异语者。此五种言梵云曼荼罗。此一言中具五种差别故。龙树名秘密语。此秘密语则名真言也。译者取五中一种翻耳。此真言诠何物。能呼诸法实相不谬不妄。故名真言。其真言云何呼诸法名。虽云真言无量差别。极彼根源不出大日尊海印三昧王真言。彼真言王云何。金刚顶及大日经所说字轮字母等是也。彼字母者。梵书阿字等乃至呵字等是。此阿字等则法身如来一一名字密号也。乃至天龙鬼等亦具此名。名之根本法身为根源。从彼流出稍转为世流布言而已。若知实义则名真言。不知根源名妄语。妄语则长夜受苦。真言则拔苦与乐。譬如药毒迷悟损益不同。问曰。龙猛所说五种言说。今所说二种言说。如何相摄。答。相梦妄无始者属妄摄。如义则属真实摄。已说真妄文字竟。次释内外文字相颂文六尘悉文字者。谓六尘者。一色尘。二声尘。三香尘。四味尘。五触尘。六法尘。此六尘各有文字相。初色尘字义差别云何。颂曰。

    显形表等色  内外依正具
    法然随缘有  能迷亦能悟

    释曰。颂文分四。初一句举色差别。次句表内外色互为依正。三显法尔随缘二种所生。四说此种种色于愚者为毒于智者为药初句显形表等色者。此有三别。一显色。二形色。三表色。一显色者五大色是。法相家说四种色不立黑色。依大日经立五大色五大色者。一黄色。二白色。三赤色。四黑色。五青色。是五大色名为显色。是五色即是五大色。如次配知。影光明闇云烟尘雾及空一显色亦名显色。又若显了眼识所行名显色。此色具好恶俱异等差别。大日经云心非青黄赤白红紫水精色非明非闇。此遮心非显色。次形色者。谓长短粗细正不正高下是。又方圆三角半月等是也。又若色积集长短等分别相是也。大日经疏云心非长非短非圆非方者。此遮心非形色。三表色者。谓取舍屈申行住坐卧是。又即此积集色生灭相续由变异因。于先生处不复重生转于异处。或无间或有间。或近或远差别生。或即于此处变异生是。又业用为作转动差别是名表色。大日经云心非男非女者。亦遮心非表色。是亦通显形色。又云云何自知心。谓或显色或形色。若色受想行识。若我若我所。若能执若所执中求不可得者。此明显形表色之名。显形如文可知。自下即是表色也。取舍业用为作等故。如是一切显形表色是眼所行。眼境界。眼识所行眼识境界眼识所缘。意识所行意识境界意识所缘。名之差别。如是差别即是文字也。各各相则是文故。各各文则有各各名字。故名文字。此是三种色文字。或分二十种差别。前所谓十界依正色差别故。瑜伽论云。今当先说色聚诸法。问一切诸法生皆从自种而起。云何说诸大种能生所造色耶。云何造色依彼。彼所建立。彼所任持。彼所长养耶。答。由一切内外大种及所造色种子皆悉依附内相续心。乃至诸大种子未生诸大以来。造色种子终不能生造色。要由彼生造色方从自种子生。是故说彼能生造色。由彼生为前导故。由此道理说诸大种为彼生因。云何造色依于彼耶。由造色生已不离大种处而转故。云何彼所建立。由大种损益彼同安危故。云何彼所任持。由随大种等量不坏故。云何彼所长养。由因饮食睡眠修习梵行三摩地等。依彼造色倍复增广故。说大种为彼长养因。如是诸大种望所造色有五种作用应知。复次于色聚中曾无极微生。若从自种生时唯聚集生。或细或中或大。又非极微集成色聚。但由觉慧分析诸色。极量边际分别。假立以为极微。又色聚亦有方分极微亦有方分。然色聚有分非极微。何以故。由极微即是分。此是聚色所有。非极微复有余极微。是故极微非有分相。又不相离有二种。一同处不相离。谓大种极微与色香味触等。于无根处有离根者。于有根处有有根者。是名同处不相离。二和杂不相离。谓即此大种极微与余聚集能造所造色处俱故。是名和杂不相离。又此遍满聚色应知。如种种物石磨为末以水和合互不相离。非如胡麻绿豆粟稗等聚。又一切所造色皆即依止大种处不过大种处量。乃至大种所据处所诸所造色还即据此。由此因缘说所造色依于大种。即以此义说诸大种名为大种。由此大种其性大故。为种生故。又于诸色聚中略有十四种事。谓地水火风色声香味触及眼等五根。唯除意所行色(云云)又立十种色。具如彼说。如是种种色差别即是文字也。又以五色书阿字等亦名色文字。又彩画种种有情非情亦名色文字。锦绣绫罗等亦是色文字也。法华华严智度等亦具说种种色差别。然不出内外十界等。如是色等差别是名色文字。此是文字于愚能着能爱。发贪嗔痴等种种烦恼。具造十恶五逆等故。颂曰能迷。于智则能观因缘。不取不舍。能建立种种法界曼荼罗。作广大佛事业。上供诸佛。下利众生。自利利他因兹圆满。故曰能悟。次内外依正具者。此亦有三。一明内色具显形等三。二明外色亦具三色。三明内色非定内色。外色非定外色。互为依正。言内色者有情。外色者器界。经云。佛身不思议。国土悉在中。又一毛示现多刹海。一一毛现悉亦然。如是普周于法界。又一毛孔内难思刹。等微尘数种种住。一一皆有遍照尊。在众会中宣妙法于一尘中。大小刹种种差别如尘数。一切国土所有尘一一尘中佛皆入。今依此等文明知。佛身及众生身大小重重。或以虚空法界为身量。或以不可说不可说佛刹为身量。乃至以十佛刹一佛刹一微尘为身量。如是大小身土互为内外。互为依正。此内外依正中必具显形表色。故曰内外依正具。法然随缘有者。如上。显形等色。或法然所成。谓法佛依正是。大日经曰。尔时大日世尊入于等至三昧。即时诸佛国土地平如掌。五宝间错。八功德水芬馥盈满。无量众鸟。鸳鸯鹅鹄出和雅音。时华杂树敷荣间列。无量乐器自然谐韵。其声微妙人所乐闻。无量菩萨随福所感宫室殿堂意生之座。如来信解愿力所生。法界□帜大莲华王出现。如来法界性身安住其中。此文现显何义。谓有二义。一明法佛法尔身土。谓法界性身法界□帜故。二明随缘显现。谓菩萨随福所感及如来信解愿力所生故。谓大日尊者。梵云摩诃毗卢遮那佛陀。大毗卢遮那佛者。是乃法身如来也。法身依正则法尔所成。故曰法然有。若谓报佛亦名大日尊。故曰信解愿力所生。又云时彼如来一切支分无障阂力。从十智力信解所生无量形色庄严之相。此文明报佛身土。若谓应化佛或名大日尊应化光明普照法界。故得此名。故经云或名释迦或名毗卢遮那。大日经云无数百千俱胝那由他劫。六度等功德所资长身。此明应化佛行愿身土。若谓等流身亦名大日尊。分有此义故。经云即时出现者。此文明等流身暂现速隐。身既有。土岂无乎。此明等流身身及土。上所说依正土并通四种身。若约竖义有大小粗细。若据横义平等平等一。如是身及土并有法尔随缘二义。故曰法然随缘有。如是诸色皆悉具三种色互为依正此且约佛边释。若约众生边释亦复如是。若谓众生亦有本觉法身。与佛平等。此身此土法然有而已。三界六道身及与土随业缘有。是名众生随缘。又经云。染彼众生界以法界味。味则色义。如加沙味。此亦明法然色。如是内外诸色。于愚为毒。于智为药。故曰能迷亦能悟。如是法尔随缘种种色等。能造所造云何。能生则五大五色。所生则三种世间。此是三种世间有无边差别。是名法然随缘文字。已释色尘文竟。

声字实相义_

