No. 2450 开心抄上


　　　　　　　
　　　　　　　
　　　　　　　

禅密摄属门。机教前后门。
达磨私建门。过失拣择门。
末世相应门。护国济生门。
证道唯密门。本分极不二门。
心体同异门。秘密修禅门。

开心抄（修善觉梦钞）

禅宗属显门

    问。真言宗立显密二教摄一切佛法（云云）且以达磨所传禅法可摄属何耶。答。高祖大师。然禅法是释迦应佛说故。为显所属。此略有三意。一约依经。二约相承。三约宗要。初依经者。宗镜录第一（永明寺智觉禅师延寿集）云。如西天上代二十八祖。此土六祖。乃至洪洲马祖大师。及南阳忠国师。鹅湖大义禅师。思空山本净禅师等。并博通经论圆悟自心。所有示徒。皆引诚证。终不出自胸臆妄有指陈。是以皆绵历岁华真风不堕。以圣言为定量邪伪难移。用至教为指南依凭有据。故圭峰和尚云。谓诸宗始祖即是释迦。经即是佛语。禅是佛意。诸佛心口必不相违。诸祖相承根本是佛（云云）智证大师教相同异集。举禅家依经云。以金刚般若经维摩经为所依（云云）就中达磨西来。以楞伽付二祖诸传所载也。续高僧传第十六（惠可传）云。初达磨禅师。以四卷楞伽授可曰。我观汉地唯有此经。仁者依行自得度世。可专附玄理。如前所陈（乃至）每可说法竟曰。此经四世之后反成名相。一何可悲（云云）马祖云。远磨大师从南天竺国来。唯传大乘一心之法以楞伽经印众生心（云云）。庄严云。初祖西来创行禅道。欲传心印须假佛经。以楞伽为证明（云云已上两师词。宗镜录第一载之）编年通论第七云。吾有楞伽经四卷。亦付与汝。即是如来心地要门（云云磨示可之言也）。加之六祖惠能。依金刚经得法。宗密禅师。依圆觉经感悟。长水子璇者。楞严等师依首楞严经各发明。而高祖大师释云。显教契经部有百亿（云云）彼金刚楞伽等经是释尊所说百亿部随一也。禅宗既以此等经为所传肝印。岂非显家摄乎。次约祖承者。显教者释迦如来以文殊迦叶为附属上座。密教者法身如来以金刚萨埵。为将来传者。自尔以降二佛所说三国禀承显密分岐。权实殊辙。然禅家亦以释尊为说主。以迦叶为初祖。谁谓非显乘耶。大明录云。大梵天王问佛决疑经云。梵王至灵山会上。以金色沙罗华献佛。请佛为群生说。世尊登座拈花示众瞬青莲目。人天万亿悉皆罔措。独金色头陀破颜微笑。世尊言。吾有正法眼藏。涅般妙心。实相微妙法门。不立文字教外别传。分付摩诃迦叶（云云）自尔以来。西天二十八祖。东土六祖。次第相承继踵贵风（云云）可思之。后约宗要者。高祖大师云。修定多途。有迟有速。玩一心利刀是显教也。挥三密金刚是密藏也（云云）禅门修行已玩一心利刀。未知三密秘藏。属显理验。至秘密修禅门可悉之。何况勘他家祖判。清凉国师谒浮杯无名禅师蒙印证。宗密禅师从邃州道圆禅师得印可。各为禅教英匠共列宗派图。而清凉演义抄释达磨以心传心。正是斯教之旨（斯教者是顿教也）宗密圆觉大抄判南北宗禅不出顿教。又智觉禅师以禅宗为花严圆教摄。宗镜录第九十二云。理无偏圆约见不同略分五教。此宗则圆教所摄（云云）振旦明哲判摄如斯。末学勿怀疑虑矣。
    问。宋朝赞宁和尚高僧传中分三轮。所谓显轮密轮心轮也。彼心轮者达磨禅门也。是教外别传以心传心故。显密二轮之外更立为一轮。然今以禅云属显。犹以不祥如何。答。法门开合随宜施设。各有所由。不可局执。圭峰禅源都序云。达磨受法天竺。躬至中华。见此方学人多未得法。唯以名数为解。事相为行。欲令知月不在指法是我心。故但以心传心不立文字。显宗破执故有斯言。非离文字说解脱也。故教授得意频赞金刚楞伽云。此二经是我心要。今时弟子彼此迷源。修心者以经论为别宗。讲说者以禅门为异法（云云）为破学人滞情。开不立文字一宗。以内教外别传。若禅者执教外。讲者塞言句。俱迷失祖意。若云异端克归趣自会一途。故摄属为显理岂不然耶。凡教有二种。一者声教。二者境教。言声教者。声尘为体。如来说法音声是也。传法圣者贝叶传后世。虽色文字。约其源犹是声教所摄也。境教者。广通六尘光明国土众香世界等化仪是也。而教外别传者。且为遮声名句文之封执也。若约境教与一棒一喝。为机关之缘。亦是教门所摄也。禅法岂不属教门乎。教者执言句禅者执教外。俱背祖意同违本旨。两失相半。尤足可呵（矣）
    问。智觉禅师寄喻示宗门大意云。如人饮水冷暖自知。如群盲眼开分明照境。验象真体终不摸其尾牙。见乳正色岂在谈其鹄雪。实见月人终不观指。亲到家者自息问程唯证相应不俟言说（已上宗镜录第三文）直示证相应处。未谈其鹄雪。何以之可摄教内乎。答。禅宗意亡情止念至彼证处。若情念不亡之前。未超执指问程之分域。纵虽达其证处。犹是蜃楼幻化之行宫。未入三秘密五相成身四种曼荼罗究竟真实金刚心殿。若不到究竟心殿者。于其中路不可息问程。若执旅亭而不进者。何时见宝城乎（已上示以禅宗摄显教毕）。
    问。禅者禅门分一切佛法为二种。教内教外是也密教是可教内摄（云云）有谓欤如何。答。诸宗高祖判教大例。并皆就释尊所说教法作其对辨。法佛真教非彼所论。所谓慈恩三时教。嘉祥二藏教。天台四教。香象五教等是也。今所云教内教外对望。亦以可准知也。说法明眼论云。南天祖师。分佛法为二种。教内教外是也（云云）南天祖师者。指菩提达磨。是南天竺香至王第三子也。佛法者是释尊遗法也。于法佛说教者。僧史所载未闻达磨师承。凡立教内教外。案其大归。教是指月之指。达岸之筏也。为根钝人且寄措言句。开示此方便。禅宗为利智者直示本分不假言诠故云教外别传不立文字也。然密教意无教外可诠显之法。无离言可归入之处。废能诠所诠声字即实相也。无畏三藏释云。若出法性外有世间文字者。即是妄心谬见。都无实体可求（云云）若得宗祖之意趣。必属教内有何诠乎。
    问。若然者可云密教是教外摄欤如何。答。光云。禅家意发言教直示其处故。高尚教外。密教意离于言教别无法体故。教内教外对望共以不合宗旨岂可摄在乎。

达磨私建门

    问。或禅者以诸教总为私建之别宗。褒禅宗独称公传。其词云。唯我禅门。娑伽直下受授嫡联。故为一代公传。宗门之号不亦宜乎（云云）此有谓与如何。答。此是胸臆之浮言也。不足为论。其故者。达磨西来之后。于支那肇建教外之一宗。大智禅师之时。更卜禅居新制规矩。自其以后宗徒系兴。流派分南北。自此以往佛世以来。于梵唐两国未闻不立文字之一宗。因何称一代公传之总法乎。若无行化之例。达磨私建置而不论者也。
    问。禅者大梵天王问佛决疑经云。世尊言。吾有正法眼藏涅槃妙心实相微妙法门。不立文字教外别传分付摩诃迦叶（云云）迦叶以来西天二十八祖。东土六祖次第传付。若然者。婆伽直下受授嫡联者。诚以有谓。何可称达磨私建乎。答。彼二十八祖内。自迦叶尊者至师子比丘。二十四祖是付法藏传所列也。禅家以此传为嗣法脉谱。然彼藏传。是示小乘一个之相承。未出大乘通途列祖。何以知者。涅槃经第三云。诸比丘白佛言。若以法宝付属阿难及诸比丘不得久住。何以故。一切声闻及大迦叶。悉当无常。如彼老人受他寄物。是故应以无上佛法付诸菩萨。如彼壮人受他寄物。佛赞诸比丘言。善哉善哉。应以大乘法付文殊师利及诸菩萨。令是妙法久住于世（云云）又六波罗蜜经。诸佛法宝分为五藏。初三藏小乘教。佛付阿难等三人。第四显教大乘。佛付文殊。第五陀罗尼门。佛付金刚手。迦叶阿难等祖承。非大乘明也。然禅门既叹大乘深法事。岂为阿难等相承乎。若失其祖岂非私建乎。纵付法藏所列虽通大乘。只是释尊所说经教流传也。何称教外别传脉谱乎。若无据者。亦是私建也。纵彼相承虽为教外别传。至师子比丘遇恶王害故法脉断绝。藏传云。相付法人于是便绝（云云）然者达磨一宗私建无争者欤。但大梵天王问佛决疑经者。近代禅者自录中虽引载之。此经古今大藏目录未见之。又和汉诸师章疏不引之。故他家不足信受矣。
    问。师子尊者付法断绝者。禅者所不许也。传灯录所载师子。以法付婆舍斯多彼录入藏流行谁疑之。何况嵩明教正宗论。引达磨禅经并僧祐出三藏记破付法藏传。示师子婆舍受授不绝。何依藏传谬说云达磨私建乎。答。此事异朝诤也。子昉加难诘契嵩堕负处。今拾要示之。先于达磨禅经者。止讹（子昉撰）云。契嵩立二十八祖。妄据禅经萦惑天下。行付法藏为谬书。此由唐智炬作宝林传因禅经有九人。其第八名达磨多罗。第九名不若密多罗。故智炬见达磨两字语音相近。遂改为达磨。而增菩提二字。移居般若多罗之后。又取他处二名波舍斯多不如密多。以继二十四人。总之为二十八。炬妄陈于前。嵩谬附于后。隤乱正教瑕玷禅宗。余尝面折之。而嵩莫知愧（云云）此中加二难。一达磨多罗不若密多罗师资变倒难。二波舍斯多不如密多全阙二名难。智炬契嵩恣乱八九前后。猥加他处二名。自号经说将遁他难。幻愚之至。智者不笑乎。又正宗论云。造禅经达磨二十五岁（乃至）晋义熙七年。佛驮跋罗译此经（云云）传灯录云。宋孝武大明元年。达磨年七十有二。而受般若多罗付法（云云）志般云。西魏文帝大统元年。菩提达磨迁化（云云）碑铭云。厥寿一百五十岁矣（云云）依此等说算之。达磨二十五岁造禅经。至义熙七年觉贤翻之（达磨年二十六也）未受般若多罗付法之前也。何为禅宗相承证乎。随而此经两卷有十七品。上卷说心念处等十六行相。下卷明不净观乃至十二因缘观等。一部所说皆是小乘观相也。引此经为证。岂非禅家之瑕乎。止讹云。炬嵩既无教眼。才见禅字认为己宗。是则变贬梁朝达磨。但传小乘禅法厚。诬先贤其过非小（云云）次至出三藏记者。先出嵩释次破之。传法正宗论第十一（契嵩撰）云。隋唐来达磨之宗大劝。而义学者疑之。颇执付法藏传以相发难。谓传所列但二十四世。至师子祖而已矣。以达磨所承者非正出师子尊者。其所谓二十八祖者。盖后之人曲说也。禅者或引宝林传证之。然宝林亦禅者之书而难家益不取。如此啜啜虽累世。无以验正。余常疑其无证。不敢辄论。会于南屏藏中。适得古书号出三藏记者。凡十有五卷。乃梁高僧僧祐之所为也。其篇曰萨婆多部相承传目录记。从而推之。有曰婆罗多罗者。与二十五祖婆舍斯多之别名同也（其义见于本传）有曰弗若蜜多者。与乎二十六祖不如蜜多同其名也。有曰不若多罗者。与二十七祖般若多罗同其名也。有曰达磨多罗者。与乎二十八祖菩提达磨法俗合名同也（其义见于本传）以之验。师子比丘虽死。而其法果有所传。婆舍而下。四祖其相承不谬不亦大明乎。传灯所载诚有据也。呜呼祐之书存于大藏周天下。其几百年也。而未始得其所发。将古人之不见乎。而至人之德。其晦明亦有数耶（云云）止讹破之云。又据僧祐三藏记。传律相承五十三人最后名达磨多罗。而取为梁朝达磨。殊不知僧祐所记乃载小乘弘律之人。炬嵩既尊禅为大乘。何得反用小乘律人为之祖耶（云云）此意萨婆多部是小乘二十部之一也。何引之为禅法相承证乎（是一）次出三藏记第十二所列五十三人也。末列五祖。文云。弗若密多罗汉第四十九。婆罗多罗第五十。不若多罗第五十一。佛驮先第五十二。达磨多罗菩萨第五十三（云云）汝所立第二十五六七祖师资次第违此文。又汝祖达磨。般若多罗弟子也。此记达磨佛驮先弟子也。彼称菩提达磨。此号达磨多罗。法俗合名者以何知之乎。传灯所载达磨本名菩提多罗。后名菩提达磨。此外未出达磨多罗名。何恣为梁朝达磨乎（是二）又出三藏记第三云。萨婆多部者。梁言一切有也。昔大迦叶具持法藏。次传阿难。至于第五师优波掘。本有八十诵。优波掘以后世钝根不能具受故。删为十诵。自兹已下师资相传五十余人。至秦弘始之中。有罽宾沙门弗若多罗。诵此十诵胡本（云云）案贞元录第六。沙门弗若多罗。以后秦弘始六年甲辰十月十七日。诵彼十诵梵本。罗什译为秦文（云云）弘始翻译之前相传及五十余人。达磨为第五十三。而弘始六年。梁朝达磨十九岁也。未受般若多罗付法。相违之甚岂如之乎（是三）凡师资五十三人。更不合禅家二十八祖。同名异人。古今例不足言。以名字相似。契嵩加暗推。相违多端。敢不成证。付法断绝于此决定。达磨私建不可诤之。彼付法藏传者。释昙曜以后魏和平三年壬寅。于北台石窟集诸德僧。与天竺沙门吉迦夜共译。开元贞元藏录载之流行。天台嘉祥高祖引之证诚。然嵩为继己宗祖恣贬藏传谓谬书。愚拙之甚也。传灯录者。大宋景德元年道原所撰也。当本朝一条院宽弘五年。谁以后世谬记为证。反疑往代本传。理岂可然乎。

机教前后门

    问。禅者云。龙树论云。疾前无药机前无教（云云）待机根而建立。诸教皆禅宗独在机前。故佛祖不传之（云云）而大日经说为彼大乘机。金刚顶演为最上乘者。两部大经既为机说之。尔者密教亦逗机假说也。又可堕禅者所下如何。答。释迦如来所催往昔悲愿出。内证密宫。为同生度人。现阎浮杂类界。见机示身。鉴病与药。彼尊所说。教禅同起机后也。真言密教两部秘藏者。唯佛与佛境界。自受法乐谈话也。且大日经者其教主是自性法身如来。其同闻者。悉皆一相一味众会也。经云。尔时毗卢遮那世尊。与一切诸佛同共集会（云云）释云。三重漫荼罗所示种种类形皆是如来一种法门身。是故悉名为佛（云云）次金刚顶经者。自受用身如来。从自身出四佛。次十六大菩萨四波罗蜜八供四摄等尊。次第出现之。然后作金刚弹指。诵金刚王真言时。十方佛苦萨。来集此会。即入如来身。还而复出。出已说一偈云。奇哉一切佛。广大无始生。由一切尘数。获得佛一性（云云）然后世尊答一切如来问说诸会曼荼罗。是十八会经大意也。然则两部说会虽异。对从心流出人。演内证圣智法故。人法独尊教义离绝。爰有一类顿大人。直入直修直满直证。是名为真言相应机。非如常教随机方便。故可云机未起前。又上根上智人。在任领唯佛与佛境界故。说云为彼大乘机矣今亦顺疑问反诘之。禅宗在机前。故更无相应人欤。若尔者三国传来有何益乎。若云领机教泯绝之本源是正所被人者。今亦如此。契绝离之极处。是密教机也。何况彼宗意云迷云悟。皆是一念迷情起上对立。迷若不起悟由何有。直示彼迷悟绝待本分为行人要路故。频下诸教独庆己宗。密教所谈迷悟共达实际。生佛同居体性。此中所论人法因果施设是非。疾药相对假立法尔。瑜伽之境界如来加持之事业也。此等深旨曾非禅者所对论乎。
    问。真言教唯佛与佛自乐谈话。觉十地不能见闻。然者如我等具缚凡夫。非其机欤如何。答。案深教大旨唯佛与佛境界者。非位遥悬。只在我等身心。大师释云。法身在何不远即身。智体如何。我心甚近。本来无去。镇住满月宫。如今不生。常恒游赫日之台（云云）一切众生虽同居本初月殿。不如实知故。妄谓轮回凡夫。钝根薄福人。虽遇佛法。独自身外求得佛。此人纵位虽积年劫。争可契本具万德乎。若有上根上智之人。于如实教旨生决定谛信。解行相应。于一生之间得如来最上悉地。是为神通乘人。然则一切众生。自住法尔佛位故。底下迷者直升正觉密坛。具缚凡夫忽受如来职位。若遇此教能信知此理。依何作我是凡夫想。可遗不能见闻之恨耶。文殊仪轨云。若起于一念言我是凡夫。同谤三世佛。法中结重罪（云云）既诫谤佛之罪。不可不信不可不信。

过失拣择门

    问。痴禅徒与着教人其德失如何。答。灵芝观经疏云。由教知理。依理起行。因行感果。理行果三出生于教。故知像末唯教有功。得度因缘出道基本。古人诃呰为遣滞情。末学盲痴妄生轻蔑。断佛种子坏佛法身。永堕邪坑长遭难地。纵使执指为月。认筏为堤亦为解脱远缘。不失人天福报。况能超拔为利叵穷（云云）戒度正观记云。教灭则理无以彰。理晦则行无以立。行阙则果无以证断佛种坏法身过在毁教。此是恶因。生生向邪见家。世世出无佛世执指认筏。故非佛意由不着空可为远种。北山云。与其涉断。宁与滥常。常则有法可修。断则无善不弃。弃则当于邪见。修则渐于真道。密严经云。宁起有见如须弥。不起空见如芥子（云云）如如居士语录云。德山喝祖骂佛知恩。报恩。余机学彼恐成傍法（云云）诵文法师暗证禅徒。俱以虽痴迷犹对辨有轻重。不可作一概论欤。何况真言教。为攘世灾^8□修息灾法。为治他怨歊作调伏法。为除夫妇憎背行敬爱法。为达官录所望修增益法。擅主要望虽为世间悉地。秘密加持方便其益不唐捐故。遂开解脱真门。坛炉柴薪苏蜜香药时节向方。虽似事相。并是法界表示极佛境界也。结印诵明布字观想。如教相应。顿同佛境。岂只远种乎。
    问。如敬爱法者。增夫妇爱执。恐可谓轮回苦因。如调伏法者。损害众生。岂不招无间大罪耶。答。五台山金珂寺道厨法师。心要引举此问会释云。诸佛有不思议度生方便。谓有众生不肯直求菩提。且随所乐令持咒求之。由神咒不思议力。所求之事尽得遂心。一切罪业亦得消灭。自然照凡入圣。如小儿有病不肯服药。彼有智入涂在母乳。其小儿本食母乳。不觉服药除病（云云）真言行人。若不解如来加持之方便。恣任情想令修秘法。匪啻无一且小益。反招求劫苦果。不可不慎矣。

末世相应门

    问。或人云。禅宗相应末世今时（云云）如何。答。释尊遗法有正像末三时。正法时教行证三种具足无缺。像法时有教行无证。末法时有教无行证彼宗既称教外。何可相应末世乎。又大集经云。如来灭后初五百岁解脱坚固。第二五百岁禅定坚固。第三五百岁持戒坚固。第四五百岁多闻坚固。第五五百岁斗诤坚固（云云）毗尼母论云。初百岁解脱坚固。第二百岁禅定坚固。第三百岁持戒坚固。第四百岁多闻坚固。第五百岁布施坚固（云云）两说虽异。今时非禅定坚固时。争可云禅宗相应时分乎。
    问。若然者。何教相应末世乎。答。大日金刚顶尊胜宝箧随求佛顶等经轨中。多说末世相应利益。不遑具载。倩思佛家轨则。大有三学不同。律家防身口非违正止作持犯为则。禅者凝心地修行。直下契当为宗。教者明法数名句。义学讲论为事。末代今时。机根劣弱不堪三学修练。颇非相应时分欤。而今宗意不拘戒行持犯。不依定惠有无。纵虽钝根劣惠。若信心决定人不疑阿阇梨教示。如说修业才唱一言。适结一印。自利利他广大利益具足无阙。譬如病人虽不知药方。服经除病。若不能诵。或书带身上。或写安室内。皆施难思妙用。喻如有苏陀扇陀妙药。病人虽不服之。眼见之病即愈。若非此巧度方便力者。争济彼末世无福人乎。何况如当时者。兵戈竞起。侵国损民。如来所记斗诤坚固。正当此时。佛为除其灾。说仁王守护等数部经轨。高祖大师传受请来行化。本朝野泽两流。各以禀受相承。然法自不弘。弘由人。如当时阇梨缺行德。王臣无钦仰故。国家灾变亦以无休密法浚夷邪党由之繁兴。不可不叹。不可不恐矣。

护国济生门

    问。禅者云。禅院专三时勤行。祈四海静谧。当知朝家护持偏在禅宗。若为此无验者。纵虽行真言宗大法秘法。敢不可有其益（云云）有其谓欤如何。答。护国之术保家之计。专在密教中。大师释所请来一百余部金刚乘法云。其经则佛心肝国灵宝。摧灭七难调和四时。护国护家安己安他。斯道秘妙典也（云云）及末世浇李。王道威衰三藏变异。或气序不顺时。或兵戈竞起。国谷稼抗旱。人民丧亡。佛为攘其灾^8□说仁王孔雀等数部经轨。祖师请来。保国利人。野泽诸流。各以禀受相承。然如当时阇梨缺行德王臣无钦仰故。国家灾变亦以无休。密法为之浚夷。邪党由之繁兴。不可不叹。不可不恐矣。
    夫众生根性不同所乐区分随其所乐诸佛医王说百千真言。示万亿密印。药种香药结印诵明。随事依时用意各别也。若乱其轨矩。则悉地难成得益可空。广不学密教。争可辨彼方轨乎。譬如耆婆神农。随种种病设种种药。虽为良药。乖病无益。违方无验。而拙医才学一两方术。不能遍学万品医药。还褊名医。作已达思。将治一切病。药不相当故终失其人。今闻禅者风。才受传楞严大悲心等两三神咒。非充一切祈祷。剩言自余秘法大法皆以无用也岂非彼拙医类耶。何况闻当时禅者。诵彼咒。是宋代讹音非天竺正音。又首楞严大咒有修行秘法。蜜宗所传大佛顶法是也。印契观法种字尊像等。曾非禅家所知。譬如拙医师匪广不学医业。仅所传治术亦乖方多谬。问。密教唯佛与佛境故。更不杂方便说（云云）而今云存应病与药方便。匪啻前后参差。似无显密不同如何。答。如来善巧方便。显密二教施设。权实乘益殊也。显教方便者。为有众生求菩提。佛说寂灭之果。以为究竟之处。此非真实菩提。只方便权果也。譬如小儿求金啼哭。与黄叶止啼。息小儿哭。可谓一分得益。而实得黄叶有何诠乎。密教方便者。为众生求世事。分如来真金智体。示普门种种方便。譬如小儿求黄叶。以金造之与彼。疏云。以知有相即无相故。能以无相而作有相。以知浅略即深秘故。能以深秘而作浅略（云云）是此意也。然则密教虽云方便。犹是如来内证金刚智印也。若望显教者。犹是唯佛与佛境界。自证自乐体性也。随望配立不一准。以之不可云参差矣。

证道唯密门

    问。或禅者云。真言教是为世间祈祷之要法。为出离解脱如禅宗（云云）有其谓欤如何。答。惠果和尚告大师云。若知自心即知佛心。知佛心即知众生心。知三心平等即名大觉。故得大觉应当学诸佛自证之教。自证教者。所谓金刚顶十万偈。及大毗卢遮那十万偈是也。欲证菩提。斯法最妙。汝当受学自觉觉他者（云云）又大师云。非冒地之难得。遇斯法之不易也一尊一契。证道之径路。一字一句入佛之父母者也（云云）凡释迦所说一代显经中。虽说妙觉不说行法。其行法唯在真言教。且案金刚顶经意。一切义成就菩萨证一道清净理。不上见诸佛可求。下不见众生可度。住此处作究竟思。于此曼荼诸尊云集虚空。惊觉告云。金刚喻三昧及萨般若智。尚未能证知。勿以之为足（云云）次授五相瑜伽。如说修行佛身圆满终心。方成究竟正觉。五相瑜伽名金刚喻三昧。究竟正觉名萨般若智。不由彼行因。何能成此妙果乎。是以金刚顶经云。三世诸如来。皆因入此法。速获一切智（云云）大日经云。过去等正觉。及与未来世现在诸世尊。如是诸贤者。解真言妙法。勤勇获种智。坐无相菩提（云云）守护经云。善男子。十方世界。如恒河沙三世诸佛。不于月轮作唵字观。得成佛者无有是处（云云）如是经文不遑毛举。今且示一二而已。
    问。厌众遁世卜居于山林。忘名舍利系思于出离是道者风也。而如真言师者。进官位飞车马。号国家护持仕朝庭为业。颇非道人体。以人推法。密教恐非证道直路欤。如何。答。古人修行之轨则不一途。或遁世或交众。或奴仆或伪狂。如此风范不知其人安心。辄不可加谬难。道者天竺云菩提。唐翻道。若不知菩提体性。纵虽闲居厌世。不可名道心者。纵虽仕朝交众。其人不废菩提行。是即可道者也。且依龙树论就菩提心行大有三门。行愿胜义三摩地是也。初行愿菩提心者。以慈悲为体。慈悲心有重重。爱见心垢慈悲。从众生妄想起故。非真实。观一切众生世世生生父母也。非我者谁能拔济。回济度方便。此犹有相有缘非真实。观一切众生一真如平等体性。发同体悲愍心。亡自他之相是圣智无缘大悲也。次胜义菩提心者。以般若妙惠观照寂灭性空。论释诸法无相谓虚空相。作是观已名胜义菩提心（云云）后三摩地菩提心者。以胜义无性观门。除妄想瓦砾。治众生心垢已。于彼心地上建法界宫殿。安曼荼性佛。万德法身恒沙非喻。无尽庄严刹尘犹少（已上自证）开此心殿观三密法财。振其妙用修镇国秘法。亢旱天降水。滞雨时曜日。约外用虽似施世间益。依内证无非法然道（已上化他）上古高德如此。用心如法法验无滞故。赏之余敬之至。虽浴官位飞车马。敢无加难生谤之人。至末代之今。圣主睿言浅。阇梨用心谬故。法利失验。毁谤喧耳。有心人有不可不叹。但如当时者。或由穷困入身于僧家。谄俗渡世为业。或号遁世。寄事于道行。安身恣心为体。如此等人。虽云隐遁曾不发道心。都不解法理释家之衰微。国家之大贼。不可不叹。纵虽交众苑随朝庭若忘名利念意。致一天护持。祈万生利安。亦是难有佛法者也。何况密教修行人。强不可事闲居。略出经第三云。复作是念。我亦不得一向离诸戏论住寂静处。若离戏论则不能饶益众生应当决定以一切如来三摩地所生清净戏论净众生界（云云）又诸法无行经下云。若住空闲处。自贵而贱人。尚不得生天。何况于菩提（云云）进退俱有得失。不可非一是一欤。

本分极不门

    问依释摩诃衍论立有觉无觉两门。于有觉门中有五重问答。前四重四宗大乘。第五不二密教也。此上更立无觉门。无觉门者义分符契禅宗也。依之或禅者云。五问四答显宗之怨。有觉无觉秘宗之愁（云云）有觉门依一念无明。生佛分上所起法门也。无觉门无众生又无本觉。是禅门所立本分田地也。若然者真言宗所贵不二本法。犹难及此处如何。答。彼宗本分田地者何处。若无佛无众生其处者。犹是拂外尘之方便。入佛道之初门也。大日经是名初法明道。金刚顶是号无识身三昧。南北二宗所归未出此域。神秀云。时时勤拂拭。莫令染尘埃（云云）惠能云。本来无一物。何所有尘埃（云云）两祖宗旨虽异。并是怖于尘境。爱乐空寂之类也。超此处更有不二性海□处。若能开此藏。地狱天堂佛性阐提烦恼菩提生死涅槃。皆是自心佛之名字焉舍焉取。智度论立两重二谛。初重二谛者。有佛有众生是俗谛。无佛无众生是真谛也。第二重二谛者。无佛无众生即俗谛。有佛有众生即真谛也。彼本分田地者。是可当初重真谛者。望后重真谛。还是俗谛也。次以摩诃衍论无觉门配属禅宗。是还害汝所立。彼无觉门者。义势同真如门。此论意。真如门因分应机顺说。不二门果分离机离教故也。

心体同异门

    问。或云。经说三十七尊住心城（云云）心城者当禅宗本分田地（云云）有其谓乎。答。法花仪轨云。今我此心为青为黄。为未来复为现在。良久推求知此心。了不可得也。于此无所得心观圆明。净无尘翳如秋满月。此则是本源清净大圆镜智也（云云）心源观为入修方便令辙见五智圆明体性。禅宗云本分田地。犹当彼方便观。经三十七尊住心城者。是圆明心体也。禅宗本分望之。还初门也。大师释云。唯蕴拔业二心。但知六识。他缘觉心两教。但示八心。一道极无但知九识。释大衍说十识。大日经说无量心识（云云）良以我等历缘对境。识智别之相显了是六识也。小乘教顺众生情说粗浅法故。但示六识不说其余。但极睡眠闷绝等之时。六识虽亡。七八二识内相续故。异死人也。六识外有内门转识。推而可知之。是故相性二宗举教理证文成八识义。且依性宗谈。前六事识。第七唯妄。第八识真妄和合。粗细次第。具如别论。次第九识者。唯真非妄心也释论所说生灭所入非有为非无为一心本法是也。彼唯真非妄识。虽似深细。犹是真妄相对中真心也。而实一心本性离生灭绝真妄是名一一心识。释论所立第十识是也。次大日经王无量心识者。大师释云。非一一心所缘。不二心所证也（云云）不二者非遮二诠一名。是则诠无数称也。谓禅定智惠无量心品。各统众德显一相故名不二。并诸法王得自在故称心王。是故不二心。无量心。只是一体异名也。异朝通法慈行等师。解摩诃衍论时。以禅门宗要配属一一心。不及不二心。以可知者欤。

秘密修禅门

    问。或禅者云。大日经云。甚深无相法。劣惠所不堪为应彼等故兼存有相说（云云）大师释云。秘藏奥旨不贵得文。只在以心传心。文是糟粕。文是瓦砾（云云）依此等文。密教亦以无相心性为甚深所宗。手作口诵事行。皆是兼存有相说也。秘藏奥旨禅家本分。所归无浅深（云云）此事如何。答。有相无相分别说相交参。疑义难解。经说甚深无相。释云秘藏奥旨若不受祖承口决。辄任文取义。定有鲁鱼之错欤。禅者比判颇子足为论。凡以心传心者。两部肝心一家秘府也。且依大日经。说第五三昧耶云。未逮心灌顶。秘密惠不生（云云）又说第三灌顶云。第三以心授悉离于时方（云云）五种中第五。与三种中第三。是可同位。此宗意有相无相虽异。曼荼罗庄严俨然无缺。岂可同禅门所宗耶。予从先师亲蒙指授。若无明师开示难辨。其至赜者欤委曲更问。
    问。禅僧结定印下右上左。今真言师反之。两传是非如何。答。佛陀波利修禅要决云。问。此方传为。右手等多动。坐者要令左厌右。今乃与彼硕变。未审何故耶。答。西方诸师。从佛以来相承坐法皆如此。并是印法。此方檀改。吾所未详也（云云）两传是非以之可知。但请观世音菩萨消伏毒害陀罗尼咒经（居士竺难提晋云喜译）云。云何当得见观世音菩萨及十方佛。若欲得见。端身正心。使心不动。心气相续。以左手置右手上。举舌向齶。令息调^7□。使气不粗。不散安祥。徐数从一至十（云云）又宋朝新译理趣经第七（法贤三藏译）云。结禅定印。以左手押右（云云）金智广智无畏一行等。为一家之正嫡。翻译两部大经。皆下左上右。于真言一宗者。以此等所传可为正。彼请观音经。居士曩时译。理趣经大宋近代翻也。恐译语有讹谬欤。祖琇偏年统论中。专所嫌也。诚有谓者欤。
　　贞和五年九月二十一日草之。
　　桑门阴士日玉记之。

开心抄上

        　　
　　　　　　　
　　　　　　　
　　　　　　　

禅密摄属门。机教前后门。
禅宗私建门。痴着德失门。
本分极不门。末世相应门。
护国济生门。证道唯密门。
心体同异门。秘密修禅门。

开心抄上

禅密摄属门

    问。真言宗立显密二教摄一切佛法（云云）然者禅家可摄何教乎。答。此事祖师释事无所见故。辄不可判摄。虽然今回愚虑仰密祖意。以释迦大日二佛法。如次为显密两教。虽教分浅深异。宗有内外差。岂有佛法离二佛法乎。当知禅家是释迦说故。可显教摄。谓其故略有三。一约依经。二约相承。三约宗要。初依经者。宗镜录第一（永明寺智觉禅师延寿集）云。如西天上代二十八祖。此土六祖乃至洪洲马祖大师。及南阳忠国师。鹅湖大义禅师。黑空山本净禅师等。并博通经论圆悟自心。所有示徒皆引诚证。终不出自胸臆妄有指陈。是以绵历岁华真风不坠。以圣言为定量。邪伪难移。用圣教为指南。依凭有据。故圭峰和尚云。谓诸宗始祖即是释迦。经即是佛语。禅是佛意。诸佛心口必不相违。诸祖相承根本是佛（云云）智证大师教相同异集。举禅家依经云。以金刚般若经维摩经为所依（云云）就中达磨以楞伽经付二祖。诸传所载也。续高僧传第十六（慧可传）云。初达磨禅师以四卷楞伽授可曰。我观汉地唯有此经。仁者依行自得度世。可专附玄理如前所陈（乃至）每可说法竟日此经四世之及成名相一何可悲（云云）马祖云。达磨大师从南天竺国来。唯传大乘一心之法。以楞伽经印众生心（云云）庄严云。初祖西来创行禅道。欲传心印须假佛经。以楞伽为证明（云云。已上两祖言宗镜录第一载之）编年通论第七云。吾有楞伽经四卷亦付与汝。即是如来心地要门（云云。磨示可之言也）。加之六祖惠能。依金刚经得法。宗密禅师依圆觉经感悟。长水子萙首楞严等。依首楞严经文各悟道发明。而大师释云。显教契经部有百亿（云云）彼楞伽等经。既百亿随一也。禅宗专依彼经。岂非显教摄乎。次相承者。显教释迦如来付法藏于文殊迦叶。密教遮那如来授秘教于金刚萨埵。二佛说教显密异域。三国禀承始末良分。大明录云。大梵天王问佛决疑经云。梵王至灵山会以金色娑罗花献佛请佛为群生说。世尊登座拈花示众瞬青莲目。人天万亿悉皆困措。独金色头陀破颜微□。世尊言。吾有正法眼藏涅槃妙心实相微妙法门。不立文字教外别传。分可摩诃迦叶（云云）自尔以来。西天二十八祖。东土六祖次第相承。继踵贵风。既以释尊为始祖。以迦叶为传者。谁谓非显教摄耶。后宗要者。大师释云。玩一心利刀显教。挥三密金刚密藏（云云）黄檗断际禅师传心法要云。诸佛与众生唯是一心更无别法。此心无始已来不曾生不曾灭。不青不黄无形无相。不属有无不计新旧。非长非短非大非小。超过一切限量名言踪□对待。当体便是动念即乖（云云）既玩一心利刀。未知三密秘藏。摄显理验。何况勘他家祖判。清凉国师谒浮杯无名禅师蒙印证。宗密禅师从遂洲道圆禅师得印可。各为教禅匠共入宗派图。而清凉释达磨以心传心正是斯教之旨（演义抄文。斯教者是顿教也）。宗密判南北宗禅不出顿教（圆宝大抄文）又智觉禅师以禅宗为圆教摄宗镜录第九十二云。理无偏圆。约见不同略分五教。此宗则圆教所摄（云云）天台辅行第一云。自汉明夜梦泊于陈朝。凡诸著述。当代盛行者溢目。预厕禅门衣益传授者盈耳。岂有不闻止观二字。但未若天台说此一部。定惠兼美。义观双明前代未闻斯言在。天台花严两祖判禅摄教。其教即显教也。已上依准大师释示判摄也。
    问。禅是教外别传宗也。何可摄显教内耶。答。教有二种。一者言教。二者境教。言言教者。声尘为体。如来说法音声是也。说法圣者载于竹帛传于未来。虽色文字约本犹是声尘摄也。言境教者。广通六尘。而禅宗教外者。且简彼言教之意也。若约境教与一捧一喝示一偈一句。公案工夫瞬目微□。皆是可教摄。何况圭峰都序云。且达磨受法天竺躬至中华。见此方学人多未得法。唯以名数为解。事相为行。欲令知月不在指。法是我心故。但以心传心不立文字。显宗破执故有斯言。非离文字说解脱也。故教授得意频桝金刚楞伽。云此二经是我必要。今时弟子彼此迷源。修心者以经论为别宗。讲说者以禅门为异法（云云）教者执言句。禅者执教外。俱背祖意。同违本旨。两失相半。尤足可荷（矣）
    问。智觉禅师寄喻示宗门大意云。如人饮水冷暖自知。如群盲眼开分明照境。验象真体。终不摸其尾牙见乳正色。岂在谈其鹄雪。实见月人终不观指。亲到家者自息问程。唯证相应不役言说（已上宗镜录第三文）直示证相应处未谈其鹄雪。何以之可摄教内乎。答。禅宗意亡情止念至彼证处。若情念不亡之前。未超执指问程之分域。纵虽达其证处。犹是蜃楼幻化之行宫。未入三密五相成身四种曼荼罗究竟真实金刚心殿。若不到究竟心殿者。于其中路不可息问程。若执旅亭而不进者。何时见宝城乎（已上以禅宗摄显教毕）。
    问。禅宗分一切佛法为二种。教内教外是也。密教何摄。或禅者云教内摄有其谓乎。答。如云先禅宗寻其源是释尊说也。云教内云教外。皆是于释迦遗法所论也。凡上能兼下。下不摄上。是故二藏三时四教五教。同于一代显教中各作对辨。何宗对密教有判胜劣乎。圣德太子说法明眼论云。南天祖师分佛法为二种。教内教外是也（云云）达磨和尚者。南天竺香至王第三子故云南天祖师。佛者是释迦佛法也（裹书云）传灯录第三云。第二十八祖菩提达磨者。南天竺国香至王第三子也。姓刹利帝。本名菩提多罗（云云）何此中可摄法身所说密教乎。抑达磨意立教内教外二种。言教外吾所传之旨趣其何。教是指月之指。达岸之筏也。为钝根人。且寄彼言句假示此方便。禅宗为利根人不假言教。直示本分。此谓胜法。频作教内教外分别。当知为简不当法体之言教。云教外别传也。自宗意无教外可诠显之法。无离言可归入之处。废能诠所诠声字即实相也。何以此宗可摄教内耶。若探宗祖之意。谁迷判教之旨（矣）
    问。密宗非教内摄。诚有其谓。尔者可云教外摄乎。答。此事尽前重。若能心得教外名目。此疑不可生。谓离言教直示其处故得教外名。密宗意离于言教别无法体。何云教内。又可云教外乎。
    问。真言宗处处释。或云离言离教。或云以心传心。尔者此宗意。至其证据者离言议道绝心行□。同禅家赏教外本分如何。答。今推疑意。一念生皆缚。一言起悉病也。本来无一物之处。是谓证境此不审生也。若实如是者。契自证境之人。不言如□者。失色似盲者。归死灰同木石。贫念无甚此。其妙在何乎。今宗意不如是。自证境者三密本源四曼体性也。字印形像各各建立。声字实相圆圆本有也。若契此处。法尔庄严森罗炳现。过恒功德自然轮圆。自受法乐说法住法界而常恒。利生方便妙用亘三世而不变也。然则证境界所存各别。不可执自宗疑未知者欤。但自证极处离言离心者。大师自会云。并约因位谈非谓果人也（云云）可知之矣（已上明真言教非教内教外摄毕）。

机教前后门

    问。诸禅者云。诸教皆机后起。禅宗独在机前（云云）而大日经说为彼大乘机。金刚顶演为最上乘者。两部大经犹为机说之。若尔者密宗又可谓堕禅者所下如何。答。先禅宗在机前者。人语欤圣语欤。未详之。释迦如来所摧往昔悲愿。出内证秘密宫。为同生度人现下界杂类境。见机示身鉴病与药。彼尊所说教禅同起机后也。真言密教两部秘藏者。受用佛与自眷属自受法乐故所说也。等觉十地不能入室。二乘凡夫谁得升堂。大日经者自性法身所说也。其同闻众者。悉皆一相一味到于实际人也。经云。尔时毗卢遮那世尊与一切诸佛同共集会（云云）释云。三重曼荼罗所示种种类形。皆是如来一种法门身。是故悉名为佛（云云）唯佛与佛集会。自知自证说法也。是此一部大宗也。次金刚顶经者。自受用身所说也。彼佛本名一切义成就菩萨。修五相瑜伽方成正觉已。先自自身出四佛。次十六大菩萨四波罗蜜八供四摄等尊次第现之。然后作金刚弹指。诵金刚王真言时。十方佛菩萨来集此会。即入如来身。还而又出。出已说一偈云。奇哉一切佛广大无始生由一切尘数获得佛一性（云云）然后世尊答一切如来问说诸会曼荼罗。是十八会经大意也。然则两部说会虽异。人即从心流出人故。更不摄末悟机。法即自受法乐法故。曾不杂随他说。爰有一类顿大人。直入直修直满直证。是名为真言相应机。非如常教随机。设教故可云机不起前。又上根上智人有任领唯佛与佛境界故。可云为被大乘机。今顺汝疑反诘之。禅宗在机前故。更无相应机欤。若尔者三国传来有何益乎。若云领机前之人。是禅宗相应机者。今亦如此。契离机之处。是密教相应机也。何况禅宗意云迷云悟。皆是一念迷情起上相对而立随缘法也。迷若不起悟对何有。禅直示彼迷悟未起绝待本分故。频下诸教独贵己宗。密教意迷悟共达实际。生佛同居体性。此中所论机教能所者。秘密瑜伽之称号。法尔加持之事业也。此等源旨宗门所不知也。岂堕禅者之所下乎。
    问。真言相应机者何人乎。此教唯佛与佛境界。等觉十地不能见闻。然者如我等具缚凡夫非其器欤如何。答。唯佛与佛境界。非隔鯐超国有其处。只在我等见色闻声中。法尔成就无有缺咸。大师释云。法身在何不远即身。智体如何我心甚近。本来无去镇住满月宫。如今不生常恒赫日台（云云）一切众生虽同居本初月殿。不如实知故。妄谓轮回凡夫。钝根薄福人虽遇佛法。犹自身外求得佛。此人纵位虽至补处。争可契本具万德乎。若有最上利根人。于本居月殿生决定谛信云直住月宫也。然则一切众生。自住法尔佛位故。底下迷者直升正觉密坛。具缚凡夫忽受如来职位。一遇此教能知此理。依何生我是凡夫悲。谁人可遗不能见闻恨乎。文殊仪轨云。若起于一念言我是凡夫。同谤三世佛。法中结重罪（云云）既诫谤佛之罪。深可生谛信者也。
    问。闻本来是佛之旨虽励随分信修。妄念频生情执数起。或着欲境或牵世事。安心退转可如何乎。然间动谓我是凡夫。尔者可云谤佛罪耶。答。我等忝传祖祖印玺。幸列嫡嫡血脉。悬信于自心本居。凝观于法尔佛位。虽喜宿因开发励随分修练。无始以来妄想薰习故。烦恼恶业动竞起。虽然依之不可生退崛思。譬如归春之后雪降舻结都不劣。冬终是春终非冬。适闻本来是佛之说一生决定信心。自其以后纵虽牵境行恶。凡情冬见余所之人也。如春雪降舻结只冬余残也。实成春必雪消舻解。次第增和暖气。此人行恶是凡夫余习也。只励求道之志。渐积修行功。实惑业舻消。必可生菩提芽也。次虽闻自心本佛心生不信。谓我是凡夫。诚可谤佛罪。仪轨同谤三世佛者。是指此人。于自身即佛教者。虽无疑惑之思。初心时犹作迷倒事故。谓我是凡夫。敢非谤佛罪。随其人用心可有取舍者也。

达磨私建门

    问。或禅者一切诸教总为私建。唯以禅宗独称公传。其词云唯我禅门婆伽直下受授嫡联（文）故为一代公传。宗门之号不亦宜乎（云云）此事如何。答。此胸臆之妄说也。愚人之僻执也。今谓禅宗是私建也。达磨西来之后。于支那始兴之。大智律师之时。异禅居制规矩。自其以前。显密二教之外号教外别传。梵唐两国何代兴之乎。若无其证者。何免私建（矣）
    问。禅宗西天二十八祖。东土六祖嫡。嫡相承。婆伽直下受授嫡联者此意也。何云私建。何况大梵王问佛决疑经云。世尊言。吾有正法眼藏涅槃妙心实相微妙法门。不立文字教外别传。分付摩诃迦叶（云云）明证如斯矣。答。汝家所列二十八祖内。自迦叶至师子付法藏传所载也。彼小乘相承也。何以知者。涅槃经第三云。诸比丘白佛言。若以法宝付属阿难及诸比丘不得久住。何以故。一切声闻及大迦叶。悉当无常。如彼老人受他寄物。是故应以无上佛法付诸菩萨。如彼壮人受他奇物。佛桝诸比丘言。善哉善哉。应以大乘法付文珠师利及诸菩萨。令是妙法久住于世（云云）又六波罗蜜经。一切佛法分为五藏。初三藏小乘付阿难等三人。第四显教大乘付文殊。第五诸密教付金刚手。迦叶阿难等祖承。非大乘明也。禅者自称大乘深法。迦叶阿难敢非其器欤。相承已失甚深。岂非私建乎。纵彼相承虽通大乘。只是一代百亿经教也只以得知教外别传若无所据者。亦是私建也。纵虽为教外。至师子尊者付法断绝。藏传云。相承付法人于是便绝（云云）明文拍掌私建无争。次大梵天王问佛决疑经者。诸师不别传录不载。近代禅者自录中引此文谋说无疑。敢不足依用（矣）
    问。师子尊者付法断绝者。非禅宗所存。传证录等入藏流行。彼录所示。师子以法付婆舍斯多。何况嵩明教正宗论。引达磨禅经并僧祐出三藏记。破付法藏传示师子婆舍受授不绝。何依藏传谬说云达磨私建乎。答。此事异朝诤也。子肪加难诘。契嵩堕负处。舍要示之。先于达磨禅经者。止讹（子肪撰）云。契嵩立二十八祖。妄据禅经荧感天下。行付法藏为书谬。此由唐智炬非宝林传。因禅经有九人。其第八名达磨多罗。第九名不若密多。智炬见达磨两字语言相近。遂改为达磨。而增菩提二字移居般若多罗之后。又取他处二名婆舍斯多不如密多。以继二十四人。总之为二十八。炬妄陈于前嵩谬附于后。渍乱正教瑕玷禅宗。余尝面折之而嵩莫知愧（云云）此中加二难。一达磨多罗不若密多罗师资反倒难。二婆舍斯多不如密多全阙二名难。智炬契嵩。恣乱八九前后。猥加他处二名自号经说。将道他难。幼愚之至。智者不□乎。又正宗论云。造禅经达磨二十五（乃至）岁鲒义熙七八年佛驮跋罗译此经（云云）传灯录云。宋孝武大明元年达磨年七十有二。而受般若多罗付法（云云）志盘云。西魏文帝大统元年菩提达磨迁化（云云）碑铭云。厥寿一百五十岁（矣云云）依此等说算之。达磨二十五岁造禅经。至义熙七年觉贤翻之（达磨年九六也）。未受般若多罗付法之前也。何为禅宗祖承证乎。随而此经两卷有十七品。上卷说心念处等十六行相。下卷明不净观乃至十二因缘观等。一部所说皆是小乘观相也。引此经为证。岂非禅家之瑕乎。止讹云。炬嵩既无教眼。才见禅字认为己宗。是则反贬梁朝达磨。但传小乘禅法厚诬先贤其过非小（云云）次至出三藏记者。先出嵩释。次破之。传法正宗论第十一（契嵩撰）云。随唐来达磨之宗大劝。而义学者疑之。颇执付法藏传以相发难。谓传所列但二十四世。到师子祖而已（矣）以达磨所承者非正出师子尊者。其所谓二十八祖者。盖后人曲说也。禅者或引宝林传证之。然宝林亦禅者之书。而难家益不取。如此啜啜虽累世。无以验正。余常疑其无证。不敢辄论会。于南屏藏中。适得古书号出三藏记者。凡十有五卷。乃梁高僧僧祐之所为也。其篇曰萨婆多部相承传目录记。从而推之有曰婆罗多罗者。与乎二十五祖婆舍斯多之别名同也（其义见于本传）有曰弗若蜜多者。与耶二十六祖不如蜜多同其名也。有曰不若多罗者。与乎二十七祖般若多罗同其名也。有曰达磨多罗者。与乎二十八祖菩提达磨法俗合名同也（其义见于本传）以之验。师子比丘虽死。而其法果有所传。婆舍而下四祖其相承不谬。不亦大明耶。传灯所载诚有据也。呜呼祐之书存于大藏周天下。其几百年也。而未始得其所发。将古人之不见乎。而至人之德。其晦明亦有数耶（云云）止讹破之云。又据僧祐三藏记。传律相承五十三人。最后名达磨多罗。而取为梁朝达磨。殊不知僧祐所记乃载小乘律人。炬嵩既尊禅为大乘。何得反用小乘律人为之祖耶（云云）此意萨婆多部。小乘二十部之一也。何引之为禅法相承证。假令有人引阴阳家系图为医道相续证。岂非愚者耶（是一）次出三藏记第十二所列五十三人也。末列五祖文云。弗若密多罗汉第四十九。婆罗多罗第五十。不若多罗第五十一。佛驮先第五十二。达磨多罗菩萨第五十三（云云）汝所立第二十五六七祖师资次第违此文。又汝祖达磨般若多罗弟子也。此记达磨佛驮先弟子也。彼称菩提达磨。此号达磨多罗。法俗合名者。以何知之乎。传灯所载达磨本名菩提多罗。后名菩提达磨。此名未出达磨多罗名。何恣为梁朝达磨乎（是二）又出三藏记第三云。萨婆多部者。梁言一切有也。昔大迦叶具持法藏。次传阿难。至第五师优婆掘本有八十诵。优婆掘以后世钝根不能具受故。删为十诵。自兹已下师资相传五十余人。至秦弘始之中有罗罽宾沙门弗若多罗。诵此十诵胡本（云云）案贞元录第六。沙门弗若多罗。以后秦弘始六年甲辰十月十七日。诵彼十诵梵本。罗什译为秦文（云云）弘始翻译之前相传及五十余人。达磨为第五十三。而弘始六年梁朝达磨十九岁也。未受般若多罗付法。相违之甚岂如之乎（是三）凡师资五十三人更不合禅家二十八祖。同名异人古今例不足言。以名字相似契嵩加暗推相违多端。敢不成证。付法断绝于此决定。达磨私建不可争之。彼付法藏传者。沙门释昙曜。以后魏和平三年壬寅。于此台石窟集诸德僧。与天竺沙门吉迦夜共译。贞元开元等录载之。智者吉藏等师引之。一朝祖匠自昔不疑。嵩判为谬书。谁可用之哉。传灯录者。大唐景德元年道原所撰也。当本朝一条院宽弘五年。以之为指南。还疑藏传。流派忘源之谓也。
    （裹书曰）三论玄云。有诃梨跋摩上足弟子。序其宗曰（文）中论序僧睿疏龙树引付法藏传。百论序僧肇疏无著天亲引付法藏传（云云）

痴着德失门

    问。痴禅徒与着教人德失如何。答。灵芝观经疏云。由教知理。依理起行。因行感果。理行果三出生于教。故知像末教有功。得度因缘出道基本。古人诃呰。为遣滞情。末学盲痴。妄生轻蔑。断佛种子坏佛法身。永坠邪坑。长遭难地。假使执指为月。认筏为堤。亦为解脱远缘。不失人天福报。况能超拔为利叵穷（云云）戒度正观记云。教灭则理无以彰。理晦则行无以立。行阙则集无以证。断佛种坏法身过在毁教。此是恶因。生生向邪见家。世世出无佛世。执指认筏。故非佛意。由不着空可为远种。北山云。与其涉断宁与滥常。常则有法可修。断则无善不弃。弃则当于邪见。修则渐于真道。密严经云。宁起有见如须弥。不起空见如芥子。如如居士语录云。德山喝祖骂佛知恩报恩。余机学彼恐成傍法（云云）古哲比判德失悉。文今时禅者任情毁呰。何道谤法罪。何况真言教为除世灾鯱修息灾法。为治他怨□作调伏法。为增夫妇爱行敬爱法。为达官禄望修增益法。是则不动彼着相直开解脱门。药种香药时节向方如法作之。结印诵明布字观想如教行之。纵虽不用无相理观顿同佛境。岂只远种乎。
    问。如敬爱法者增夫妇爱执。恐可谓轮回苦因。如调伏法者损害众生。岂不招无间大罪乎。答。心要引答今问云。诸佛有不思议度生方便。谓有众生不肯直求菩提。且随所乐令持□求之。由神□不思议力所求事尽得遂心。一切罪业亦得消灭。自然照凡入圣。如小儿有病不肯服药。彼有智人涂在母乳。其小儿本食母乳不觉服药除病（云云）加之今宗意谈迷悟不二邪正即一义。故不动凡情所趣直开实相妙门。指外无月筏外无岸。向执指者开五指示五智圆明。对认筏者。乘船筏成四波定妃。秘密方便难思妙用。禅徒所不知而已。

本分极不门

    问。且依释论大立有觉无觉两门。有觉门中有五重问答。前四宗四家大乘。第五不二密教也。此上所立无觉门者。当真如门。是禅宗也。或禅者云。五问四答显宗怨。无觉有觉之怨秘宗之秘（云云）当知有觉门。依一念无明。生佛不同分上起法门也。无觉门无众生。又无本觉。是生佛未分本分田地也。若然者真言宗所贵不二本法。犹难及禅家本分如何。答。禅宗本分田地者何处。若无佛无众生其处者。犹是拂外尘之方便。入佛道之初门也。大日经是名初法明道。金刚顶是号无识身三昧。南北二宗所归未出此域。神秀云。时时勤拂域。莫令染尘埃（云云）惠能云。本来无一物。何所有尘埃（云云）两祖宗风聊虽异。并是怖于尘境爱乐空寂之类也。吾宗祖判云愚拙之甚网。超此处更有地中宝处。是名金刚宝藏。若能开此藏。则地狱天堂佛性阐提烦恼菩提生死涅槃。皆是自心佛之名字。智度论立两重二谛。初重二谛者。有佛有众生是俗谛。无佛无众生是真谛也。第二重二谛者。无佛无众生即俗谛。有佛有众生即真谛也。禅家云本分田地。是可初重真谛。望后重真谛还是俗谛也。譬如有一宝藏金银珠玉满中无阙。欲至其处荆棘难通。利刺损身。陇拂之后聊得安隐。暂苏息此处。遂开彼藏。宝藏喻真言秘藏。荆棘类众生迷情。陇拂荆棘比断彼迷情。迷情荆棘悉尽。一物无所□。以之类禅宗本分田地。此处化城行宫。非真实宝处。而今云禅家本分胜真言秘藏。以未到为到。以未得为得之谓也。但无觉明配真如门。余为禅宗还害汝所立。此论意真如门因分应机顺说。不二门果分离机离教。我亦可云五问四答显宗怨。不二真如禅宗之愁。彼言与我言是非如何。智人断而已。
    问。契本分之处。无尽宝藏忽开无边妙用。速成。家财无乏施他无穷。何可云不开宝藏人乎。答。大师释云。九种心药拂外尘遮迷。金刚一宫排内库授宝（云云）开宝藏由印镒。其印镒是三秘密教也。谁不传此印镒。辄开彼秘藏乎。但世仙成就类分施无方神变。二乘得果人犹发难思化用。况至彼本分田地之人。何不备无量得用耶。譬不除荆棘进退多障。耕作难成。陇拂之后行步无障。农业能成。米谷满室。衣食不乏。此人只可云富人。不可云得宝人。未领库内宝之故也。菩提心论释胜义菩提心。云妄若息时心源空寂。万德斯具妙用无穷（云云）至本分田地。人万德成就者当此位。虽然此处犹非证道真门问真言行人如是观已云何能证无上菩提。更明五相瑜伽。示三密秘要。是其真门也。未极为极。圣教所简也。求佛之客岂不慎乎。
    （裹书曰）永喜真觉证道歌云。一超直入如来地刹那灭鹋三祇劫（云云）又云。顿觉了如来禅六度万行体中圆（云云）又圭峰都序云。若顿悟自身本来清净元无烦恼。无漏智性本自具足。此心即佛毕竟无异。如此禅者。是最上乘禅。亦名如来清净。禅亦名一行三昧。亦名真如三昧。达磨门下展转相传云。是此禅也（云云）

末世相应门

    问。或人云。禅宗相应末世今时（云云）如何。答。释尊遗法有正像末三时。正法时教行证三种具足无缺。偈法时有教行无证。末法时有教无行证。既称教外宗。何可相应末世乎。又大集经云。如来灭后初五百岁解脱坚固。第二五百岁禅定坚固。第三五百岁持戒坚固。第四五百岁多闻坚固。第五五百岁□诤坚固（云云）毗尼母论云。初百岁解脱坚固。第二百岁禅定坚固。第三百岁持戒坚固。第四百岁多闻坚固。第五百岁布施坚固（云云）两说虽异。今时非禅定坚固时。争可云禅宗相应时分乎。
    问。若然者。何教相应末世乎答。末世相应法者。是可真言教。尊胜·宝箧·随求·佛顶等经轨中。多说灭罪生善末世利益相之故也。倩思诸教轨则。大有三学不同。律家明止作戒相持犯不谬为则。禅者凝心地修行直下契当为宗。教者正法数名句。论难决择为风。至末代今机根劣弱。不堪三学修练。颇非相应时分欤。而今宗意不拘戒行持犯。不依定惠有无。虽钝根劣惠人。才唱一言适结一印。所求任心。得益应念。譬如病人虽不知药方服药除病。若不能诵。或书带身上。或写安室内。皆施难思妙用。喻如有苏陀扇陀妙药。此药病人虽不服之。眼见之病即喻。若非此巧度方便力者。争济彼末世无福人乎。何况如当时者。兵戈竞起侵国损民。如来所记□净坚固。正当此时。佛为除其灾说仁王护国等数部经轨。东寺一门独为密家正嫡。野泽两流各传习其秘法。而当世为体。禅宗追日而兴。密宗累年而衰。法时不合有何胜利。亡国之瑞相。法灭之先兆。宜检先规以知将来而已。

护国济生门

    问。或禅者云。禅院专三时勤行祈四海静谧。当知朝家护持偏在禅宗。若为此无验者。纵虽行大法秘法。敢不可有其益（云云）此事有其谓欤。如何。答。护国之术保家之计。专在密教中。大师释所请来一百余部金刚乘法云。其经则佛心肝国灵宝。摧灭七难调和四时。护国护家。安己安他。斯道秘妙典也（云云）为禅者坐禅工夫之商量诚有其谓。大法秘法之口入无益之至也。夫众生根性不同所乐区也。寿命福禄官位眷属等。凡不可胜计。随其所乐诸佛医王说百千真言示万亿密印。药种香药结印诵明随事依时用意各别也。若乱时其轨则。悉地难成得益可空广不学密教。争可辨彼方轨乎。譬如耆婆扁鹊随种种病设种种药。虽为良药乖病无益。违文无验。而部多医师不学医书。才习传一两种药方。还褊名医作己达思。将治一切病。病品多知药少。药不当病故终失其人今见禅者体。才受传楞严□大非□等两三陀罗尼。以之非充一切祈。还言此外秘法大法皆无用。恐是部多医师类也。何况当时禅僧读彼□之音。是宋代讹音。非天竺正音。又首楞严□有修行法。真言宗所习大佛顶法是也。印契观法种三尊等。曾禅者所不知也。譬如部多医师广非不知医术。适习传治方调药多谬。又不知相应良药。若然者当世禅僧。是部多医师中最下品医师也。
    问。上来所立密教。唯佛与佛境故。更不杂方便说（云云）而今云教应病与药方便。匪啻前后参差。似无显密不同。如何。答。二教方便其意别也。显教方便者。为有众生求菩提。佛说寂灭之果以为究竟之处。此非真实菩提。只方便权果也。譬如小儿求金啼哭。以黄叶与彼儿。诚息小儿哭。可谓一分得益。而实得益黄叶。有何诠乎。密教方便者。为有众生求世事。分如来真金智体示普门种种方便。譬如小儿求黄叶。以金造之与彼。疏云。以知有相即无相故。能以无相而作有相。以知浅略即深秘故。能以深秘而作浅略（云云）是此意也然则密教虽云方便。犹是如来内证金刚智印也。若望显教者。犹是唯佛与佛境界。自证自乐体性也。随望配立不一准。以之不可云参差（矣）

证道唯密门

    问。或禅者云。为出离解脱以禅宗为最要。为世间祈祷以密宗为最妙（云云）此事如何。答。大师释云。非冒地之难得。遇斯法不易也（云云）又云。欲证菩提斯法最妙也（云云）释迦所说一代显经中。虽说妙觉不说行法。其行法唯在真言教。且案金刚顶经意。一切义成就菩萨。证一道清净理。上不见诸佛可求。下不见众生可度。住此处作究竟思。于此曼荼诸尊云集虚空惊觉告云。金刚喻三昧及萨般若智。尚未能证知。勿以之为足（云云）次授五相喻伽。如说修行。佛身圆满。终心方成究竟正觉。五相瑜伽名金刚瑜三昧。究竟正觉名萨般若智。不由彼行因。何能成此妙果乎。是以金刚顶经云。三世诸如来。皆同入此法。速获一切智（云云）大日经云。过去等正觉及与未来世现在诸世尊。如是诸贤者解真言妙法。勤勇获种智。坐无相菩提（云云）守护经云。善男子。十方世界如恒河沙三世诸佛。不于月轮作唵字观得成佛者。无有是处（云云）如是经文不遑毛举。今且示一二而已。
    问。厌众遁世卜居于山林。忘名舍利悬思于出离。是道者体也。而如真言师者。进官位飞车马。号国家护持。仕朝庭为业。曾非道心者体。以人推法。密教定非证道直路欤。如何。答。古人修行之体不一准。或遁世或交众。或人奴或伪狂。如此风体不知其人安心。辄不可加难。凡道者。天竺云菩提。唐翻道。若不知菩提体性。纵虽闲居厌世。未名道心者不知道心故也。若其人解行相应法理。纵虽仕朝交众。是可云真实道者也。其道心相者。大有三门。行愿胜义三摩地是也。初行愿菩提心者。以慈悲为体。菩萨行愿慈悲为先故。最初而劝令发此心。但慈悲心有重重不同。爱见心垢慈悲从众生妄想起。非真实慈悲。又观一切众生世世生生父母。非我者谁拔济回济度方便。此有相慈悲。非真实慈悲观一切众生皆同一真如体性。发同体大悲亡自他之相（此有显密异。恐繁不悉之）。是菩提妙门真实慈悲心也。次胜义菩提心者。以智慧为体。谓观我心在内在外为青为黄。一一求之终不可得。无有世间更法以可喻此心者。唯除太虚空喻小分相似。故经说云诸法无相谓虚空相。此处出过一切忆度戏论种种过失。即是众生本性不思议心也。深住此理。名发胜义菩提心人也。后三摩地菩提心者。以胜义无性观门除忘想瓦砾。治众生心垢。已于彼心地上立法界空殿。安曼荼性佛。万德法身恒沙非喻。无尽庄严刹尘犹少（已上自证）开此心殿观三密法财。振其妙用修镇国秘法。允旱天降水。滞雨时曜日。约外用虽似施世间益。依内证无非法然道（已上化他）上代如此安心如法。法验无滞。故赏之余敬之至。虽浴官位飞车马。敢无加难生谤之人。至末代之今。圣主睿信浅。阇梨用心谬。故法利失验。毁谤喧耳。有意之人不可不叹。但如当时者。或由穷困缘入身于僧家。谄俗渡世为业。或号乐遁世寄事于道行。安身恣心为体。如此等人虽言阴遁。曾不知道心。都不辨法理。佛家之衰微。国家之零落。职而由斯者欤。只交众随世虽为相似分。致一朝护持祈万生利安。今代难有佛法者也。何况密教修行人。强不可事闲居。略出经第三云。复作是念。我亦不得一向离诸戏论住寂静处（云云）又诸法无行经下云。若住空闲处。自贵而贱人。尚不得生天。何况于菩提（云云）进退俱有得失。不可非一是一欤。

心体同异门

    问。或经云。三十七尊住心城（云云）心城者当禅宗本分田地（云云）有其谓乎。答。金刚顶经云。今我此心。为青为黄。为未来复为现在。良久推求知此心。了不可得也。于此无所得心观圆明。净无尘翳如秋满月。此则是本源清净大圆境智也（云云）又大日经云观十绿生句知蕴火不生。则复无有灭。于不生灭中次第成五轮（云云）金刚顶不可得心为方便。进观圆明心月。大日经不生灭观为方便。更成五轮体性。禅宗云本分田地。当彼两经方便观。经住心城者。非彼不可得心。是圆明心体也。五相最初通达本心者是也。禅宗本分望之。还初门也。大师释云。观不可得。是遣迷之义也。非至极义。观圆明是至极义也（云云）然则云心之言同。其体大别也。以此经心城勿同彼宗本分（矣）
    问。心体各别样如何。答。大师释云。唯蕴拔业二心但知六识。他缘觉心两教但示八心。一道极无但知九识。释大衍论说十识。大日经说无量心识（云云）良以我等历缘对境之相当情被知。唯是六识也。小乘教顺众生情说□浅法故。但示六识不说其余。但极睡眠闷绝等之时。六识虽亡七八二识内相续故。异死人也。是故六识外有七八识。犹以凡情推而可知之。权大乘两宗依之作此说。此中前六事识。第七唯妄。第八真妄和合□细次第。具如经论中说。次第九识者。唯真非妄心也。是真妄未和合之位也。实大乘明此心性故。建立九识也。彼唯真非妄识虽似深细。犹是真妄分上真心也。而实心性体非真非妄。是名一一心识。释论所明第十识是也。此上大日经王无量心识者。大师释云。非一一心所缘。不二心所证也（云云）不二者非遮二诠一名。是则诠无数称也。谓戒定智慧无量心品。各统众德显一相故名不二。并诸法王得自在故称心王。是故不二心无量心。只是一体异名也。然则前第十识非真非妄心性也。此不二心轮圆无数心体也。彼遮情极。此表德源也。且依释论末师等意。禅宗云心是当第十识。未及不二心。其理明也。

秘密修禅门

　　问。或禅者云。真言宗虽作手作口诵之事行。未知修禅法。其法独在禅家（云云）诚似有其谓。如何。答。大师释云。修定多途。有迟有速。玩一心利刀显教。挥三密金刚密藏也游心显教。三僧祇眇焉。持身密藏。十六生甚促（云云）达磨门下所展转相传。犹是一心利刀。迟定所摄也。达磨面壁。二祖立雪斩臂云。弟子心未安。乞师安心。磨云。将心来。汝与安。祖云。觅心了不可得。磨云。为汝安心竟（云云）观心无得是为禅行大旨。一心利刀者正是此观门也。又圭峰都序云。众生迷真合尘。即名散乱。背尘合真。方名禅定（云云）既为迷真之人示背尘之法。是则渐机之所行。迟定之方便也。今真言行者修观用心。不如是。青龙寺碑铭云。游法界宫观胎藏之海会。入金刚界礼遍智之麻集。百千陀罗尼贯之一心万德曼荼罗布之一身。若行若坐道场则变。在眠在觉观智不离。是以与朝日而惊长眠。将春雷以拔久蛰。我师之禅智妙用在此乎（云云）至其修禅方轨者。非显露可谈。若欲知者入而习之。然则禅宗领禅名虽名宗。未曾知禅源。真实修行法独在吾宗。龙树论中。余宗皆名散善门。密宗独称三摩地门。汝宗又仰龙树名高祖。岂不信受乎。入楞伽经明四种禅。一愚痴所行禅。声闻缘觉所行人无我理也。二观察义禅。诸地菩萨所观法无我理也。三念真如禅。二无我皆是妄念也。所治我已不实故。能治禅又不实也。直住真如平等体性。不起无我妄念。云真如禅也。教禅所贵偏在此禅。四诸佛如来禅。经说云。谓如实入如来地故（云云）同经云。当勤修行入如来地上上证智。是名自身内证圣智修行之相（云云）当知入于佛地修行唯在真言教。大日经是名上上方便。金刚顶是号五相瑜伽。楞伽所指如来地禅上上智观。岂非指此乎。依之不空三藏以彼第四禅合真言行人所修定祖判契经说。宗门之奥旨壁观之极理未越真如禅。彼法身真如之理。佛说之为十地位。于如来禅者。彼所不知也。而真觉·宗密等恣名禅家。若为臆说者不足信用（矣）
    （裹书云）永喜真觉证道歌云。一超直入如来地。刹那灭鹋三祇劫（云云）又云。顿觉了如来禅六度万行体中圆（云云）又圭峰都序云。若顿悟自身本来清净元无烦恼。无漏智性本自具足。此心即佛。毕竟无异。如此修者。是最上乘禅。亦名如来清净禅。亦名一行三昧亦名真如三昧。达磨门下展转相传是此禅也（云云）
    问。或禅者云。大日经云。甚深无相法。劣慧所不堪。为应彼等故。兼存有相说（云云）大师释云。秘藏奥旨不贵得文。只在以心传心。文是糟粕。文是瓦砾（云云）依此等文。密教亦以无相心性为甚深所宗乎。手作口诵事行。皆是兼存有相说也。秘藏奥旨禅家本分。所归无浅深（云云）此事如何。答。经说甚深无相。释云秘藏奥旨。其法最妙。其义甚深。禅师比判都不可当。当知有相无相虽异。同以结印诵明为其轨则。何以手作口诵行偏为兼存有相说乎。五相成身字轮观等。以之为行法肝要。是皆无相妙行也。禅家所贵岂可同之乎。有相无相分别如别抄。凡秘藏奥旨辄非可知事。若不受祖祖相承口决。何辨其秘趣乎。不受师传任心取义。是慢法人也。真言殊所简也。以心传心者。两部肝心一家秘符也。且依大日经。说五种三昧耶中第五三昧耶云。未逮心灌顶。秘密慧不生（云云）又说三种灌顶中第三灌顶云。第三以心授悉离于时方（云云）是在三昧灌顶也。五种中第五与三种中第三。是可同位。其旨正在无畏疏。然则高祖释以心传心者。指彼以心灌顶。予亲从先师忝传此奥旨。诚是秘中之秘。极中之极也。从虽穷禅家宗风。若不伺秘藏渊府。争辄可判其至赜乎。
    问。禅僧结定印。下右上左。今真言师反之。因欲决不审。两传是非如何。答。佛陀波利修禅要决云。问。此方传为。右手等多动。坐者要令左厌右。今乃与彼硕反。未审何故耶。答。西方诸师从佛以来相承坐法皆如此。并是印法。此方擅改。吾所未详也（云云）两传是非以之可知。但请观世音菩萨消伏毒害陀罗尼□经（居士竺难誓。鲒云喜译）云。云何当得见观世音菩萨及十方佛。若欲得见端身正心。使心不动。心气相续。以左手置右手上。举舌向敛。令息调^6□。使气不□。不散安祥。徐数从一至十（云云）又七卷理趣经第七（法贤三藏译）云。结禅定印。以左手押右（云云）金智广智无畏一行等。为一家之正嫡事两部翻经。皆下左上右。于真言一家者。以此说可为正。彼请观音经居士往代译。理趣经法贤近世翻。共以谬欤。此等三藏译经。祖琇偏年统论中。专所嫌也。不足依用（矣）

开心抄上_

开心抄中

        　　
　　　　　　　
　　　　　　　
　　　　　　　

即身成佛门。烦恼即道门。
烦恼佛种门。三毒曼荼门。
即恶秘密门。不断烦恼门。
断除烦恼门。不如实知门。
无明缘起门。妄覆真觉门。

开心抄中
即身成佛门

    门。即身成佛者其意如何。答。我等无始以来。流转三有之间。日日营生死之苦因。夜夜增无明之业果。还源之思已忘。解脱之期何时。大觉慈父观之何默。教药依之起。法乘为此设。机根有顿渐所乘分迟疾。彼显教菩萨。时经三大位尽五位。于无量劫。难行苦行积功累德求菩萨道。良以一切众生无始轮回之间。或刀山摧骨。或猛火燋身。虽为自他无少益。犹忍无量苦患。徒送无数远劫。何况为无上菩提摧骨髓舍身命。纵虽经多劫。更有何辞乎。虽然劫石高广而难进。弱心狭小而易退。而今即身成佛者。不摧身不舍命。不改血肉凡身。速证大觉之位。诚是顿中之顿。易中之易也。彼三祇难进。为道犹不辞劳倦。此一生易证。谁入不励信修之志乎。弟子受难受人身。遇难遇密教。始闻自身即佛之理。已得速疾神通之车。幸哉开悟时臻喜哉解脱在近。义观之所归紧。只在此一科者欤。今祖述其大意者。可观今我。此身以何为体性。以何为相用。先体性者。五轮法界塔婆也。头圆形空。足方形地。自然之形表法尔理。是此五大周遍法界无所不至。该统十方无所不摄。高显殊妙广大无际也。三界有顶之高。比之似蚁蝼。三千世界之广。类之如牛涔。上自法身下及六道。虽粗细有隔大小有差。终不出此五大。故佛说之为法界体性。次其相者。过恒功德虽无数。量大略有四种。两部尊容是名大曼荼罗。百千契印是为三昧耶曼荼罗。无量真言是称法曼荼罗。无数佛业是云羯磨曼荼罗。如引恒沙佛德。皆悉聚在自身法界塔中。塔婆此翻功德聚。意在于斯者欤。后其用者。彼五大法性体。四曼聚集身。随缘运动。契宜施为。自受法乐之妙业。利生方便之胜用。无不究竟。真言行人若能观达此理。举手动足无不密印。开口发声真言灭罪。历缘起念妙观。自成自受法乐之妙业。利生方便之胜用。凡无不周备。假令十方界中造塔供佛。犹如稻麻竹苇。其功德不可称计。若有人一念之间。观自身即五轮法界塔婆。四曼功德三密妙业轮圆其中。彼造塔供养功德。比此功德犹百千分之一也。大日释迦十方诸佛。何佛不具我身。普贤文殊一切贤圣。何尊不备己体。万德轮圆大果。不起于座忽证。无尽庄严功德。不迁于居即得。乃至世间所愿。亦不可求外。若欲除病。观自身即药师如来。众病立消。若欲延命。观自身即延命菩萨。死怖即除。大日如来敕金刚手等菩萨云。汝等将来。于无量世界。为最上乘者令得现生世出世间悉地成就者。即此意也。一切众生迷自心本宅久远劫之中。往来生死贫里。已成客作贱人。仅虽励求道之志。犹自身外求佛。岂非远去佛道乎。爰我等适遇明师之接引。亲受我即法身之教旨。庆幸之想尤以切也。岂非宿因令然乎。觉超僧都记云。幸哉以此身遇此教。设得紫金之妙体。欲拜黄坏之杇骨（云云）今披古哲之词。弥催今愚之感者也。旨趣虽多端。只记梗概而已。
    问。众生色心迷倒所感也。而以凡夫肉身直为法身佛体颇以难思如何。答。且依龙树论有三门不同。先生灭门者。于一念无明起上。立有为无为种种法相。分上转下转无量阶级。此中所建立众生色心者。诚是无明所作迷倒所见也。今所疑是此门意欤。次真如门者。迷悟未起不生不灭之心性也。此处离色相绝心量。唯是清净解脱者。乃所能入也。三贤十地菩萨。尚非其境界。何况于邪不二聚凡夫乎。后不二门者。我等色心当相。宛然理智法身之体性也。不假修行不待对治。从本以来安住此法尔佛位。未曾轮回生死海。此名性德圆满海。又称秘密曼荼罗也。然则今疑。偏依生灭门意。真如门前不见色心相。生灭门机于此境界生疑。譬如闻明眼人言无空花翳眼人生疑。又不二门中。还立色心相。真如门机。于此境界生疑。譬如闻明眼人言有实花盲者生疑。真生两门所以云因分。眼有疾未开实智惠之故也。若尔者以异门不可疑异门者欤。

烦恼即道门

    问。烦恼即菩提者其意如何。答。此篇大乘深教之通谈也。但教既有显密之异。义岂无浅深之别乎。且天台释云。阿鼻依正全居极圣自心。毗卢身土未越凡下一念（云云）当相即道虽似深妙。实义所归阿鼻依正全非所信之处。颠倒所见故。毗卢身土独为所证之境。本性真体故。弘决云。无明如梦蝶。三千如百年。一念无实犹如非蝶。三千亦无如非积岁（云云）庄周梦中成胡蝶。未曾动本身。阿鼻依正处极圣自心者。即此谓也。然其成蝶者。只是梦中妄见也。庄周本身。终以不成胡蝶。毗卢身土非阿鼻依正。比拟可知。止观云。今当体诸颠倒即是法性不一不异。虽颠倒起灭如旋火轮。不信颠倒起灭。唯信此心但是法性。起是法性起。灭是法性灭。体其实不起灭。妄谓起灭。只指妄想悉是法性。常是法性无不法性时。体达既成不得妄想。亦不得法性。还源反本法界俱寂（云云）约不一义。判体其实不起灭妄谓起灭。约不异义。释只指妄想悉是法性。譬如冰水非一非异。然则三界依正大小尊卑种类非一。法性实体从来非大非小非尊非卑。如此众相。皆是妄想之所见也。但妄想之所向终日是法性故。虽云当相全是。而实非无真妄之差。喻如蝶周虽非异身。梦与寤非无虚实之别（花严宗出轮王梦成蚁子之喻其意可准知之）。今宗意不如是。理理无数。智智无边。色心无量。实相无边故。狱城之猛恶鬼趣之卑陋。随所向之处。各表法性之一德。两部外坛曼荼罗。图人天鬼畜之形。深意在于斯。大师释云。三毒五欲。皆是佛之密号名字。若能得此意。则不着染净不惊善恶。作五逆而忽入真如。起大欲而乍得法身（云云）且约三毒示其密号者。贪是理德莲花部密号。嗔是智德金刚部密号也。理摄持为义。智简择为能。蜘螂缠糸。蜣螂爱臭。无不理体摄持之功德。蟷螂捧斧。蜗角发战。无非金刚简择之智性。如云贪嗔痴即理智不二佛部之密号也。例前可知。只非三毒即是。凡经见闻触知。皆作内证观。是一家大网也。安和尚释云。今真言宗修真言行之人。观儿女之戏笑。则入金刚嬉戏菩萨三摩地。观山野之花鬘。则入金刚花鬘菩萨三摩地。观丝竹之音声。则入金刚歌咏菩萨三摩地。观新古之舞曲。则入金刚旋舞菩萨三摩地○触一切境修内证观。念念步步常住佛界（云云）然则此宗意。直点彼彼假相。即显各各实相。当相即道实义。于此始显。迷悟不二深旨。斯时正立。真言行人修观要门。意在于此者欤。
    问。若烦恼当相全是菩提者。一切众生恣行惑业。自得觉果。何故起烦恼沈三界之泥。发菩提登五智之台乎。若苦乐异岐升沉分域者。当相即道义。何得成立矣。答。近代学者多迷此事。若执当相全是义者。谓任情起惑是其道行。若执厌恶求善义者。谓迷悟隔界而其体别。俱失圣教旨归。同迷入道径踏。今案宗意。迷悟虽异其性即同。不同而同。不异而异也。喻猛火施温刀挥刃为人施益似菩提猛火烧财利刀害身为人作损如烦恼。而此损益二为异为同。是即全同也。是即全异也。体用即一故全同也。损益是别故全异也。总意云。四种曼荼即是真佛三种世间皆是佛体故。刹刀火轮亦是如来一种三昧耶智身也。悲哉以如来三昧耶形自损其身。以何方便可对治之耶。若谓火刀作损之物消火舍刀。以何为防寒却敌之缘乎。若谓火刀作益之物。虽烧财害身。敢不除之者何。其得安稳。当知全作损火刀。而善用之。得除寒安身。迷悟二法亦如是。只于一法善作者。为向上入证之源。恶作者为下转受苦之基。疏第八释茅草云。此草两边多有利刺。若坐卧执持无方便者反为所伤。若顺手将护之。则不能为害。一切诸法亦如是。若顺谛理观之。一切尘劳皆有性净之用。若失方便则能损坏智身。故以为法门表像也（云云）义释第七云。譬如善调御师。只调恶马难调之性。作良马调柔之用。是故未调伏时。材力雄骏奔纵逸群者。既调之后则堪一日千里。怛观种姓何如耳。岂易体而治之哉。佛调御亦尔。能调刚强生死。作普门法界用。亦调刚强烦恼。作普门世界用。是故如来三业三毒普胜世间（云云）祖释如斯。莫劳今案矣。
    问。于一法恶作成失。善作成德者。其意未详。假令以手取火进止之刻。烧身失财诚非火过。是并手误也。尔者所作火体虽不动之。能作手误不可不改。法虽无谬其执有谬。经说但除其执。祖释无执而到。然者烦恼即道。只似有名无实如何。答。手误烧身失财故。其手可如何乎。若切舍其手。其身还不可全。当知以彼损身手。即修治其火。过失忽成功德。其身终得安全。施益之时。失举体即德也。成损之时。德举体是失也。此处违顺不二。德失一概也。约违约失故说除。约顺约德故说不除。两说非相违。二义归一致而已。

烦恼佛种门

    问。释论第四引佛性解脱经云。从无明种出觉知树。从觉知树出功德智惠花。从两轮花结法身解脱果（云云）又法句经云。尘劳诸佛种。五盖及五欲为诸佛种性（云云）尔者凡夫任情所作。直成佛果种子欤如何。答。善恶二法因果各别也。在恶名烦恼业苦。在善名因根究竟。烦恼苦果因。非佛果因。烦恼若佛果因者。一切众生同时可成佛。何故轮回生死界。受种种剧苦乎。但从无明种结解脱果者。权宗意第八赖耶藏中含藏诸法种子。善恶种子其体各别也。四智心品种于。佛果因也。烦恼业种子。苦果因也。实教意不如是。烦恼菩提体性是一故。于一种烦恼。迷者以之长六趣轮回。悟者达之成三身妙果。为简权宗别种义。说从无明种出觉知树也。若任情行之。何日得结菩提果乎。任文取义三世佛之敌也（云云）谁不慎之哉。守护经第五云。或有烦恼。能与解脱以为因缘。观实体故。或有解脱能与烦恼以为因缘。生执着故（云云）疏第七云。众生亦复如是。自运诸法根源。画作三界。而还自没其中。自心炽然备受诸苦。如来有智画师。既了知已。即能自在成立大悲曼荼罗（云云）经说祖判其意一致也。学者不可劳机见而已。
    问。金刚顶经云。能成能断灭一切恶心众（云云）就此文或学者料简云。细实为迷。粗假为悟。喻如草木种子与花果。若种子开成花果可云断。本种子转成异物故。又可云成本种子。次第生长故（云云）此料简有其谓如何。答。若以烦恼菩提类草木种果者。烦恼是可成佛果之因。若尔专劝众生可令行烦恼。何故显密正教坚制之乎。当知此料简匪啻为胸臆义势。还是邪教起因也。但能成能断者。若遇此教达烦恼实义之时。过患归德永息故可云断。烦恼彻源弥立故可云成。喻火为人作灾。若有人灭其火。是偏断而非成。若有人修治其火转灾施益。此可云成。又可云断。约灾转边是断也。约火立边是成也。法准思之。

三毒曼荼门

    问。曼荼罗中正图贪嗔痴等烦恼。就之学者料简云。与凡夫情谓烦恼曾无差异（云云）此事如何。答。若得意则云同云异。俱无违妨。但近代学者多迷大旨。今引本文迷其纲要。所谓理趣经得自性曼荼罗图三毒形。东门天女形表贪。南门蛇形表嗔。西门猪形表痴。释经释此曼荼罗云。得入此轮坛至无上菩提。一切诸惑不得染污（云云）此中所图贪嗔。无上菩提之妙因也。凡夫所起三毒轮回生死之苦因也。已释一切诸惑不得染污。情谓烦恼所不及也。又理趣会十七尊曼荼罗。中台图金刚萨埵。四方图欲触爱慢。内四隅画香花灯涂。外四隅安嬉鬘歌舞。四门安四摄菩萨。别图初五尊。云五秘密曼荼罗也。其中初欲金刚箭为三昧耶。义述云。以大悲欲箭害二乘心。所以手持其箭（云云）爱一切众生。发平等大悲。此尊三摩地也。岂可同凡夫恶爱分别欲乎。触金刚抱立金刚萨埵尊也。义述云。不舍众生必令解脱（云云）欲金刚于众生发大悲心已。触金刚能抱彼众生不舍之。必令至菩提为其三摩地也。爱金刚摩竭鱼为三摩耶形。义述云。以爱念绳普缚众生未至菩提。终不放舍。如^8□竭大鱼吞啖所遇一入口已更无免者（云云）此菩萨理趣经说爱缚清净句是菩萨位。是则触金刚抱众生已。爱金刚以大悲绳缚之。终不放舍如摩竭鱼故。以为三昧耶形也。慢金刚二拳安左右腰尊也。义述云。以无上智。一切众生悉证毗卢遮那如来体。于世出世间皆得自在。所以住傲诞威仪（云云）由前三金刚大悲利益故。一切众生皆至无上菩提已。所作已辨。自在成就故。两拳安腰示慢相也。然则曼荼罗所图欲触等尊。出凡之要门入圣之直道也。岂可同凡夫情谓烦恼。成生死轮回之苦因乎。
    问。若尔者。曼荼罗中三毒。与凡夫所起三毒其体各别欤如何。答。曼荼所图。与凡夫所起全非别体。图凡夫三毒实相为曼荼罗圣众也。为敌放箭。为爱触境无非金刚三摩地。悲哉任怨念牵淫心。放欲金刚三形害生命。举触金刚御手。抱欲境为此受生死猛苦。是故如来被催往昔悲愿。示五秘密尊体。令凡夫直达烦恼实相。彼爱恚等妄执为门。各令至一味解脱果。即身顿悟秘要。只在此尊三摩地者欤。若能得此意者。曼荼圣众与凡夫三毒全同也。全别也。只执一边不可是非而已。
    问。如今义者。五秘密中触菩萨。直可抱一切众生。而抱金刚萨埵有何意乎。答。金刚萨埵即一切众生故也。菩提心论释初一萨埵云。当知法尔应住普贤大菩提心一切众生本有萨埵（云云）同论云。若当合宿之际。但为日光夺其明性（云云）依此等文。众生即体是菩提为此尊三昧。暗体本性即明朗。喻初一萨埵。是故触菩萨抱金刚萨埵。即抱一切众生法尔菩提也。

即恶秘密门

    问。大日经第四（密印品第九）云。举动住止皆是密印。舌相所转皆是真言（云云）如文者。杀盗淫妄等恶业皆可成密印真言。依之古人行法。多带妻子食酒肉（云云）然者随情起行淫爱等事。不可有其过欤。何强苦四上持念。劳三密修行乎。答。疏第十四释此文云。若阿阇梨明解瑜伽。深达秘密之趣凡随所施为无不是印。何但身业而已。乃至一切所有语言。亦复皆是真言也（云云）大日经开题云。若有善男善女。才入此门。则三大僧祇越一念之阿字。无量福智具三密之金刚。八万尘劳变为醍醐。五蕴旃陀忽为佛惠。开口发声真言灭罪。举手动足印契增福。心之所起妙观自生。意之所趣等持即成。贫女秽庭忽建如意幢。无明暗室乍悬日用灯。四种魔军靡^6□而缚六境猾贼率党入附。心王国土无为之乐。旋踵可期。四种法身恒沙之德。即身自得焉（云云）此等文意云。真言行人深住自身即佛观。明察密号名字义。百千真言贯之一心。万亿曼荼布之一身。于此中举手发言。无非秘密故。云举动密印舌相真言也。疏第十四（字轮品第十。此品中具说三部四处轮等布字观）云。若行者能了达如是不动之轮而布诸明。即以其体自然。身有所表无非密印。口有所说悉是真言。凡有见闻触知之者。皆必定于无上外菩提所成福利真不虚也。如能如是。既同毗卢遮那。而作佛事常照世间也（云云）是则依真言布字力。吐气杂言。皆成秘密。举手动足。悉施利益。若不达秘趣。任情行之者。定结永劫苦因。何成菩提种子乎。但古人中带妻子食酒肉者。止观第二云。鸯堀摩罗弥杀弥慈。只陀末利唯酒唯戒。和酒密多淫而梵行。提婆达多邪见即正。若诸恶中不得修道者。如此诸人永作凡夫。以恶中有道故。虽行众蔽而得成圣（云云）又行愿记一云。波须爱水而不溺。无厌恚火而不烧。胜契邪见而不侵。是则契合花严圆教（云云）今宗意大同之。妄想三业即是三密实相也。迷者以此实相镇堕三途之狱。悟者以彼妄业恒游两部之殿。但初心行人。虽深住即恶是道观。于三业非恶者敢不可行之。若行之者。身心颠倒成轮回业。若误犯之。须速忏除矣。
    问。情欲增盛难可禁者。以何方便可对治之耶。答。圣教中举一譬。如以绳钩鱼鱼强绳弱。其时不可争牵。只入钩饵于其口恣令趣向。不久得鱼。蔽若起者。任情行之。随行其事观其实相。此弊不久终归实相。如此用心。随时依人虽有通塞。今且示一意。须察万端耳。

不断烦恼门

    问。大师释云。不断烦恼即身成佛（云云）所云不断烦恼者其意如何。若实不断烦恼者。依教修行无其益。出离解脱无其期。还似失佛法大宗。岂非招俗士毁谤乎。答。权教谈迷悟体别故。以断烦恼为宗。其断者喻如以刀切物（约小乘教意）以火烧物（约法相宗意）实教谈迷悟不二故。不断烦恼为宗。不断者喻如解冰归水（约显教一乘）以毒用药（约秘密一乘）然则就示开悟修行用心。说断又说不断也。所以说不断。断为基而受称。例如人而非人云非人。生而不生名不生。若非受教修行出离解脱人者。不可云断。又不可云不断。谓凡夫依发烦恼受轮回苦。若能体达烦恼实义。不动八万尘劳。能成二转妙果。此云不断烦恼即身成佛也。若不遇师教因缘者。何不断烦恼而得成菩提乎。依教有其益。解说有其期。闻疑趣只拘言不得意。庶有智之士。得一察万而已。
    问。若达烦恼实相之时。不达之前烦恼在何处乎。若无其住处者。唯断非不断。若有其所在者。与常没凡夫如何异乎。答。推难意谓不达前烦恼非实相。达后方始成实相生此疑也。今谓不尔。凡夫所起本是实相也。烦恼际与菩提际无有毫厘别。当知达后实相与达前烦恼其体全一也。实相体性即是烦恼在处也。六度经第一云。彼业烦恼住何处。常居妄想无明源。妄想之心何所居。恒在无为净心住（文）但凡夫全德成失。故立烦恼名。诸佛全失成德。故立菩提称。若有人问凡夫起烦恼之时。菩提在何处耶者。云何可答耶。若云起烦恼之时菩提灭而无者。菩提可无常法。非无为法性体。若云烦恼菩提如两角而有者。迷悟可隔历法背不二一如理。明知凡夫起烦恼时。菩提举体成烦恼。菩提灭非无之。又烦恼外别非有之。诸佛起菩提亦复如是。烦恼举体成菩提。烦恼灭非无之。菩提外别非有之。是故达实义之时。不达前烦恼不可云灭无。又不可云起。有非有非无亦有亦无也。非断非不断亦断亦不断也。
    问。烦恼犹有体用故。不断之义。诚可谓有其理。若有不改遍计所执。直开佛果知见之义乎。若云不改之者。遍计所执者。情有理无妄法也。开佛果如实知见时。何不改之乎。佛性论云。问曰。此三种为何智境。答曰。分别性者唯是凡惑境。非圣智境。何以故。无体相故（云云）佛地论云。遍计所执以无体故非圣所证。若尔圣智不知一切。彼既是无智。何所知。若知为有。则成颠倒。若知为无。则非遍计所执自性（云云）而开佛果知见之时。犹不改之者。佛果位犹迷情不尽故欤。不如实见悉灭无余。是名为觉者。何假可云迷情不尽乎。若又云佛位虽迷情都尽。犹有遍计所执者。遍计所执是体用都无法也。所以云都无。妄情所见。不称可境法体犹如空花。又如机鬼之故也。若发如实正见缘如实正境者。定可非体用都无。若云非体用都无法者。何他宗释遍计所执性自性无所有（三十颂文）自宗说体用都无所在是为遍计性（密严经文）乎。答。此事诚虽难思。且先道理今试会之。自宗意边邪中正自心佛故。不动当相。开佛知见之义。何不许之乎。良医能用毒草而除病。诸佛不动横执而解迷。是甚深不思议得益也。执常途浅略义不可生惊疑。夫向虚空见花开落。诚是妄中之妄。无中之无也。是故圣教中说体用都无。岂非道理乎。虽都无法。当情所见。或赤或白。若方若圆等。其相不可称计。赤花是敬爱表相。平等法性无所违逆。白花是息灾表相。诸祸解脱无有灾殃。方形表本初不生理。圆形示无相一寂理。于所向之处。悉成金刚之体。随所见之境。皆显法性之理。体用都无法。乍无即游圣境。体相俱有法。乍有能达佛智。秘宗之奥旨。难思之妙益。仰而可信之。敢不可致谤。诸教意。法性一寂无形可表。真理绝相无言可诠。而凡情妄计有。倒心横见相。拂有入空。废相归性。权实虽异。大同所谈也。今宗意无形不形。无像不像。以一切形像为一切法性塔故。其凡情所见空花。随色表义。随形显理。此是即事而真大宗。从凡入圣极谈也。例如寂莫世界睡梦中悟道。诚梦中所见虽是虚事。所见闻合法理故。成功德善法。空花是虽无法。所见之相直同佛境。能见之心遥合佛智。心境俱虽住佛位。凡夫用之沈三途苦域。诸佛印之升五智灵台。得意须领旨。执言莫失理而已。

断除烦恼门

    问。不断烦恼者深教所谈也。而密宗中广示灭罪秘法。多说断除烦恼者有何意耶。答。显密虽异。起教元由唯在开悟。不开悟者只由烦恼。若不断烦恼者开悟何日。而近来学者。不断义为深。断惑义谓浅。尔者两部大经所说非宗深旨欤。金刚顶说唯一金刚能断烦恼。大日经说已离一切闇第一实无垢。凡一家极谈秘印秘明。皆说断烦恼功能。谁敢可称浅略乎。然则断烦恼义。宗宗所谈。大各别也。何偏不断为深断义为浅乎。问。断烦恼义。宗宗所谈各别之样如何。答。先小乘教意。以无漏惠剑绝惑碍为断惑。喻如以刀切绳永离系缚。法相宗意。以无漏智火烧烦恼种子名断惑。喻如以火烧种更令不生。一乘教意。谈烦恼菩提体性即一故。非如权教以刀切以火烧。摄烦恼相归菩提性为断惑。喻如解绳归绪解冰归水。密教意。即事而真为宗故。不动烦恼当相。直成菩提体性称断惑。喻如用于一绳成损益别。触于一火有苦乐异。疏第十云。如佛常教。以慈对治于嗔。以无贪治贪。以正见治邪见。今乃以大忿嗔除忿嗔。以大贪除一切贪。此则最难解难信故云怪哉也（云云）即此意也。然则凡夫以贪欲绳缚自他。以嗔恚火苦其身。不动尊直提彼绳。自住彼火能成二利广大佛事。非如彼显教一乘解绳归绪。留意可察之。
    问。水湿火热法尔道理也。不动尊住火中何不受烧煮苦乎。若不受其苦者。凡夫受苦。圣者不受苦。岂非二火别乎。二火若别者。迷悟即一义难成如何。答。凡情之前。能烧火与所烧身隔之故。为火受苦。不动尊住火法界。已称法界。无所不火。谁能烧火。谁所烧身。能达此理。住火不烧。入水不漂。表制集举崇惠禅师行状云。观身于法界。蒙炽焰而无伤。举足于道场。陵霜刃而不湿（云云）即此意也（已上答初疑）。又虽似二火别。而实其体是一也。所谓绝待独一火故。唯有火一相。一相若立还待余相。当知绝待故成相待。相待故成绝待。诸佛了相待即绝待故。见一相不拘一相。不拘一相故绝能所相。凡夫忘绝待见相待故。偏着一相成能所别。而实绝待故。成相待故。凡见能所火即是绝待法界火也（已上答后疑）。

不如实知门

    问。疏第一云。问曰。若即心是道者。何故众生轮回生死不得成佛。答曰。以不如实知故（云云）尔者断不知迷心为成佛将如何。答。于知与不知。有非一非异二义。菩提心义云。弃妄成真。发起妄心求起真觉。是具妄为异也。而实离真无妄。妄体即真。以不觉者即本觉故。是真妄非异也（云云）谓诸佛圆了差别平等故。虽见差别不忘平等。虽见平等不忘差别。尘尘法法不动当相。统罗法界。随举一法无所不摄。若契此处。心无挂碍。爱憎念永亡。取舍见悉尽。是名如实正见。凡夫偏见差别忘平等故。取此舍彼爱一毁一。生死之因爱苦之源。只由此着相偏见是为不如妄见。凡圣二见水火相违。是则非一义也。而今宗意。直印彼凡夫所见开显其实相。谓平等举体成差别故。凡夫偏见差别。此能见平等也。是故不改偏见。而入平等之道。不动非一而达不二之源。是则非异义也。不同而同。不异而异故。全同全别二义相成。然则约非一义者。可云断不知迷心。依非异义者。可云不断之。疑所举之疏文。且约非一门作释耳。
    问。此宗意。色心依正诸法。一一寻其实相无非法体。众生所起贪。是爱金刚三摩地。嗔即降三世三摩地故。即彼彼迷相。开菩提实义之义。诚异常教所谈。但不知我等所起贪嗔。全是圣尊三摩地。自以外求菩提是为不如实心。十八会指归。引梵本金刚顶经云。愚童覆无智不知此理趣。余处而求佛不知此所有（云云）无畏三藏又为显此义。大日经疏中。举毒蛇利宝可畏夜叉虚空逃避。长者穷子等种种譬喻。是则终日向法性体。终日作非法性之想。是为不知迷心。然者于一一诸法。虽有当相即道义。于不知迷情。横起妄执不当法体故。不改其僻执者。何时开实智乎。非异不断之义。犹以难思如何。答。于贪嗔等法者。许当相是道义。于不知迷心者。不许此义。一且虽似有理。再往还而无谓。世间贪毒与法性大贪有同异二义。不知与知亦存此二意。何彼偏为同。此偏为异乎。若令所向处。悉是金刚中至不知一法。存取舍之见。颇违宗大旨者欤。涅槃经云。明与无明。愚者为二。智了达其性无二（云云）凡显密起教元由。良遇佛法必可有所知。而其知改前不知成欤。将又不改而立欤。能能可思惟之。先不如实知者。不知众生即佛道理。于生佛存二相。是其行相也。而诸教意。遮二诠一理为宗故。改彼不知二。成此知不二。自宗意密号不二理为宗故。不改前二不知。成后知不二。谓迷当相即道理。自身外求佛凡夫过失也。不动此失开正知见。是为深教规摸。谓众生举体即佛故。众生非佛。佛举体即众生故。佛非众生。佛非众生众生非佛故。自身外求佛。此见不违实理。如此开觉。是不知偏见为门。能入不二之道之宗要也。而疏处处释意。且为显知不知得失举种种譬喻。若了即离不谬义者。何不决疑网乎。

无明缘起门

    问。今宗意。于无明可许起因欤如何。答。此宗意可许无明起因。其起因者。不二一如之理也。不二一如理者。差别即平等。平等即差别也。平等差别举体全一故。成还忘平等偏堕差别。又忘差别偏堕平等之源。成忘平等堕差别之源故。世间三种住心。以之为起因生种种妄执。成忘差别堕平等之源故。出世六种住心（自第四住心至第九住心）以之为起因处无明边域。今此妄起之源。惑之细分故。名微细妄执。法性同体惑者即是也。此处甚深微细。报应诸佛非其境界。何况于等觉十地菩萨乎。
    问。圣教所定无明。是横起妄法也。疏中或释妄见有生。或判分别妄念。皆此意也。经说妄想云。既称为妄。有何所因。若有所因云何称妄（云云）若实许起因者。无明是非横起之法。纵虽开佛智。还可起之。岂非堕还作众生之失乎如何。答。诚法性之体。不二之根源。中道之极处。故差平无碍一多即一也。而有众生偏作差别之想。偏作平等之想。是横起妄执也。喻如人步行误颠倒。是不虑横灾。而其颠倒非无因缘。膝屈申为因石坚固为缘。无故颠倒。此可云有起因。又可云无所因。法准而知之。次堕还作众生失者。是又不尔。九种住心浅深虽殊。皆向圆理各作偏想。故释九种住心无自性转深转妙皆是因也。今秘密乘诸佛。圆了差别平等不二即一理。此圆智一开已。永无退失之期。差别平等无时暂忘。由何再起凡夫偏见乎。

妄覆真觉门

    问。二教论释众生秘密云。以无明妄想覆藏本性真觉故（云云）尔者能覆无明与所覆本觉。其体各别可云耶。答。释论第五云。无明藏中本觉佛性。为染覆障。法界外本觉佛性离染覆者。此俱攀缘虑知之心。现量境界。非是自性中实理心（云云）而今以无明覆本觉者。烦恼起时。菩提举体成烦恼。菩提隐烦恼显。菩提起时。烦恼举体成菩提。烦恼隐菩提显。当知覆藏者非如以他物覆自体。自自覆自是云覆藏也。
    问。一乘已上宗意。皆谈烦恼菩提体一义故。能覆所覆非别体。尔者显密不同如何。答。先天台意者。指要抄下云。大乘因果皆是实相。三千皆实相相宛然。实相在理为染为因。纵具佛法以未显故。同名无明。三千离障八倒不生。一一法门皆成四德。故咸称常乐。三千实相皆不变性。迷悟理一。如演若达多失头得头未曾异故云无明即明（云云）次花严宗意者。心要引云。一切众生从无始来迷妄。不知无尽法界是自身心。于中本具帝网无尽色心功德。即与毗卢遮那身心齐等。却将自家无障无碍佛之身心。颠倒执为杂染众生。譬如金轮圣王统四天下。身智具足富乐无比。忽然昏睡。梦为蚁子。于梦位中但认己为蚁子。不觉本是轮王（云云）两宗所出之喻意。全本身见异身。诚于所见体者。虽离隐显。约能见心者。隐本身不见之。犹堕真妄隔历之谈。疏如佛常教。以无贪治贪（云云）四宗大乘所谈虽异。总而言之者。未越此域。今宗意不动妄情所见。一一开显其实相。即事而真密号名字。深可察之。于此中所论隐显者。真妄二法举体不二故。随迷悟位隐显成异。谓迷位妄显真隐。悟位真显妄隐是则表裹通彻隐显全收。非如常教显居表隐在裹。显密不同大概如斯矣。
　　贞和五年十月十四日抄之讫。
　　桑门阴士日玉记之。

开心抄下


　　　　　　　
　　　　　　　
　　　　　　　

　　即事而真门。俗谛常住门。
　　一尘法界门。即离分别门。
　　事理建立门。理趣体性门。
　　法性自德门。二见同异门。
　　法界一多门。相与无相门。

开心抄下
即事而真门

    问。即事而真者其义如何。答。即事而真者。诸宗超绝之极理。自宗不共之所谈也。法相宗意者。真如理凝然不作诸法。色心诸法从藏识中自种子生。真如理名圆成实性。色心法名依他起性。如次正体后得二智所缘也。性相别论事理异体。是此宗大意也。
    次三论宗意者。虽真如变不作诸法。事法即体全是真如也。若如相宗。依他起性为理有法存其体用者。未能全法性。而此宗意。色心诸法只是妄想之所见也。体用俱空无有自性。无自性故。唯是法性也。喻如翳眼见空花。虽虚空变不作花。虚空外无花别体。若有自体者不能全空。花无体故全是空。智论有为法实相即是无为。无为相者即非有为者即此意也。此宗随分虽谈性相即一义。而实空花翳眼所感。未开虚空。是故约翳眼。但事夺理。约虚空。但理夺事。事理二法互夺两亡。即一之义终以不成。次天台宗意者。止观第五云。无明痴惑本是法性。以痴迷故。法性反作无明。起诸颠倒善不善等。如寒来结水变作坚冰。又如眠来变心有种种梦。今当体诸颠倒是法性不一不异（云云）台家宗要。专明随缘真如义故。真如变作诸法。真如变作诸法故。诸法即真如也。譬如水变作波故波即水。于此中有不一不异二义。水体平等。波相差别故不一也。水外无波。波外无水故不异也。约不异边。性相即一。虽似尽理。依不一边。事理二法犹有所不融。次花严宗意者。事事诸法不假无明别缘。为法性法尔功德。而成长短方圆差相。五教章云。法性实德法尔如是。非变化也（云云）行愿记云。非法界上别有因缘而起。若理若事。一切皆同而缘起也（云云）即此义也。彼天台宗。真如变作位立事法差别。未明法性实德诸法。法性实德诸法者。举一尘即依即正。即人即法。即三身即十身也。该罗法界圆裹十方。全此全彼无障无碍也。一尘中若依若正。亦是全法界也。重重举之。重重是法界也。花严经云。花藏世界所有尘。一一尘中见法界（云云）帝网无尽圆融自在故。立一大圆教名。以知称可法性事法。花严宗独似尽美致矣。上来四宗大乘所谈之宗旨。虽浅深重重。总而言之。皆堕性相不融之失处。且花严宗所谈法尔实德事法。其义未详。一一法该罗法界圆涉无碍者。何故一法方一法圆哉。彼宗只云法尔未明所因。夫圆涉无碍理。在方在圆彼此无异。当知方圆体包法界虽无碍。方圆相未称可法性理。犹于事理中间有所不会。今真言宗始明其实义。即事而真称职而斯由也。谓方形者四方均等。不动不坏形也。与字不生理相应而成其相。圆形者遍满十方。无所不至之形也。与字法界理相应而成其体。如云方圆。余一一法。触类各表显一个理趣。事理称可无少差违。是故三世诸佛觉本不生真理未曾出一方。十方贤圣自在神变果德。未曾越一圆。匪啻竖穷真际。将又横遍法界。且约方形云之者。方八方现形。上下示相。是则包十方无所遗。圆泯八方相绝上下形。是则转十方无所不至。当知方形显相于十方。即是圆形也。又方形必有坚固德。坚固法必有利用能。是为三角形。坚固法必有大力功。是为半月形。乃至刹尘海滴诸法。更无出一种方形之物。如云方形。诸法亦如是。互为主伴各摄法界。是故曼荼诸尊海会圣众。或捧花为内证表示。或持果为法界印玺。如此之类数虽过河沙触物求义。真岂远乎。凡药种香药建坛修法轨则。皆点有为事法。以为证道径路。诚是希有之秘术也。疏第三云。左手是三昧义。右手是般若义。十指是十波罗蜜满足义。亦是一切智五轮譬喻义○乃至一切缘中。皆有第一实际义。岂如文生解耶（云云）同第八云。若以此中意趣。反观世谛香花等。自然知彼色香性分所应用处。无量方便触物而生也（云云）。然则真言行者。才结一印供养十方诸佛。暂诵一言济度无边群生。乃至结草刻木等之事。振用于法界。施益于万方。其故如何是即事而真故也。良知法佛法尔三密。性佛性然四曼。秘中之最秘。妙中之最妙也。一道极无两佛。犹非境界。他缘觉心二圣。岂得见闻乎。
    问。即事而真者。约事理相即义欤。又约当体全是义欤如何。答。先达作两训。一云即事而真（云云）一云即事而真（云云）初相即义。次当体义。如次智界理界两部教相也。若依智界者。开一尘遍法界。若依理界者。摄法界成一尘。智光照不二。理摄持无乱义故也。委细如别论矣。

俗谛常住门

    问。色心诸法者。前灭后生代谢相推。是则正教之真说。现量之境界也。而即事是真者。随事生灭理亦可生灭耶。理若生灭者。何名无为法。右随理常住。事亦可常住耶。事若常住者。忽违现量境。进退有疑。为之如何答。所疑者皆是情谓常无常也。不异无常常名不思议常。不异常无常名不思议无常。是则超情境界难思妙门也。大师一处释云。四种曼荼罗。如帝网摄入摄持。是诸尊即无为。此诸尊作业应化等是有为。克正云有为者皆有为。云无为者皆无为（云云）可思之。今且论俗谛常住。总有三义（且假法相名目显真言实义）一自性常。彼彼诸法深会法性。尘尘当相直表真理。假巧匠画功之缘虽造作。更无所造作。法性自然形故。当今日始之时虽出兴。曾不堕今时。法尔自性体故。起已无所起。灭岂有所灭耶。离为作体性凝然。超三时圆明无际故。云自性常也。二不断常。三世之中起灭之法。彼此轮圆互相涉入。各遍三世。并具万德。约能具体者。虽似有生灭。依所具德者。湛然常住也。自细之粗。自生转灭。于其中间未曾离绝故。云不断常也。三相续常。因果染净诸法次第相续。前后隐显悉会理趣曾非误诳。释云。若据本有俱时圆满。若约次第有出现之文（云云）虽云本有非无前后。次第出现。应彼本有施其功能故。前后相续。亦是法性德业自然大用故。云相续常也。已上三义。初横后竖中通横竖。自宗意虽云横不忘竖。虽云竖不忘横故。三义终归一致。两门敢非相违（矣）
    问。就第一义犹以难思。长短方圆等形。缘兴出现。缘谢坏灭。而不依缘兴废。云本有常住之义。当情难思。如何。答。今疑者。只拘法假相未见实相之所致也。其实相者。有无不二全此全彼也。谓本有理趣。始显形色名生。其形色举体理趣故。此生即不生也。出现形色。终归理趣名灭。其理趣举体形色故。此灭即不灭也。于生灭与不生灭。更不可存毫末异。当知有无出没之间。随所向之处。形色终不失。始终贯通自然常住也。义决云。如诸佛境界出世实相。百千三昧出入自在。动不动等入有而不有。入无而不无。有无常一。一即无量。无量即一（云云）留思深察矣。
    问。若尔者方圆等形色。三世不易而可自然常有。何烦假缘有无。或起或灭耶。答。自然常有者。其意如何。若唯有不涉无者。已有所不遍。定可非常有。明知。常有者在有不增。在无不减。有无不二起灭一际。是真实常有法也。凝然不变法性。点一处别非有之。只巧画功之所成即是也。若能得此意。不堕外计。又不同权宗。秘教深旨留意察之矣。

一尘法界门

    问。事法有分限。真理遍法界。其体大相违。何得函盖相称乎。即事而真其义犹难思如何。答。付法传下答此问云。子所疑有道理。夫蟭螟不见大鹏蝘蜒何信巨鲲。然粗为子说。宜莫惊怪。诸佛威神大士所为。汝不曾闻乎。维摩经说。住不思议解脱菩萨威神力者。一毛端纳四大海。小芥子藏大须弥。又花严经说。一尘中有尘数刹。一一刹有难思佛。如是难信之事。诸佛境界。非声闻缘觉之所能知。子未脱具缚。宁得能入乎（云云）良以一尘法界者。诸佛境界也。非深信人者。何能得入乎。今且论其义有三意。一不二义。二轮圆义。三遍至义也。初不二者。且约方形者。万法举体成一方。谓方形坚固不动为表相。不动法必有无所不至能。故方形举体是圆形也。坚固法必有摧坏物德。故方形举体是三角也。乃至坚固不动法。必有持物之功故。至瓶盆车乘等类。未曾出一方。当知包罗法界成一个形。万德不二体。离此求何乎。如云方形。一切皆如是。次轮圆者。方形一中为体。四方为德。一中即大日。四方是四佛。此是金刚五智也。又四隅四菩萨。四方四如来。中位即大日。此是胎藏九识也。两部曼荼轮圆此中。十界依正未出此处。法界宫会在于眼前。密严花藏。弃此求何。一一诸法准之知之。后遍至者。由上不二轮圆二义故。一种方形统摄法界。更无所遗。是故一方渐舒遍至法界。若圆形若三角。皆是一种方形随缘出现之表相也。方形施遍至能。举体成圆形。方形示摧破德。举体现三角形。乃至彼彼诸示虽成异类形。终无不方形。显教中所说真如不变理。亦是方形一用也（已上不二为故辨遍至法界义）又一方之处具四方德。东方地大方形。南方火大三角。西方水大圆形。北方风大半月也。分西方一德成圆形。出南方一德成三角。乃至无尽色相。皆是方之处轮圆具德也（已上轮圆为故论遍至法界义）上来三义。如次体相用三大也。约体不二为义。约相轮圆为德约用遍至为能。由此三道理故。一尘法界义。能成立者也。
    问。且依第一第二义者。唯于即体而论法界。是摄自家万德。未摄他处诸法。犹非一尘法界实义。若依第三义者。出方形之家。至异类之处。是非方形遍法界如何。答。先决初疑者。一种方形。约体摄万德不二。约相具众相轮圆。三世诸佛现无量神力。求十方界中。离一个方形。终不可得其法。是则一方广而非摄诸法。诸法狭而非入一方。一方不转诸示不动。而能一方中摄诸法无遗余。论其故者。方是万德不二。众相轮圆形故也。虽未至证位。乘道理先信心闭目观之。非无一分之解。次会后疑者。疏第八云。此宗于本座受请。还以不来相而来至此道场。不同粗方便中有此彼相也（云云）一尘随缘虽转异处。不转之转故。终不动一尘。全非出方处成他法也。
    问。如初二义者。自体外不见余法。第三义。又一方外无别法者。其不同如何。答。初二成万法即方形之义。是摄用归体之意也。第三成方形即万法之义。是开体出用之意也。万法即方形故。方形即万法也。方形即万法故。万法即方形也。始终轮环两门一致也。虽然摄用归体从体起用。不可乱其不同而已。

即离分别门

    问。一尘法界者。即离中何门意乎。答。依一往分别者。是即义也。依再往实义者。可通即离也。其故者于即离有四句分别。一即之即。二即之离。三离之即。四离之离。初即之即者。当体不二义也。上门（一尘法界门）明三义。第一义当之。方圆即一。二法不别故云即。而举体全收不见能所故。又云即也。二即之离者。轮圆具足义也。上门第二义当之。初即字如第一句。次离者。于一法中。方能具总体。圆所具别德故云离也。三离之即者。随缘遍成义也。上门第三义当之。方圆各别而在异所故云离。虽住各所。彼此往涉未曾离分故云即也。四离之离者。各各本有义也。上随缘遍成者。一尘周遍成一切法。而此能成所成虽似一法转变。实是法尔庄严。依因缘显现故。方形只显圆形增上缘也。全非方形转成圆形。一一诸法乘各各理趣不假他力。自然本有也。初离字如第三句。次离者方圆不相依。而各住法位故云离也。上来四句。即二句当体论之。离二句别体论之。又初二句一体亲疏。又后三句别体亲疏也。约次第论之。即之即为所因。辨第二句。第三第四展转为因。又第一句于即体论万德。随举一法不见余法。故万法峙立次还同第四句。一之极在多。多之极归一。一多不二是果海实谈也。然则约实义者。初后不二一多不异故。一尘法界虽通即离。约一往门者。一尘法界义。于初三句论之而已。
    问。即与离者其义相违如水火。即若实者。离可不实。离若实者。即可假说。二义何能得立乎。答。如先云。即之即离之离。始终通彻两义无违。即离共绝待上二义故。云离皆离。云即皆即也。以情谓相待即离。不可作疑者欤。所谓一法摄法界。更无有遗余。求十方处寻三世中。唯有此一法。彼法少分无有可得。如云一法。一切法亦如是。并离待对各各峙立。此处可云即。又可云离。摄法界无遗余故即也。离待对各峙立故云离也。然则即若无者离难成。离若无者即难立。即故离也。离故即也。于此中何可生假实相违难耶。

事理建立门

    问。如体立名随名成体。既有事理二名其体何同乎。而今立即事而真性相即一义。颇似难思如何。答。相状显现而形声炳着故云事。一一相状即理趣体性故云理。是则外浮相为事。内含性名理。但今所云内外者。非如常途内居裹外在表。理即事故立外名。事即理故立内称。云理全是理也。云事全是事也。理趣释云。即理即事即凡即圣（云云）即此意也。然则理举体事故。唯事非理。事举体理故。唯理非事（是事理全尽义也）是则应事理两称其体各别也。又理举体事故。事外无理。事举体理故。理外无事（是事理全收义也）如体性无二。名字又同也。谓事举体理故。事是诠理之名也。理举体事故。理是显事之称也。若同若异。皆是绝待之上建立名体故。不同常途浅略义。深可思之。
    问。于名与体虽成同异。犹于事理一体中随义作分别。今宗意。若成事理各别义者其意如何。答。总言之。此宗中所建立五大五色四曼三密等。皆是即事而真法性也。离理无事。即事是理也。若强分别事理者。自粗之细有三重分别。一六大理。四曼三密事也。体大平等。相用二大差别故也。二体相用三大。通带见闻念三种理趣。见闻事。是外相故。可念理。是内性故也。三通见闻念。皆理皆事也。委细如载次科矣。

理趣体性门

    问。今宗所建立理趣体性有几种乎。答。大师释云。理趣虽无量。略摄为三。一可见二可闻。三可念（云云）可念理趣。内心所证道理。究竟深远义趣也。可闻理趣。内心证得之道理。涉事法施势力。一一言辞。裹可念理趣。随心念起发其声也。可见理趣。言辞所裹之理趣凝结正成形体。不假分别缘念。体自理趣形貌也。且约^h□字云之者。形音义三种。如次见闻念理趣也。始自帝释真言寂灾不生。至如来真言大空不生。摄本不生义。是可念理趣也。^h□声者。开口初发表本初不生义。是可闻理趣也。^h□形者。四方均等示常住不变理。是可见理趣也。疏第七云。若声（可闻理趣）若字（可见理趣）举体不生。声字之义（可念理趣）即全举体不生（云云）如云。^h□字。诸字亦如是。如云诸字法法皆尔也。是则诸教未明事法真实义故。唯说寂灭之理趣。以为诸法之体性。今宗始示即事而真义故。直点形声之当相。以为极妙之理趣。是则直约诸法令识其心。秘妙之术顿悟之门也。不可不贵。不可不仰而已。
    问。三种中可念名理趣。尤有其谓。于见闻立理趣名。其意如何。且约^h□字云之者。可见方形。可闻^h□声。可念不生也。然者本不生称独在可念。而彼形声表不生理故。立此称者。是假可念成名理趣。本不生故阿字现形（云云）岂非可念不生理趣为源。现见闻形声事法耶。若尔者。理趣之所归。偏在可念。与常教赏一心本分有何差异乎。答。以本不生偏属可念故作此疑欤。今谓不尔。本不生通三种。形本不生也。音本不生也。义本不生也。是则形声当相举体不生故。立理趣名。何必假可念立其称乎。但正教中于可念立本不生称者。于见闻二种者。粗显易知故。立形声之名。至可念心法者。微细难示故。以通名显其称。亦可不生虽通三种。可念强胜故。且立此名。疏本不生故。阿字现形者。显教心或诸识所变故。或一心缘起故现其形谈之。此教心本不生故现其形。^h□字形即本不生故云尔。形外有不生。自彼不生非现形也。若三种中论本末者。可念理趣。随凡圣虽隐显。见闻理趣通迷悟不改转。是故见闻为本。可念为末。又可念内心性分。见闻随缘外相故。可念为本。见闻为末。三种各居本源。彼此相摄。多法界大宗。盖此意欤。
    问。可念理趣。不假见闻带形声欤如何。答。^5□上人云。事相作用等一如。无待理平等。理性事业过刹尘不假事差别（云云）事相者见闻诸法也。彼已不假可念。全是理趣也。理性者可念理趣也。此又不假见闻。全是形声也。谓可念理趣者。本不生义也。本不生故离动转。本不生故居元初。离动转者即方形也。居元初者全^h□声也。如本不生。一切皆如是。准而可知之矣。
    问。三种理趣。其体为同为异如何。答。有同异两门。同者在见闻之处所带本不生理。即是可念理趣也。在可念之处所具色声。即是见闻形音也。只非不生理彼此贯通。将又形声相三种圆涉。是名为同义。异者三种理趣功能不等。成见闻知境。为三识（眼耳意）所缘。色法眼识所缘。非可识所知。声境耳识所缘。非眼识所了。可念意识所缘。非余识之境。色心无量实相无边者。即此意也。总意云。三种虽体一。而在各处不杂乱。不同而同。不异而异。是自家大纲也。

法性自德门

    问。事法差别者。为无明所作。将又为法性自德如何。答。声字义云。显形表等。色内外依正具。法然随缘有。能迷亦能悟（云云）于显形表色。有法尔随缘二义。初法尔者。一一事法各乘理趣而成其形故。法性自尔功德。更不假无明外缘。疏云。以本不生故。阿字现形。以离作业故。迦字现形（云云）本不生形故。见^h□字得菩提。离作业形故。见^h□字证无为。是名为能悟。次随缘者。世间凡夫。唯见浮伪事相不知法性理趣。故色声香味皆成妄境。或为贪心所缚。或为嗔恚所系。以妄想缘力住持种种色相故。名云随缘。又为能迷也。然则事法差别。内会法性故为法尔。外随迷相故为随缘。处处解释。以此两门可得其意矣。
    问。且依法尔门者。显形表等色不假因缘。自然本有欤。若因缘所生者。其因缘如何。又因缘生法者。难称法性自尔如何。答。一切诸法。必假因缘而得成立。其因缘者五大法性也。疏第六云。复次如世间彩画不过五色。然更相涉。有种种深浅不同。巧惠者善分布之。出生万像无有穷尽。法界不思议色亦复如是。统而言之不过五字门。然亦更相发挥。成种种差别智印。如来以普门善巧。图作悲生漫荼罗。乃至出生世界微尘随类之形犹不穷尽（云云。法界不思议色者。五大色也。同疏亦名实相之色）。意云。以五大之色。种种相涉生四曼三密无量诸法也。而其所生法非徒然横起。彼彼之差相带各各理趣。如彼理趣成其形故。虽云随因缘生起。而实不生也。即身义云。虽有能所二生。都绝能所。法尔道理有何造作。能所等名皆是密号。执常途浅略义。不可作种种戏论（云云）是故五大和合。虽起作之。法性自尔非造作所成。何不称法尔诸法乎。疏不可思议不生不灭因缘者即是也。

二见同异门

    问。即事而真者。约凡夫所见法欤。又约圣者所见法欤如何。答。于凡圣所见有同异二义。法花统略下云。佛即知三界宛然常绝四句。虽复四绝。于缘宛然三界故。凡见圣不见不见圣所见。圣见凡不见。复见凡所见。问。圣见凡不见圣可得异凡。圣见凡所见圣与凡何异。答。圣虽见凡迷不如迷所见。以凡见三界名为三故三。圣见三界者此是不三三。中论云。语言虽同其心即异。花严云。随顺众生故。普入诸世间。智慧常寂然。不同世所见（云云）今准此释案秘宗意。与彼三论宗。有所同有所异。谓依自宗意者。可云圣见凡不见。复见凡所见凡见圣不见（已上三句与彼宗大同也）复见圣所见（此一句彼宗不许之故异也）也。先圣见凡不见。凡见圣不见者。大师释云。凡夫目虽见破。于圣见者常住也（云云）且约方形云之者。圣者见常不见无常。故云圣见凡不见。凡夫见无常不见常故。云凡见圣不见也。次复见凡所见。复见圣所见者。大师释云。边·邪·中·正·空·有·偏·圆。皆是自心佛之名字焉舍焉取（云云）偏圆不二邪正一如故。圣者即圆见偏故。云复见凡所见。凡夫即偏见圆故。云复见圣所见也。总意云。依凡见圣不见边者。即事而真唯约圣所见。若依复见圣所见边者。又通凡见也。
    问。若凡圣二见实同者。凡见圣不见。圣见凡不见义难成。若二见实异者。复见圣所见复见凡所见义难立如何。答。若无凡见圣不见。圣见凡不见义者。凡圣阶级可乱其位。若无复见圣所见复见凡所见义者。迷悟不二可失其理。今会其相违。且约方形云之者。凡夫以边情而见方形。能见心偏故。所见形亦边也。偏差别故。此方非圆形非三角。乃至非一切法。偏是方一相也。堕边之法不自在。不自在故必有始终。有始终是生灭法也。又堕边之法。彼此相对。彼此相对故。必生爱憎。乃至八万四千烦恼。只起从一个方形。是故凡夫见此方形成失（已上成凡见圣不见义）诸佛以中智而见方形。能见心中故。所见形亦中也。中不二故。此方即圆形即三角。乃至一切诸法也。居中之法能自在。能自在故无有始终。无始终是不生灭法也。又居中之法远离相对。远离相对故无爱憎念。乃至八万四千烦恼。悉变成宝聚门功德。是故诸佛见此方形成德（已上成圣见凡不见义）迷悟大分德失。凡圣互隔所见故。云凡见圣不见圣见凡不见也。又万德举体成一方故。此方隐万德又显万德。隐万德故为偏。显万德故为圆。是则隐显不二。德失即一也。隐即显故。凡夫见偏即见圆也。显即隐故。圣者见圆即见偏也。是故云复见圣所见复见凡所见也。然则凡圣所见实同也实异也。不可假一实一而已。

法界一多门

    问。一法界多法界中。以何为一家宗旨乎。答。大师处处释。望他望自其意不同也。先望他者此中有二。一世间三种凡夫。于彼彼法作差别想。对之作释之时。一法界为宗旨。一处释云。众生体性。诸佛法界本来一味。都无差别。众生不悟长夜受苦。诸佛能觉常恒安乐。是故为令众生顿觉心佛速归本源。说此真言法门为迷方之指南（云云）即此意也。二第四住心以上诸显教。浅深虽异。贵一理法性为所归极处。对之作释之时。多法界为宗旨。一处释云。本来性相各各建立。各各守自性。不同水波相融（云云）即此意也。次望自者此中有二。一一多相待二一多绝待。初一多相待者。彼此摄入互相轮圆。是一法界能所差别。作业应化是多法界也。一处释云。又自三平等互相摄入。他三平等互相摄入。共三平等互相摄入。平等平等是即宗。又自初发菩提心修行至于佛果。以三密所作事业。是即因之方便也。已成佛后。在自受用土。与自眷属自受法乐故说法。又作后智用为他说法。是并果之方便皆用也（云云）又云。四种曼荼罗。如帝网摄入摄持。是诸尊即无为。此诸尊作业应化等是有为（云云无为平等故一法界也有为差别故多法界也）初释宗与次释无为是一法界也。初释用与次释有为。是多法界也。次一多绝待者。一即多多即一故。云一皆一。云多皆多也。皆一故不对多。皆多故不对一。是云绝待也。一处释云。曼荼罗本初不生理。是即体（云云。本不生故一也。本不生故多也。一者本不生一实境界。即是中道故。多者现觉诸法本初不生故也）。又云。克正云有为者皆有为。云无为者皆无为（云云）是其证也。若依此意者。一多俱宗旨更不可有浅深也。
    问。望他两释且阁之。望自二释犹未详。于一与多作相待绝待二释。其意如何。答。相待一多者彼此差别故名多。互相涉入故名一。是则终能具边者。彼此各别也。约所具德者。彼此全一也。一与多能所表裹其义对立故。云相待也。是莲金二部位所论一多也。释经释观自在三昧云。成一法界自他平等（云云是莲花部也）说金刚萨埵三昧。明十七清净句法门（是金刚部也）次绝待一多者。即体不二故名一。自体各立故名多。即体不二者。白色举体显黑色。黑色举体成白色。若白非全黑者。黑更不可成。若黑非全白者。白更不可成。当知所以彼彼诸法各成自体。只是举体全一故也。已一外无多。此一是绝待一也。自体各立者。若举黑法界不出黑一法。若举白法界不越白一法。各该摄法界居诸法体性。当知所以彼此一体平等无二。只是法法各别故也。已多外无一。此多是绝待多也。是不二中之一多。佛部中之两部也。金刚界一法界。金刚界轨说一印会云。众会眷属自围绕。住于圆寂大镜智（云云）是则一即多故也。胎藏界多法界。大日经疏释经大意云。平等法门即此经大意也（云云）。是则多即一故也。
    问。一法界犹顺显教一理法性宗旨。多法界独合即事而真深理欤如何。答。显教以混一为一。自宗以无数为一。宗意各别也。何可生此疑乎。吽字义云。一非一一。无数为一。如非如常。同同相似（云云）最胜王经开题云。不二之理甚深难解。一如之趣。秘奥叵入。不二一如。岂只遮二诠一名乎。密号名字不可不知（云云）准提陀罗尼念诵法（金刚智译）云。若求不二法门者。应观两臂。若求四无量。当观四臂。若求六通者当观六臂○（云云。念诵结护同之）高祖释。仪轨说已以符合。尤足仰信。若尔者今宗所立一法界。何可顺显教一理法性乎。
    问。若云一法界一味平等。多法界彼此差别者。尤有其不同。而以无数为一者。似无一多不同如何。答。如汝云。一。一味平等义。多彼此差别义也。不动其一全是多也。不动其多全是一也。谓一者白即黑。黑即白一味无别也。白即黑故。唯黑非白。黑即白故。唯白非黑。是故一即是多也。多者白非黑黑非白。彼此各别也。白非黑故。唯显黑一相。黑外更不见余相。法界纯黑也。黑非白故。唯显白一相。白外更不见余相。法界纯白也。是故多即是一也。如先云云一皆一。云多皆多也。所以云皆一皆多。一尽多而无所遗。多尽一而无所遗故也。凡论法不同有相待绝待二门。今所立不同者。绝待之意也。云一纯一也。云多纯多也。纯一纯多故。可云有一多不同。又纯一纯多故。可云无不同也。

相与无相门

    问。今宗意。有相无相分别如何。答。有相无相者。一家大纲也。今且述相传一义。依大日经意。真言修行法则有四支不同。一观本尊。二本尊心上观圆明。三圆明中观真言字。四此真言字次第而念诵。就此有有相无相异。不思议疏云。心月圆明处者。有相念诵者所见本尊心处。若无相念诵人所观即是自完心处（云云）引文别就第二圆明释有相无相不同也。总而言之。先有相四支者。自身外观本尊像。于其尊心上中观圆明。圆明中观真言。移彼真言于行者口处念诵之也。而名有相者。疏释云。有相者自身外带相观故（云云）次无相四支者。经云。四支禅门复殊异（云云）谓观自身为本尊。自完心处。是心月圆明之处也。其中有真言。随息风出入。是为念诵相。是故四种同于自身上行之。而名无相者。疏释云。自身外不观本尊（云云）即身成佛妙门。即事而真深旨。只在此无相一门。经甚深无相者是此意也。
    问。若尔者大日经一部中。何品说有相。何品说无相乎。答。当经意。说大悲秘密二坛。明修行方轨。其大悲坛具缘品转字轮品说之。其秘密坛入秘密曼荼罗品。入秘密曼荼罗法品。入秘密曼荼罗位品说之（品品相配。安然具支。灌顶并小野僧正厚双纸在之）。具缘品所说七日作坛轨则。皆是心外事业因缘造作故。立有为有相名也。依之当品初。金刚手问佛法离诸相不顺法然道。如来答为度彼等故随顺方便说。疏第四释问意云。我亲从佛。闻诸法实相远离一切诸相。何故天中之天大精进者。今乃说此择地造坛有为事相。及真言次第行法。既是有为有相。岂能正顺无为无相法尔之道乎（云云）又释答意云。佛意言。我以甚深法相不可直宣说故。以方便力寄此曼荼罗具缘支分。令初业者措心有地所作不空（云云）次秘密品所说曼荼罗者。四重圣众显现己身之间。三部诸尊宛然自心之中。此处法然自尔功德故。名无为。又不见生佛二相故名无相。疏第十六释秘密曼荼罗大意云。谓于行者自心之中而具佛会大海。十方通同为一佛土。唯自明了他所不见。故名秘密曼荼罗（云云）又云。以其身心而作佛海之会。犹自明了余所不见也（云云）委曲在师口不能具陈矣。
    问。若尔者。具缘品所说曼荼罗。偏有为有相之方便。非即事而真之宗旨欤如何。答。以具缘秘密两品。分别有相无相者。是一往浅略之谓也。若依再往深秘意者。具缘品所说七日作坛。一一事业皆是密号名字。自心本具功德法门也。疏第四释具缘曼荼罗云。自见心明道时。乃知种种名言皆是如来密号。亦非彼常情之所图也（云云）如云东方宝幢佛。即是初发净菩提心义也。岂唯作四方解乎。如云三月持诵。即是性净圆明三转方便也。岂只作九句解乎。疏第十二云。事法作坛观心相应（云云）即此意也。然则包法界为自心。笼十方为己身。六尘十界森罗诸法。皆悉含容阿阇梨心上。外相曼荼内证心坛。全非别所。内外融会色心不二也。是故疏第四（观自心为八叶台上观阿字。首中置百光遍照王。观无垢眼文也）同第八（安暗字于顶上以为中台藏。从此字生三重光焰。于自身成三重曼荼罗之文也）。虽明具缘事业曼荼罗。至示观心之文者。皆作秘密曼荼罗用心。事业作檀。全是内心曼荼罗体性故也。又经第五秘密曼荼罗品云。事业形悉地安置诸佛子（云云）是秘密坛中用事业坛之证也。总意云。外即是内故。具缘即秘密也。内即是外故。秘密即事业也。只拘一门不可局执者欤。巨细料简重重义门如别钞矣。

　　贞和五年十二月十七日抄之讫
　　桑门阴士日玉记之

