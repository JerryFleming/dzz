No. 2404 胎藏界生起

　      兜率峰沙门觉超记
  　
　　　　　　
　　　　　　
　　　　　　

    偷述愚怀怖畏甚多。唯付我同学中第四三昧耶人。更加添削。次付同志不许外人及初学者。
    私案。今轨分文为三。一者奉请供养分。谓供养会。二者总别念诵分（总谓诸尊。别谓本尊）从遍知印。至念诵后虚空眼印明也（至下当知）三者供养奉送分。后五供养已下也。明此三次第者。请供本尊为念诵也。念诵毕供而送之。就初奉请供养。若准灌顶有七日法。然此供养念诵法只是长途每时自行也。今依大日经第七供养次第法。并准安然阿阇梨持诵不同。偷案云。经第七有二品。一僧益守护清净行品。二供养仪式品。今所用是也。故约彼当辨。即其二品次第者。初品明供养前远方便。次品明近方便及供养。就初品有二。初明九方便。次明护身法（从三昧耶至无堪忍）其次第者。九方便在行法之前。护身法在行法之初。就九方便。今世作法初夜用九方便。后夜日中用五悔。故今当辨其次第。先明九方便次第者。欲修万行。先礼三宝。故有作礼。礼三宝已即修其善。善有二种。谓止行也。忏悔即止善也。归依等行善也。黑山既倾白日是现。不灭罪业岂生善业。故礼次有忏悔。忏悔已次有归依等。欲修万喜。先归三宝。故行善中归依为首。既归三宝竟。故以身献佛意云。若以三业为己有者。恐为烦恼恶业所使。须献如来如教行也。故归依次有施身也。以身献佛。当有所作。即上求菩提下化众生也。故施身次发菩提心。义释云。舍身口意。奉献如来。诸有所作随此而转。即是真正菩提心。菩提心虽兼二利。而究竟期利乐他也。他有多类。谓佛菩萨众生等也。此中诸佛已成佛故自适我愿。故我随喜。诸菩萨等今正修行。当成佛故我亦随喜。乃至众生微少善根。渐次修行。皆当作佛。故亦随喜。随喜故发愿次有随喜也。众生修善由佛说法。故请转法轮。佛转法轮为利众生。利益虽多究竟唯为令在缠苦身证出缠法身也。故劝请次有奉请法身前八善根。普皆回向。或三世一切善皆回向。故以回向为最后也。问。何故此九名方便耶。答。由此印明等方便力。即成真实。作彼九种事。故或是所修法前后方便故。次明五悔次第者。五悔即是九方便中略取要也。然九方便今在此经。五悔通在显密诸经。但其意各少异（天台师以忏悔·劝请·随喜·回向·发愿为其五也。劝请有二。一请佛住世。二请佛转法轮。可检止观）且述今意云。欲修万行。先礼三宝。万行虽多。不出止行二种善也。忏悔是止善。随喜是行善。故此二种略表一切断恶修善。又忏悔自悔罪。自悔罪故。可诫他罪。随喜他善。喜他善故自可修善。故此二中总摄自利利他万行。即断恶修善以为二次第。万行皆依佛行。即断恶修善以为二次第。万行皆依佛转法轮故。次劝请回向如前。问。何故此五通名悔耶。答。今文不明。但止观述天台所用忏悔·劝请·随喜·回向·发愿·五悔意云。五皆悔罪故名五悔。忏悔破三业遮性等罪。劝请破谤法界。随喜破嫉□罪。回向破为诸有罪（但顺生死为诸有因）发愿破邪愿罪（云云）今准可知。
    第二明护身次第者。初入佛三昧耶。次法界生。次转法轮。义释意云。入佛三昧耶是托圣胎义也。法界生是圣胎具足生在佛家也。转法轮是金刚事业具足成就也（云云已上取意）又云。复次由入佛三昧耶故。于胎藏中不令夭折。由法界生故。初出胎时离诸障碍。由金刚萨埵故。能传家业备诸伎艺。又以入佛三昧耶加持秘密中胎藏。以法界生加持金刚菩萨二重眷属。以金刚萨埵加持种种随类之形。入佛三昧耶如莲华藏。法界生如莲华敷。金刚萨埵如莲华实成就。复还为种故。此三种皆名三昧耶也（已上释）又云。复次真言行者以初三昧耶故。得同如来秘密身口意平等之身。以第二三昧耶故。得同如来加持法界宫尊特之身。以第三三昧耶故。令此身土皆如金刚。与无量持金刚众而自围绕。佛说初三昧耶为自受用故。第二三昧耶为成就法性身诸菩萨故。第三三昧耶为折伏摄受随类众生故。佛说初三昧耶为建立大悲胎藏曼荼罗故。第二三昧耶为作毗卢遮那阿阇梨事业故。第三三昧耶为作执金刚弟子事业故。初三昧耶为加持如来眷属故。第二三昧耶为加持莲华眷属故。第三三昧耶为加持金刚眷属故。是故佛说三三昧耶也（云云。已上释）三印次第以此可知。次被甲轨及经第七转法轮真言名金刚萨埵真言。又经云。诵此真言已当住于等引谛·观我此身即是执金刚。无量天魔等诸有见之如金刚萨埵（云云。已上经）故知。由此真言成金刚萨埵也。义释云。被甲真言云。次说金刚铠真言者。为庄严金刚萨埵身故（云云。已上释）故转法轮次有被甲也。次^5□蓝字轨云。如彼髻明珠置之于顶上。所积众罪垢由是悉除灭。福惠皆圆满。一切触秽处当加此字门。赤色具威光。焰鬘遍围绕（云云）私助显云^5□蓝字是如来智火也。由此智火大威光故有降魔制敌大威德之力（遍知印三角火形也。大威德生真言蓝字也。二俱有此大威力。故作此释也）今即表金刚萨埵大威光也。故在甲次。次无堪忍印。前表威光。今正降魔故次有之。
    自下第二明供养仪式略有六门。一作坛法。谓警发地神等（供养仪式品虽无警发等。今轨有之。义推属此）二建立行者依正。谓五轮成身等。三建立诸尊依正。谓道场观等。四召请诸尊。谓治路以下也。五成身结界。谓执金刚以下也。六供养赞叹可知也。其次第者。夫欲修法时。择地作坛安置佛像。而修其法。故作坛法以为最初（今此行法中间唯用此作坛法。亦不说图尊法。具如料简问答）前约世俗是假立也。须约胜义以运真观。真观有二。一观己心理性依正故有第二。二观诸佛依正助自观心故有第三。凡夫观念不得如实故次召请诸佛入所观曼荼罗故有第四。佛降临毕将修佛事业。又恐魔事故有第五。成身结界竟供养故有第六。
    初作坛法者。初警发地神偈护身已了。次欲作坛故求坛地警发地神。又云。前护身法如将作佛降魔之相。故警发地神以为证明（地神灯明如三密抄引义释）次地神持次第。建立法云。洒以净香水。然后治其地。地神持次第真言唵部（引入）欠金刚缚开掌。仰按习三七覆。按亦复然。即成坚牢地（已上）私助显云。佛成道处。除金刚座余地不堪。故警发地神。地神欢喜守护此地。令同金刚。今又以印明加持。弥令坚固欤（未说更检）故次来也。或说。此次有作坛真言（青龙）今准此说。又准前所引建立法。并灌顶七日法。私案云。先择地平治了。次以地神持次第印。加持令坚固。次于此作坛欤。然此供养法中不别明作坛法。若至此处用心观欤。又此中云何一向不作坛。若有作时依此次第欤。次洒净经欲出此真言云。如是所说处所随在一地治令坚固。取未至地瞿摩夷及瞿摸但啰。和合涂之。次以香水真言洒净（云云已上释）建立法中涂地真言次有扫地真言。其注云。再洒净香水（云云）故知。涂坛次净其坛也。故次有之。次请白地天偈涂坛洒净次请白。受持此坛地欤。故次来也。然此偈今记云请白地天偈。有云。地神劝请偈。义释但云请白阿利沙偈。建立法云。诵启请地偈。今案偈文并请文意。总请一切如来佛子并地神等。又如疏释者。全不言地神。若尔何必请地神偈乎。更问。次师说。地神印未详其意。若义推者。请白之旨在受持地。故别祈请地神欤。次持地义释述前请白偈云。诸佛悲愍者。唯愿存念我等。我今请白当作受持地法。并诸佛子明日当共降临为作证明（已上释）私云。准七日法请白在第四日。受持地在第五日。故云明日降临。今此持地印明是受持法也。先请白祈请竟。即次受持令得坚固。故次第来也。但名受持地。其义不明。瞿醯经云。以心受持。名受持地法（云云）以之可思（已上作坛法竟）自下第二建立行者依正此亦有二。一总略明依正。谓以五字成身器也（成身有多种。或成金刚萨埵如前。又如造曼荼罗时及作供养时等。或作大日。如观曼荼罗时受持地时絣线时等。或作不动。如振铃时。各有其意。行者审知。今欲观曼荼罗。先成大日身也）二别广明正报。如次下三十二印也。别广明中无依报者。非如正报。有种种别义故欤。初总略明依正者。先^e□览字观。以如来智火烧尽有漏垢身。次五轮成身地水火风空前烧有漏身五大。次成无漏法性身五大。五轮次第如常。次首中百光王已成五大法身。可有所证菩提故。顶上置^h□暗字表之。次心置无生句。菩提是智。无生是理。以智证理故次明之。又菩提智能依。无生理所依。能所为次。又菩提如名无生涅槃也。菩提涅槃果及果果以为次第。问。义释云。心莲华台上观^h□阿字。首中置^h□百光王。以^h□无垢眼观之（云云）先阿后暗次第可然。今记云何先暗后阿耶。答。诸师多尔。又纵依彼疏有何失耶。次无垢眼案义释意。云^h□暗字菩提果。^h□阿字无生理。即观此二以^h□无垢眼也。又案圣观音轨意云。以^e□□字智惠眼。观^h□阿字不生理。字出光明。照无边界一切有情无明痴闇。自身转成毗卢遮那（云云）问。对受记云。二十三心置无生句印。二十四安立无垢眼印（已上）玄青三卷轨俱云首中^h□百光王·心置^h□无生句·胸表^e□离染字安立^e□无垢眼。又义释文如前所引。故知。此三事各异也。今记何故以无生句为无垢眼摄耶。答所难可尔。但案今记意云。经第七并今轨只云首中百光王·安立无垢眼。而无心置无生等二句。今依此说。一往会彼二轨文者。心置无生·胸表离染二句。所属下无垢眼句欤。问。何故心眼合为一事耶。答。若依此意为表眼无垢义。先心置无生句欤。问。如义释者。心置阿字。顶置暗字。以无垢眼观之。此义可然。云何强会心眼为一耶。答。既云一往。彼亦可然。各据一义并不相违。次满足句前五轮别成。今总加持之。若依显教立佛身。者多义。成立一身。唯立真身。不立应化。如言应化非真佛亦非说法者。或立二身。真身·应身也。或立三身。法身·报身·应身也。或云法应化。或立四身。法身·自受用身·他受用身·应身也。如是不同不遑委示。今亦准之。又有口传更问（已上正报竟）
    次器世间。先以览字烧尽有漏器界。次以五轮字成立无漏器界。可知。问。何故此无满足句耶。答。广轨有之。如三密抄。但此无者只随宜耳（已上依报竟）即依正竟。上来大途虽似灌顶前第六日法。此中非偏依彼作法。今依此法辨其次第。
    自下二别广明正报者。有三十二印真言。今将释此为二。先示说处并引要文。二明次第。初言示说处等者。初三十尊印明。除顶相余在第四卷密印品中（彼品广明诸会印明。始自三昧耶。终至荼吉尼。今供养会但取彼二十九尊。然彼品慈氏之次有虚空藏等诸会印明。此中但取普贤慈氏意如下明）顶相真言在第二卷具缘品中（彼中亦有余真言）印出义释。又同义释云。次下有四真言。亦是曼荼罗阿阇梨庄严之相（私云。四真言者。顶相·甲圆光·舌也）又彼密印品初文云。有同如来庄严具。同法界趣标帜。菩萨由是严身故。处生死中。巡历诸趣。于一切如来大会。以大菩提幢。而标帜之。诸天龙等敬而远之。受教而行（已上经）又摄大仪轨中卷题云大菩提幢·诸尊密印·标帜曼荼罗仪轨。即遍知为初。广出诸会印明。此中二十九尊印（除顶相）在彼轨遍知院中（但初文说三印不明。见在遍知。故以下引后文）又诸会竟云。佛子应善听。从初三昧耶。至平等开悟。东方第一院。大日众三昧。多作天女形。钩至如来甲。各坐白莲台。轮·刀·槊·商佉铃铎·□索等·毫相·口·舌·牙·皆各执莲华·华上安□帜。脐印于华中。图作莲环光·圆好之妙相。腰如曲珠鬘。藏如轮王马阴藏。不令现。施愿·法辨说·莲华上经藏。念处·十力等。并画天人形。寂静三昧容。当作佛顶形（私云。此后二句不明。义释四云。十力·念处等皆是止观相应法。作寂然三昧之容三昧耶。当作佛顶相。如来顶相具摄一切功德。凡手中无物可为□帜者。皆应置之）又义释云。阿阇梨既画曼荼罗竟。周遍观察知已圆备。方出外如法洒净。如前运心普礼一切如来。忏悔归依自净三业。然后依供养法。结三昧耶印明。以护其身。诸供养物亦以无动真言去垢辟除。如法素具。而预备之。又当被服金刚甲等。使一一如法。阿阇梨言。作如来身时。用如来甲。作金刚身时。用金刚甲。当转换用之。又准苏悉地等。以如来肉髻圆光诸相。而自严身尤善。或可通用成辨诸事真言作之（已上释）后二真言在转字曼荼罗行品。彼品初文絣线法中出三世无碍力明妃。次下调彩法中出无能害力明妃。今此诸印皆是大日三昧也。今以此如来诸功德。为行者严身之具也。问。二十九印何故摄轨等。与今轨等摄处不同耶。答。随宜用之。并不相违。然案今轨不湛广行者只修供养会。故此中多用要事欤。广轨同今更问。
    二明次第者亦二。一总明。二别明。言总明者。分为二类。前三十印为一类。最后二印为一类。总明此二类。次第者。且作二释。一者云。前三十印明表佛因佛果。后二印明别是絣线调彩之法也。以彼三十印。行者严身竟。即可作此二事。然于此中虽无此事。道场观中以心观作故。先用此二印真言欤。二者云。前三十印别别表佛一一功德。最后二印总表万德（此大分也。别中亦有总别。总中亦有总别）二别明次第者为二。一初三十印。二最后二印。就初三十印亦二。初二十八明佛果功德。后二明佛因功德。就佛果二十八亦三。初三表三身之体。次四表三身之具。后二十一更约彼体细辨诸分。
    初明三印者。初三昧耶。次法界生。次转法轮。此三次第如前引义释。但此中表佛法报应三身。问。前转法轮。次有金刚甲。此中何不用彼印耶。答。如前所引义释云。作如来时用如来甲（云云）今作如来故用如来甲。不用金刚甲。问。前云转法轮印成金刚萨埵。今云何成如来耶。又广轨此转法轮印次有金刚甲。又如来顶次亦有如来甲。云何会之。答。前所引义释有种种义。其中有三身释。故知。义类无边随处可用心欤。又广轨此中亦作萨埵观。故用金刚甲。两文意异。不可必和会。若准彼意。先作萨埵。次作佛欤。又于萨埵身观佛功德欤。更问。
    次明四印者。初大惠刀。前三印表三身之体。自下四印表三身之具。谓成道利生之具也。其中惠刀断惑用。断惑自利故在初也。不动法。有人记云。惠剑·商佉二印是大日如来道具也。今金刚萨埵为现不动身。入众生界中断其结使。转此法轮。作此二印（云云）准此作此释也。次法螺·惠刀表断惑故自利。法螺表说法故利他也。自利利他故以为次第次华座。自他利身当有依报。故次有华座也。次金刚惠。三身依正五智为体。故次以五峰金刚印表之。又惠刀表心。法螺表语。并是身摄。华座唯表身所坐莲。今此五股。或为三昧耶形。此表身也。或为莲华茎。即是座也。前三印身座别。此一印通身座。先单后复。故次来也。
    三明二十一印者。以前七印总表三身之体具竟。更约彼体有二差别。一所成一聚。即三身也。前已辨竟。二能成诸分。即顶等也。今更明之。但此二十一尊印。一往观之。顶·顶相·毫·眼·舌·牙·心脐·腰·藏·光印（已上十一印）表佛相好也。□·索印表佛手所持物也。施无畏·与愿直是佛手所结印也。甲印表如来严身之具也。语·辨说印表佛语言说法也。力·念处·开悟印表佛智惠也。然此诸印生起难详。试为练心。偷案之云。二十一印具分为三。一佛身分顶等十四印是也。二佛语分舌等四印是也。三佛心分十力等三印是也。此总以身口意为次第也。且就身分又为三。一正身分。二身分摄。三身分具。就正身分凡人身分总为三分。头手等为上分。心脐等为中分。藏足等为下分。此间所有印随处上中下总分三类。以为次第。又若就三处别论次第者。或有随处次第。或有随义次第。或有兼二义者。具如次次释也。先约身上分。别明次第者。初如来顶。次顶相。总言此二。居身最上故在最初。是处次第。此二中别论相与好有别。先相后好。是义次第。问。何名顶。何名顶相耶。答。顶直指其乌瑟之体。顶相显人不能见义。次毫相毫在顶次。是处次第。次□。自下五印眼若随处应在毫次。而今随义故在与愿后。当知。此五总而言之。眼及手印手持物故随处次第。以置毫后。五中别论随义次第。如次次释。但□印在此者。可有上下相承二意。在毫次者。□是手持物。总依处次第。在无畏等前者。别依义次第释□印云。令一切非器众生皆堪为法器也。又释真言云。除此三有。而得如来真实之有。谓诸佛法身也（云云。已上释）故知。□表法身堪为法器也。法身即为万德所依。故以□表所依功德。施无畏等表能依功德。以所为先。以能为后。次施无畏所次有能。如前可知。次满愿。施无畏是拔苦也。满愿即与乐也。先拔后与。是其次第。次悲生眼。总与。是慈悲之用也。悲生眼即慈悲之体也。但言悲者。悲言兼慈。故余处或云慈眼。以用寻体故次第也。次索。以前三印表慈悲。度柔软随顺众生。此印表慈悲度刚强不顺众生。谓以金索缚难调者。引至菩提也。以柔刚为次也。已上五印随义次第。问。□·索手持物非正身分。何不如甲印在身分后耶。答。持□执索其手犹有屈曲之形。甲全不然。故非例也。已上八印身上分竟次明身中分者。初心中分之心居最上。故为初也。次脐。脐在心次。不俟言可知。次腰。脐在身前。腰在身后。前后为次。已上三印身中分竟。
    次身下分者。藏印只是也（已上十二印正身分竟）次身分摄者。普光只是也。光出于身在于身外。故身分摄。非正身分故置藏次也。次身分具者。如来甲只是也。甲是严身之具。全非身分之摄。故置光次（已上十四印身分三类竟）
    第二明语分次第者。初如来舌。舌为语本。故居初也。次语。正是语体故在次也。经云语门。疏云语门谓口也。若依此文虽似取口。而举口者欲取语也。故真言释中只以语释之。次如来牙。牙是发语之处。故次第也。牙·齿·舌·喉·唇五处之中。且举初一显余四欤。问。舌何在前耶。答。舌通为诸语本。非别有牙等声。彼五处显声屈曲。其中舌指舌端。次如来辨说。圣乐默然。不乐语言。然发语唯为辨说利生也。故次有之（已上四印语分竟）
    第三明心分者。初十力。次念处。次平等开悟。初如来十力者。杂集论云。此十名力者。善能降伏诸魔故。善能记别一切问论故（已上论）次如来念处者（私云。三念处欤）庄严论明如来三处云。若有众生。于大集会中。闻如来说法。生毁谤。如来亦不嗔。若能信受。如来亦不爱。若无毁无信。如来亦不舍。于此三处。常起大悲。以方便力。巧说正法。令其入理（已上论）次如来开悟者。义释真言注云。得至一切法平等也（云云。已上释）私助显云。一切法平等者。指平等大惠。是一乘无二之理也。开悟二字略显法华开示悟入四句欤（疏中始终以法华理释成此教。故作此释）今明此三印次第者。十力降伏诸魔。记别问论可于违顺起爱恚心。然念处力。大悲平等故。十力次有念处也。此二是利他权智。开悟是自证实智也。先权后实。故次第欤。又十力三念处一实智。是减数次第欤（已上三印心分竟）已上二十八印明佛果功德竟。问。何以得知。前是佛果乎。答。一者依义。顶等功德岂非佛果乎。二者依文。开悟真言青龙注云。已上如来身会（云云）故知。前是佛果。后是佛因也。
    第二明佛因功德者。初普贤。次慈氏。此二是佛因也。略举此二。以显万行欣果修因。故果次有因也。于此二中。普贤愿行是诸佛因故。疏释此真言云。普贤菩萨即是大日之圆因也。而佛是圆因之果也。今所说真言正明此义也（云云）菩萨愿行由慈悲起。故次置慈氏也。此举大慈兼显大悲也。如疏云。慈氏者。佛四无量心。今以慈为称首。又若依疏。普贤是自证。慈心是化他。今以此为次欤（已上佛因功德竟。上来总是佛果因竟）明最后二印者。三世无碍力·无能害力也。三世无碍力是絣线法也。无能害力是调彩法也。此二即是法用次第也。又疏释真言云。此明妃者。即同如来之身。若不悟此理无由成佛。又云。行者修真言行时。虽如上有种种方便。然须持此明妃。若不尔者。众德不具也。释次真言云。如来前者。住于甘露生三昧。说如上法门已竟。为欲满足修真言行菩萨诸方便。令具足故。复从定起更入无量胜三昧。无量胜即是无能害力义也（乃至）由此明故。即同如来境界（乃至）非直遍于如来境界。亦遍一切声闻缘觉境界。乃至最初发心之者。但能修此明妃之行。亦即入于如来境界也（云云已上释）故知。三十印摄别别功德。此二总摄无边功德。故二中前但同如来境界。后通一乘三乘凡圣。宽狭为次。问。初表三身岂非总耶。答。彼初三印三身各别。此二初一总摄三身一切功德。后一总同一切凡圣。上来别广明行者正报竟。问。相有三十二。好有八十种。何故此中但举少分耶。答。略举其要摄余相好。问。若尔何相摄何相耶。答。岂不言。佛顶摄一切功德。又私例真言王布字随宜相摄近处同类乎。
    自下第三建立诸尊依正者。初大海前地轮上想香水海。问云。何行者依报上亦建立佛道场耶。答。能化所化共住一国。共变器界。一异难辨。然或佛往众生国。或众生往佛国。互为本质。变其相分。今众生国欲请佛故。其依报上观佛国欤。次金刚手持华。海中置莲茎。次十字羯磨。莲华上置台。有云。莲华房位。次莲华王。台上置莲华王。次观曼荼罗相。八叶莲华王上观置三部诸会曼荼罗。但此中未观布诸尊。只观大宝楼阁总别方圆等坛及庄严供具等。具如仪轨。次轮坛印。印前所观曼荼罗。令真实坚固。次众色界道。前所观曼荼罗中胎。五色界道故次来也。次三重界道。外三院也。内外为次。次坛上观布诸尊（云云）界道竟观诸尊（已上本尊依正竟）问。何故建立本尊依正耶。答。轨云。严净佛国土。奉事诸如来。问。何故严净奉事耶。答。为上求菩提下化众生也。问。若求菩提当观自心。云何观本尊徒日夜数他宝耶。答。此有三意。一者佛道事大悲犹所辨。须观念本尊以祈加护也。二者菩萨广修事理万行。自证菩提。亦利乐他。三者前以五轮成身成器。是观自心。虽观自心理性难显。故观本尊依正。方便引入我身。此为助自心非徒数他宝。如义释云。如是作已。然后向曼荼罗位。随其所应而坐。住于瑜伽。先用^h□啰字门。遍净其心。次复净道场地。悉除众患。相同虚空。然后以^h□诃字起^h□大风轮。于风轮上。以^h□□字起香水海。即用^h□阿字门。起金刚地妙高山王。当知。此曼荼罗即在其上。如供养次第中方便。观作种种庄严。以虚空库藏持之。次于一一曼荼罗诸尊位上。各观本种子字。从此诸字皆转作本尊身。若彼阿阇梨观道未融恐延时节者。但于中胎莲华台上。而观^h□阿字。字门出无量光。遍照诸尊座位。尔时诸尊即现。尔时以方便转观如是诸尊。与我身无二无别。即是诸尊即在身中。阿阇梨言。若行者未住瑜伽。云何能造如是坛法。乃至初建立时已观在身中。然后图书。若深行阿阇梨。则常与如是大悲胎藏圣众共俱亦证知即是我心同彼十缘生句。毕竟不可得也。即观本尊已。次更运心作种种宝乘。以不动真言印加持。以此奉迎圣众。及净治道路。次作请召（已上释）此秘密教元意如是。请诸行者审知其旨。
    自下第四召请诸尊者。前观布理性曼荼罗竟。次奉请诸尊。入心所变理性曼荼罗也。先治略。净治如来降临之路。次成不动。有云。成身·辟除结界·护身也。私云。治路已竟。今将召请。故有此法。问。何故尔耶。答。请佛之时。诸魔从来故。先现此威猛相欤。次杵铃辟除竟将召请。先警觉佛。故有此法。次召请警觉竟正召请。是四摄中钩印明也。次索锁铃（召·引·缚·喜四摄次第可知）次辟除从魔。如文可知。次示三昧耶。辟除·从魔时恐圣众退去。故示三昧耶。令欢喜留住。次阏伽。检诸轨云。浴诸佛圣众等足。私助显云。如人远来先洗足也。次华座。如人洗足次着座欤。
    自下第五成身结界者。迎请已竟将修供养。于此中间有此法也。其别别意。次次可知。初执金刚。欲作金刚事业。作事业金刚萨埵。次被甲。作金刚萨埵。次被金刚甲。次怖魔。被甲竟次伏魔。次难堪忍。除魔竟次结界。次四方四大护。结界竟置大护者。又云。前难堪忍一人普护十方三世。今四大护各护一方。次二守护大护者次置小护者欤。
    自下第六供养赞叹者。或说初阏伽（供养以前方便已竟次当供养。然护摩法欲献供具。先以洒嗽。今亦准之）次涂香。次华鬘。次烧香。次饮食。次灯明。此六次第有云。阏·涂华·烧·食·灯如次表坛戒忍进禅惠也。但五度皆不离进。故以烧香置诸供中（云云）私云。此以深秘释可有浅略释。可寻。次普供养。前依事相别供其物。此以观念总供一切。次赞叹佛赞次第诸教多尔。供养由具功德。故供次叹德欤。对受记有人云。已上供养事。以下念诵次第。私云。此言最善。但又彼记出有人说中。五色界道诸尊观等之次有四处轮·布字三十二相布字等。次中胎九尊。次遍知乃至世天。次治路乃至供养。次三十二印。次加持珠乃至念诵。若依彼说诸会印明只加持所观诸尊也。此亦不违理行者可思择。
    自下大文第二总别念诵分。初总念诵诸尊。次别念诵本尊。就总念诵中三部四重诸会诸尊有二次第。一者诸会总念诵次第。二者诸会中诸尊别念次第。今除中胎余只辨总（别非简要故且置之）此有异说。且示今轨（余如后示）此有十三会。然中胎毗卢遮那会在布字后。故先明十二会次第。
    一遍知印（亦名一切佛心）是佛部也。故在最初。二观自在会。莲华部主故在第二。三文殊会（观音表大悲。文殊表大智。菩萨利生行愿悲智次第可然）四除盖障会（文殊是智惠之体也。除障是智惠之用也。体用为次）五地藏会（前二智惠。今是福德也。惠福为次）六虚空藏（以前三会福智各别。今兼福智。所以然者。此菩萨或为福德门也。是五部中宝部主故或为智惠门。求闻持者。归此尊故又虚空与藏对智与福耳。可思）七苏悉地会（诸师不必为别会也。虚空藏会中开出此会。故次有之）已上莲华部竟。八金刚手莲华部次出金刚部主也。九般若不动等（金刚部中开出此会故次有之）十四大护·二守护（前九所护。今即能护故次有之）已上内金刚部竟。十一释迦会前一二重曼荼罗是法身眷属也。第三重是生身眷属也。即名外金刚。释迦示同为其主。故次有之。十二世天（释加眷属故在次也）次布字八叶等。摄轨云。转字轮成佛。仪轨以之思之。前十二会表果后所现权□也。布字八叶等表道场所得实本也。开□显本。寻□知本。故□次有本也。四处轮（此四轮中大日如来·因果·体用·自利利他·无边万德·具足圆满·无有阙减）次十号偈前成佛也。今其名也。次真言王（以此加持四轮十号所表功德令成就也）
    次中胎八叶。无所不至。前三似总。此九似别。总别为次。明此九别次第者。诸文不同。今先引之。次和会之。今轨云。大威德生（宝幢）金刚不坏（开敷）莲华藏（弥陀）万德庄严（鼓音）一切支分生（普贤）世尊陀罗尼（观音）文殊师利法住（文殊）迅疾弥勒（弥勒）无所不至（大日）又检八印品云。世尊大威德生印。世尊金刚不坏印。莲华藏印（疏云。此如来藏印亦名莲华藏印。如来万德庄严印（疏亦云内外庄严印）如来一切支分生印。世尊陀罗尼印。如来法住印。世尊迅疾持印（已上经）此中不对人亦不指方位。但次第同今轨。彼品义释初如经释经竟云。复次第一东方宝幢佛。第二南方开敷华王。第三西方阿弥陀。第四北方鼓音佛。第五东南方普贤菩萨。第六西南方文殊。第七西北弥勒。第八东北观音（四佛次第同今。菩萨异也）又秘密曼荼罗位品云。东方宝幢如来。南方开敷华王如来。北方鼓音如来。西方无量寿如来。东南方普贤菩萨。东北方观自在菩萨。西南方妙吉祥菩萨。西北方慈氏菩萨（四佛次第异今。四菩萨同）摄轨云。以四佛四菩萨。相对八印同今轨。但四佛不指方。四菩萨指之。即同前经。广轨云。东方宝幢世尊威德生印。南方开敷王世尊金刚不坏印。北方鼓音王如来万德庄严印。西方无量寿莲华藏印。东南普贤如来一切支分生印。西北观自在世尊陀罗尼印。西南文殊如来法住印。东北慈氏世尊迅疾加持印（四佛次第异今。四菩萨同。但四菩萨方位异今。上来引文竟）案今轨云。四佛东南西北即为次第。其四菩萨普贤·观音东之南北为一双。文殊·弥勒西之南北为一双。若准广轨。四佛以东为初。南北为次。以西为后。即初东后西为一双。中间南北为一双也。四菩萨东南西北从隅向隅以为一双。西南东北亦复如是。自余准知。大日中央以为最后（此且约方次第）若对法门。四佛对发心·修行·菩提·涅槃。大日或对方便。或对理性。次第可知。亦有异说。更检。四菩萨别对法门诸文不明。但或云四摄。或云四行。又或八叶为四智四波罗蜜。更检。次百光王。经疏云。^5□暗字一切真言之心。真言之王。真言导师也。于诸真言最为上首（云云已上）故此真言加持为最后究竟欤。私助显云。依布字八叶等成大菩提竟。智光圆满内外明彻欤。
    自下第二别念诵本尊。加持珠。此有二意。若浅略释。上来普念诸会诸尊。今别点一佛以为本尊。满□遍求成就。故先加持珠也。若深秘释。前已成佛竟。次当转法轮。故三旋转珠。先表三转。次正念诵表法轮之体。次念诵（如前可知）次虚空眼。所修功德专献部母。不令灭没。故以部母印明加持（云云）
    自下大文第三供养奉送分。五供·普供赞（已上如前）次阏伽献供竟嗽口欤。如义释云。供养已重洒香水。及倾阏伽。如人食已用水澡漱口（已上）次振铃事竟欲还。故先警觉。次加持句。疏意云。佛为令法眼道久住于世。以此真言加持此法（云云）私助显云。法华说分身来集之本意云。令法久住故来至此（云云）今亦尔也。佛为法来故将还时念此佛加持句。殷勤祈请。令法久住。譬如世人送客之时。最后结谈至要之事。次解界。祈请竟将还故解界。次示三昧耶。解界将送。恐诸尊为无等大誓之所留止。故还呈三昧耶。次现在诸如来偈呈三昧耶。诸尊将还故陈恋慕渴仰之辞。如世人送客时表殷勤期后会。次奉送（可知）次护身圣众去时。恐魔界来故护身也。次拍掌。如金刚界轨云。次应被甲已齐手而三拍。令圣众欢喜。以此心真言。解缚得欢喜。获得金刚体（云云）佛事竟令圣众欢喜欤。次九方便。以所修善根回向普贤愿欤。十愿·九方便眼目之异也。次回向。回向普贤愿竟次随方回向。
    自下更明诸会次第异说者。安然阿阇梨对记云。惠和上云。初释迦。次诸天。次文殊。次除障。次地藏。次虚空藏。次遍知。次观音。次金刚手。次般若不动等。次字轮。次真言王。次八印。次大日（云云）此修因向果次第也。慈觉大师将来摄大仪轨·灌顶法中先中胎院大日八印。次第一重遍知印。及三十尊印。次观音部。次金刚部。次不动等。次第二重四菩萨等。次第三重释迦世天。即是从本垂□念诵也。摄大仪轨别本中先胎院大日八印。次第一重遍知印。及三十尊印。次观音部。次文殊院。次除盖障。次地藏院。次虚空藏。次金刚部。次不动尊等。次释迦院乃至世天。故玄法两三卷本及烂脱本。及青龙寺三卷本等。并皆用此次第。但青龙寺本供养会中。成身不入三十二印。大赞之后列二十二印。次四处轮。次八印。次大日印。以后同前。此等意云。初遍知等以为佛部。次观世音等·文殊·除盖障·地藏·虚空等部为莲华部。次金刚手·不动尊等·释迦世天为金刚部（已上取意）并是三部次第也。又云。有人先遍知。次观音。金刚手。次不动等。次释迦。次文殊。次除障。次地藏。次虚空藏。次世天等。次五供等。次毫相等。三十二印。次念诵等。若以释迦在四菩萨之前。似天竺本曼荼罗。释迦在文殊内。若以三十印在念诵前。亦似严身以修念诵（已上取意）出如此种种异说竟。又云。安然阇梨云。取舍在人。行藏随乐而已。私检诸师仪轨。多异此记所引。恐异本欤。今且出所见一两本。摄大仪轨。初遍知（私云佛部）次观音。次文殊。次除障。次地藏。次虚空藏（已上莲华部）次金刚手。次不动胜三世尊（此中不说中央般若菩萨）次释迦。次世天（已上金刚部。是三部次第欤）次四轮十号。五字真言王。八叶。无所不至。百光王（此轨与今大同小异。相好等印在遍知印）同轨或本初遍知（佛部）次观音（莲华部）次金刚手。不动。胜三世（此中亦无般若菩萨。此上二会内金刚部。已上四会初重）次释迦（彼文云。往第二院东方初门。释迦坐白莲）次世天（已上外金刚。即第三重）次文殊（彼文云。应往第三院因陀罗方中。先安妙吉祥）次除障。次地藏。次虚空藏（已上莲华部。即第二重。此轨次第难详。善思择之）次四轮。十号。五字。真言王。八叶无所不至。百光王（此轨始终不说相好等印）广大轨。初遍知。次观音。次金刚手。次不动。胜三世等（已上初重。但此中无般若菩萨。下卷十二真言王前。云次当大日前般若波罗蜜云云。有四行余文）次文殊（彼文云。次于第二院四方相均普）次除障。次地藏。次虚空藏（已上第二重）次释迦（彼文云。次东第三院释迦师子坛）次世天（已上第三重上来总是三重次第欤）次真言王八叶。无所不至。百光王（此轨无四处轮。又相好等印在供养会中。但藏腰等印在五供养前。顶甲等在赞叹后。生起难详。经文亦然）青龙轨三身赞后遍知印前在四处轮。真言王。八叶。无所不至。百光王。余如今轨（三十二印亦同今轨。在供养会中。检一两本皆尔）问。以前所引两朝诸师诸会次第。安然阇梨判云。释迦世天为初。乃至布字八叶等为后。即为从因向果次第。翻此名为从本垂□。又如今轨。且就三重遍知为初。乃至世天为后。此为三部次第（云云）若尔中胎九尊别置最后。以此对列前诸会时。不当因果本□次第。亦非三部。是何次第耶。答。此亦未详。然三重诸会虽有差别。总而言之是因是□。三重为先。中胎为后。岂非从因向果。又以□寻本。如挹流寻源。岂亦无本□义。此约所难一往会之。理实应言。布字·八印等是秘中之秘。密中之密也。法王髻珠不妄与人。调练机根。久后授之。故诸轨中多置最后。若既得已自修行时。置初置后任意自在。故青龙师置之最初。须善得意何守株乎。

胎藏界生起一卷

    秘密教法文义难详。近世学者如虫食木。今为练愚心聊回思虑。虽信射的之谕。犹恐其不契理。庶几见者加添削矣。

　　　　　　　　　　　　　    末学沙门觉超记

