大正藏 No. 0115 佛说马有八态譬人经
　　后汉 支曜译


　　1卷


　　　　佛说马有八态譬人经(出杂阿含别译)

　　　　后汉西域三藏支曜译
　　闻如是。一时佛在舍卫国行在祇树给孤独园。多比丘僧俱。佛告诸比丘。马有弊恶态八。何等八。一态者解羁缰时便掣车欲走。二态者驾车跳[跳-兆+梁]欲啮人。三态者便举前两脚掣车走。四态者便踏车軨。五态者便人立持轭摩挲车却行。六态者便傍行邪走。七态者便掣车驰走。得浊泥抵止住不复行。八态者悬篼馁之熟视不肯食。其主牵去欲驾之。遽唅噏噬欲食不能得食。佛言。人亦有弊恶态八。何等为八。一态者闻说经便走不欲听。如马解羁缰掣车走时。二态者闻说经意不解不知语所趣向。便嗔跳[跳-兆+梁]不欲闻。如马驾车时跳[跳-兆+梁]欲啮人时。三态者闻说经便逆不受。如马举前两脚掣车走时四态者闻说经便骂。如马踏车軨时五态者闻说经。便起去如马人。立持轭摩挲车却行时。六态者闻说经不肯听[卑*頁]头邪视耳语。如马傍行邪走时。七态者闻说经便欲穷难。问之不能相应答。便死抵妄语。如马得浊泥便止不复行时。八态者闻说经不肯听。反念淫泆多求不欲听受。死入恶道时。乃遽欲学问行道。亦不能复得行道。如马悬篼喂之熟视不肯食。其主牵去欲驾之。乃遽唅噏噬亦不得食。佛言。我说马八态。恶人亦有八恶态如是。诸比丘闻经欢喜。作礼而去。

　　佛说马有八态譬人经


