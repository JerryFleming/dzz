No. 2335 华严宗要义一卷

　　    东大寺沙门凝然述
    　　
　　　　　　
　　　　　　
　　　　　　

    夫华严法界难议难思。微尘摄于十方。刹那含于劫海。帝网珠内现重重之影。锭光镜中示隐隐之像。相即相入摄体用之美同体异体穷镕融之致。游觉意之至道。初后圆通。入普眼之玄门始终周满。觉城之东初心成正觉。妙峰之南住位圆行德。一生备旷劫之因。一念升究竟之果。一乘法义融遍如是。今明普法一乘教宗。略立十门示其尘露。一教宗大意。二教宗名义。三立教开宗。四一乘三乘。五所立法义。六本经次第。七修证行相。八诸杂法门。九章疏分量。十祖承弘传。以此十门粗陈宗旨。法林之中。仅举一枝而已。
    第一教宗大意。问以何义故名华严宗。答以华严经为所依教建立义理显示旨归。由此事故名华严宗。大小诸宗多由所依教曲立名。如俱舍论为所依故名俱舍宗。俱舍为门广学有宗诸部论藏。谓发智论。六足论。法胜毗昙。杂心毗昙。顺正理论。显宗论等。学此典也。旧名毗昙宗。习学八犍度论。旧婆沙论。旧俱舍等此等诸论。其总名者是萨婆多宗。此云说一切有。以成实论为所依教名成实宗。四分律等为所依教故名律宗。以中论。百论。十二门论三部为所依故名三论宗。以真言教为所依故名真言宗。陈说定判有为无为诸法性相名法相宗。此就所立所说为名。或名唯识宗。约所立义故。若能诠教唯论藏故。虽唯识论为所学门。瑜伽大论。十支诸论皆咸习学穷义理故。或名应理圆实宗。所说法义与理相应。世俗胜义。四种道理。三性。三无性。乃至二空所显真理。冥会契合。如是等理圆满真实名应理圆实宗或名普为乘教。第三时教普为发趣一切乘者说此教故。一切乘者。即是所被三乘五乘种种机故。若依根本所依论教名瑜伽宗。解深密经。瑜伽大论是本所依。以此为门。十支诸论及其释论。大乘法相皆为所学。就所住处名天台宗。若依所依名法华宗。如义真和尚。弘仁年中奉。诏制章名天台法华宗义真。如是宗名。多依所学。或据余门各立名字。此华严经。如来成道最初。演说法界圆融十十无尽。主伴具足。相即相入。无碍法门。为诸教源。为诸乘本。问。何故如来初说此教。答如来成觉朗照万法。以一切智一切种智无障碍智。现证真理。事法妙境理智冥一究竟圆满。以自所证为物示此。是故不起自内证处。全如自证说其法体。是故即于成正觉处菩提树下。最初说此自说法界。若余处说者容非自证故。三乘教移处说之。表非如来自所证故。是故诸佛法尔最初要说甚深广大法门。贤首大师作探玄记。建立十意陈教兴义。清凉大师作新经疏。教因教缘各开十门。元晓。惠苑各陈教兴。本经别有性起出现。性起总相专明兴意无量因缘。如来出世出现本意。为说一乘圆融法界大华严故。问。为何等机说大华严。答。此经必为一乘普机演说一切圆极普法。譬如日出先照高山。所说法门名日光教。所被根缘名高山机。问。若尔此教唯被圆机。应不摄引三乘小乘。答。非圆机之者不能受此法。如来自证法体究极。圆通无碍普遍周满。与此普法相应之者。得受如是最极圆法。二乘三乘既非此器。是故声闻众虽在第八会。如聋如盲县隔见闻。三乘菩萨虽无量亿那由他劫修习六度。普机未熟故不能入此法。问。此教既不被三乘小乘等。法有不摄万机之过。摄二乘等为教深广。今教唯摄一乘普机不摄二乘。岂为普法。答。法是深奥佛所证故。二乘不堪如聋如盲。不能见闻如来境界。非法不摄。非教漏机。根未熟故。不能顿入。若令二乘三乘等听此华严者。即非华严。亦非一乘。圆融普法应同三乘小乘等教。云何令此不可思议自在法门同小乘乎。问。若尔此教应永弃舍三乘等类。若有摄诱小机门耶。若摄之者有何方便。答。普法圆教是不共故。三乘小乘不能见闻。虽直不听不舍闻性。其闻性者别教一乘大方便门。二乘三乘由此迂回得入圆教。于此一乘别教之法。流出三乘小乘等法。由此方便渐渐诱引练磨长养。说人乘法令离恶趣。说天乘法令出人乘。以二乘法令离人天。摄愚法小乘令入大乘。大乘教中具说三乘。以引愚法令回心故。回心教中声闻断证天超愚法。彼诸声闻渐入三乘大乘共教。方作信解大乘菩萨。如是陶练心志融畅。长养根机堪入一乘。是故开显三乘异门。会归一乘真实大道。开会三乘为入一乘门。然后得入别教一乘舍那自体普贤法界。别教一乘是所入法。三乘同会为能入门。同会之位一乘所立。有同三乘名同教一乘。同教一乘所入之时。所立法义。全别三乘名别教一乘。是故如来出世本意。为令众生悟入别教普法一乘圆融大道。问。入别教者有几许类。答。有二类机入别教法。一顿入一乘机。成道最初说华严经。不简凡夫及以圣人初心后心。啻一乘机皆得悟解。二渐入一乘机。二乘三乘根缘不堪不能顿入别教普法。如来愍彼于一分三。渐次诱引于别教。为顿入者。初说一乘七处八会次第游历。横遍十方竖该十世。一切法门第二七日宣示显说。究竟穷尽。为渐入者。从一乘法流出三乘。鹿苑已后渐次化仪从此生起终捃拾教。此渐入法。第二七日一念之中所显现法。海印三昧威神力故。所现无遗皆悉说尽。从此所现别教法中。随机任宜。摘出三乘。渐次诱摄。回转入本。渐入之者。回转入一。五所为中名为转为。转小入三。转三入同。从同方入别教一乘。如是展转名曰转为。渐入之者。如是展升终入法界圆融本处。性起大树。二乘阐提二处不生。而不舍生芽之性。声闻乘人于此普法生佛芽者。如是诱引渐生佛芽。终成觉树。玄记第一陈转为云。谓诸二乘以钝根故要先回入共教大乘。舍二乘名得菩萨称。然后方入此普贤法（乃至）是故当知。一切二乘。总无顿入普贤法界。依究竟说。无有二乘而不回入共教菩萨。无彼菩萨而不入此普贤之法。是故展转无不皆是此法之器（已上）言共教大乘者。正指始教三乘大乘。愚法小乘转入始教。即成始教菩萨悟解。大志通泰作大乘人。惠苑法师陈小乘云。要先回入权教大乘。余即同此入三乘后。必经同教方入别教。同教为能入门。住所入别教故。问。何故华严名为本教答。诸教本故。诸佛本故。万法本故。万行本故。诸乘本故。所出本故。所归本故。根末本故。能证本故。所证本故。此诸义中。肝要有二。一开渐本。性起品说日照譬故。故法华云。于一佛乘分别说三（已上）于华严经别教一乘。开分三乘渐悟门故。二摄末本。二乘三乘长养机根。终入别教圆教圆融都故。法华经中。涌出菩萨有四唱导。问讯如来。众生易度不劳否等。如来答言。此诸众生始见我身。闻我所说。即皆信受入如来慧。除先修习学小乘者。如是之人我今亦令得闻此经入于佛慧（已上）演义钞一下云。华严未有末之可摄。以法华根末归本归华严故（已上）此明华严摄末之本。演钞亦云。吉藏引此立三种法轮。第一名根本法轮。第二名枝末法轮。第三名摄末归本法轮（已上）吉祥依此涌出品文。立三转法轮。收摄如来一代。一类所见化仪根本法轮见华严经。鹿苑已后法花前集已前是三乘枝末法轮。法花是摄末归本法轮。清凉大疏引涌出文。结成华严是根本义。钞牒释云。言斯则法华亦指此经以为本矣者。结成本义。若自立为本。恐本义未明。法花指此为本。本义方显。始见入于佛惠既即华严。亦令得法华入于佛惠。岂非指初为本。又法华第一云。于一佛乘分别说三。亦是后本流末。即华严为一佛乘。分别说昔之三。三即鹿野四谛等。若既不指华严为本。鹿野之前以何为一乘耶（已上）此是释成摄末之本。渐入之者。先小后大。先三后一。终入别教。开渐本者。出现所说四照大喻。一先照高山被菩萨故。说华严故。此中直举一乘菩萨兼摄三乘中菩萨。二次照黑山譬缘觉乘。三照高原譬声闻乘。四照大地譬善根众生乃至邪定。开渐次第先大后小。约别异人次第开渐。钞云。始成便说华严。是照菩萨山王。此明先大后小（已上）其摄末相。先小后大。一人升进至一极故。问。开渐摄末约何等机。答。顿入之者一切万法本来一乘究竟圆融。永无开渐三乘差异。无开渐故。无有先小后大等门进入之义。普贤净眼虽有诸乘。本来不异别教一乘。不见小乘如聋如盲。不同小乘三乘教等专立三乘各明因果。不同同教开会三乘。同三明一。待对说一。别教一乘本无声闻。虽有声闻是卢舍那不见不闻声闻名体。本来普遍一乘道故。问。华严别教。云何摄引三乘教中菩萨乘人。答。别教当体全异三乘。而亦约熟必入别教。而所引菩萨有二类。一直进菩萨。本是三中菩萨乘机。依圆教中行布一门。发心修行。行解长养。根缘调熟。即入圆融。二回心菩萨。亦名二乘。本是愚法。初闻大乘信解胜进。即成回心。志意通畅作菩萨分。已入共教。舍二乘名。得菩萨称。即此分人要经同教。方入别教。如前具明。问。直进菩萨经同教耶。答。直进菩萨初心之人。情谓三乘决定差别。执实有其二乘因果。此情谓人要经同教即入别教。法华经言。菩萨闻。此法疑纲皆已除者。即此人也。若直进中无情谓人。未必经同。入自乘中证地之时。即入别教一乘证地。三乘教中无证地故。问。华严一乘唯有顿入。无渐入者事义满耶。答。华严满教。虽无渐入。一切法义顿渐化仪事具足圆满无有所阙。海印定中一切法门具足显现。同时满故。渐入一乘事相化仪。三世通彻皆显现故。第二七日一念之中。过去无际现在十方。鹿苑已后释迦在世五十个年说法。化仪缘尽入寂。流通舍利。弘传教法。正法像法末法时中一切化事。未来世事。后后无尽无际之事。皆于成道第二七日。显现穷尽。无有所遗。而鹿苑等五十个年。及灭后事。皆是第二七日事仪。从彼中出经历成立。问。第二七日皆已显现者。何故自后更重用之。答。不可后经不渐次用。后应经事于前现故。后不应经者前不可现故。前已有者今即现故。过去无始。未来无终。显现事仪行相皆尔。问。若如此义顿入渐入化仪。必有不可唯顿。答。若唯一乘无二乘土。及无三乘差别之处。渐入诱引不可显现。此事其处本来无故。若总泛言一切显现。十方国土有此事故。今此娑婆既是秽土。如来化仪必有声闻。是故具开三乘化仪。于此娑婆显华藏界。周遍法界无尽镕融。问。情凉大疏言还照高山者。为指华严指法花耶。答。虽似指法华而实指华严。小乘入一。法华为门。是能入故。华严别教即为所入所住极处。今举法华能入之门。两取所入为还照教。先照高山直指顿入。还照高山约渐入者。问。何以得知法华本意摄引二乘令入华严。答。法华始终授声闻记。为入华严别教一乘故。故譬喻品与太白牛一乘车中。初是等一大车。后即无尽宝车等。一是同教意。无尽即别教义。涌出品中得闻此经入于佛慧。如上演钞闻说法花入华严故。嘉祥大师法华名摄末归本法轮。行相一同。而嘉祥宗法华华严无有差别。诸大乘教显道无二故。无差异。今宗彼此施设悬隔。问。法华经云。诸佛出世唯以一大事因缘故。出现于世（已上）即指法华为一大事。何故更言大华严故。答。诸大乘经。望令成佛皆言大事。不简三乘大乘等教。般若经等皆说此义。今花严宗性起一品。具说。如来出现始终行相。新云如来出现品焉。十门出现皆显大事。第一出现总相法门。穷尽如来出世本意。依此文故。清凉大师云。出现本为大华严故（已上）一代一切诸教法门。莫不皆是为大华严一大善巧别教普法。其渐入者。由同教门入别教宗得普贤眼。指此所入名一大事。同教为门故通同教。终归别教正指此法名为一大事因缘也。
    第二教宗名义。问。何故此教名华严宗。
    答。本经精髓名为华严。梵语具言摩诃毗佛略勃驮健拏骠诃素怛览。此云大方广觉者杂华严饰经。摩诃言大。毗佛略言方广。勃驮言觉者。健拏言杂华。骠诃言严饰。素恒览言经。今略言大方广佛华严经。更举精要言华严宗。清凉师云。所证之境即大方广。能证之心即佛华严（已上）佛所证境不过三大。体大。相大。用大名三。能证智心不过事理。万行因华感十身满果。故言华严。华必感果。二利万行感佛果故。所言感者。得佛果故。严是因感。以得佛果名为严饰。大疏序云。华喻功德万行（已上）钞释云。此亦二义。一感果华。喻于万行。成佛果故。或与果俱。或不与俱。俱如莲花。表因果交彻故。不俱如桃李华。坏先因后果故。二严身华。喻诸位功德。必与修果俱。故下经云。若见华时。当愿众生。神通等法。如花开敷。若见树华。当愿众生。众相如华。具三十二感（已上）果华要局佛果。严身华互通因果。玄记华有十义。一微妙义。表佛行德离粗相故。二开敷义。万行敷荣性开觉故。三端正义。众行圆满德相具故。四芬馥义。德香普薰益自他故。五适悦义。胜德快乐喜无厌故。六巧成义所修德相善巧成故。七光净义。断证永尽极清净故。八庄饰义。了因明显严本性故。九引果义。生因成立起佛果故。十不染义。处世不染如莲华故。问。华严华者是何等华。答。华严华者。莲花为本。通一切华。诸感果者无不通故。不简华果同时前后。不失由华感果故。亦通一切非华之者。严身饰体皆华义故。问。感果莲华与法华华有何别耶。答。能喻事华彼此是同。所喻法义彼此是别。此经感果严身二义。法华所喻。开敷出水。华实俱成。因果双说。八不本净。八迷不染。为实施权。开权显实。废权立实。权实二智。同时双显。如是法喻。随宗不同。开敷出水。法花论说。因果双说光宅所立。八迷不染嘉祥妙解。为实施权等是天台所解。本迹二门各有三义。总名本迹六譬。权实双显清凉所释。慈恩用论开敷出水。
    第三立教开宗。问。此华严宗立几教宗。收摄判断一代诸教。答。杜顺大师。弘华严宗。建立五教。陈演止观。智俨大师。承继此躅。建立五教。庄饰弘通。贤首尊者。建兴繁昌。普天归投。率土顺从。清凉。圭山。弘通传述。润色增光。修饰穷究。教则五教。宗则十宗。能诠所诠。摄判究尽。言五教者。一愚法小乘教。诸小乘教。二部五部。二十部。五百部等。一切三藏等教。不知法空。俱证人空。虽说法空。唯是少分亦不明显。二大乘始教。般若中百等破相遣执教。深密瑜伽等建立法相典。三大乘终教。楞伽密严等经。起信宝性等论。荡事显理。融相见性。即此教宗。四大乘顿教。诸大乘中所显所示言说顿亡。思量忽泯。契会不二。入住一理。生心即妄。不生即佛如是等也。五一乘圆教。华严一乘。四种法界。事事无碍。圆明自在。具德无尽。主伴具足。帝网重重。如是等也。言十宗者。约所诠宗而建立故。即五教中所显宗旨。一我法俱有宗。犊子部等。二法有我无宗。萨婆多部等。三法无去来宗。大众部等。四现通假实宗。说假部等。五俗妄真实宗。说出世部等。六诸法但名宗。一说部等。此上六宗小乘中分。七一切皆空宗。亦名三性空有宗。是始教宗。八真德不空宗。是终教宗。九相想俱绝宗。是顿教宗。十圆明具德宗。是华严经别教一乘。以此五教十宗。判断大小教宗。权实浅深无不究竟。
    第四一乘三乘。问。于五教中云何分别一乘三乘差别门耶。答。总而言之。一乘三乘。细分言之。三乘之外亦有愚法小乘。合而言之。三乘之中二乘摄之。法华三车含有愚法。于五教中初小乘教即愚法教。始终顿三并三乘教。圆教即是一乘教宗。此圆教者。是指别教。若渐入门摄二乘机立同教门。非教本意。立教本意唯别教宗。问。云何名为三乘一乘。答。大乘教中说三乘别。因果各别各归自乘。是故二乘不能成佛。此即本性种姓别故。说如是义名三乘教。此教即说三乘五性。一声闻种姓。二独觉种姓。三菩萨种姓。此三各具自乘种子芽不具余。四不定种姓。具三乘种。非定一故。然有四种。一声闻缘觉不定。二声闻菩萨不定。三缘觉菩萨不定。四三乘不定。初一定性。不能成佛。后三成佛。有佛种故。五无性有性。阙无三乘无漏性种。极以人天教化成就。言一乘者。一切众生皆具理性。真理为性。有此理故。一切众生无不成佛。名一乘教。若据结缘。有三乘性。是理性上暂时假立。暂时性故。后皆成佛。而定性者。习性坚牢于此世中决定不回。必入涅槃寂后生心。所入涅槃非实灭故。心想还生。回心向大。次第胜进。修行成佛。不定种姓。此世回心。趣向升进。修行成佛。问。始终顿三教。无一乘名耶。答。约五教门立三一名。互有与夺。不可一准。始教名密意一乘。终教名佛性一乘。顿教名绝想一乘。法华名同教一乘。华严名别教一乘。圆教分二。同教别教。始终顿三。是故总立五种一乘。愚法都无一乘之名。五种一中唯别教宗是真实一。根本一乘诸乘本故。法华摄末归本名一。始终顿三虽三乘教。随所立义各与一名。然始教宗。三乘教本。终顿二教三人所入。故名三乘待对三乘。故名三乘。其所说相。是一乘义专说三乘皆成佛故。泯绝三乘归一理故。故清凉师。始教大乘名三乘教。终顿圆三皆名一乘。若成佛门。终顿二教共是一乘。事事无碍别教一乘。同教义门。同顿同终。或同始小。故名同教。然于五教立三乘名亦有五种。一始别终同三。如小乘教。二始终俱别三。如始教宗。三始终俱同三。如终教宗。四始终俱离三。如顿教宗。五始终俱同三。如同教宗。别教一乘无三乘名。问。同教一乘有种类耶。答。唯同三乘名为同教。不可有类。若强言之。有法华同教。是对机同。有华严同教。是称性同。法华同教为本兼有别教。约所入故。华严别教为本兼有同教。约该摄故。直尔就正分二门者。华严是别教。法华是同教而已。
    第五所立法义。问。华严一乘教说何等法义。答。别教一乘法界法门。体相。森罗业用周遍。摄束枢要成四法界。一事法界。即是无碍所依体事。即有十对。教义。理事。境智。行位。因果。依正。体用。人法。逆顺。应感。此十对法。各皆圆融。或一摄余。互皆融摄。二理法界。摄归真实寂寥湛然。此有十门。文繁略之。三理事无碍法界。随缘事法与理一味。此有十门。各成无碍。一理遍于事门。二事遍于理门。三依理成事门。四事能显理门。五以理夺事门。六事能隐理门。七真理即事门。八事法即理门。九真理非事门。十事法非理门。以此十门明理事无碍相。四事事无碍法界。名周遍含容。真理随缘成种种事。一一事法融通无碍。亦有十门。即十玄门。一同时具足相应门。二广狭自在无碍门。三一多相容不同门。四诸法相即自在门。五秘密隐显俱成门。六微细相容安立门。七因陀罗网境界门。八托事显法生解门。九十世隔法异成门。十主伴圆明具德门。此十玄门。同一缘起。终一一法具十玄门。无碍圆融。随其一门即有一切。于一尘法具四法界。一尘当体是事法界。因缘所生分限法故。此尘全以真理成立。故还泯亡全是真理成理法界。理即成事。事即成理。二门无隔。是事理无碍故。周遍真理全成一尘。一尘之外无有真理。自余诸事不离尘理。万法与理在一尘内。是则事事无碍行相。故四法界同时有之不离真理。一尘中事具十玄门。同时具足。广狭自在。相即相入如是等也。事事无碍所因有十。一唯心所现故。二法无定性故。三缘起相由故。四法性融通故。五如幻梦故。六如影像故。七因无限故。八佛证穷故。九深定用故。十神通解脱故。十中随一即能令彼诸法混融无碍自在。十玄二门。一德相十玄。舍那自德本具足故。二业用十玄。为物显现成利润故。上四法界即是别教一乘所说法义纲要。
    第六本经次第。问。此华严宗既是经宗。本经所说行相云何。答。大华严经一部六十卷。七处八会。三十四品。理实法界缘起因果为宗。高祖香象贤首大师。大华严经总为五分。一发起因缘分。是初世间净眼品当余经序分。明证信发起二序行相故。二卢舍那品名举果劝乐生信分说舍那果德。令人信乐故。此之二品。是第一会名菩提场。第二会有六品。谓名号品。四谛品。光明觉品。明难品。净行品。贤首品是也。名号已下三。名修因契果生解分。十信已后乃至性起品。四十一位因果钩锁渐次成故。由此次第生妙解故。第二会六品中。初之三品佛果三业为十信所依。后之三品信位当相成解行德。三品次配。问。何故十信如来三业以为所依发起生起。答。菩萨行位。要揽佛果生起成辨。是故如来三业为依。起信位行。况全揽果分为因分体。是故因人成就一法。果海即显。位位成佛即由此义。问。云何明难成十信解。答。明难品十首菩萨各说一法。初问文殊通问九首。九首菩萨各答一深。后有九首。总问文殊。文殊即说佛境一深。此十甚深者。一缘起甚深。二教化甚深。三业化甚深。四佛说法甚深。五福田甚深。六正教甚深。七正行甚深。八助道甚深。九一乘甚深。十佛境甚深也。问。云何净行成十信行。答。观解深玄入诸佛法。随缘行愿三业历缘。经说一百四十净行。理事兼修。悲智双运。四仪动作。语默行住。心住空理。观融事理。此即十信随缘妙行。问。云何贤首成信位德。答。圆教十信解行已成。所得大果德用无尽。信位穷满。没同果海。自证圆极居佛果地。此初发心同时。成辨六位众德。若不得终者。亦不得初故。信位佛果中间诸位。同一缘起不相离故。得一位时全成一切。是故信满通贯始终。该摄诸位。自体满足施无方用。得十三昧者。一圆明海印三昧门。二华严妙行三昧门。三因陀罗网三昧门。四手出广供三昧门。五现诸法门三昧门。六四摄摄生三昧门。七俯同世间三昧门。八毛光觉照三昧门。九主伴严丽三昧门。十寂用无涯三昧门也。上是第二会十信法门竟。第三会说十住位总有六品。一升须弥顶品。二须弥偈赞品。此二序分。三十住品。此明十解。四梵行品。明十住行。即十梵行遣着破执。梵行成就。便成正觉。五发心功德品。明十住功德且赞初住德。上三自分。六明法品。此明十住胜进分也。此上四品十住正住正宗。第四会说十行位。此有四品。一夜摩升天品。二夜摩偈赞品。此二序分。三十行品。四十藏品。此二正宗分也。第五会说十回向。此有三品。一兜率升天品。二兜率偈赞品。此二序分。三十回向品。是正说也。第六他化自在天会。此会有十一品。一十地品。二十明品。三十忍品。四阿僧祇品。五寿命。六菩萨住处品。十明已后五品。明第十地胜进分。是当等觉位。七佛不思议法品。八如来相海品。九小相光明品。十普贤行品。十一如来性起品。不思议已后五品。是佛果地妙觉位也。此上诸会具说四十一位行相。令人生解。第七重会普光法堂会。广说诸位行法。此即第四托法进修成行分。唯有一品。名离世间品。普慧菩萨举二百问。普贤菩萨说二千行。答其诸问。二千法门随应各明五十二位成行方法。第八名重阁讲堂会。此有一品。即入法界品也。此即第五依人天证成德分。由前行法证入所说所宗法界海会故也。此一会中总有二段初是本会。祇园大众入法界故。是顿证法界分即如来会。二是末会。文殊出阁往南化导。并诸菩萨随缘化物。是渐证法界分即菩萨会。于中三会。初摄比丘会。二摄龙会。亦名摄诸乘会。三摄善财会。比丘。摄龙。摄善财之初。皆文殊为会主。德云已后以诸善友为其会主。文殊师利于觉城东沙罗林幢大塔庙处。摄善财童子。合满信位。善财知识总有五十五人。东为五相。一寄位修行相。初四十一人是也。信位一人。十住十人。十行十人。十向十人。十地十人。一人成一位名寄位修行相。二会缘入实相十一人。当等觉位。三摄德成因相。弥勒菩萨司补处功德故。四智照无二相。再见文殊以初后不二故。上来并是般若门知识也。五显因广大相。普贤菩萨。秘密重重即法界门知识也。善财童子值普贤时。其毛孔中即见一切佛刹尘数境界。念念如是一切佛法尽极圆满。随一一因皆称法界。甚深广大不可思议。于前诸善友处。所得三昧法门。于普贤毛孔念念获得。前五十四般若知识即是文殊能证妙智。第五十五普贤知识所证真理。二圣理智契合即同卢舍那佛。故名显因广大相也。法界海会顿渐虽异。不异渐之顿。不异顿之渐。一圆满果遍通普周。此五分中。初是即分。正宗四分轮转无穷。见果起信。依信成解。由解起行。由行证入。证上说果。后果起信。乃至由行成证。信解行证次第钩锁。展转无穷。是名一乘法轮行相。本经宗旨状相如是。
    第七修证行相。问华严别教圆融法门。修行证入状相云何。答华严教义修行证入随机阶差。相状非一。或有顿悟渐修。或有顿修渐悟。或有顿悟顿修。或有惭修渐悟。如是行相随宜多端。且就顿悟渐修言之。创值华严一乘别教。听闻自身如来藏中四种法界圆融无碍。过恒沙德具足周备。因果理事业用圆满。即发深信。欣乐修显。如是信乐发菩提心。趣向坚固。知法深大。此心中顿悟自身本来即是万德库藏无染无妄无尽自在具德宛然。是名顿悟。此悟即是解悟之悟非是证悟。未修证故。此解悟心彻底穷源顿解所领至果海故。虽顿至源而惑未消。是故渐修断除惑障。随断惑处断德渐成。随证理处智德渐满。如是修行。随断障处。次第证悟。由渐修故有此证解。七处八会皆在自心。所说万法皆吾所有。见闻已后成此顿悟。解行生中念念事事顿悟渐修。渐修渐悟。于一法中顿悟渐修。法法皆尔。同时圆备。顿悟渐修最初要门速续修习众门顿开。是故顿悟顿修。修悟同时渐修渐悟。先修后悟。随宜进向。任意修证者也。华严修证随缘无尽。七处八会文文句句无非皆是观门枢楗。华严列祖多立观行。杜顺帝心创作华严法界观一卷。立三重法界观门尽其精美。亦作五教止观一卷。华严三昧穷究理趣。三祖香象观门是多。华藏世界观一卷。游心法界记一卷。妄尽还源观一卷。义海百门。普贤观行法门一卷。华严三昧章一卷。清凉作三圣圆融观一卷。十二因缘观等。大疏演义钞。探玄记等。皆以观门解释宗旨。通玄居士造华严论等。专以观门释成宗途。
    第八诸杂法门。问。华严宗中所说法数大小法义总有几种。答。华严大经法相广博。会会品品数相无边。具录名数徒费纸墨。孔目章中。会会品品。取其简要明一百四十一科法门。其中小科别开其相成数百余法相法义。然法相门总有三种。一唯法相宗法相。如三乘定性。性相各别性有情无漏种等。二唯法性宗法相。三乘五性会归一乘皆成佛道。性相镕融理事无碍等。三法相法性无违法相。如四智三身八识二谛六度三性三无性等。始教大乘少说法性。多说法相。所说法性即法相数。终教大乘少说法相多说法性。所说法相会归法性。总而言之。始教大乘是法相宗。终教圆教合名法性宗。顿教大乘是无相宗。故法性宗有终教法性。有圆教法性。此圆教者别教一乘。同教法相全同终教。上性相无违者多约终教法相性。若约圆教事事无碍。十玄六相一切法门十十无尽并异终教法性之义。而亦多有通终教始教法相之者。所言别教华严法门者。如孔目章等中列言。五海十智。十世界海。四谛。唯识十甚深。十信十位。十梵行。十度。十藏。十回向。十地。六决定。教证二大。五怖畏。十愿。调柔等四果。三聚净戒。四禅。八定。三十七道品。十二因缘。万行道法。十身相作。四十辨才。十明。十忍。如是等法无量无边。离世间品二千行法皆以十种为其定数。此等法门皆是华严所说。所说所谈诸杂法门不能具录。如本经说。
    第九章疏分量。问。此华严宗教典几许。
    答。本经三本。六十华严东晋所译。智俨大师作五卷疏名搜玄记。香象大师作探玄记二十卷。八十华严大周所译。慧苑法师作十六卷疏名续华严疏刊定记。清凉大师作大疏二十卷。并演义钞四十卷。释自大疏刊定有违贤首所立。清凉破刊定成立贤首义。四十华严贞元所译。清凉大师作十卷疏。清凉亦作八十经纲要三卷。通玄居士作华严论四十卷。自余诸章其数极多。五教章。旨归。纲目。法界观。五教止观。五十要问答。十玄章。华严问答。七科章。游心法界记。策林。还源观。义海百门。普贤观行。华藏观开脉义。金师子章。华严传。行愿别行疏。略策。法界玄镜。三圣圆融观。行愿疏。义记。法界图。纂灵记。注法界观。五教章多作记述。指事。义苑疏。折薪记。复古记。集成记等。如是章疏其数极多。不能具录。智俨。香象。清凉祖文本疏章钞学者专玩。余师解释兼包习学。义途深广大养神解。
    第十祖承弘传。问。此宗立祖相承云何。
    答。若明立祖总通言之。毗卢舍那开法教主。普贤已下十祖所凭。谓普贤菩萨。文殊师利菩萨。马鸣菩萨。龙树菩萨。天亲菩萨。杜顺帝心尊者。至相智俨尊者。康国贤首尊者。清凉澄观大师。宗密定慧禅师是也。大唐帝心已后。皆血脉相承。然清凉在香象灭后。天竺五祖唯是依凭。大宋净源总立七祖。大唐五祖加天竺马鸣龙树。大日本国。天平十二年（庚辰）良辨僧正创弘华严。日本华严自此而始。新罗审祥禅师。往大唐朝。从香象大师学华严宗。来朝之后住大安寺。良辨请此于东大寺罥索堂。初讲华严。良辨闻之。即共兴隆。自辨弟子有实忠和尚。次等定大僧都。次正进律师。次长岁和尚。次道雄僧都。次基海大德。次良绪律师。次圆超僧都。次尊胜院本愿光智大僧都。次松桥已讲。次延达律师。次深幸法桥。次定趯□得业。次隆助法桥。次道性法印。次良祯权僧正。次宗性权僧正。次法印权大僧都宗显。次法印权大僧都公晓。良辨已后至公晓法印经二十代。并是日本华严贯首。公晓弟子有定晓大法师。正此次后是宗贯首等。光智弟子。有观真律师。次观圆已讲。次延快已讲。次胜趯□已讲。次良觉得业。次景雅法桥。次高山寺高辨上人。横燃一灯大兴华严。高辨弟子有喜海大德。海公下有静海法师。静海下有照辨法师。顺辨法师。辨清法师。辨清下有经辨法师。高辨门人横竖弘持。学业繁昌。宗绪弘昌。日本华严宗。东大寺为本。良辨僧正为弘华严立东大寺。圣武天皇特崇此宗。虽学八宗以华严宗为其本宗。自昔已来。亦弘三论。昔昌弘法相。侥季。废不学。中古已来。华严。三论两宗继踵习学甚昌。英哲间出。各提纲宗。学业成林。法绪连绵。昔东大寺南大门额言大华严寺。大佛殿二阶额言恒说华严院。自天平十二年至延历七年。首尾五十许年。每日讲说华严经及彼疏。谓天平十二年已后三年终六十华严经。即用探玄记。其后讲敷八十华严经。用刊定记。六十八十常讲不息。恒说之言事实宜焉。宗旨玄妙。情虑悬涯。依教理力。缀其要义。功业不虚。要证十身而已。

华严宗要义一卷

    于时正和三年（甲寅）十月二十八日。于东大寺戒檀院。为关东光明寺檀越禅门撰之。彼禅门殿下。忠勤之暇。普通诸宗。显密该综。性相兼练。叩予以华严法门。对谈以两三轴章。更亦缀此简章。谨酬殷勤雅怀矣。
华严宗沙门凝然（春秋七十五）。
文保二年五月。奉面受于草主方丈毕。欢喜有余。大教值遇。
圆宗沙门普海（存理智夏□六岁）
唐永二年（癸未）四月十四日。于江州山本寺。为自持弘通。令书写奉读毕。沙弥觉城。
