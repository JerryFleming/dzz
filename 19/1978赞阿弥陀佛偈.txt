大正藏 No. 1978 赞阿弥陀佛偈
　　后魏 昙鸾撰


　　1卷


　　赞阿弥陀佛偈

　　　　昙鸾法师作
　　南无阿弥陀佛(释名无量寿傍经奉赞亦曰安养)。
　　南无至心归命礼西方阿弥陀佛。
　　现在西方去此界　　十万亿刹安乐土
　　佛世尊号阿弥陀　　我愿往生归命礼

　　愿共诸众生往生安乐国
　　南无至心归命礼西方阿弥陀佛
　　成佛已来历十劫　　寿命方将无有量
　　法身光轮遍法界　　照世盲冥故顶礼

　　愿共诸众生往生安乐国
　　南无至心归命礼西方阿弥陀佛
　　智慧光明不可量　　故佛又号无量光
　　有量诸相蒙光晓　　是故稽首真实明

　　愿共诸众生往生安乐国
　　南无至心归命礼西方阿弥陀佛
　　解脱光轮无限齐　　故佛又号无边光
　　蒙光触者离有无　　是故稽首平等觉

　　愿共诸众生往生安乐国
　　南无至心归命礼西方阿弥陀佛
　　光云无碍如虚空　　故佛又号无碍光
　　一切有碍蒙光泽　　是故顶礼难思议

　　愿共诸众生往生安乐国
　　南无至心归命礼西方阿弥陀佛
　　清净光明无有对　　故佛又号无对光
　　遇斯光者业系除　　是故稽首毕竟依

　　愿共诸众生往生安乐国
　　南无至心归命礼西方阿弥陀佛
　　佛光照耀最第一　　故佛又号光炎王
　　三涂黑闇蒙光启　　是故顶礼大应供

　　愿共诸众生往生安乐国
　　南无至心归命礼西方阿弥陀佛
　　道光明朗色超绝　　故佛又号清净光
　　一蒙光照罪垢除　　皆得解脱故顶礼

　　愿共诸众生往生安乐国
　　南无至心归命礼西方阿弥陀佛
　　慈光遐被施安乐　　故佛又号欢喜光
　　光所至处得法喜　　稽首顶礼大安慰

　　愿共诸众生往生安乐国
　　南无至心归命礼西方阿弥陀佛
　　佛光能破无明闇　　故佛又号智慧光
　　一切诸佛三乘众　　咸共叹誉故稽首

　　愿共诸众生往生安乐国
　　南无至心归命礼西方阿弥陀佛
　　光明一切时普照　　故佛又号不断光
　　闻光力故心不断　　皆得往生故顶礼

　　愿共诸众生往生安乐国
　　南无至心归命礼西方阿弥陀佛
　　其光除佛莫能测　　故佛又号难思光
　　十方诸佛叹往生　　称其功德故稽首

　　愿共诸众生往生安乐国
　　南无至心归命礼西方阿弥陀佛
　　神光离相不可名　　故佛又号无称光
　　因光成佛光赫然　　诸佛所叹故顶礼

　　愿共诸众生往生安乐国
　　南无至心归命礼西方阿弥陀佛
　　光明照耀过日月　　故佛号超日月光
　　释迦佛叹尚不尽　　故我稽首无等等

　　愿共诸众生往生安乐国
　　南无至心归命礼西方阿弥陀佛
　　哀愍覆护我　　令法种增长　　此世及后生
　　愿佛常摄受

　　愿共诸众生往生安乐国
　　南无至心归命礼西方极乐世界观世音菩萨
　　愿共诸众生往生安乐国
　　南无至心归命礼西方极乐世界大势至菩萨
　　愿共诸众生往生安乐国
　　南无至心归命礼西方极乐世界诸菩萨清净大海众
　　愿共诸众生往生安乐国
　　普为师僧父母及善知识法界众生。断除三障。同得往生阿弥陀佛国。归命忏悔。
　　南无至心归命礼西方阿弥陀佛
　　阿弥陀佛初会众　　声闻菩萨数无量
　　神通巧妙不能算　　是故稽首广大会

　　愿共诸众生往生安乐国
　　南无至心归命礼西方阿弥陀佛
　　安乐无量摩诃萨　　咸当一生补佛处
　　除其本愿大弘誓　　普欲度脱诸众生
　　斯等宝林功德聚　　一心合掌头面礼

　　愿共诸众生往生安乐国
　　南无至心归命礼西方阿弥陀佛
　　安乐国土诸声闻　　皆光一寻若流星
　　菩萨光轮四千里　　若秋满月映紫金
　　集佛法藏为众生　　故我顶礼大心海

　　愿共诸众生往生安乐国
　　南无至心归命礼西方阿弥陀佛
　　又观世音大势至　　于诸圣众最第一
　　慈光照曜大千界　　侍佛左右显神仪
　　度诸有缘不暂息　　如大海潮不失时
　　如是大悲大势至　　一心稽首头面礼

　　愿共诸众生往生安乐国
　　南无至心归命礼西方阿弥陀佛
　　其有众生生安乐　　悉具三十有二相
　　智慧满足入深法　　究畅道要无障碍
　　随根利钝成就忍　　二忍乃至不可计
　　宿命五通常自在　　至佛不更杂恶趣
　　除生他方五浊世　　示现同如大牟尼
　　生安乐国成大利　　是故至心头面礼

　　愿共诸众生往生安乐国
　　南无至心归命礼西方阿弥陀佛
　　安乐菩萨承佛神　　于一食顷诣十方
　　不可算数佛世界　　恭敬供养诸如来
　　华香伎乐从念现　　宝盖幢幡随意出
　　珍奇绝世无能名　　散华供养殊异宝
　　化成华盖光晃耀　　香气普薰莫不周
　　华盖小者四百里　　乃有遍覆一佛界
　　随其前后次化去　　是诸菩萨佥欣悦
　　于虚空中奏天乐　　雅赞德颂扬佛慧
　　听受经法供养已　　未食之前腾虚还
　　神力自在不可测　　故我顶礼无上尊

　　愿共诸众生往生安乐国
　　南无至心归命礼西方阿弥陀佛
　　安乐佛国诸菩萨　　夫可宣说随智慧
　　于己万物亡我所　　净若莲华不受尘
　　往来进止若泛舟　　利安为务舍适莫
　　彼已犹空断二想　　然智慧炬照长夜
　　三明六通皆已足　　菩萨万行贯心眼
　　如是功德无边量　　是故至心头面礼

　　愿共诸众生往生安乐国
　　南无至心归命礼西方阿弥陀佛
　　安乐声闻菩萨众　　人天智慧咸洞达
　　身相庄严无殊异　　但顺他方故列名
　　颜容端正无可比　　精微妙躯非人天
　　虚无之身无极体　　是故顶礼平等力

　　愿共诸众生往生安乐国
　　南无至心归命礼西方阿弥陀佛
　　敢能得生安乐国　　皆悉住于正定聚
　　邪定不定其国无　　诸佛咸赞故顶礼

　　愿共诸众生往生安乐国
　　南无至心归命礼西方阿弥陀佛
　　诸闻阿弥陀佛号　　信心欢喜庆所闻
　　乃暨一念至心者　　回向愿生皆得往
　　唯除五逆谤正法　　故我顶礼愿往生

　　愿共诸众生往生安乐国
　　南无至心归命礼西方阿弥陀佛
　　安乐菩萨声闻辈　　于此世界无比方
　　释迦无碍大辩才　　设诸假令示少分
　　最贱乞人并帝王　　帝王复比金轮王
　　如是展转至六天　　次第相形皆如始
　　以天色像喻于彼　　千万亿倍非其类
　　皆是法藏愿力为　　稽首顶礼大心力

　　愿共诸众生往生安乐国
　　南无至心归命礼西方阿弥陀佛
　　天人一切有所须　　无不称欲应念至
　　一宝二宝无量宝　　随心化造受用具
　　堂宇饮食悉如此　　故我稽首无称佛

　　愿共诸众生往生安乐国
　　南无至心归命礼西方阿弥陀佛
　　诸往生者悉具足　　清净色身无可比
　　神通功德及宫殿　　服饰庄严如六天
　　应器宝钵自然至　　百味嘉肴倏已满
　　见色闻香意为食　　忽然饱足受适悦
　　所味清净无所著　　事已化去须复现
　　晏安快乐次泥洹　　是故至心头面礼

　　愿共诸众生往生安乐国
　　南无至心归命礼西方阿弥陀佛
　　十方佛土菩萨众　　及诸比丘生安乐
　　无量无数不可计　　已生今生当亦然
　　皆曾供养无量佛　　摄取百千坚固法
　　如是大士悉往生　　是故顶礼阿弥陀

　　愿共诸众生往生安乐国
　　南无至心归命礼西方阿弥陀佛
　　若闻阿弥陀德号　　欢喜赞仰心归依
　　下至一念得大利　　则为具足功德宝
　　设满大千世界火　　亦应直过闻佛名
　　闻阿弥陀不复退　　是故至心稽首礼

　　愿共诸众生往生安乐国
　　南无至心归命礼西方阿弥陀佛
　　神力无极阿弥陀　　十方无量佛所叹
　　东方恒沙诸佛国　　菩萨无数悉往觐
　　亦复供养安乐国　　菩萨声闻诸大众
　　听受经法宣道化　　自余九方亦如是
　　释迦如来说偈颂　　无量功德故顶礼

　　愿共诸众生往生安乐国
　　南无至心归命礼西方阿弥陀佛
　　诸来无量菩萨众　　为植德本致虔恭
　　或奏音乐歌叹佛　　或颂佛慧照世间
　　或以天华衣供养　　或睹净土兴等愿
　　如是圣众悉现前　　蒙八梵声授佛记
　　一切菩萨增愿行　　故我顶礼婆伽婆

　　愿共诸众生往生安乐国
　　南无至心归命礼西方阿弥陀佛
　　圣主世尊说法时　　大众云集七宝堂
　　听佛开示咸悟入　　欢喜充遍皆得道
　　于时四面起清风　　击动宝树出妙响
　　和韵清彻遏糸竹　　逾于金石无伦比
　　天华缤纷逐香风　　自然供养常不息
　　诸天复持天华香　　百千伎乐用致敬
　　如是功德三宝聚　　故我运想礼讲堂

　　愿共诸众生往生安乐国
　　南无至心归命礼西方阿弥陀佛
　　妙土广大超数限　　自然七宝所合成
　　佛本愿力庄严起　　稽首清净大摄受

　　愿共诸众生往生安乐国
　　南无至心归命礼西方阿弥陀佛
　　世界光曜妙殊绝　　适悦宴安无四时
　　自利利他力圆满　　归命方便巧庄严
　　宝地澄静平如掌　　无有山川陵谷阻
　　若佛神力须则见　　稽首不可思议尊

　　愿共诸众生往生安乐国
　　南无至心归命礼西方阿弥陀佛
　　道树高四百万里　　周围由旬有五十
　　枝叶布里二十万　　自然众宝所合成
　　月光摩尼海轮宝　　众宝之王而庄严
　　周匝垂间宝璎珞　　百千万种色变异
　　光焰照曜超千日　　无极宝网覆其上
　　一切庄严随应现　　稽首顶礼道场树

　　愿共诸众生往生安乐国
　　南无至心归命礼西方阿弥陀佛
　　微风吹树出法音　　普流十方诸佛刹
　　闻斯音得深法忍　　至成佛道不遭苦
　　神力广大不可量　　稽首顶礼道场树

　　愿共诸众生往生安乐国
　　南无至心归命礼西方阿弥陀佛
　　树香树色树音声　　树触树味及树法
　　六情遇者得法忍　　故我顶礼道场树

　　愿共诸众生往生安乐国
　　南无至心归命礼西方阿弥陀佛
　　蒙道场树对六根　　乃至成佛根清彻
　　音响柔顺无生忍　　随力浅深咸得证
　　此树威德所由来　　皆是如来五种力
　　神力本愿及满足　　明了坚固究竟愿
　　慈悲方便不可称　　归命稽首真无量

　　愿共诸众生往生安乐国
　　南无至心归命礼西方阿弥陀佛
　　从世帝王至六天　　音乐转妙有八重
　　展转胜前亿万倍　　宝树音丽倍亦然
　　复有自然妙伎乐　　法音清和悦心神
　　哀婉雅亮超十方　　故我稽首清净乐

　　愿共诸众生往生安乐国
　　南无至心归命礼西方阿弥陀佛
　　七宝树林周世界　　光耀鲜明相映发
　　华果枝叶更互为　　稽首本愿功德聚

　　愿共诸众生往生安乐国
　　南无至心归命礼西方阿弥陀佛
　　清风时时吹宝树　　出五音声宫商和
　　微妙雅曲自然成　　故我顶礼清净薰

　　愿共诸众生往生安乐国
　　南无至心归命礼西方阿弥陀佛
　　其土广大无崖际　　众宝罗网遍覆上
　　金缕珠玑奇异珍　　不可名宝为挍饰
　　周匝四面垂宝铃　　调风吹动出妙法
　　和雅德香常流布　　闻者尘劳习不起
　　此风触身受快乐　　如比丘得灭尽定
　　风吹散华满佛土　　随色次第不杂乱
　　华质柔软烈芬芳　　足履其上下四指
　　随举足时还如故　　用讫地开没无遗
　　随其时节华六返　　不可议报故顶礼

　　愿共诸众生往生安乐国
　　南无至心归命礼西方阿弥陀佛
　　众宝莲华盈世界　　一一华百千亿叶
　　其华光明色无量　　朱紫红绿间五色
　　炜烨焕烂曜日光　　是故一心稽首礼

　　愿共诸众生往生安乐国
　　南无至心归命礼西方阿弥陀佛
　　一一华中所出光　　三十六百有千亿
　　一一光中有佛身　　多少亦如所出光
　　佛身相好如金山　　一一又放百千光
　　普为十方说妙法　　各安众生于佛道
　　如是神力无边量　　故我归命阿弥陀

　　愿共诸众生往生安乐国
　　南无至心归命礼西方阿弥陀佛
　　楼阁殿堂非工造　　七宝雕绮化所成
　　明月珠珰交露幔　　各有浴池形相称
　　八功德水满池中　　色味香洁如甘露
　　黄金池者白银沙　　七宝池沙互如此
　　池岸香树垂布上　　栴檀芬馥常流馨
　　天华璀璨为映饰　　水上熠耀若景云
　　无漏依果难思议　　是故稽首功德藏

　　愿共诸众生往生安乐国
　　南无至心归命礼西方阿弥陀佛
　　菩萨声闻入宝池　　随意浅深如所欲
　　若须灌身自然注　　欲令旋复水寻还
　　调和冷暖无不称　　神开体悦荡心垢
　　清明澄洁若无形　　宝沙映彻如不深
　　澹淡回转相注灌　　婥约容豫和人神
　　微波无量出妙响　　随其所应闻法语
　　或闻三宝之妙章　　或闻寂静空无我
　　或闻无量波罗蜜　　力不共法诸通慧
　　或闻无作无生忍　　乃至甘露灌顶法
　　随根性欲皆欢喜　　顺三宝相真实义
　　菩萨声闻所行道　　于是一切悉具闻
　　三涂苦难名永闭　　但有自然快乐音
　　是故其国号安乐　　头面顶礼无极尊

　　愿共诸众生往生安乐国
　　南无至心归命礼西方阿弥陀佛
　　本师龙树摩诃萨　　诞形像始理颓纲
　　关闭邪扇开正辙　　是阎浮提一切眼
　　伏承尊悟欢喜地　　归阿弥陀生安乐

　　愿共诸众生往生安乐国
　　南无至心归命礼西方阿弥陀佛
　　譬如龙动云必随　　阎浮提放百卉舒
　　南无慈悲龙树尊　　至心归命头面礼

　　愿共诸众生往生安乐国
　　南无至心归命礼西方阿弥陀佛
　　我从无始循三界　　为虚妄轮所回转
　　一念一时所造业　　足系大地滞三涂
　　唯愿慈光护念我　　令我不失菩提心
　　我赞佛慧功德音　　愿闻十方诸有缘
　　欲得往生安乐者　　普皆如意无障碍
　　所有功德若大少　　回施一切共往生
　　南无不可思议光　　一心归命稽首礼

　　愿共诸众生往生安乐国
　　南无至心归命礼西方阿弥陀佛
　　十方三世无量慧　　同乘一如号正觉
　　二智圆满道平等　　摄化随缘故若干
　　我归阿弥陀净土　　即是归命诸佛国
　　我以一心赞一佛　　愿遍十方无碍人
　　如是十方无量佛　　咸各至心头面礼

　　愿共诸众生往生安乐国
　　南无至心归命礼西方阿弥陀佛
　　哀愍覆护我　　令法种增长　　此世及后生
　　愿佛常摄受

　　愿共诸众生往生安乐国
　　南无至心归命礼西方极乐世界观世音菩萨
　　愿共诸众生往生安乐国
　　南无至心归命礼西方极乐世界大势至菩萨
　　愿共诸众生往生安乐国
　　南无至心归命礼西方极乐世界诸菩萨清净大海众
　　愿共诸众生往生安乐国
　　普为师僧父母及善知识法界众生。断除三障。同得往生阿弥陀佛国。归命忏悔。

　　赞阿弥陀佛偈

　　赞一百九十五　礼五十一拜

