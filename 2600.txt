No.2600
报恩编序

          
　　　　　
　　　　　
　　　　　

    曩时永平第一祖。远入宋域见天童长翁禅师。蒙其印证。东归之后。洞上之玄风至今弥布宇内。兹者天桂老人标格孤高。不堕今时之辙。全提大机唱其宗乘。于牧众行道之暇。采参同契宝镜三昧五位等。一一为之下注解。阐扬正教排斥异说。名之曰报恩编。使阅者群疑冰消直抵要津。扶树祖道之功甚大焉。灭后门人请（余）序其首简。将鍐梓传诸后裔（余）以不文望辞。不听。遂援笔应其需。呜呼玄学之徒。倘能由是真实地上秉执法柄弘开度门。以报乃祖之恩。则岂不韪哉。想夫命编之意固不茍然耳。
    时延享元年甲子出云之苑题书。

    上件之序文者林丘寺宫松岭尼公禅师自制自染见寄。于摄州退藏峰志藏僚宜永珍藏焉。

报恩编序

    下士者闻道而哂。不哂则非道矣。此道也。粉骨碎身未足酬。所以道不断佛种者为报恩也。退藏峰初祖桂老和尚。抉露参同契宝镜三昧五位之骨髓而以名报恩编。大有旨哉矣。冀参学徒因是书亲脱己见知有佛种不断之宗旨。元文二丁巳孟夏吉旦。
天桂老人报恩编卷上
      
           　   侍者记
      　  
　　　　　
　　　　　
　　　　　

　　参同契毒鼓
    夫参同契者。石头大师没巴鼻头拈起难测巴鼻。无面目上剺出不藏面目。愍儿忘丑。直指分甘之妙味老婆心切。见性和熊之法药。粤名参同契者。交参于万像森罗而焕乎不昧。箭锋□谓之参。混同于十道异类而阒尔无迹。函盖合谓之同。是则人人本然妙心。个个圆具灵性。不从他得。直下证契。谓之契。盖假名于古仙书耳。此篇注解古今不伙矣。法眼大师虽为之注释。今不流于世。然看读其上堂语。则一篇始末一串穿却更无遗意。具眼察之。琅琊觉师科段此篇。似教家判释缺宗乘眼目。永觉师撰洞上古辙载之释之。妍丑交杂。多未稳在。唯明觉瀑泉集逐句着语。最的切。故老僧据彼解此以示参徒。且夫参同契也者。各人自心参同契也。莫随他格面为石头大师所欺瞒况乎老僧解路上葛藤耶。读者思之。或问。碧岩集中云。石头因看肇论。至此会万物为自己处豁然大悟。作一本参同契亦不出此意。未审有此说乎。答。圜悟若不知大师所履践而作这般言。则何处见好圜悟。决是后代庸流妄添也。似好一釜羹被一颗鼠粪污却。盖现本碧喦集中。此等妄添间又多矣。人人有择法知见。则借使曰押达磨印来底之真本。见其所可见。须点检邪正。况分辨这般事触目而可觑破。若又言因阅于肇论著此篇。则须知肇师论虽其语意好。只谈法身边尚未出教眼。故大师直拈向上巴鼻以明教外玄旨者也。熟览此篇。不言而晓之。宁受沉沦不求解脱真正见解。而曷法肇师祖述之哉。又会元载大师感梦事。也太瞒顸。不足信用。
    竺土大仙心东西密相付。
    大仙者般若灯论云。菩萨声闻等亦名仙。于中最尊故佛名大仙。然翅佛云乎哉。大者吾人心体。心体无边故名为大。仙者吾人性德。常在不坏故名为仙。亘古垂今通凡彻圣。更无异法。这心非一切法而能为一切法。故马大师曰。佛语心为宗。无门为法门。万法本无名。唯心为之名。又般若云。三阿僧祇名字皆是心之异号。故诸经内逗缘称机更有多名。随处安立。以广大义边目之为海。以圆明理显称之曰珠。以万法所宗号之曰王。以能生一切名之曰母。凡无义之妙义。义于无义则多名即是一义。一亦不一。盖无心之真心。心于无心则一义不碍多名。多亦不多。若离众生心。无一字可说。唯是心外无法。离法无别心。只个心外无法一句。祖佛方格衲僧话靶。如今末上拈出于这大仙心。是则西竺东土递代师资各自证契之大本。此篇之关键然其说心说性。亦后更后名之名。梦幻空华莫劳把捉。密者非咒术者以其家秘背人相呫聂隐私底之密。但是不覆不藏亲密也。所以祖师道。我今为汝说者即非密也。汝若返照自己面目。密却在汝边。秘而不藏。显而不露。人人本分自具妙心。直指见性亲密本法。是谓之密。付者付个什^8□。若言别有一物可付。则骈拇□赘。本来面目眼横鼻直。师资各自以心印心。心心不异。俱不思议无所得而正是安心。谓之密付大仙心。或错曰二视不可得心者妄心不可得之谓也。若见妄见真则岂曰安心哉。如来心意识俱不可得。以智无量故知如来心是也。莫认驴鞍桥作阿爷下颔。人人唯言祖师心印。历历不知吾人心印。不见华严出现品云。如海印现众生身。以此说名为大海。菩提普印诸心行。是故说名为正觉。又大集经云。说是大总持为诸众生着心封印印诸众生阴入界法。乃至获得大涅槃云云。僧问南泉。佛佛祖祖相传。合传何事。泉曰。一二三四五。直下荐取来。奚待他付嘱。奇哉至乎百工贱技履稀画墁地空水陆飞走暖蠢山河大地草木丛林。个个物物悉皆无不有此密付。虽然唯今为汝不荐使他叨叨地而自颟顸去。痛哉。向这里撒手于那边放身于空里看如何。个时山是山水是水。尘尘刹刹法法历历。只是依旧本家底法也。拈华微笑不言拜立不落阶级。一足垂下师资机缘间不容发。虽然如是。且凭师证契。则从佛口生从法化生。谓之法子。谓之密付耳。老僧恁^8□道似拈婆裙子使你拜婆年。凡此篇四十四句。以大仙心之一句始末一贯说着了。故源派明暗根境理事本末尊卑回不回皆俱这心妙现三昧而唯是这一句。法眼曰。竺土大仙心无过此语也。鼻孔里闻取。莫当面蹉过。雪窦着语于大仙心下曰。谁是能举。纵使石头大师亦只争能举似。相付下雪窦曰。惜取眉毛。正好拶着恐和鼻孔失却去。
    电览乎或人释此篇曰。如来多子塔前夜半亲付于迦叶。谓之密付也。圜悟禅师曰。拈华微笑二重公案也。此欲使人天知付嘱有在矣云云。然则似言于多子塔前密付已了而拈华微笑披露其事于人天。故引圜悟曰拈华微笑二重公案之语以证之。会元第一举拈华微笑而次列多子塔前曰。吾以正法眼藏密付于汝。汝当护持传付将来。以是观之。此个两话同事复语殷勤遗嘱者着明也。永平古佛面授篇。唯举拈华微笑公案。而不及多子塔前话。圜悟所谓二重公案示普照胜长老之语。夫一篇纲意言佛祖展转分付底事。二重公案多少节目一场败阙。将错就错。就实究之则端的成得什^8□边事。是故从上达人不吃这般茶饭。神仙秘诀父子不传。已至世尊多子塔前拈华微笑金襕付嘱总是雪上加霜。更愍儿妄丑者也。圜悟素怀如是。唯是圜悟临机揭示。非必以前后次第而言之也。或曰。黄梅付慧能时。击碓三下。能即悟旨。三鼓入室围室重重。以袈裟覆椅不使人见。曹溪付青原亦复如是。嫡嫡相承至今不断也。重重围室以袈裟覆椅不使人见之语。就坛经言耳。阅诸传灯终不见之。曹溪付青原亦复如是者有据与。凡坛经多讹误不止此一二。后人妄添间又之有。老僧慊之有年于兹。挍仇诸本未得好本。假使有不使人见盖是非所为其要焉。又或难或人曰。人天面前直下相付。有何所妨。不必须秘。知者自知。不知者自不知。以人天不知故曰密付。何必待夜半围室三鼓入室而后为得哉。或人曰。盖曹溪一派分作两派。又作五家。各有所据以定宗旨代佛扬化。所谓所据者。多子塔前夜半密付与拈华微笑也。虽其意同至其标准则异矣。如吾家则以多子塔前夜半密付而为铁券。重以拈华微笑有三鼓入室之事。继继续焰千古不熄也。若知法元一。则何议规式异。然古今禅徒褊局宗见自他界畔互相睚眦。如水火相投矛盾相敌。至其效尤者。则石头马祖下立论二天皇矣。天皇龙潭且置。假令有以释迦列临济下以迦叶次洞山下。于洞山于临济且夫堪作什^8□宗旨什^8□面目。徒争他闲鬼簿不知己有宗旨。曰愚乎曰狂乎。吾不知其所言矣。正法眼藏佛道篇云。道五家门风有别者。不是佛道也。不是祖师道也。又云。魔党畜生多。频频举五家门风。苦哉苦哉。又云。真个佛祖怨家也。或曰。若言人天不知故曰密。则理密似稍有义。如只言人天面前直下相付。则事岂得密哉。是则似多子塔前为事密拈华微笑为理密。又难者言。人天不知故曰密付。共是^8□讹未晓密付之实验在。不见正法眼藏密语篇云。云居弘觉大师因官人问。世尊有密语迦叶不覆藏。如何是世尊密语。大师召曰。尚书。其人应诺。大师曰。会^8□。尚书曰。不会。大师曰。汝若不会。世尊有密语。若会迦叶不覆藏。是佛佛祖祖相承。而佛佛祖祖本来面目也。非从人得。不自外来。不是本得。未尝新条。这一段事密语现成。世尊有密语。则迦叶不覆藏。有百千世尊有百千迦叶。须参学恁^8□道理。唤尚书尚书应诺。莫参学之于密语。乃至汝若不会者。而今茫然不知。非言不会也。不会道理须工夫辨道。汝若会者。非言今已会。凡参学佛法有多途。其中有会佛法不会佛法之关捩子。不见正师辈。课绝见闻之眼处耳处乱会有密语。非言汝若会故迦叶不覆藏。有不会之不覆藏。已是不覆藏也。无处不覆藏。正当恁^8□时。试可参究不会佛法。正当恁^8□时是一分密语也。不闻正师训教辈。假令在狮子座上。梦也未见这个道理。彼等谩曰世尊有密语者。有言之佛说浅薄。如涉名相。无言说而拈华瞬目。是密语施设时节也。百万众不领览故。为百万众乃密语也。迦叶前如知破颜微笑。故课迦叶言不覆藏也。闻之为实辈。如稻麻竹苇九州为丛林。可哀。佛祖道破败职由于兹矣。明眼汉一一当勘破。若有言为浅薄。拈华瞬目亦可浅薄。只知有言为浅薄。未知世尊无名相。凡情未脱也。后世尊言。吾有正法眼藏涅槃妙心。付嘱摩诃迦叶。是有言乎无言乎。世尊嫌有言爱无言。后亦可拈华。愚人谓。密者他人不知自能知。有知人有不知人。西天东地古往今来恁^8□道未有参学佛法也。若恁^8□以不知为密。则世出世无学业人上密多。遍学广闻辈不有密乎。况具天眼天耳法眼法耳佛眼佛耳等。则都不可有佛法之密语密意密行等。非恁^8□道理。逢人时节正闻密语又说密语。知己则知密行。所谓密亲密道理也。无间断也。而今是甚^8□时节自己密也他己密也佛祖密也异类密也。是故密头上更密也。雪窦师翁示众曰。世尊有密语迦叶不覆藏。一夜落华雨满城流水香。夫亲密也。举似之。须点捡佛祖鼻孔。永平古佛恁^8□说话老婆心切也。太彻困。只恐诸人勘得不破。或曰。若事不密则理事矛盾而不一如也。必矣。而师资相承亦何曾一如。然则授受之间不能无舛误也。不知历代一千七百宗师嗣法。人天面前直下相付不曾覆藏者。咸授受之间有舛误哉。此义若何。世尊昔日若分理事以两重付。则事与理自是隔别。然拈华会上多子塔前共八万众前现成底事。借问事理秘密何在。抑达磨门下师资密嘱上曰理密曰事密。如此名捌未审有据与。傥如所言。则多子塔前之事为前拈华微笑之理为后。盖似有未得其理先以授受其事。恐陷入于三峰先传后悟之毁。又曰。黄梅至碓坊见慧能时。不消白日显付而至午夜暗暗密嘱耶。但言恐七百高僧加害故然也。父子俱大圣。如两镜相照。不必待三鼓入室丁宁亲付而端的相见目击道存矣。当此时七百高僧岂得伺其机也哉。然唯以目击则非独不能尽其阃奥也。而于君臣道合父子一般之旨未免有不醇处矣。所以夜半围室密付已毕始得醇乎醇者。凡黄梅午夜令入室者。在传付衣钵。兼为避害故不使人知耳。不见正法眼藏恁^8□篇云。五祖以杖击碓三下。此时师资道相契。虽自不知他不会。传法衣正恁^8□正当时节也。又曰。密者心也。心为甚密^8□。为通身无皮肉全体不识也。心已密。则无事而不密。盖夫无事而不密。则奚有不使人见密事哉。诸祖夜半入室之事间又之有者。且是师资付嘱底之标式。而避浅智浮识落见闻流布耳。故嘱曰。勿属流布。黄梅入室时五祖曰。达磨大师初来此土。人未信之。故传此衣以为信体。代代相承法则以心传心。皆使自悟自解。自古佛佛惟传本体师师密付本心。衣争端。止汝勿传。若传此衣。命如悬丝。汝须速去。恐人害汝云云。其唯如此。岂可凿说耶。夫吾门密嘱者。以秘不为密。不秘而亲密也。不见吾曩祖永平古佛初开堂拈提云。山僧历丛林不多。只是等闲见天童先师认得眼横鼻直。不被人瞒。便乃空手还乡。这里有甚^8□秘密底事^8□。等闲二字不容情见。衲僧鼻孔矣。冀参玄徒敬朗读乃祖密语面授两篇。则倘若可不惑欤。属者又错会面授两字者也不少。皆是禅眼眸子眊而不了之所致也。因咨嗟正法眼藏嗣书篇有合血之事。决后人妄添。古佛岂有恁^8□怪说哉。纵古佛真笔。老僧全不肯。况乎转写来者耶。然如此口案诸方定言。犁舌罪业吾频有嚏。相骂汝接觜。想夫光明藏里古佛招手点头也已。具眼者鉴之。故并录于此。或言。天童净老所付嗣书及明全和尚所传血脉。现今镇永平室内为从来法宝。固夫永平古佛入净翁室有授受底标式。皆是表信化仪。而至认得眼横鼻直者。入室已前亦只如是。入室已后亦只如是。一丝寸毫无有移易。为复奚取为复奚舍。所以道天童曾被永平瞒矣。今言认得眼横鼻直者。亦古佛不获已与愚者曲说。剩语之更剩语也。又不见洞山曰。直道本来无一物。犹未消得他衣钵。这里合下得一转语。有一上座。下语九十六转。不惬师意。末后一转始可师意。曰。直饶将来亦无处着。老僧别曰。和尚勿寐语。凡诸有佛祖以还。师资证契以心印心。续焰联芳展转嘱累而至达磨大师。然未闻密付心印外别有闲家具落付嘱。达磨西来神光安心授与衣法以为法信。盖以西东殊方将避世疑难决人证信之所施设也。所以传灯达磨大师章云内传法印以证契心。外付袈裟以定宗旨。后代浇薄疑虑竞生云。吾西天之人。汝此方之子。凭何得法以何证之。汝今受此衣法。却后难生。但出此衣并吾法偈用以表明。其化无碍。至吾灭后二百年。衣止不传。法周沙界。乃至汝当阐扬勿轻未悟。一念回机便同本得云云。尔后江湖宗风嘱累传付皆拈本来无物各自阐扬。更无拈出于禅板机案蒲团杖拂之破什器将来累儿孙。间又之有。将烧却去。不曾受用耳。吾上祖永平古佛之于天童净老。犹如达磨大师付衣法于可大师。唯是彼此易地而然而已。如今言镇永平室内为从来法宝者何耶。莫使吾曩祖言不能流芳百世反又遗臭万年。粤有佛祖的的相承三世不改一枚嗣书。老僧为汝试开显。看。触目现前脱体无碍。青山不老白云无根。江南地暖塞北天寒。谁争正傍焉论断续。乞勿差过。然亦正法眼藏中有或嗣书或传衣尊重之珍敬之苦口丁咛慈诲者。是为不信根人且止啼之黄叶。而令知有佛法正传之所由来耳。其中句句言言有祖师活眼睛。宜招游魂其照鉴之。自非具择法眼。争辨语中宗旨。不可鹘鹘突突看过。又古今往往于西来记年校论于差异。皆是不知今日的事者之所致。达磨西来年月时日分明的据老僧常云。真之大空王眼横鼻直。元甲猫年正当十五月。乙鸢日达磨西来。这个时年矣。实以证据之休劳闲伎俩焉。祝祝。老僧非敢好辩之徒。竞旌淑慝于空中者乎哉。唯是欲使学人直荐取大仙心一片赤心以弗获止而已矣。退惟法元无邪正。转变皆由人。如砒霜鸩毒虽有害人者。授之良医则反有致起死之功。如参茯求附虽有益人者。授之庸医则反有速戕生之愆。在如其用之之何耳。然则我前所辨。不使人见亦得。遍界不藏亦得。乃至事理显密取之舍之亦何可妨哉。尽大地撮来无一点剩法矣。药无不投之药人无不医之人。以是观之。将贪嗔痴三毒现业使佛病祖病难治之人搦髓浣肠换骨夺胎斡旋元气忽起必死。皆在其人致之。则逆顺纵横美恶亲疏尽是难思奇方妙药也。焉是非之沙汰之哉。然世无其人。老僧未如之何也已。可悲哉可痛哉。
    人根有利钝道无南北祖。
    人根利钝者。心机所发迟疾分际。南北祖者。似言南能北秀二师而广指分化于各方诸祖师。盖南顿北渐语非能秀二师言。只是门徒私论耳。不见坛经云。法元一宗人有南北。法即一种。见有迟疾。何名顿渐。法无顿渐人有利钝故名顿渐。从本已来人人自具唯一法性。心一切无隔碍。凡顿渐利钝迷悟凡圣尊卑本末等只是分别所见之为也。己心元无过咎。为汝错受用生种种妄见徒无绳自缚共心现影像。譬如梦中人梦时非无及至于醒了无所得。直下瞪目拶着看。只个虚空不挂针直下来也。奚有利钝界隔于汝哉。故曰道无南北祖。利钝下雪窦曰。作^8□生利云邪钝云邪。请返观看。南北祖下雪窦曰。且款款何不速道。款者徐也。犹缓也。
    灵源明皎洁。枝派暗流注。执事元是迷。契理亦非悟。
    灵源心也。明悟也。枝派识也。暗迷也。言明见心皎洁。则所知瞥起。暗成流注识。而尘劳引起。云门所谓二种光两般病是也。经云。性觉必明妄为明觉。觉非所明因明立所。所己妄立生汝妄能。无同异中炽然成异。生种种烦恼现起二世界。实觉明为咎。以故灵云混沌未分话曰。混沌未分时露柱怀胎分后片云点大清。直得纯清绝点。犹是真常流注。似镜长明向上有事。打破镜来与子相见。此话一似今二句注解。盖纯清绝点与似镜长明共是明见皎洁也。片云点大清。犹真常流注。又是暗生流注也。若不是向上具打破镜来底眼。则尚未许在。请其鉴之。皎洁下雪窦曰。抚掌呵呵堪笑。有什^8□皎洁可见。勿拈得茛荡针。流注下雪窦曰。亦未相许。玄玄玄处须呵。矧滞在干所明耶。明皎洁则正见契理之悟。然契理是悟。而悟亦非悟。执事元迷。而迷又非迷。点捡将来。明暗迷悟共妙觉中所现影事也。老僧常云。迷者如梦被蛇螫。觉来无痛处。悟者似梦中食饼。觉来元空肚。阿呵呵。信得及者鲜矣。可知迷于悟似迷。悟于迷非悟。情生智隔。相变体殊。个中似非生变之四字。拈出来拳倒看。欲求悟得无累乎。及厌迷又成大患。都来迷悟捏目空华。故曹山曰。只如今人爱说净洁处爱说向去事此病最难治。若是世间粗重事却是轻。净洁病最重。菩提涅槃烦恼无明等总是不要免。乃至世间粗重之事但知有便得。不要免。免即同变易去。乃至成佛成祖菩提涅槃此等殃祸为不少。因什^8□如此。只为变易。若是不变易。直须触处自由始得。是以约祖门下则直安眠干无明窝里坐卧干烦恼市□。不可不得七自由八自在矣。是迷下雪窦曰。展开两手。执舍何依。更反覆则指头十个了岐八个。非悟下。雪窦曰。拈却了也。正好剿绝。茍有理可契。早是难治病。故古人曰。明明无悟法。悟法却迷人。长舒两脚睡。无伪亦无真。诸仁者拶着看。悟从何来。迷从何生。迷之与悟俱不可得。譬如迷人于一聚落惑南为北。焂有悟人指示令悟。惑为北地本然是南。以是须知。曰迷曰悟只是分别易地也已。直不变异惟一妙觉别无一法可迷可悟。当下信得及。则不假修证。汝具有心其唯如是。要用便用。有何隔碍。切忌抱着死竿头钉橛虚空里熟视今时人。仅见一隙光得少分理路则自许为足。高贡谩他口吐大言。特不知日下孤灯忘想缘气。徒认昭昭灵灵落在驴前马后去。今般师学共为不了迷之。及悟分别影像逐迷悟而升沈。目今试问。只个迷者天降之欤地涌之欤。抑自空劫巳上汝持将来欤。为复目今斩新生得出欤。或言。忽然念起名为无明。是迷本根。然则断其无明而归真如。为复真如不守自性。而又忽然念起。恰同生死轮回还为迷悟轮回耳。于论有水波之喻。或风止归湛水亦遇风缘则靡水不动矣。此则马鸣密语。各人如何甄辨。因记得林间录云。唐复礼有法辩。当时流辈推尊之。作真妄偈问天下学者曰。真法性本净。妄念何由起。从真有妄生。此妄何所止。无初即无末。有终应有始。无始而无终。长怀懵兹理。愿为开玄妙拆之出生死。可知复礼者所不知者则为不知也。想夫实头人也。与破空腹高心者岂可同日而语哉。虽有清凉圭峰觉范三师之答偈。虾跳不出斗。未有出格句。谨白吾参玄徒。此处三世诸佛也。说得未尽。历代祖师也。拈起不出。要且参禅之关^8□也。谓之悟后更迷之难。又谓之法身法性之迷。是则金锁玄路末后牢关。此一段事久参大衲拟议不来分疏不下。若至这里脱洒不得。则人天众前休开臭口。赢得口滑头竖说横说去。尽是学佛法闲知解。未免业识流转在。颟顸地勿轻忽。僧问琅琊觉。如何是清净本然。云何忽生山河大地。觉曰。清净本然云何忽生山河大地。或是谓以橛拔橛。且得没交涉。只个答处直切谛当。是赵州云洗钵盂去一般全无曲折纡回。譬如曰汝则父母之子。永平古佛上堂云僧问华严休静禅师大悟底人却迷时如何静曰。破镜不重照。落华难上枝。永平今日入华严之境界廓华严之边际。事不获已鼓两片皮。或有人问。永平只向伊道。大海若知足。百川应倒流。古今往往错解言。如大悟再不迷破镜不重照百川不倒流且得没交涉。若恁^8□则华严永平二师答处似儿戏相似有什^8□奇特。非汝情识之所计较。老僧多年举此大悟底迷虽试问于学人。或黏脚黏手而斩钉截铁去者也少。这里不要作道理咬言句胡棒乱喝。稳稳当当歇得尽休得破。莫必所不知若知而自欺焉。于是也老僧不敢辞苦苦言。只恐使汝死却。或人曰。灵源心也。枝派用也。明曰悟也偏也。暗曰正也不思议也。诸人若以枝派暗流注之语为无明真常流注则徒执言迹抵牾本意。不免话作两橛。乃援据云盖昌古涧寒泉颂云云。想夫或人言暗曰正也不思议也。不直指言无明真常流注者。忌惮于迷嫌于无明。似未亡二见。今时这般漠如稻麻竹苇。故云无明两字眩却天下人眼。夫无明者。十地品云。不了第一义故名为无明。不知是什^8□一义。梁昭明太子令旨二谛义云。第一义者。就无生境中别立美名言此法最胜最妙无能及者。乃至正言此理。则德既第一义亦第一。乃至此为中道。以不生为体。然尚似隔靴抓痒。以予观之。则生佛真妄菩提烦恼生死涅槃森罗万像尘尘刹刹一切诸法第是一义。故信心铭云。要急相应。唯言不二。假令恁^8□道亦尚似义解。不见达磨西来武帝问。如何是圣谛第一义。磨曰。廓然无圣。虚空输出铁馂馅。是一是二欤。无汝下觜处。个事且置。诸仁者勿疑怪。无明是三世诸佛之慈母。历代诸祖之本师。得坐披衣向后看如何。又曰。灵源无枝派。则死水而非活水。若约祖门。下论死水活水。盖其滞塞于灵源皎洁之及枝派流注。共谓之死水。无明山头把断源派之水脉。干爆地上逆翻淊天之波浪。谓之活水。岂枝派流注涓滴之淋漓耶。
    门门一切境。回互不回互。回而更相涉。不尔依位住。
    根根尘尘无有挂碍。回而相涉。则冰河忽焰起。火里洁生莲。往来更无相。不尔住位。则三年逢一闰。鸡向五更啼。时节已昭著。是不修而得。又不证而知。不可言神通妙用。岂可为法尔如然。回与不回俱是吾人日用光中现行三昧也。今此篇虽明回与不回。要在不回互。须着眼辨之。或问。吾门。贵回互则又如何。答。你不委贵回互之义。能回互而不犯忤。则回互即是不回互。以不回互而回互。抑贵回互者其实在令知人人本然不迷不悟不曾动不曾变耳。故回互在不回互而不犯。不回互在回互而通。下曰。当明中有暗。乃至比如前后步函盖合箭锋□等。是祖师活法。此篇要旨。曹山云。以偏正言者。不欲犯中是也。然初单不回互。则陆地上平沈却。动转不得。开拨不行。古人谓之机不离位堕在毒海。故妙在转处。又论战个个立在转处等是也。若又单依回互。则落在今时。途中边岸尚滞向背。鉴觉不全。故回与不回全提商量圆转无碍。如环无端。任性卷舒。随缘出没。恁^8□不恁^8□。这里有杀人机有活人用。一切境下雪窦曰。舍短从长。一切境上长短取舍惟理。是适任缘自在。不回互下。雪窦曰。以头换尾。转换无碍。不曾动着更相涉下。雪窦曰。这个是□杖子有什^8□难见。那里更相涉。依位住下。雪窦曰。错莫认定盘星。不得道在这里。
    色本殊质象。声元异乐苦。暗合上中言。明明清浊句。
    此四句略举色声二法明上六根六境回与不回之义。上二句者根境自尔各在其位。则色之质象万别殊列。声之乐苦千差异响。不移一丝不动纤毫。见闻了了廓尔不昧。声色头上现成活计元不受他处分。全无别人安排。是衲僧自家本分游戏场下二句者。承上二句言。夫暗回互。则一毛端现宝王刹。微尘里转大千经。不露踪迹自绝眹兆。个时殊色异声上中之言浑无可区别。故云暗合上中言。上中犹言上下。盖明不回互。则天是天。地是地。长者长。短者短。诸法历然不曾覆藏。质象乐苦清浊之句毫不混杂。故云。明明清浊句。隐显随时把放有路。皆是大仙之心触向无方神变。何以故。一切诸法唯心所现。现处即心。闻闻见见。心外无法。色色声声境外无心。谷传响。元我声。珠发光。光自照。一切处不取。一切处无舍。心境历历受用无碍。故古人曰。心随万境转。转处实能幽。随流认得性。无喜亦无忧。虽然如此。莫于平地上渴睡。休向虚空里钉橛。若至这里道闻声悟道见色明心。亦是盲龟入空谷跛驴投悬崖。故云门大师曰。闻声悟道见色明心。观音大士将钱来买胡饼。放下手元来是馒头。且喜。云门大师胡饼也馒头也。应机通变。两手持来哺授诸人。讨甚^8□盂。直下吃却。水长船高。泥多佛大。与^8□也不与^8□。画马不成驴亦失。质象下。雪窦曰。岂辨开眸。谁不见。恰似盲。乐苦下。雪窦曰。还同掩耳。谁不听。恰似聋。上中言下。雪窦曰。心不负人。负者背恩忘德。今言当合上中言时全不背却他恩。何为面有愧色哉。清浊句下。雪窦曰。口宜挂壁。休胡乱指注。或难曰。上释皎洁流注。则以明暗配迷悟。今释暗明之句。则以回不回而言。上下不乖戾耶。答。不尔。众生颠倒偏枯有无昏昧是非故。以有为无以无为有。随其迷倒唤天为地唤地为天。回互将来。引化方便而不依实地。所以宝镜三昧云。随其颠倒以缁为素是也。悟者迷人作用虽别。其不依实也一矣。又回互权化施设而对迷涂。不回互衲僧立地而通悟门。是以并考何疑之有。
    四大性自复如子得其母。
    性自复者。自之一字暗有眼目。复者往来行故道之义也。易泰卦程传云。无往不复。言天地之交际。阳降于下必复于上。阴升于上必复于下。屈伸往来之常理也。以此复之字意可观之。水自复湿火自复干等。其性偶尔各自妙。复犹如一子于十字街头见其母。更不须向他人问其疑似。天然妙契不容拟议矣。四大妙复。子母遇契。共是天真非造作绝按排。虽然恁^8□。东家杓柄长。西家杓柄短。是复云乎。不复云乎。性自复下。雪窦曰。随所依谁令如此。得其母下。雪窦曰。可知也。又似他去也无。古辙解四大性自复之二句曰。上皆滞于迹而不能反于性也。若反于性。岂有明暗可言哉。正如子得其母。天然妙契。而知与不知俱不足言矣。抑反于性泯于迹。是偏真之空理。何言曹溪门下直指禅哉。纵然性空真色。亦尚金屑眼里之翳也。所以宝镜三昧云。天真而妙不属迷悟。因缘时节寂然昭著。
　　火热风动摇。水湿地坚固。眼色耳音声。鼻香舌碱酢。然于一一法。依根叶分布。本末须归宗。尊卑用其语。
    火热风凉眼色耳声乃至四大六根法法尘尘。觌面十字快活无碍者。乃大仙心现前作用。然于下四句。根叶者喻心境二法。本末者指上根叶等。宗者大仙心也。言眼前火热风动乃至舌碱酢等一一诸法。无不只个唯心三昧。譬如依根叶分布。这里见本根勿攀缘枝叶。纵使唯心云。尚摘叶寻枝。故僧问云门。摘叶寻枝不问。如何是直截根源。师曰。速礼三拜。诸人日用坐起拜绕走上走下是甚^8□。勿转筋。本末须归宗尊卑用其语者。一一诸法归本末双泯心宗。则尊卑高下自都其位各用其语不曾犯忤。句句不失宗言言不昧机。即是不回互妙旨也。风动摇下。雪窦曰。春冰自消。天真时候谁敢造作。地坚固下。雪窦曰。从旦至暮自古自今从本不差耳。音声下。雪窦曰。海晏河清。人人好游戏。无曾有挂碍。舌碱酢下。雪宝曰。可凭可据。不可以鼻孔吃茶饭。一一法下。雪窦曰。重报君。殷勤提携老婆心切。叶分布下。雪窦曰。好明取。不可错。须归宗下。雪窦曰。唯我能知。不假他力。用其语下。雪窦曰。不犯之令。巡人犯夜。或难曰。上言根叶本末心境二法一一诸法唯心三昧。今释归宗句言一一诸法归本末双泯心宗则心境之心与双泯心有差别。则一体二心。又以心归心理如何会。答。以心归心者。犹如言以空合空以水投水。前心后心不一不异。于此时也唯一妙觉大仙之心无踪可寻。若至个里。则归宗亦是功勋边事。望彼本具。大仙心尚有隔一头地在。虽然非摈却上件之诸法。元是一精明分成六和合故。尘尘法法无非这心之妙现。说什^8□本末归宗。然为错认六尘缘影生死根蔕故。换却眼睛须归宗云耳。古人不获已慈诲也。请不滞语句真下荐取看。古辙真妄解释不足取之。
    当明中有暗。勿以暗相遇。当暗中有明。勿以明相睹。明暗各相对。此（传灯作比宜改作比）如前后步。
    此章者承上暗合明明之二句以明不回互中有回互回互中有不回互焉。明者对暗之名。明之名不独立。以有暗时而有明之名。以有明时而有暗之名。盖明之时暗不灭又不生。暗之时亦明不生又不灭。是故曰当明中有暗勿以暗相遇等。明时只是明而明暗互在其中而单不可取舍。下句明暗易字也已。凡其明暗俱是一虚空之显色。于彼虚空者又不曾变也。至这里见及见缘。皆是妙心中所现物。然亦见见之时。见是非见。见犹离见。见不能及而见及见缘自尔宛然。比如前后步。前步对后步之名。前步之名不独在。以有后步而有前步之名。以有前步而有后步之名。前步只是前步而前后互在其中。而单不可取舍。后步亦复如是。前步后步俱是一双足之运步。于彼双足者又不曾变也。又如彼鸱鸺鸟者。昼出不视丘山。于渠当明有暗而亦不可言暗也。夜撮蚤察毫末。于渠当暗有明。而亦不可言明也。明暗随渠之所见而转变。然昼不成夜。夜又不成昼。渠之明时明。而明元非明矣。暗亦复如是。于彼空界者又不曾变也。今回与不回法义亦复尔。回互则唤天为地。涉入无碍。无碍则法住法位而不曾变。虽然不曾变。法元无定相。则昼为夜夜为昼圆转无碍。无时又无相。而于彼世相者又不曾变也。天不成地。地不成天矣。以是回与不回各在其中。单不可取舍。当知昼夜明暗回与不回尽是见觉之所变也。然亦除此所变而外非别有不变者。变而不变不变而变。共不可思议之妙法也。昔日洞山问曹山。子向甚^8□处去。曹山曰。不变异处去。山曰。不变异岂有去耶。曹山曰。去亦不变异。且道是明头去暗头去。谓之知有了不知有不知有还知有。若至这里得此便宜。欺汝不得。有暗下。雪窦曰。暗必可明。雪窦太殷勤。相遇下。雪窦曰。明还非睹。妙在转处。有明下。雪窦曰。一见三。否则吾不复。相睹下。雪窦曰。无异说点将谓别有奇特。相对下。雪窦曰。若为分。明与暗拶得看。更须知有明暗双双底时节。岩头所谓虽与我同条生不与我同条死是也。所以雪窦曰。末后句为君说。明暗双双底时节同条生也。共相知不同条死还絑绝还殊绝。黄头碧眼须甄别。南北东西归去来。夜深同看千喦雪。又保福问罗山曰。喦头道恁^8□恁^8□不恁^8□不恁^8□意旨如何。山曰。双明亦双暗。曰。如何是双明亦双暗。山曰。同生亦同死。雪窦此颂古今错解不少矣。夫雪明一色边事雪屋人迷一色功是也。今雪窦意曰。夜深半明半暗时节同条生也。南北东西相共皆同看千岩雪。未知不同条死殊绝妙趣。故云归去来。转却那边更须知别有好境界。是则转却一色那地劝发之语。谓之末后句。也是胶柱鼓瑟。且得没交涉。以共相知与同看之句并照焉。前后步下。雪窦曰。不如此。拟则违。休等匹。古辙以明暗共为妄法。而别立本有妙光妙性真明。特除却此个明暗之法外。有什^8□妙光真明。触目无他。宁可拣择哉。
    万物自有功。当言用及处。
    此亦明回不回之义也。夫自有之语佛祖眼睛衲僧巴鼻。是非始有非本有非妙有。况缘有妄有耶。不可作法尔如然。岂可曰神通妙用。如何如何。唯我能知。用者作用回互之义也。及者兼与之辞也。处者止处也。今言万物自尔有天真成功。火自有火功。水自有火功。余二大亦尔。大凡无物不有其功矣。作用而回互。则龙吟虎啸见其风云之成功。止处而不回互。则鹤颈凫胫安其长短之本然。又回互用。则逆顺纵横与夺自在。虾蟆上梵天磨盘走空里。不回互则安眠高卧间静无事。天与白云晓。水和明月流。其用及处当言之者。盖俱在其人耳。高允淑庄注云。夫以蜘蛛蛣^6□而布网转丸不求之于工匠则各有能。须知如是蠢蠢小虫尚有天真妙明功用。况其他耶。有功下。雪宝曰。旨尔宁止。应变成功无往有穷。及处下。雪宝曰。纵横十字用舍自在。何叵言之有。事存函盖合。理应箭锋□。承言须会宗。勿自立规矩。
    事存者。存察也在也。两训共通。凡事得理存察。则无事不通。涉入无碍。芥入须弥不改本相。事妙契乎理如函盖恰合。回互中自有不回互之理也。理应者。理随事应变。则无理不通。缘起无边。不起灭定现诸威仪。理冥符乎事。如箭锋相□。不回互中自有回互之事也。全理之事。事外无理。全事之理。理外无事。凡有其事则必也有其理。已有其理而不能无其事。事理元无别。其法如是。故譬如灯有照物之理。然只有见其事不知其理知其理不见其事者。是不会其本根徒攀缘枝叶故。何云本根^8□。心是本根矣。事理也者心之事理。理也事也岂心外法哉。知一切法即心自性。成就慧身不由他悟。吾达磨曰直指人心是也。然直也者非曲直之直。正也训。而正直舍方便但说无上道之正言直指也。然经论册子上诵文解义徒。未曾证据自心故。泛尔向心外见法。于事理法胶论相即相入隔别圆融等义。且夫愚矣。心圆融则事理圆融。心隔别则事理隔别。相即相入亦复如是。若能心无碍。则十法界不尝隔。况四法界其有优劣哉。法元无圆别。见解皆由人。或作隔别见或作圆融解。一切诸法唯心所转。其唯在自心何如耳。承言一句不啻此篇。一切言教皆承其言须会这宗。若失宗。则滞在语句成闲学解去。勿自立规矩者。汝等诸人娘生鼻孔本来面目摸索着看。头戴天脚履地。从佛不得。从祖不借。不规而圆。不矩而方。明历历活团^8□。岂可剜好肉而生疮哉。故策令曰勿。古语曰。法圣人者法其迹耳。夫迹者已去之物非应变之具也。奚足尚而执之哉。执成迹以御乎无方。无方至而迹滞矣。此言也其尔。知所应变御乎无方。则曷滞其迹哉。函盖合下。雪窦曰。子细看。不可蹉过。箭锋□下。雪窦曰。莫教错。差则丧身失命。勿眨眼。须会宗下。雪窦曰。未兆非明。雪窦却看^8□。言前明宗早落二三。立规矩下。雪窦曰。突出难辨。刺破汝眼睛。古辙解事存下句云。执心境为实。则事理俱乖。达心境为妄。则事理俱妙云云。此所谓言妄显于真。妄真同二妄。若见妄可为妄见真可为真。则何得事理俱妙哉。是亦偏真局见。违此篇之本旨。不待辩而可知焉。近退见闻丛林。专从事于规矩徒修行于规矩。然不知规矩所以为规矩坐禅所以为坐禅。三条椽下死猲狙。地昼夜默默守株坐香。已言佛祖骨髓佛祖眼睛全在规矩中外更无他事。而人人是为向上事去。虚心空想遏捺念起。恍恍惚惚梦幻之境实谓一念不生田地。尚又欲使勤念不起。暂有似念不起。将是妄想困倦。谓之有气息死人。或又曰。只管打坐一念无生莫流注第二念。可哀哉。执义上文随语生解。黄檗曰。莫流注第二念者。非言不生二念也。试问。汝日用念起有第几个数。若有八百一千。则使你肚腹胀满去。悲夫。为不逢其人自计较卜度开眼为寐语。一盲引众盲。无量劫来一念所转而全无二念。故曰莫流注第二念。一念普观。无量劫无去无来亦无住。一念万年万年一念。若实了一念不生。则见透三祇劫空。想夫一念不生语往往错会谓如木人泥佛不知嗔喜痛痒。是则饭袋子闲义解。夫言一念不生者。千思万虑不思议而能思议。声色堆里居见闻而非见闻。七穿八穴百颠千倒。日用光中无为而为无知而知。前念后念俱是不生。谓之应无所住而生其心。这里且道。念起从何来。念灭向何去。喦头曰。咄。谁起灭。抑无始时来起灭不停。只是一念反侧展转。念元无有一千八百。若有多念即汝一身应成多佛成多众生。汝试思察看。嗔则嗔而无喜。喜则喜而无嗔。所谓有智慧则无烦恼。有烦恼则无智慧是也。顺缘故喜。违境故嗔。共是缘所遗者。嗔亦一念。喜亦一念。不能嗔喜一时同起。譬如一头左右首。虽有左首右首之名。而不能左右一时而首。自余之念亦复如是。念念一念所转而全无第二念。然亦求其一念了不可得。念念念念尽是不生。何为算二三四五六耶。又有般曰。从本不生。若涉二念则早是损不生。不生如何损。损则非不生。又曰。雀噪鸦鸣无欲闻之而能闻其声而不过无欲分之而能分其声而不差。乃至钟鼓人畜之声同一起时。无欲分之无欲闻之而皆同时能闻能分。谓之不生而闻不生而分。若涉第二念虑思之鸦雀。则早是损不生。其余声色亦复如是。然则如逢人时。男女僧俗紫来红往者无欲见之一见而知。又须是言不生而知。更涉第二念虑此曰甲彼曰乙。又致寒暖人事。则不必思而言之耶。思而后言之。则皆可损不生乎。想夫日用光中生与不生斑斑驳驳两头三面焉。噫乎此个不生也不自在矣。夫诸仁者如何如何。纵使曰一念不生。尚未许在。故阐提惟照禅师上堂云。本自不生。今亦不灭。是死不得底样子当处出生随处灭尽。是活生受底规模。大丈夫汉直须处生死流卧荆棘林俯仰屈伸随机施设。能如是也。无量方便庄严三昧。大解脱门荡然顿开。宜深思密证。勿劳闲思想。僧问云门。不起一念还有过否。门曰。须弥山。云门舌头甚密。虽然这话诸方错会。或谓不起一念。早是错了。其过如山。或谓不起一念如须弥山不动。或无味之谈塞断人口。只是铁橛子似则似。是未是。箭过新罗。实无的处。如此说话咸是邪解。或曰。击碎须弥掀翻大海打坐看。须是不起一念始得。且喜没交涉。皆是依语生解。堕在道理障中是非窝里。口皮边学知见。老僧为汝言。须弥山唤为念起乎为念不起乎。这里有过^8□无过^8□。请试断看。只知自古自今争辨鹄白乌黑。药山曰。兀兀地思量非思量（不言思量于非思量也。思量即非思量矣。和点反上读者误也。须直下读焉）永嘉曰。分别亦非意。皆是也。故永平古佛曰。心行处灭一切心行。诸仁者只今是什^8□心行。更无几何事。凡言一念不生亦是怜儿老婆禅。虽然如是。切忌学虚头昆仑去。故圜悟曰。不是拍盲便无事。须是透过关^8□子出得荆棘林。净裸裸赤洒洒依然似平常人。许汝有事也得无事也得冀莫自欺好。只管打坐之语亦错会。只管打坐犹言只坐。又或曰。瞥起是病。不续是药。此是一旦风药也。若常服不休。则非啻不治病。终至损慧命。又或曰。一寸坐禅一寸佛恶。是何言也。计知摹写于言一日相应一日佛来乎。若如所言。三二十年胁不着席。只管打坐。则堪笑成数千尺之细长佛。借问第一坐即一寸佛。则第二坐即可成二寸佛。如竹笋生相次可长耶。若又每坐一佛一佛出生来。则如彼佛工所作千体佛乎。比来坐禅而求欲作佛。则是非达磨门下没量大禅也。一寸坐禅一寸佛。则不坐时为复何名。且成人且成佛。则终无休期日。若又佛与人别并立。则如离魂影病。实法门中一场笑具。於戏惜哉。今时师学俱陷入斯窠窟。跳得出者少。厥派流泛滥乎江湖。而不知溺死乎几云水。谁回厥既倒者。谁疏厥滞塞者哉。允千载之下徒霓望禹圣也已。或又临立安居规矩。新唱出全规矩半规矩之妄称。所以者何。禅讲兼勤曰半规矩。打坐无暇名全规矩。猗乎佛祖由来未曾闻有全半之名。谁为之地耶。至为其安居。则师虽非其人一夏效知识样子。举话提挈尸位法席。学本虽不肯。九旬称助化导谊。击节鼓吹素餐佛饭。师偻伛媚学。如冠苴履学。啸傲夸师。似履加首。然亦空腹高心口吐大言谩骂于人。悲哉。不论佛法论口腹。窃托辨道辨外道。滥蒙逃禅之名各掘文盲之窟以为自己之屋宅。常在于其中做活计。师学相共倒行逆施。不思安居头尾是人人自己之顶□量眼睛量之所致可以痛焉。可以怜焉。又或般汉设急经行之假名。手等执棒攘臂嗔目谓逐倒妄想。恰是似言闾阎愚民送疫病神。师学相俱不痴则狂欤。实痛哉。迷背乎吾上祖永平古佛光明藏里一息半步之垂范。不知何物是妄想。若有妄想逐倒。则于此于彼应有妄想蜕壳皮。若夫言断妄想。断则有如其木橛者。若又言灭妄想。灭则有如其灰炭者。或又期日立限闭居闲处昼夜坐杀谓之折身。恰似猕猴在于窟栾。是不亦愚耶。不见佛言。谓我断贪嗔痴名增上慢。谓贪嗔痴法异诸佛法名增上慢。谓有所得名增上慢。谓有所证名增上慢。谓有解脱名增上慢。乃至偈云。禅定解脱及三昧开示世间如实门。法性本来无所动。随顺假说诸禅定。这里如何返照看。上所辨者虽似所作威仪好事。为无正知见。徒心劳形役。假名阿兰若学佛法外道。因忆黄檗悲愍之语不道无禅。只是无师。又仅有三五个雏僧。无人堂内徒立坐香。其居往往亦插缕香。止开时至鱼板交击。衔卖殊胜于人家之男女耳边。此所谓为其目失其腹者乎。又大输却向言全半规矩徒了也。彼善于此则有之矣。汝于意云何。实乎虚乎。请自思之。乐云乐云。钟鼓云乎哉。世典尚如是。况于吾佛乘耶。悲夫。觅世间实头人也太难矣。佛法下衰而其弊至于兹。未审人人自己光明何驴年蚀焉。乌呼兹其奚何为如斯迷倒乎。这般徒类皆虽根据乎曩祖永平古佛坐禅仪箴两篇。然不知吾曩祖垂范之宗旨。自错会佛祖骨髓佛祖面目之语强务死坐痕^6□偏向。所谓外寂中摇系驹伏鼠是也。此喦头所呵。魔魅人家之男女者也。今时称知识人名利二求之心歇者至而鲜巳夫。猗嗟此何时也而以如此乎。谨按永平古佛倭字坐禅箴。举药山非思量话南岳磨砖话苦心郑重示坐禅要。然眯目瞳焉当面蹉过。不见其所可见却失其所主当。不亦过耶。又玄策禅师谓智隍曰。汝言入定。有心耶无心耶。若有心者。一切蠢动之类皆应得定。若无心者。一切草木之流亦合得定。既不见有有无之心即是常定。何有出入。若有出入。则非大定。如吾六祖下禅定。则夫妙湛圆寂体用如如不定不乱禅性无住禅性无生心如虚空亦无虚空之量。如之祖训分明的实。学者能鉴之夫以。坐禅者佛佛机要祖祖要机。不论自界他方。不隔西天东地。三世诸佛历代祖师尽是坐禅辨道。实安乐之法门也。冀刘览乎吾永平古佛坐禅仪箴之两篇。则当知只是不拘死工夫。不曾坐禅而竟朝坐禅。不曾思量而终日思量。兀兀地非佛量非法量非悟量非会量。诚是佛祖之骨髓佛祖之面目也。正当恁^8□时。千古万古共有入佛入魔之力。进步退步亲有盈壑填沟之量也。恭惟坐禅所以为坐禅者。有佛处共不住。无佛处急走过。无常住不行。无常行不住。不羁木马高腾于威音之前。没足石人独步于劫空之后。头转异类脚蹈那边。六户不掩四衢无迹。不拘坐相不住禅性。眼见耳闻声色堆头不动不禅。恁^8□亦得。不恁^8□亦得。恁^8□不恁^8□总得总不得。孤迥迥地活鱍无依。在这里不造作。古人曰。圣谛亦不为。若闲坐即为。谓之鸟飞如鸟鱼行如鱼。又谓之只管打坐。尽十方界无秽无净住一定相。定相无相。一切处入定。一切处出定。不见有出入。而出入无碍。是则达磨门下没量大禅也。云门曰。才闻人个休歇处。便向阴界里闭眉合眼。老鼠窟里作活计。黑山下坐鬼趣里。体当便道得个入头路。梦见^8□。似这般底。打杀一万个有什^8□罪过。此语禅病之点眼药。请染指甘之。老僧如此吧吧地说话。亦是似无孔铁上着橛。又僧问大容殊禅师。如何是禅。殊曰。秋风临古渡。落日不堪闻。僧曰。不问这个禅。殊曰。你问那个禅僧曰。祖师禅。殊曰。南华塔畔松阴里。饮露吟风又更多。向上更有事马耳边。当风向何人说倒。触目不会道。运足焉知路。进步非近远。迷隔山河固。谨白参玄人。光阴莫虚度。触目大道。向外运足更别地寻道去。焉知大仙心路。不出岭早错了石火电光迟迟八刻。莫动着。动着三十棒。脚跟下作^8□生。夫道也者通达之义。别无所在。眼见无障耳闻不塞。一切处尔。无往不通。是则平常心难思议大道也。东西有道南北不锁。无贵无贱往者还者都卢大地无有挂碍。家家有路处处长安。所谓墙外底大道透长安是也。进步非近远者。夫不论远又不论近。汝进步处全无他土。步步蹈着绿水青山。若不尔迷求别道。则更悬隔山河险固。老僧恁^8□道亦犹有隔津。固字说文云。四塞也。又周礼夏宦掌固注云。固所依阻者也。国有固野有险。由是则共自他封强而不通之义也。谨白二句。光阴者。明公诗话注云。光阴昼夜也。此两句总结劝发学人者也。故法眼曰。住住恩大难酬。虚度者。云栖曰。世人耽着处不少。论昼夜长短而秉烛游。此耽赏玩也。百年三万六千日。一日须倾三百杯。此耽麴孽也。野客吟残半夜灯。此耽诗赋也。长夏惟消一局棋。此耽博奕也。或奔走四方参禅名山。或装塑修造曰兴隆三宝。或聚众起会曰助扬法化。此虽名与色亦好事非上所言赏玩麴孽等比。而皆其为空过一也。一朝猛省前非忽已龙钟衰朽悔无及焉。寂音曰。谨白参玄人。光阴莫虚度。道人日用能不遗时失候。则真报佛恩。达法者贵其知意。知意则索尔虚闲随缘任运。谓之不遗时失候。上两条说话非石头素意。法眼上堂云。出家人但随时及节便得。寒即寒热即热。欲知佛性义。当观时节因缘。故石头大师作参同契云。竺土大仙心无过此语中。中间也只随时说话。上座欲会万物为已去。盖为大地无一法可见。他又嘱人云。光阴莫虚度。适来向上座道。但随时及节便得。若也移时失候。即是空度光阴。上座于非色中作色解。即是失时移候。且道色作非色解。还当不当欤。上座若恁^8□会。便没交涉。正是痴狂两头走。为什^8□用处。上座守分随时过好。珍重法眼至末后也甚郎当去。又示众云。诸上座尝见楞严维摩法华圆觉几多疏钞记录无^8□也未。且道何册子有这个时节。又永平古佛举涅槃经云欲知佛性义当观时节因缘时节若至佛性现前曰。欲知佛性义者。非但欲知。又欲说欲行欲证欲忘也。彼说行证忘错不错等并是时节因缘也。以时节因缘观时节因缘。以□杖拂子等观之。更以有漏智无漏智始觉本觉无上正觉等智不观之也。当观者不拘能观所观不准邪观正观等。只是当观也。当观故非自观非他观。时节因缘^8□超越因缘也。佛性^8□脱体佛性也。佛佛^8□性性^8□。古今往往解。待时节向后至恁^8□修行。则自然遇佛性现前时节。时节未至。虽为参师问法辨道工夫。佛性不现前。恁^8□见取徒还红尘虚守云汉。如是类恐是天然外道之流类也。当观时节因缘者。当知时节因缘之谓也。所谓欲知佛性义。可知时节因缘。是也。时节若至者。时节已至有所什^8□疑着。疑着时节遮莫还我佛性来。可知时节若至。十二时中不空过也。若至犹言既至大凡无有时节不至底之时节。无有佛性不现底之佛性矣。老僧不然。无有佛性现底之佛性。无有时节至底之时节。去你无佛性。讲什^8□时日。又上堂云。时节因缘佛性刹那前后圆成。历历不昧直下荐取。平常是道。快便难遇。勿卜因缘于佛日祖历。莫待时节于多劫尘数。李长者曰。十定品说。如来于刹那际出现于世入涅槃。总无时也。言刹那际者犹寄言尔。以无时即一切时出现。一切时说法。一切时涅槃。寂用无碍故随众生心现。又如法华经云。吾从成佛已来无量阿僧祇劫。以无时可量故曰无量。不逐世情远思为无量之思也。总无时可迁。是知无时是这个时节也。时节因缘刹那前后。竺土大仙心东西密相付。正当恁^8□是此时也。周旋驰逐不可蹉过。一切时中更无余时。光阴莫虚度。今日是何日。甲猫儿日^8□也无。回首转眸去而勤修。又驴年去也。只非言光阴莫虚度。实须知光阴无虚度。日日只是这时节矣。不会道下。雪窦曰。又何妨。幸逢汝不会。焉知路下。雪窦曰。也（人天眼目作出字）不恶。勿蹲踞。若知则还跌踼。非近远下。雪窦曰。唱弥高听则聋。山河固下。雪窦曰。和弥寡尽大地死人无数。个中谁是击节底。参玄人下。雪窦曰。闻必同归。若不听则又作^8□生。又只不可指西划东。莫虚度下。雪窦曰。诚哉是言。贼过后张弓。

    毒鼓一击  钝椎放光
　  直下来也  虚空跌踢

天桂老人报恩编卷上（终）
天桂老人报恩编卷中

             　 侍者记
     　   
　　　　　
　　　　　
　　　　　

宝镜三昧金鎞

    宝镜三昧者。僧宝传云。曹山欲辞洞山。山曰。三更当来。授汝曲折。至中夜授章先师云岩所付宝镜三昧五位显诀三渗漏。又赞曰。宝镜三昧其词要妙。云岩以授洞山。疑药山所作也。先德惧属流布多秘珍之。然则其来也尚矣。夫宝镜者。宝尊重之辞。镜者喻也。大要佛祖共设种种喻者。全无其物故。唯取片只理曰似又曰如焉。是以今喻于镜亦尔。非敢取镜。资其灵明而能照物以比喻于人人本具圆明之心本来无物善应万法胡汉相现照鉴无差不从外入不从内出分毫不错移现将来也已。凡非谓心如镜有形而磨瑳之也。三昧者法也。大论所谓王三昧也。譬如轮王君临于四天下而无不令其泽蒙于庶民也。是则吾人本然自具佛祖证得受用密旨。是名宝镜三昧也。三昧名义如常。胡继宗注曰。大凡物皆有三昧。谓其妙处也。此注偶尔稍有理义。然吾门诸祖得其人。则所以室中密授之者。意恐浅识之落流布则成茶饭席上腐谈去尔。字字句句现成公案何秘之有。或曰。宝镜三昧者法眼印可面禀密授一大事因缘。后后行径而非常人分上事故疏山潜闻轻懱招二十年倒屙累。最是奇特一事也。乌乎杓卜听虚声。又是有闲鬼作崇。汝辈未知祖佛语言三昧。叨作无根信。凡有佛祖俱涉言句者。皆不获已门庭施设为人体裁。若祖师心印。则拈华微笑刹竿倒却。二祖不言青原垂足。二十八代皆说传心不说传语。其实鸡鸣狗吠如是之法音森罗万像密付之心印。然说心印又说传心早是剩语。拈华微笑刹竿倒却都是一场闲事。况又祖佛觌面印证际会伙颐饶舌鼓弄唇吻老僧未曾闻之。若言宝镜三昧章句印可付嘱大事因缘。恰似医巫耳口传授。教外之宗何为之有。谓之舍尔灵龟观我朵颐理没己正受三昧而反死抱他筌蹄。打破镜来。与汝相见。既曩祖曰。授汝曲折。正是苦苦为人用处尔。古人惯曾作客方怜客之谓也。若又决密嘱付授一大事。则洞山今日独私于曹山岂可秘于云居不传之乎哉。点检将来。未纳履于如是之法门不投刺于直指之玄关羊质虎皮之瞽说。悲夫污蔑祖室昧却宗旨。
    如是之法佛祖密付。汝今得之。宜善保护。
　　此四句佛祖亲密嘱累大纲一篇关钥三昧正印。谓之先师未了旧公案殃及儿孙。凡如是者。通指一篇法体。即人人自具妙心。参同契直云竺士大仙心是也。佛祖如是贤圣如是。人天真俗生死涅槃烦恼菩提如是。乃至地狱饿鬼马牛猫狗亦复如是。山河大地森罗万像方圆大小尘尘法法悉皆无不如是也。所谓诸法如是相如是性如是体如是力如是作如是因如是缘如是果如是报如是本末究竟等。尽十方世界唯是者个心。三世诸佛于此得无上菩提。于此转大法轮。于此而般涅槃。如是心法佛祖亲密相付。已如参同契解。汝今得之。愍儿忘丑。汝者。广指之辞。而知有底汝也。药山之云岩之洞山之。指其所付之人曰汝耳。今且洞山付曹山则汝曹山也。不可偏指。人人个个非汝而谁。莫推上他而自跺跟。且夫直今对此篇。则汝是何面具。摸索鼻头。今是何时节。莫讲历日。得是何什物。展开两手全无别得无别时无别人。然是其人始得。岂翅颟顸云哉。宜善保护者。叮咛辞也。非言善保护此篇闲语句。六祖大师曰。只此不染污诸佛之所护念。汝既如是。吾亦如是。个里唤什^8□作佛所护念。所谓不忆念一切法。是名佛所护念。当知汝既如是。耳朵两片皮。吾亦如是。牙齿一具骨。若言有一法可得。则堪笑猕猴骑土牛始自如是法终至主中主。句句文文一贯穿通。言各人如是心之左右焉耳。
    银盂盛雪。明月藏鹭。类之不齐。混则知处上二句举其喻。下二句诠其义。只个妙心。尘尘法法类一切物而与其物不济。混一切处则知处止不昧。譬如银盂盛雪明月藏鹭。色虽同物不一。处同而异。处异而同。明月芦华全不似他。他是什^8□。无孔铁锤鼻孔鼽嚏。三世诸佛不知有。狸奴白牯却知有。宏智古佛所谓。灵灵了了处。同中有异。湛湛澄澄处。异中有同。随宜也机轮宛转。妙应也关^8□虚通。永安静禅师僧问。如何是一色。师曰。易分雪里粉。难辨墨中煤。亦是也。谓之一色异辨的眼。这里更可知有同中同异中异。故云类之不齐混则知处。日用光中孤明历历。常在于其中经行若坐卧。不知是何人。不从五天来。汉地不曾蹈。不是张家生。谁云李家子。向人人自家屋漏宝镜面上辨鉴看。若能亲见。则师姑元是女人做。不尔则唤奴为郎认贼为子去。处字从居也止也义。不以所也义。古辙解以偏正分合而言。似而不当。此篇岂可以正偏释哉。
    意不在言。来机亦赴。
    此二句就师学相见上可互显而见之。如见之法言语不要思虑非议。匠师初无一法可与人。而正按傍提言外明宗。学人本自无从他可得。而扬眉瞬目句外承当。故俱谓之来机亦赴也。须是同火始得。意不在言。少处减些子。来机亦赴。多处添些子。已而吾永平古佛所谓。德山云。吾宗无语句。无一法与人。永平即不然。吾宗无语句。心与口相乖。拈出为人处。驴胎与马胎。盖口者心之口。而口外无心。娘生下口谁教你哑。但能承言须会宗。何为跶倒于语路。筌蹄元是在于鱼兔。所以云门曰。此个事若在言语上。三乘十二分教岂是无言语。因什^8□更道教外别传。虽然若是。得底人道火不可烧口。终日说事不曾挂着唇齿。末曾道着一字。终日着衣吃饭末曾触着一粒米挂着一缕线。虽然如此。犹是门庭之说也。须实得恁^8□始得。若约衲僧下。句里呈机徒劳伫思。直饶一句下承当得。犹是瞎睡汉。这里何待老僧更下注脚耶。虽然尚又今时无机不实辈此个的谓言语道断心行处灭而皱鼻头去。不见永平古佛云。言语道断。一切言语心行处灭。一切心行永平恁^8□慈心彻困。且道什^8□言语什^8□心行。老僧如此说话。亦是重言不当吃。 
    动成窠臼。差落顾伫。
    虚空可销亡。这心无动转。无可迷无可悟。释迦出世已前。达磨西来已后。不增不减不变不异。本具圆成全无移易。谓之如如不动。到这里犹言如如。早是变了也。才起佛见法见谓之动。故云动成窠臼。窠臼者空缺义。又窠窟义。差落顾伫者。若见毫厘有差异。则早堕顾念伫思妄识。不见道一念不生全体现。六根才动被云迹。断除烦恼重增病。趣向真如亦是邪。随顺世缘无挂碍。涅槃生死等空华。目今人人如是之心。不动不差无余无缺。当体当用没窠臼绝顾伫。直饶恁^8□道似灸疮瘢上着艾焦好肉头上一场狼藉。勿可把没巴鼻。才穿得空缺。无地汝分别。只恁^8□只恁^8□。老僧今日把不往而也太面长。
    背触俱非如大火聚。
    如是之心如大火聚。背触两非。触则燎却面门。背则如同死人。洞山曰。大地火发是也。雪峰指火曰。三世诸佛在火焰里转大法轮。玄沙曰。近日王令稍严。峰曰。作^8□生。玄沙曰。不许搀夺行市。云门曰。火焰为三世诸佛说法。三世诸佛立地听。这个说法背触俱非。阿难已不得道如是我闻。汝诸人作^8□生。只知有眉下眼争辨有眼上眉。
    但形文彩。即属染污。
    如是之心才涉言文。则早属染污。故百丈曰。从来不是个物。不要知渠解渠是渠非渠。但刈断两头句。刈断有无不无不有句。不是缺少。不是具足。非圣非凡。不明不暗。不是有知不是无知。不是系缚。不是解脱不是一切名目。谓之佛是染污。谓之法是染污。所以道。修证则不无。污染即不得。只此不染污诸佛所护念。这里染污底是何物。不染污底是何物。撮得将来。恰如烂冬瓜抛向人前。忽戴角插翅翩翻无生国里去。昨日有人通个消息。诸人还听^8□。取个耳兮目双瞽。
    夜半正明。天晓不露。
    此祖述乎参同契明中有暗暗中有明之句。将来明暗交互而言。暗还黑月夜半尚有正明。明依日轮天晓尚有不露。言其明则杳杳冥冥。语其暗则玲珑朗照。不知是什^8□境界。孤迥迥灵了了。人人日日只在这里受用快活。要且莫道有口吃饭。
    为物作则。用拔诸苦。虽非有为不是无语。
　　玄义则字作主字亦好。如是之心为生物作主用拔一切颠倒之诸苦。虽非有为不是无语者（涅槃经云。凡有所说者名有为法）此虽非有为言说而亦不是无语。汝却听耶。雪窦曰。维摩道什^8□是也。若又曰语底默底不语不默说时默默时说无言即真说。万里崖州没交涉。到这里若曰听得。则丧汝耳朵。若曰不听。则还我耳朵将来。又药山道。更须自看。不得绝却言句。吾今说这个语显无语底。药山老人舌头落地亦不知。虽然如此。谓之有语中无语无语中有语。佛祖俱用此个事广开甘露门度众生。点检将来。修习空华之万行。宴坐水月之道场。降伏镜像之天魔。证成梦中之佛果。度脱影像之众生。水月空华梦中镜上之幻影三昧也。这里说什^8□拔苦修证。更曰如何。鼻毛长三尺。
    如临宝镜形影相睹。汝不是渠渠正是汝此四句宝镜为主意。然所有注解但释形影义遗却其主意。看者能审之。汝者指形渠者曰影。若夫镜在奁内则无形影可见。今忽挂当台。则形影俱相视。明明不曾昧。汝形者形而不渠影。故云汝不是渠。渠影者影而汝形之影。故云渠正是汝。不自内生。不从外入。万法唯心。心外全无别法。唯心万法。法外更无异心。抑镜不自照。形影不独现。形影则现于镜之形影。又镜则印于形影之镜。离镜无形影可见。无不现形影之镜。不一不异非离非合。从本无生缘起无碍。须知形与影俱是大宝镜中所现物。故楞严所谓。汝身汝心。外洎山河虚空大地咸是妙明真精妙心中所现物。又永明曰。境是即心之境。心是即境之心。能所似分一体无异。若能见境识心。即是密传之旨无一法与人。凡渠字。洞山过水偈曹山法身偈各其用意别。不一概可见。夫以如是心镜照鉴。则不啻形影相睹妍丑无误。三世诸佛出世也在汝镜中出世。一切众生颠倒也在汝镜中颠倒。乃至三界九地虚空大地草木丛林情与无情悉是汝心镜中所现影像。又谓之尽大地沙门一只眼可惜许在汝脚底瞎却去。至这里言根境一如色心不二。早是教迹中假名字。若以言而议以意而计。尽是前尘虚妄影事也。夫题之宝镜三昧。正是凭于此章者也。一篇旨意厥可见之。若又有这汉打破宝镜来。则诸仁者如何。既云居膺禅师曰。犹如两镜相对光光相焰更无亏盈。岂不是一般。犹唤作影像边事又如日出时焰世间明朗是一半那。一半唤作什^8□。如今人未认得光影门头事。将作屋里事。又争得。是知说宝镜三昧亦是梦里寱言。老僧与^8□道亦梦中说梦。犹有一人呵呵大笑。雪峰一日曰。要此事犹如古镜当台。胡来胡现汉来汉现。玄沙曰。忽遇明镜破时如何。峰曰。胡汉俱隐。沙曰。老和尚脚跟未点地在。由什^8□雪峰脚跟未点地在。老僧别雪峰后语曰。破镜不重照。若仔细问。落华难上枝。
    如世婴儿五相完具。不去不来。不起不住。婆婆和和有句无句。终不得物。语未正故。
    婴儿者。涅槃经云。云何名婴儿行。不能起住去来言语。是名婴儿行。如来亦尔。不能起者。如来终不起诸法相。不能住者。如来不着一切诸法。不能去者。如来已到大涅槃。不能来者。如来身行无有动摇。不能语者。如来为诸众生演说诸法实无所说。如此经中举婴儿行以例如来之行。五相完具者。虽初生孩儿眼耳鼻舌身之五相完具而不能去来起住语言也。又五相者去来起住言语之五也（婆和者。涅槃经所谓。和者有为。婆者无为。是名婴儿行。又法华释笺云。婆和者习语之声也）而今达如是之法。则去来起住言语俱是不涉计较不起知见。如世婴儿婆婆和和有句无句终不得物语未正当矣。此喻上虽非有为不是无语。有语中无语无语中有语。而不直斥言之。此所谓出语真教烧不着之谓。亦是无舌人解语而无所从来亦无所去之如来行也。诸人日用俯仰进退屈伸谦敬全无别行。虽然如此。人人自有冲天志。则莫向如来行处行。云门所谓东山水上行。永平古佛曰。只见青山常运步。谁知白石夜生儿。俱是也。这里是什^8□境界仔细始可得或禅人问。吾门从上来宗师言句。退挍之于贤首天台判教。则多不出终别二教。动有涉藏通两乘。其所引经典半满偏圆分疏不下。适有举圆教亦旨意隔别。似不达圆理。虽有不立文字谈。不曾过终别教域。何言教外佛心宗哉。然古今人师不能分辨之。颟顸儱侗去。不是昧教眼耶。老僧不觉鸣呼曰。汝遗失教外题目。死郎当地为这般言。痛哉。如今试问。汝悲日用屎尿放屁起卧立居吃饭吃茶寒暖健困东走西走左之右之。是依终教而为平。依别教而为乎。性善乎性恶乎。贤道天台作^8□判属。此是汝本做的本用的。贤首天台且置不论。假令佛陀奚立界畔论半满耶。谓之达磨门下教外别传正法眼藏涅槃妙心。三世诸佛不知有。狸奴白牯却知有。人人证据此个自心谓之单传的心印。唯此个自心矣不言外有别传的之法。知者在心而知。岂寻文字陈迹耶。故云。不立文字。单非排斥文字。一切无嫌的法。一切无采的法也。凡如来一代时教半满偏圆共是度众生方便教迹中事。故药山曰。教有教师。论有论师。争怪得老僧。永平古佛拶口。和尚是什^8□师。这里得坐被衣只这是。于汝本分更何损益耶。汝辈如此常在教外活计自若。然跌终别偏圆。教内判属哩窟者。何谓也愚之更愚者也。又所言旨意隔别似不达圆理。汝本分家有什^8□缺少外别求圆理哉。宜接游魂看如之何。何为黑没焌地论性善性恶之具不具修性权实之即不哉。夫彼贤首天台者能言教中阶位名字义解者。而水母假虾目游教海里者也。借问干屎橛麻三斤须弥山华药栏解打鼓辊木毬镇州萝卜庐陵米价是等语句将为终教乎将为别教乎。请试判属看。汝将复言。此是无义味语。初无著义解者。阿呵呵堪笑。吾门诸祖说事说理。教理行果言说宛转全不落教家途辙。更龃龉于汝义解。语虽一般其旨自异。益同途不同辙者也。譬如同一清水天人鬼鱼其所见各殊。又诸祖师所引经典亦何以五教四教议判之耶。以自心传自心从佛不得。从法不得。非本得非始得。非修得非证得。本自本然不可得中只^8□得的自心得矣。是以受用。则虽雀噪鸦鸣风韵雨声无不圆极最大乘法音。矧如来言教。何分别优劣于其间而拣择之判定之哉。以小为大亦得。以别为圆亦得。然不别圆岂屈大小耶。法元无定法。只在其人转。恁^8□言亦似义解齿牙犹带生涩在。佛之一字永不喜闻。三乘十二分教拭不净故纸。看经看教造地狱业。去汝无佛性。奚为言五教四教判位当不当哉。初不当其判位者。是吾本然当然矣。故云。如来言教总是魔说。又只个之字若无恁^8□眼。则争辨教外旨。如来一代时不曾说文字。已不说文字。此个什^8□说。为汝己眼眊^2□眩却他义解。苦哉苦哉。又古今禅者议吾家曰佛心宗达磨宗。不是天下公言达论。佛心岂吾家宗而已乎。心佛及众生是三无差别。尽刹法界情与无情同一心性。不知谁家私物耶。然曰心曰性。早是犯讳。重言剩语。何况曰沩仰临济曹洞云门法眼之宗乎哉。至这里道威音王已前从本无生。亦尚迹之更迹。凡有佛有法尽是教迹中事。岂假他鼻孔出气。汝娘生下面目。眉在眼上分八字。口在鼻下吃茶饭。何谓佛心宗。何谓达磨宗。已言不立文字教外别传直指人心见性成佛。亦是熟睡谵语。转脚于那畔一蹈蹈翻于佛地魔界。非佛非魔。尽十方沙界安排彼位次不得。一切无名可名。无宗可宗。是吾教外门的本地风标也。吾闲名已谢。正法眼藏向瞎驴边灭却是也。世界恁^8□旷阔。因甚^8□颠踬贤首天台判教窠窟而以局蹐哉。悲夫用管孔窥天用锥头指地岂知天地之大全也。又前言佛之字不喜闻。拭不净故纸等语汝妄解言。此是禅家抑下扫荡。或遣当人所执。老僧捧腹绝倒。何有障碍抑之扫之。唯是衲僧家本分眼目。其唯如是。以汝名字佛法而解会挍合。则天涯地角远之远矣。止止不须说。其人乎非人。则却增恶口业而已。古辙曰。以例法中具五位也。或曰。取譬于五位也。语意不通。胡指乱注凡有五之字者皆可言五位乎哉。
    重（异本作如）离六爻偏正回互。叠而为三变尽成五。
    易离彖云。离丽也。日月丽乎天。百谷草木丽乎地。重明以丽乎正。乃化成于天下。象曰。明两作离云云。程传云。取其中虚则为明义。离为火。火体虚丽物而明着也。岐黄素问以心肾属水火。如今取重离者至而妙矣。托事寓意。心之表诠而非比喻。与下观树章之句法可并见。六爻者。三爻离河图本卦。伏羲重之为六画。易说卦曰。兼三才而两之。故易六画而成卦。六位而成章云云。偏正者。取于五二中正君臣义以为偏正之字而为言也。言正者君也偏者鄙也。训而取于臣义。曹山所谓君为正位臣为偏位是也。回互者。六五君明乎上。六二臣明乎下。上下一德天地化成。是君臣回互之道也。于兹上下叠三变五不待里离外合而自然成五卦。夫是回互神用也。粤乃祖述于参同契门门一切境回互不回互之章来以拟之于如是之心变体化用耳。然支那扶桑古今人师皆俱偏正之两字不详有始于此章。凡言偏正则为意洞山五位偏正而已。是故至注此章皆以五位而黏释。其是稽古不精之失也。洞山大师肇建五位名捌者盖本据于此章。然则以五位而释。似云岩预抓待洞山痒者乎。请观者察之。叠而为三者。重上于五重四于三重二于初。如此下叠则变为三爻巽。是为三之义。又重初于二重三于四重五于上。如此上叠则变为三爻兑。是为三之义。上丽下丽一离为巽兑二卦。是为三之义。下丽为巽。则兑卦自然在其下。是为三之义。上丽为兑。则巽卦自然在其下。是为三之义。叠而为三之义极于兹。变尽成五者。重离上丽为兑时巽在其下。于是乎上兑下巽成泽风大过。只是离之变也。又重离下丽为巽时兑在其下。于是乎下巽上兑成风泽中孚。只是离之变也。中孚下丽上丽翻成离本卦。是知一卦变成四卦四卦又归一卦。尔后无卦爻所之。谓之变尽成五也。夫叠变者。叠则变也。重离一卦上下相叠。则一时变成巽兑大过中孚四卦。非言其叠之其变之而后为三成五。其义如何。凡叠上丽时却为重离外互体之兑。而巽在其下。然不是言上丽为兑而后下丽为巽也。上丽为兑时。下丽之巽自在其下。于是也。上兑下巽则变成大过。又叠而下丽时却为重离内互体之巽。而兑在其下。然亦不是言下丽为巽而后上丽为兑也。下丽为巽时上丽之兑自在其下。于是也上巽下兑则变成中孚。须看取三五叠变上下往来直在于离之宫中而自然成立。谓之叠则变也。然非啻三五叠变。虽千万亿兆不可思议变化自尔不出离之宫中。是则天真妙理而毫非人力按排矣。大过六爻叠而为三。则上丽下丽为兑为巽然。大过内外依旧只是离之互体卦也。中孚六爻叠而为三。则上丽下丽复为离为离而归离本宫也。又中孚内外亦是离之互体卦也。凡为兑巽大过中孚。共是君臣回互神用也。就中为中孚时。君臣合道间不容发。是则叠三变五之幽旨也。是以当知不离当处变化千端。不变而变变而不变。如是心难思议之神御矣。然往往见变于六爻阴阳之变。以有未变之爻言不变尽而病之者误也。唯是卦之变而非爻之变矣。抑四卦上下重离转变而离之本宫全不曾动。譬如车轮之半辐上转半辐下转不曾离轮毂。一毂居正中不曾动。而能上下能转环。叠而为三者。合其两之三才而一字。系辞传兼三才而两之。故六六者非他也。三才之道也。本义云。三画已具三才。重之故六。而以上二爻为天。中二爻为人。下二爻为地也。如今上丽则为兑又为大过。下丽则为巽又为中孚。此时中人不曾变动。这个中人是何人。日面佛欤月面佛欤。五帝欤三皇欤。是何物。老僧曰。不欲犯中者不动之义。是也。凡此章所明。如是之心为万法主。一念未生时诸法璨然乎其中。千虑已生时一法不出乎此外。故权资重离以拟之也。已强不可用卦爻而捏合。直须得兔忘蹄得意忘象。华严云。毗目仙人执善财手。即时善财自见其身。往十佛刹微尘数世界中。到十佛刹微尘数诸佛所。见彼佛刹及其众会诸佛相好种种壮严。乃至经百千亿不可说不可说佛刹微尘数劫。乃至时彼仙人放善财手。善财童子即自见身还在本处。永明曰。不动本位远近之刹历然。一念靡移延促之时宛尔。以是观之。自他不移于毫端。始终不出于当念。是则不变而能变。变而更不变者也。若混沌未分一机未发时。将有一爻一象之可见^8□。到头至变尽成五无卦爻之所可之。掀翻卦盘看如何。个个本来面具子眼上有眉鼻下有口。威音王未晓。弥勒岂惺惺。曹山曰。黑白未交时辨取。是也。到这里言叠而为三变尽成五。剩语之更剩语也。粤有一段事。试问诸人。抑自有生佛迷悟真妄等心以还。或曰百千万亿无量劫数。或曰无始时世亿亿万劫。至不可议甚大久远。无时可穷。虽然如此言。不可无初相。且夫当最极末上时。不知个心自何处生。不可言从天降下。岂可曰自地涌出。将佛心为先耶。众生心为先耶。乃至真妄迷悟孰为先孰为后。若能辨此初相。则许汝有佛法分。论云。觉心初起心无初相。远离微细念故。乃至心即常住名究竟觉。又心起者。无有初相可知。而言知初相者。即谓无念。已无念。则为什^8□生分别耶。或曰念念分别当体不生。假令有恁^8□道。学义解之习语臆见里之安排矣。此处脱体道应难。若不辨此事徒勤苦修行。譬如闇夜向空放箭。全无有的位可见。这里赢得一场口滑头。堪作什^8□用。的的实实须晓得破。两个泥牛斗入海。真至如今无消息。更问若何向道。老僧今年踰七望八。
    如荎（音持）草昧如金刚杵。
    此二句上章之喻说。本草纲目蔓草部。五味子释名荎藸。恭曰。五味子皮肉甘酸。核中辛苦都有碱味。是即具五味也。而今取比喻于一离变五卦五卦元一离耳。而至知一草有五味者。全不出吾人一舌头也。金刚杵者。真言门有金刚手菩萨从毗卢舍那佛二手掌亲受五智金刚杵之事。言从中央本佛法界体性智虽出四智四佛。皆是本佛智用流出而全不离本佛性体智。如此深秘握在行者一手中之标器也。如今况喻之于一离出四卦四卦元一离都不出离之宫中。是则千由万端神化妙用具在吾人一心头上所转之微旨也。荎藸草具五味与金刚杵表五智者。共是这心体之本有。其摧邪力用及治病功能者。又是这心用之自适。请会意而辨之。
    正中妙挟。敲唱双举。通宗通途。挟带挟路。正中者谓离之正中。显诀中字颂云。到头无语句。解虑若何回。不是本末事。一华五叶开。耕云曰。到头无讳。无曾变动。是曰中。既是中。何须本末。此前所谓不欲犯中之中也。正者非正偏之正。是中正之正。俱指如是心。至这里见得分明。则师学敲唱偏正双举不堕偏枯。挟带通真宗挟路通化途。这边那边无曾留碍。宾主相见圆转无碍。要且借他鼻孔岂可出气哉。挟带字。智证传所释不可取用焉。
    错然则吉。不可犯杵。
    上一句者易离初九辞。程传错。然谓交错也。此承前句言。正中妙挟。回互交错。不落偏法。不可触犯。则是吉也。吉者无挂碍之谓。若又到这里不问犯与不犯。奚若是。笠重吴天雪。履香楚地华。
    天真而妙。不属迷悟。因缘时节。寂然昭著此承上句言。如是之心天真触朗。全无迷悟而可称属。直下见得。则因缘时节刹那圆成。春有华秋有月。触目现前。不知明眼人为什^8□落井。云门曰。日日是好日。虽然恁^8□。切忌向个里死却。寂然不昧。昭著不辉。孤明历历。活鱍鱍地。坐断十方壁立千仞。是则天真之妙处也。时节因缘如参同契释之。（昭著。礼乐记云。昭著不息者天所以为天。昭著不动者地所以为地）。
    细入无间。大绝方所。毫忽之差。不应律吕上二句言如是之心天真妙理也。三祖曰。圆同大虚无缺无余。斯之谓也。或依入无间绝方所之语以为暗有那底一物周遍法界。可笑。如此辈信心未得在。抑如是妙心不去不来不伸不屈。入无间不小。绝方所不大。当体无物。遍界不藏。受用历历叵分朕迹。非因非果因果显然。毫不转换全无挂碍。到这里有甚^8□巨细展缩可名貌哉。堪笑赵州东壁挂胡芦云门北斗里藏身。下二句释上二句之意。律吕之声音元出于天真。才作意则不应焉。喻如是之心不属计较脱体现成毫无可差。三祖所谓毫厘有。差天地悬隔是也。此二句多错曰。毫厘差误则天地隔别。不尔。见毫厘有差异乃是天地之隔。此则诫无同异中炽然成异之见病也。南泉所谓。一念异即难为修行。黄檗曰。尽十方空界同一心体。心本无异。法亦不异。只为汝见解不同所以异耳。亦是也。须逢恁^8□人而知恁^8□事。因言。但无憎爱洞然明白二句。亦错会曰。但休憎爱无憎爱则洞然明白。此解亦不尔。人人本然心信得及见得彻。则才无有凡圣迷悟可憎爱。然又可憎则憎之。可爱则爱之。日用光中七纵八横。任缘转变。随机应化。奚可拣择。更不见其憎爱者。谓之但无憎爱洞然明白。临济所谓道流大丈夫今日方知本来无事。只为汝信不及。念念驰求舍头觅头自不能歇。然恁^8□道犹是衲僧门下初心信入分际。设使明白里亦非本住处也。
    今有顿渐。缘立宗趣。宗趣分矣。即是规矩。宗趣者。总以一心法义为宗。信行得果为趣。如是之心拟向即乖。何论宗趣。而人有利钝。故假立顿渐宗趣耳。故永明师翁曰。涅槃经云。一切众生本来成佛。无漏智性本自具足。又顿从渐得名。俱称方便。若云顿渐俱是亦谤于佛。俱不是亦谤于佛。是以本觉体上离顿渐离言说。何处有顿渐名字云云。皆是不获已之权法也。缘立宗趣。宗趣分故有权实偏圆等之圆规方矩。若立规矩。则落他限量却违自本然。虽然如是。勿言郎当颟顸而而无事去。今曰顿渐者。广通指佛事门。非在此篇而言也。
    宗通趣极。真常流注。
    凭宗趣而极其理。则设使宗通趣极犹是真常流注。却为心地理障。故玄义云。己见犹存。门里出身则易。身里出门则难。又玄沙曰。汝诸人须信有一分真常流注。亘古亘今未有不是者。未有不非者。如此一句成平等法。何以故。以言逐言。以理遣理。平常性相说法度人然犹明前不明后。未有出格之句死在句中。玄沙不觉浑身落泥土。若见得分明。则一切烦恼业道即是无非佛事。虽然这里仅错一步则横走邪路上。看脚下。可惜许。失却鼻孔了。
    外寂中摇。系驹伏鼠。
    此喻上真常流注。外似寂中犹摇。譬如系驹伏鼠偷心未息驰走不忘。到这里髑髅着地能几人知。且要得免驰走偷心^8□。眉骨阴睛轻重。鼻筒子丑疏通。
    先圣悲之。为法檀度。随其颠倒。以缁为素。颠倒想灭。肯心自许。
    佛祖共悲人滞在乎己见权为法檀度。随其颠倒无中说有有中说无。以缁为素以素为缁。无法立法无说为说。皆是祖佛大神变也。所以佛藏经云。无名相中假名相说。皆是如来不思议力。譬如有人嚼须弥山飞行虚空石筏渡海负四天下及须弥山蚊脚为梯登至梵宫。如来所说一切诸法无相无为无生无灭。令人信解甚为难有甚为希有。而今此法难信亦尔。到这里承言会宗。颠倒想泯则肯心自许。非从他得。岂云本得乎。颠倒想灭者。华严所谓以智入于一切佛法为众生说令除颠倒。然知不离众生有颠倒。不离颠倒有众生。不于颠倒内有众生。不于众生内有颠倒。亦非颠倒是众生。亦非众生是颠倒。颠倒非内法。颠倒非外法。众生非内法。众生非外法。一切诸法虚妄不实。速起速灭无有坚固。如梦如影如幻如化。诳惑愚夫。又中观论偈云。有倒不生倒。无倒不生倒。倒者不生倒。不倒亦不倒。若于颠倒时亦不生颠倒。汝可自观察。谁生于颠倒。此之谓也。虽然肯心未亡则遂为金锁玄路。任他肯与不肯共是痴狂两头走。更门觅着。秤锤腌酢奖汝一盂。
    要合古辙。请观前古。佛道垂成。十劫观树若要证契如是之心符合于古圣之途辙。请亲观前古莫蹶倒死地。大通智胜佛。道垂成己见未亡。十劫观树。所以曹山曰。劫者滞也。谓之十成。亦曰断渗漏。唯是十道头绝矣。未亡大果。守住耽著名为取次承当事。到此直须仔细始得。不论天堂地狱饿鬼畜生。但是一切处不移易。元是旧时人。只是不行旧时路。若有忻心便成滞箸。若脱得拣个什^8□。古德曰。只恐不得回转。汝道作^8□生。只如今人爱说净洁处爱说向去事。此病最难治。若是世间粗重事却是轻。净洁病最重。只如佛味祖味尽为滞着。先师云。拟心是犯戒。得味是破斋。且唤什^8□作味。只是佛味祖味。才有忻心便是犯。如今说破斋破戒。不知三羯磨时早破了也。若是贪嗔痴虽难断却是轻。无为无事净洁此乃重。无以加焉。祖师出世亦只为这个亦不独为汝。今时莫作等闲。狸奴白牯修行却快。不是有禅有道。如汝种种驰求。觅佛觅祖乃至菩提涅槃几时休歇成辨乎。皆是生灭心也。故不如狸奴白牯兀兀无知不知佛不知祖。乃至菩提涅槃及以善恶因果。但饥来吃草渴来饮水。若能恁^8□不愁不成辨不见道计较不成。是以知有乃能披毛戴角牵犁拽杷。得此便宜始较些子。欲知此事。饶令成佛成祖去也只这是。便堕三途六道去也只这是。虽然没用处。要且离他不得。须与他作主宰始得。若得作主宰即是不变易。不见永嘉曰。莽莽荡荡招殃祸。问。如何是莽莽荡荡招殃祸。曰只这个总是问。曰。如何免得。曰。知有即得。用免作^8□。但是菩提涅槃烦恼无明等总是不要免。乃至世间粗重之事但知有即得。不要免。免则同变易去也。乃至成佛成祖菩提涅槃。此等殃祸为不小。因什^8□如此只为变易。若是不变易。直须触处自由始得。颇似注此句。故烦引用之。又临济曰。不得成佛道者。佛不应更成佛。此语犹有齿牙带生涩在。兴阳让和尚因僧问。大通智胜佛十劫坐道场。佛法不现前不得成佛道时如何。让曰。其问甚谛当。僧曰。既是坐道场。为什^8□不得成佛。道让曰。为伊不成佛。到这里老僧不觉为此僧缺。古辙用本经过十小劫事释之。甚没意智。固此篇所明岂论成佛做祖之功勋哉。可惜许。死却平地上去。如虎之缺。如马之馵。
    此譬喻于上文。玄义云。虎之伤人一度。耳生一缺。伤人之多。耳如锯齿。物类相感志云。凡虎若食一人。耳上缺痕。若割裂以验食人之数无差。盖此损其天真之形。而今以喻见十劫坐道场而有渗漏可断有菩提可证于一切处无移易早是变易去。此难治佛病而落魄乎功勋边损天真之妙容者也。汝诸人耳朵几缺生。如马之馵者。馵者。正字通云。马悬足也。易说卦传。震为馵足。此亦喻十劫观树未亡大果守住耽着脚下有线不得无碍。犹如马蒙羁绊不能奔腾自在。是则向上钳锤也。或难曰。前已有系驹。今言马悬足。殆似同事重说。况隔句亦不远耶。不尔。前系驹者喻趣向乎这宗揭捺乎妄想欲止而不止不忘驰走念。今马馵者。喻十劫观树愿求菩提欲进而不能进滞碍于取次事。是则欲止而不得止。欲进而不得进。进止有滞不得无碍之比喻也。以是当知前后法喻自不俟辩而炳如焉。古辙云。虎一名李耳。虎食畜不至耳。又每食人耳则耳必一缺。此以例不敢犯讳也。恰似合二事注。其义理难解。或言虎食人至耳止。忌己之名。则虎食人遇耳则缺之不食之谓乎。字义若何。又言。馵者马后左脚间有白色也（诗经小戒篇注同之。尔云雅。馵者马膝上皆白者。又云。后左足白也。故马书训与津志吕又之太志吕）此以例语忌十成也。若据之则言有不全得其纯色乎。法喻虽不无理非正义矣。古辙此篇题下注云。自宋朱世英得之老僧乃嘱觉范。注释以行。觉范不达此宗。又性多疏略。故是非相半迷误后学。余不得已为别注。凡古辙全篇注释皆取意于觉范。多又彼文在。岂曰别注也哉。看者辨之。古来往往皆馵字训马之夜目。此字义出乎何书未详之以有下劣。宝机珍御。以有惊异。狸奴白牯此四句袭上十劫观树章裂求上厌下见网以示不坐在法身正位转身入异类中行。夫见有菩提可证有众生可化。而十劫坐道场滞化求两岐。俱是欣厌二种见病。若了达不垢不净不增不灭天真自具妙心而不二其心。则奚爱奚憎。阿鼻依正极圣妙有毗卢身土下凡本然无一法可见无修证可要。是以如今直指凡情下劣穷子令知宝机珍御尊特身。则皆无不欢跃。坐在法身正位而亦转却不得。尚是难治重病。是故至下句忽转圣解惊异念使见狸奴白牯畜生行。则不怪怖者少。是祖门之宗乘难信之活法也。曹山所谓未亡大果守住耽著名为取次承当事。到此直须仔细始得。披毛戴角牵犁拽杷得此便宜始较些子。若脱得拣个什^8□是也。须知入佛界最易。转身投魔界太难。上句明佛边极则事。下句示法身向上事。大矣直指之要道。奇哉末后牢关。是以曹山立三堕四异类以拔其病根。至矣尽矣。明眼衲僧不可轻忽。实实参穷莫妄想去。老僧寻常求断见人一个亦无。皆尽求佛求法之依草附木精灵而已。上句撮法华文来与经意稍别。佛对下劣众生。则脱细软服着弊垢衣且开演于渐修淘汰法而后令知元为长者子。今此所言者。不待二十年后心相体信之时。直指下劣穷子即尊特长者身。全体现前。岂用更思于妙语。本来具足。何须苦待于功成哉。或说。总此四句充异类中行。以法华文释之。酿润浮辞强辩胶说。俱是龃龉于本文义。内秘外现救众难处。着粗弊衣执除粪器等。皆谓之佛菩萨誓愿同异类。非沙门异类中行事。勿唤鲁帝作虎鱼焉。抑异类中行。表里情忘三世事尽尚是法身极则佛边事。已转那边始得沙门异类中行。物外过量境界。佛向上人履践。匪五目之可鉴。岂二耳之能听乎。全非求菩提化度生底事。曹山曰。法身法性是尊贵边事。亦须转却。盖于是有法身法性之迷大悟底人却迷时。须逢恁^8□人知恁^8□事。或为泯所见混穷子队折身苦行为。异类中行。此是奴子婢子边事。直饶菩萨同事行异类。犹未沙门异类中行。何况求修圆明未得未证底事耶。鱼目与真珠岂其为同之哉。汝不知上求下化凡情圣见金锁玄路难治重病也。未辨这般事而虚辞滥说作无根话。不愚则狂欤。又有一辈不实者曰。我曾闻异类之说。放旷任运不拘垢净。朝出酒店夕入淫舍。谓之异类行。目今初心学者恐堕此见。如今熟思之甚怖其谬解焉。老僧不觉失笑。听事不真唤钟作瓮在汝分中。盖夫宜矣。夏虫元不知冰。井蛙岂晓大海。里许若言之乎者也。则痴鬼在背后呵呵笑。想夫四种异类名件。丛林乍人雏僧皆能所知。而老宿大衲不晓其幽趣。故不重多赘烦录于此。僧问曹山曰。沙门行个甚^8□行。曰。畜生行。曰。如何是畜生行。曰。披毛戴角。曰。如何是沙门行。曰。物物不间断。曰。不间断事如何。曰。始得行。曰。如何是披毛戴角底人。曰。不惧业。曰。为甚^8□到恁^8□地。曰。不惧业甚处不到。曰。如何是水牯牛。曰。蒙蒙懂懂。曰。此意如何。曰。但念水草余无所知。曰成得甚^8□边事。曰。只是个逢草吃草逢水吃水。若闻如上件件。则定知汝辈心即狂乱去。当知异类中行事南泉始作先锋。药山沩山道吾云岩俱为之商量。曹山收之殿后。所以立三堕四异类。三堕之堕字。尽大地人撼得不动。个事且置。四异类者。一往来异类。如今一切声色言语阶级地位舍父逃逝尽是背却向上祖父。得为异类。又天堂地岳饿鬼畜生皆是异类。二菩萨同异类。先明自己后却入生死异类中。摄他已证涅槃果不舍生死类。自利利他愿一切众生皆成佛从末后成佛。所以大权菩萨若不先化众生己事无由得成辨。南泉曰。先过那边知有。却来这边行履。教云。若有一众生未度者。吾终不取正觉。如是誓愿故名菩萨同异类。是也。老僧丁年时列法华讲筵听此个愿甚疑之。意谓。现今迷伦众生作群作队。然则迦文往昔誓愿成虚语欤。是故虽咨之于诸师。皆摸糊不通会。疑之盖亦有年。或时忽尔了。才见有众生可度者。愿欲烦恼执法见病。直下豁开有情非情同时成道的佛眼。则尽大地不见一众生有迷。悉皆本时成佛。本时即无时也。如是度尽。则誓愿岂虚语哉。满瓶不倾出。大地无饥人。故经云。如来成正觉时。于其身中普见一切众生成正觉。是也。是以当知。若见有一众生可度有一佛地可到。则皆是引化方便权门。乃佛菩萨同事异类也。三沙门异类。先本分事知有了丧尽今时一切凡圣因果功行。始得就体一般。得名独立底人。亦名沙门称断边事。始得表里情忘三世事尽得无遗漏。尚得名佛边事。转却沙门称断边事。不入诸圣报位。始得沙门行。亦曰沙门转身。亦曰披毛戴角。唤作水牯牛。恁^8□时节始得入异类。此异类有二。一沙门异类。二事上异类。事上异类者。狸奴白牯是也。沙门异类者。触处得自由。始得不变易不同那个。又不变易有二。一者人人尽有本分事。二者知有不舍一切声色是非。于物物上不滞。唤作披毛戴角亦入泥入水之行履底汉。四宗门异类。南泉曰。智不到处切忌道着。道着则生头角。唤作如如。早是变也。直须向异类中行道取异类中行之事。洞山曰。此事直须妙会。事在其妙。体在妙处。曹山曰。此事直须虚一位。全无的的也。觌面兼带始得。若是作家语不偏不正不有不无。唤作异中虚此事。又南泉病时有人。问。和尚百年后向甚^8□处去。曰。我向山下檀越家作一头水牯牛去。曰。某甲随和尚去还得^8□。曰。若随我衔一茎草来。又谓之言语中异类。如此四异类名捌分明。何倱伅而以菩萨悲愿异类捏合异类中行哉。有人问曹山。如何是异。曰。我若向汝道。驴年得异。又问。如何是类。曰。披毛戴角。又问。如何是类。曰。作^8□作^8□。曰。如何是行。要头斫将去。异异字有四料拣。异于类。类于异。类于类。异于异。是则同中异。异中同。同中同。异中异也。借问。从上没量达人已奴视成佛做祖菩提涅槃反严夸披毛戴角异类中行者将是什^8□边事。不可以不断辨。这里不容一点雕伪。须确实参究焉。
    羿以巧力射中百步。箭锋相□。巧力何预。玄义预字作谕。共通。此四句承上章明不涉修证肯綮之义。羿之善熟射艺也。百步而射中雀目。偏是巧力之所致。而至彼飞卫纪昌之箭锋相值妙处。则射之与手共相忘。更非巧力之所预谕也。盖言至如是之心天真妙用。则修功巧便焉所能可谕也哉。诸仁者请试放一箭。看。然箭锋相值。亦是巧射习炼底事也。今粤以射艺一般之故实取舍乎其巧力之与妙绝者。须知作文之机变也。虽向上更有啮镞机。于彼本然不动之心。则犹是迟钝。莫速乎不动。
    木人方歌。石女起舞。非情识到。宁容思虑。木人石女者不知作^8□所生。子细见来与影像子同一寿年。木人之歌石女之舞如是曲调不落律吕。非七情八识之所能可及。岂又以三思九虑可计较也哉。是亦明如是之心天真妙用非功勋之所致。虽然汝等诸人日用光中手之所舞口之所言未审其别调也否。试唱和看。阿呵呵。一曲两曲无人会。雨过夜塘秋水深。
    臣奉于君。子顺于父。不顺非孝。不奉非辅。
    臣奉重于君。子孝顺于父。内外和上下平者天真之正道彝伦之定理。直是人人本具如是心之妙义也。若又不顺则非子道之孝。不奉则非臣道之忠。早是变易乎天真常理了也。向后转换此章之语意将去虽有功勋王子君臣等五位。不可必以彼解此。其用意稍有别。
    潜行密用。如愚如鲁。但能相续。名主中主玄义云。潜行不露也。密用不觉也。如春在花。或去或来。如月在水。不出不入。主主不相见。主中主也。此乃如是心用。不容拟议。要行便行。要用便用。七造八次圆转无碍。佛祖犹不识得渠。况外魔乎。谓之潜行。谓之密用。都不在所知所见。故云如愚如鲁。如是日用光里但能相续将去无曾间隔。名之为主中主。又谓之相续佛祖慧命。前言。始自如是之法终至主中主。句句文文一贯穿却。不可回眸转脑。且道。毕竟相续底作^8□生。坐卧经行屙屎撒尿。若除茶里饭里外别有相续处。则定知作汝细腻工夫。不实巧便隐僻里区焉。且道主中主作^8□生。头不着宝华冠者。昆仑入海无音耗。又有般汉言吾宗贵绵密而闭却气息灰灭心魂低声软语严肃坐起如老婆子殷勤似新妇子婉娩。谓之潜行密用谓之绵密。乌乎悲哉。徒炫形相作闲机巧。其言绵密者。日用光头行住坐卧相似是个无孔铁锤。风吹不入。水洒不着。那里着你情见来。所以道。尽情舍却。佛法道理玄妙奇特一时放下却较些子。自然触处现成。只这是活鱍鱍地。七上八下寸无罅隙。人人只是眼横鼻直。终无地容佛法穿凿。是谓绵密。毕竟莫绵密乎不动不变也。是谓光阴不虚度底能相续主中主。虽然如此。无实知见而徒学口皮边。又是妄谈戏论。弃辛就蓼去穴落井。共一味作（则各切）病也。莫道老僧不云。腊月三十日大有事在。冀脚蹈实地而莫蹎仆去。

    金鎞刮膜  山河眼开
    百家怨耦  马颔驴腮

天桂老人报恩编卷中（终）
天桂老人报恩编卷下

                侍者记
          
　　　　　
　　　　　
　　　　　

洞上五位辨的

    享保丁酉仲春。因众请以商量乎碧岩录。适至洞山无寒暑话。其评载洞山五位颂。举众请详说之。盖古今人师不考究五位本何为施设。守株于正偏胶柱于黑白。往往谬解者不少。咸违乎乃祖本旨。故举其梗概以示参徒。切着精彩勿混沌去。

五位大意

    夫偏正五位者。自宝镜三昧重离之章变出来而验辨学人之所见者也。学者先须知五位列次。谓正中偏偏中正正中来偏中至兼中到也。正偏者。显诀云。正位却偏。就偏辨得。是圆两意。偏位虽偏亦圆两意。盖正中偏之偏中正。偏中正之正中偏。而二位即一位正偏以回互。正中来偏中至亦因上二位以分其亲疏耳。属者天童密云法子曹溪朝宗通忍语录曰。近代以来因觉范恃才卒意改洞山兼中至为偏中至。与曹山所论臣位题面相似易于晓了。多便从之。而不究洞山所立兼中至与曹山臣位各有旨趣两刃交锋。色界形像等语为证。不可擅改。曹山所论从本体上说起。君位臣位臣向君君视臣一顺排下。洞山从作用为人上说起。正中偏偏中正因不敢触犯本体。乃无中唱出以回互。之即所谓兼中至也。所回互者即兼中到也。正中偏偏中正便是两刃交锋。如鸟两翼。互展方得全身并举。所以曹洞机缘纯是正中说偏偏中说正。而兼到之全身不犯。正中来兼中至不似曹山君臣分开说（言君则必也有臣。有臣则必也有君。竟不闻有无君之臣无臣之君。故曰。以君臣偏正言者不欲犯中。俱是回互之义也。何可言不似君臣分开说哉）乃是正中偏偏中正底总注。正中来者。盖言正中偏偏中正俱从正位中来也。兼中至者。盖言正中偏偏中正不容单用须兼而至也。大慧曰。何谓至。如人归家未到而至别业。乃在途为人边事。即贫道所谓一句中之他受用三昧也。临济之一句中具三玄门也。兼中到者。即贫道一句中之自受用三昧也。临济之一玄中具三要也。正偏有无名为两刃。如依觉范偏中至则一刃矣。说甚交锋耶。有无单用不能回互。即落有无。不名两刃交锋。正中偏偏中正有无交互即不落有无矣。一句中具三玄三要。一位才彰五位分。何其不谋而合若此哉云云。这老虽有作家眼目以设先人未谈之论。然犹有理未尽在。凡举要言之。正中偏之偏中正偏中正之正中偏正中偏之正中来又偏中正之正中来正中偏之偏中至又偏中正之偏中至又正中来之偏中至偏中至之正中来也。正中偏者。在正之偏曰正则偏在其中。是正中偏之偏中正也。偏中正者。在偏之正曰偏则正在其中。是偏中正之正中偏也。各圆两意。二位即一位正偏上下而同中辨异耳。至乎正之偏而正中有偏。则向去之正中偏向去之正中来偏中至也。从正来乎偏而正中在偏。则却来之正中偏却来之正中来偏中至也。从偏至乎正而偏中在正。则向去之偏中正向去之正中来偏中至也。来乎偏之正而偏中有正则却来之偏中正却来之正中来偏中至也。是以云来至二位就正偏位分其亲疏耳。今以来至之二字注四位之向却。须一隅以反三矣。如是位位正偏来至毫不界隔。比如灯光矣。本出于兼到位终入于兼到位。是则兼中到之向去却来也。凡四位皆兼中到而兼中到之四位。谓之回互宛（显诀作圆尤好。下皆效之）转如环无端。故举正中偏。则余四位自在其中。而四位皆正中偏也。余四位亦如是。举其一位。则余四位自在其中。而四位皆其一位也。一位才彰五位圆具。如伊字三点不纵横并别。唯是向无相次之中能分亲疏且立地位耳。都来各人无位心中向去却来之幻位也。朝宗言来至乃是正中偏偏中正底总注。乃至须兼而至也等者。只知正偏二位之来至向却而未见五位一圆之来至向却。是故向云虽设先人未谈之论然犹有理未尽在是也。改偏中至作兼中至者。尚又不可也。觉范适以兼中至而为偏中至者。暗符合乎显诀暨叠变说。乃千古不易之论也。且正来偏至语对亦冥符矣。又古辙特以偏中至改兼中至对兼中到以正中来为尊贵位。失其旨甚矣。朝宗所谓如依觉范偏中至则一刃矣以不名两刃交锋。此说固不当矣。凡曰偏则有正。曰正则有偏。举一全收。不容相并。故云。正中偏之偏中正矣。今言偏中至。岂可言单用哉。言理必有事。有事聿无理者否矣。故位位牒中字。何为不思之哉。若言以作兼字偏正回互兼至。则正中来为复谓什^8□。岂啻此一位不偏正回互者乎哉。当知正中来是从正来偏之位。转正中偏之偏字作来字而分学人所见之差。来字暗含偏字。即是二位同中辨异。正中偏且寄法以立位。正中来且就人以立位也。偏中至是从偏至正之位。转偏中正之正字作至字而分学人所见之差。至字暗含正字。是亦二位同中辨异。偏中正且寄法以立位偏中至且就人以立位也。前已如辨。五位俱各正偏回互来至向却妙在其中。岂啻以兼字言正偏交锋哉。想夫鸟两翼之喻不应交锋字也。非偏正两刃矣。师学两刃交偏正之锋义也。若言正为君偏为臣。则当言师学之义乎。然朝宗之意就洞山为人上为言。则唯洞山之作用耳。抑来者正中偏之正中来。至者偏中正之偏中至。而亦稍明浅深尔。故转正偏两字作来至二字。盖其有旨哉。正来偏至上下回互。全体即用全用。即体圆转无穷。如环无端。唯是兼到一位所变也。譬如一人脚足。有左右则必有前后。有前后而无左右者未之有。然前后左右不合不离。南来北往一人运步耳。会元曹山章。僧问君臣旨诀。师曰。正位即空界。本来无物。偏位即色界。有万像形。正中偏者背（弃也）理就事。偏中正者舍事入理。兼带者冥应众缘不堕诸有非染非净。非正非偏。故曰虚玄大道无著真宗。从上先德推此一位最妙最玄。当详审辨明。君为正位臣为偏位。臣向君是偏中正。君视臣是正中偏。君臣合道是兼带语。曹山只举正中偏偏中正以不言来至之二位者。正偏一位之来至而前二位含后二位故不别举也。后曹山子悟大师慧霞五位显诀序略曰。洎曹山大师乃新丰嫡孙将明五位。颂出五篇兼举一例之言以显五门旨。一者正位为之主。二者偏位为之宾。三者正位却偏。是恁^8□来而显位（是正中偏正中来也）四者偏位却正。是恁^8□去以明宗（是偏中正偏中至也）五者相兼带来不涉有无顿亡宾主。不偏不正。至妙至玄（是兼中到也）或当头而来。宁从语默。或正面而去。岂在言诠云云。丹霞淳五位总序云。夫黑白未分难为彼此（本然无位）玄黄之后方位自他（是兼到一位才彰也）于是借黑权正假白示偏。正不坐正。夜半虚明（正中偏也）偏不坐偏。天晓阴晦（偏中正也）全体即用。枯木花开（正中来也）全用即体。芳丛不艳（偏中至也）摧残兼带及（至也）尽玄微。玉凤金鸾。分疏不下（明兼中到元是无位）是故威音那畔休话如何。曲为今时由人施设。略陈管见以示方隅。冀诸同志幸母抚掌。依如上三师之语。则五位排列已分明。何容卜度于其间乎哉。曹山师翁言兼带者。是指兼中到也。后曹山丹霞两师序意亦复如是。古辙云。正中偏偏中正二位居前。兼中至兼中到居后。惟正中来一位居中。两头阔而中间狭。故其象为金刚杵。又云。以偏中至对正中来。则中间有两位。非金刚杵之象（金刚杵五卦叠变譬。而非五位喻。特言洞山师翁准金刚杵制作五位可哉。其误之如此何也）又云。兼中到是全黑之象。与兼中至全白之象正相对。岂可谓兼中到独在后而无对乎。以此观之。则专就五位列次为言而已。凡五位者且因其当机以明其当位。固不以前中后为次第者。前即后之前。后即前之后。离后无前。离前无后。前后一圆无位幻位也。又曰。正中来四位枢纽。太不可也。兼到之位虽既在后而五位关轴也。前向乎后后却乎前。便是向去却来出入根柢。譬如五常之信。虽后云而五常之枢要也。盖金刚杵者。依古辙之说则恰如幼儿弄戏具。只言其物形不知何为用。又曰。前二位相对未兼者也。后二位相对既兼者也。正中来一位无对。夫兼之与对用意稍别。无不五位一一圆兼。岂论对之不对之哉。加旃释兼中到曰。妙尽功忘。混然无迹。事理双消是非不立者也。然则何以言相对既兼者耶。谬解只个兼之字颇失排位之大格矣。又云。前二位入此者。后二位从此出者。想是以五位为渐修阶级而释之乎。曹山曰。不为明功进修之位兼涉教句。直是格外玄谈要绝妙旨。只明从上物体现前冥□古圣之道。当知直指吾人当机而非渐次之法也显矣。又以前后二位单定乎出入。则前二位者单向去也。后二位者单却来也。知是隔别不融之僻注也。然见兼到位之注解。则又不尔者奚为胡乱哉。古辙以正中来为四位之枢纽又为至尊位。违却前曹山后曹山丹霞三师之意何也。必有据而言欤。抑除三师外岂有据哉。又是臆断不中之说。请学者辨之。大都五位之设。前四位验辨学人所见。是功勋边事。于兼到位唯冠兼之字者最有以哉。今云。兼也者四位共圆兼乎此位。非但圆兼四位。圆备于一切法。是圆兼之义而以甄别前四位者也。故曹山曰。兼带者非正非偏虚玄大道无著真宗。推此一位最妙最玄。又后曹山曰。相兼带来。不涉有无。顿亡宾主。不偏不正。至玄至妙是则推到之一位谓最玄最妙至玄至妙。则尚似有一位可见。须知各各吾人之鼻孔里。各各吾人之脚下的活鱍无碍历历不昧。无曾有一位可见。不思议之更不思议者。是谓最尊最上至玄至妙。乞自勿局趣焉。有难曰。前言四位皆兼中到而兼中到之四位。今言甄别前四位者何耶。答。前以中字为言也。中者指兼到圆位。又通无位。故四位皆一位矣。各由之出入而全不外此中。譬如不能人之来往必不由道矣。故五位皆牒中之字。斯之谓也。开而言之。则正偏来至兼到五位。合而言之。则唯是个中也已。奚曰中耶。可惜许。尘点劫来滞货终无人之着价。比如五指开合焉。若不开不合则汝的作^8□生。玉凤金鸾分疏不下。今且以兼之字甄别前四位而令见其所由来也已。学者宜思之。大凡五位者就学人所见而立之。或有初心见正中偏而直透过兼到位者。余三位亦尔。又有滞碍其所见而不脱洒者。又有四位各行历者。共是不阶级中之阶级也。若有格外之机。则末上见兼到位而初不见四位。若又向上透过而一位亦不见。独步超方佛魔无地者。则兼到位亦是寱言之更寱言。人人心上赤洒洒。无处着一元字脚。况乎五位之相次耶。故永平古佛曰。若言洞山实有五位。则是谤于洞山。虽然如是。此个的事今时颔之者也甚少矣。何故。佛病祖病为深入膏肓也。有暗晓得者道洞上以绵密为宗切忌机锋。而周遮曲折坐守枯桩。不知洞上有俊快机。可哀哉。古人曰。浅识之辈或拟临济之法直截痛快。一见生擒拟曹洞之法。廉纤转折枯木死灰。又美曹洞之绵密准绳呵临济之橛头卤莽。岂宗有差别法有浅深哉。亦在其人何如耳。俱是自立褊局见病也然今时不实老秃不知临济之棒喝绵密准绳。争晓洞上之正偏直截痛快哉。借问奚曰直截奚曰绵密。休开眼寐语。又古今往往以临济之三玄三要等牵合洞上之五位君臣而计较卜度者不少。古人或垂一言半句或建种种名件。皆是为汝不获已之赘语有语中之无语也。岂住语迹而强可骨董乎。假令当不当堪作什^8□用。譬如执马经以求骏。其相虽似。岂夫堪御哉。当知三玄三要五位君臣共是杓卜虚声。何必占定吉凶焉。故大慧曰。古人一言半句虽垂慈。皆在未屙已前着到。请切好看。正中偏作^8□生。偏中正作^8□生。正中来作^8□生。偏中至作^8□生。兼中到作^8□生。
    五位遂位颂。
    洞山所作或曰曹山作。强不可辨。人皆言五位体裁洞山作用为人上。特不知吾人自心之五位也。洞山老汉权立名位以明你如今鉴觉之自性已矣。
    正中偏。三更初夜月明前莫怪相逢不相识（显诀作记尤好）隐隐犹怀旧日嫌（诀作妍好）
    五颂皆交加曹山拣语以注之。今此中者曹山所谓不欲犯中之中而无边表之中。本然不动无名可名。无曾变易。强名曰中。正虽正却偏。偏虽偏却正。圆两意之圆字亦是个中之义。便兼到之一位也。毕竟五位共为不欲犯中故权所施设。请深谙语脉以探其玄旨。这里好彩教你自看。或曰。先行不到末后太过。其迅电光难追。乃至吾宗祖师欲为天下后世之规则。而虽一言半句皆以文章。故不具择法眼者却认绕路。而不知曹洞闪电机。诚是不惑之深乎（云云）曰。先行不到末后太过者。缓急不得便宜义。为闪电机者。不知所须何边事也。凡言闪电机者。不欲犯中是也。此语今古往往错解焉。不欲犯中之中者。所谓正中妙挟之中非更有物不欲犯之。一切处无可动可变。全无的的。假名曰中。毕竟不动之义也。盖以偏正言者。在不犯而通也已。且至这里电光瞥尔。犹是迟钝。莫速乎不动。此谓之曹洞闪电机又俊机。若仅有凡圣异别之见。则且动且差。按闪电机者是略言也。为闪电犹不疾。其快活的所见此谓之闪电机。例言无孔铁锤下橛。略如言铁橛子。大凡五位本据于宝镜三昧重离六爻偏正回互三五叠变之文出将来。言自彼兼到一位而为正偏之三。又出来至之五。一位分五位。五位元一位。一位即无位。共是无位中之幻位也。加旃千变万化无适而不到。如来一大藏中之寱语言。诸祖一千七百之烂葛藤。亦从此出。诸佛诸祖说不得底亦在于兹。吾人分上日用光中饮茶吃饭屙屎放尿四威仪百颠倒不可思议神化妙用亦从此出。三贤十圣六道四生鸢飞鱼跃雀噪鸦鸣。声色历历。见闻不昧。万像森罗山河大地天堂地狱菩提涅槃。世界尔。众生尔。尘尘尔。念念尔。法法尔。狗尔猫尔。渠渠渠我我我。南北东西无可不可。唯这是矣。不离当处应物成名。咸是吾人自心所转也。到这里德山棒临济喝道吾笏石巩弓。不知那里学得来。如今初置正中偏者。正之一字洞上直指标的也。曹山别拣曰。若佛出世也恁^8□。若佛不出世也恁^8□。所以千圣万圣皆归正位承当。不为明功进修之位兼涉教句。直是格外玄谈要绝妙旨宝箧论云。明正位须向未有法身佛已前未有虚空已前未有真如已前未有法界已前体取。法身是光。摩诃般若是炎。炎未发时作^8□生会。光尽属缘。若不对缘。正位何举。犹如空中钉橛。虽然如是。作家不有无语。正位者。盖是一切诸佛及法界有情皆从此位流出。犹如众沤生于海水。为对缘故曲标正位也。若不对缘且唤作甚^8□。法身犹属缘。为变异故。南泉曰。唤作如如早是变也。是以当知向里定壳则如大地为的。断然不可外。请急着眼辨看。人人尽是正位来底。全不涉缘。当头而来。正面而去。故曹山拣语云。正中偏却具此一位。第一不得动着。正中偏即兼中到。全无过于此位。是则洞下参玄初门最上之机也。然犹列四位者。就中下之机辨验其同异耳。故云。权开五位善接三根。虽然如是。岂敢雷同乎教乘三品之说。直指见性之法门就最上乘之俊机无位阶中且分三根尔。都是格外玄谈要绝妙旨也古辙。理是正悟是偏。或说准之。灵源皎洁下言。明曰悟也偏也。共是不委法义也。偏正也者法。迷悟也者心。偏有迷悟。正有悟迷。法元无定相。转变由所见而已。今指初发心位所见得之理谓之正中偏也。丹霞曰。正不坐正夜半虚明。亦斯之谓也。三更初夜月明前者。三更欤初夜欤。黑白未分月明之前。曹山拣语曰。黑白未交时辨取。又曰。只今是什^8□时节。此个时节子逢久别知己。莫怪相逢不相记。恰似忘却难言其人。故拣曰。忘却也。别拣曰。作^8□劫中违却来。又曰。恁^8□则俱拱手去。虽然隐隐犹怀旧日研。拣曰。今日奉重什^8□。又曰。任^8□则不自欺得。全非别人。当头恁^8□切忌动着。动着则瞎婆撞着露柱。所以道。石火电光犹是钝思量拟议隔千山。或说旧日者指未悟时。此说不可也比旧日知己拟本来父母而已。以曹山拣语思之偏中正。失晓老婆逢古镜。分明觌面别无真休更（显诀作争奈好）迷头还认影。
    丹霞曰。偏不坐偏。天晓阴晦是也。失晓老婆逢古镜者。失晓犹破晓夜将曙未晓时也。老婆比乎不着功勋之粉饰。古镜拟乎不假拂拭之修治。此颂本援据乎楞严演若之典故。而与经意稍异。夜将曙未晓之时。老婆忽逢古镜。则无眉目研媸可见。故曹山拣曰。又是什^8□模样。又曰。恁^8□则别不呈色。分明觌面别无真。何求对镜面目可见。故拣曰。只者个便是也。又曰。恁^8□则未有真时较些子。直下辨得将来。则形影俱镜上幻尘。打破镜来。与汝商量。故策进云。争奈迷头还认影。拣曰。不是本来头。何堪以镜照鉴本头哉。又拣曰。莫认影即是勿在光影里而蹲踞。这里直下能见得透。则形影本来全无面目矣。
    正中来。无中有路出尘埃。但能不触堂今讳。也胜前朝断舌才。
    言人人心上本智现前时。谓之来机。谓之乘如实道来成正觉。见天上天下唯我独尊人人尽是正中来底。又正觉显现有情非情同时成道时节子也。又云。无所从来亦无所去故名如来。又谓之达磨西来丹霞曰。全体即用枯木花开是也。又是谓那边根得这里行履大用现前的时节也。转正中偏之偏字以作来字。盖偏与来机发见处自有差异耳。无中有路出尘埃。无中者指空界无物位。路者来至乎正偏之途路也。出尘埃之出字。古辙作隔字。而言作出字者非是。以出字之义是入尘而后出也。又显诀异本亦作隔字。共不可取也。如今此出字者越也。训而超出之义。非出入之出也。路在无中。则正来底活路自是超出于今时尘埃境。同中异路而同途不同辙也。曹山拣曰。无句中有句。别拣曰。从来事作^8□生。又曰。相随来也。言为语中妙□事来故也。又拣曰。恁^8□则不相借。言言圆宗。舌头无骨。句句带玄不滞有无。是谓无舌人解语。四十九年一字不说亦是也。故云。语中有语死句。如斯则但能不触当今讳。拣曰。早是傍也。别拣曰。自是一般人。又曰。恁^8□则尽大地无第二人是则语中无语的之活句。而也胜前朝隋李知章之断舌才。拣曰。非默。别拣曰。终不切齿。又曰。恁^8□则叮咛不得者。正偏回互全兼不犯。谓之正中来机。古来评正中来言位里转侧。则但是正中转侧未出偏位。即正中有偏之正中来也。若恁^8□来这里行履。亦出于此位。正中在偏之正中来也。又异类中来是也。不见同安道金锁玄关留不住行于异类且轮回。可知曹山四种异类行亦皆从此而来。又言不触讳者。往往皆谓。别有大尊贵生处而不犯其讳也。不尔谓之心是犯讳。谓之性是犯讳。况曰佛曰众生耶。以无名可名无踪可踪不曾变不曾动比拟于不犯讳也已。只是不动之义。盖不犯讳者。非有物而不讳犯之义也。竖说横说不曾忌讳。言满天下无敢口过之谓也。凡正偏回互者为明只此不曾动也。到这里无地俱胝竖一指。热时普天普地热。寒时普天普地寒。直饶恁^8□去。亦堕死地在。德山棒临济喝。亦是灵龟拽尾。后之更后迹之又迹也。老僧事不获已今试为汝言之。三九元来二十七。猫儿尾后着胡芦。
    偏中至。两刃交锋不须避。好手犹同火里莲。宛然自有冲天气。
    丹霞曰。全用即体芳丛不艳。是也。偏与兼謷讹如前已明之。盖心识了然而不曾误错。见得偏中有正偏中在正。而以回互圆转向去却来之机有语中无语也。两刃交锋不须避。曹山拣曰。主客不相触。又曰。箭箭相□。脉脉不断。师学相见。两刃交锋。全不回避。能不伤手。妙中圆转。不堕偏枯。谓之好手犹同火里莲。曹山拣曰。坏不得。又曰。谁是得便者。全勿靠倒他。宛然自有冲天气者。宛然犹依然。又分明义须是人人从来有冲天气莫向如来行处行。拣曰。不从人得。又曰。恁^8□则不借。别拣曰。非本有。又是诸人的作^8□生。
    兼中到。不落有无谁敢和。人人尽欲出常流折合还（僧宝传作终字尤好）归炭里坐。
    若论至到。则始至曰至。偏中至也。本到曰到。兼中到也。例如始本二觉焉。宝镜三昧所谓重离六爻三五叠变兼带于前四卦象者。离之一卦又是如今兼中到也。曹山曰。兼带者是也。又云。不是心不是境不是理不是事。从来离名状。天真亡性相。是曰兼中到。后曹山曰。相兼带来。乃至至妙至玄。丹霞曰。摧残兼带及尽玄微。玉凤金鸾分疏不下。等是也。不落有无。谁敢和。拣曰。不当头。只个一位无言可容。无位可住。非有非无最妙最玄。谁共唱和。使无舌人解语。须无耳底始听。到头无讳。无曾变易。强名曰兼中到。洞山曰。吾间名已谢。正是也。人人尽欲出常流。拣曰。有什^8□出头处。别拣曰。动则死。又曰。恁^8□则随处快活。折合终归炭里坐。别拣曰。谩他不得。又曰。恁^8□则赖得是某甲。自有佛祖已降。人人尽欲出迷途之常流。涉乎功勋要乎修证。其造道之极及尽玄微归来箕居看。则折合终归炭里坐。土面灰头。无家可坐。无世可兴。为复名谁。不见赵州道。比望修行利济人。谁知变作不唧□。不知是何人。若辨得此人。许汝倒投入魔界打筋斗去。若又最上乘机。则直透得兼到位。一念不涉修证。佛祖位中不曾履践。儱侗颟顸炭里兀坐。所以道衲帔蒙头万事休。此时山僧都不会。虽然如是。古今入佛界者多。入魔界者少。况坐断二地随处自在者耶。何故。唯是为吐不却又屙不出。要且个中知有了还不知有。去者其难矣乎。今见闻丛林。老僧恒慨叹。无有活底没量之人。有但不实雕伪之者。动以佛法皆当人情。是今时祖门中行疫流病也。又有一辈。心颇抱所求口能吐廉洁。觎他机嫌相席打令。言不记首尾。事有始无终。两头三面不知惭耻。傍户倚门觊欲檀那。劝化男女谄曲富族。阿附于显门。频频通便宜。不招投夜宿。屡结好媟嫚。走上走下无所不至。如是无厌生。乌乎何形模。恰如赢狗摇尾乞怜。痛哉。今日何时节也。折合究竟义也。又犹言结课。会元云峰悦章曰。百丈示众云。腊月三十日且作^8□生折合去。凡洞山大师施设五位者。重离下叠为三爻巽。于是象出正中偏也。又上叠为三爻兑。于是象出偏中正也。重离上丽为兑时巽自在其下。故上兑下巽而立卦。则变而为泽风大过。由是象出正中来也。又重离下丽为巽时兑自在其下。故上巽下兑而立卦。则变而为风泽中孚。由是象出偏中至也。中孚下丽上丽翻为离本卦。是为兼中到也。都来离卦之叠变也。是则种月之说。若如此。则洞山师翁充五卦作五位。岂可不曰依样画胡芦哉。又古今人师以五位配五卦图画于圈儿各随意牵合。而或曰阴阳之内外。或曰黑白之多寡。虽似当于此而不当于彼。未见起尽俱的配者焉。固不闻有洞山师翁如此图说也。顾是依附曹山所谓黑白未交时之言丹霞总序借黑权正假白示偏等之语后人推作之话^8□。谓之为蛇添脚丧其本容者乎。夫借黑权正者。正位即空界无物之谓。假白示偏者。偏位即色界有万像形之谓也。焉涉曲折廉纤者也哉。或又直向离六爻上配合三五之数。然则奚曰叠奚曰变。譬如以三五为十八。当不当欤。皆是臆度胸会之说也。盖洞上五位职由重离章者。只拈其纲领以明其要旨。大都明于偏正回互三五叠变一离变成五卦五卦即一离一位分成五位五位元一位唯是各人自具不生本有妙心不变而变变而不变始终圆转如环无端不容拟议天真而妙。故五位皆牒中之字。是其微意也。是以当知彼此用处唯其揆一而已。为欲弄巧却成拙去。强不可捏合话会焉。玄鉴图。此结句作人人尽欲出时流折合元来炭里坐释云。人人尽欲超佛越祖出今时流辈外为修行人。不能超前绝后。元来却在炭堆里坐割杀。所以道。若不回互却坐他一色也。到这里直须黑山内动地放光死水里兴云吐雾。十字纵横功勋不犯则可也云云。若又恁^8□说话。则从前四位中事今位者已在本家。恬憺无为堪作什^8□闲机用哉。雪窦所谓草鞘头戴无人会归到家山即便休亦是也。己灵犹不重。佛祖是何人。须知他屋里别有好世界。又以还归作元来。是亦不可信用。僧宝传作终归。其义理尤优长。折合此方云割杀。恰似译梵语而义理不谛当。折合终归炭里坐句。曹山别拣曰。谩他不得。是知颂佛祖亦不识的人以明此一位超佛越祖之极致耳。前已注解焉。具眼其察。嘱嘱。
    来至兼到
　  圆转正偏
　  谁当辨的请放一箭。
  
天桂老报恩编卷下（终）

    摄阪城下界筋南朵屋町松屋甚左卫门尉法名随应。喜施锲梓之费以刊行之。夫见之者深鞠佛祖之幽旨。直了己躬之本然。则令有不断佛种真实报恩之益者与。
　　享保六辛丑正月谷旦
    毒鼓丧耳金鎞刮膜。辨的指要玄玄妙妙。可言宗乘之齐调也。岂同干达婆王之妙手使品物鼓舞哉。是故谓直下来也虚空趺踢。若涉拟议则被风前调中明将矣。　　　　　　　　　　　　　　　　　
时延享甲子佛成道日。
　　见住观音导利院兴圣宝林契默真谨书
