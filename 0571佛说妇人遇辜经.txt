大正藏 No. 0571 佛说妇人遇辜经
                        　　乞伏秦 圣坚译


        　　1卷


　　佛说妇人遇辜经

　　　　乞伏秦沙门圣坚译
　　闻如是。一时佛在舍卫国祇树给孤独精舍。与大比丘众千二百五十人俱。时有一人无妇。往诣舍卫国。娶妇本国。自有两子。大子七岁。次子孩抱。母复怀躯。欲向在产。天竺礼俗。妇人临月。归父母国。时夫妇乘车载二子。当诣舍卫。中路食息并牧牛。时有毒蛇。缠绕牛脚。牛遂离圈。其夫取牛。欲得严发。见牛为毒蛇所杀。蛇复舍牛。复缠夫杀。妇遥见之。怖惧战栗。啼哭呼天。无救护者。日遂欲冥。去道不远。有流河水。水碓有家居。妇迫日冥。惧为贼所劫。弃车将二子到水畔。留大子著水边。抱小子渡水。适到水半。狼食其子。子叫呼母。母时还顾见子。为狼所啖。惊惶怖惧。失抱中子。随水堕流。母益懊恼。迷惑失志顿踬水中。堕所怀子。遂便渡水。问道行人。我家父母。为安隐不。行人答曰。昨家失火皆烧。父母悉尽无余。又问行人。我夫家姑妐为安隐不。行人答曰。昨有剧贼。伤害其家。姑妐皆死。无完在者。其母闻之。愁忧怖惧。心迷意惑。不识东西。脱衣裸形。迷惑狂走。道中行人。见大怪之。谓得邪病。鬼神所娆乎。或谓愁忧迷惑失志。或有唾贱舍避之走。或有怜伤愍念哀之。时佛在舍卫祇树给孤独精舍。时妇驰走。而往趣之。过祇树园。尔时世尊。大会说法。四辈弟子。诸天龙神。十方一切。皆悉听经。诸佛之法。盲者见佛。皆得眼目。聋者得听。哑者能言。疾病除愈。尪劣强健。被毒不行。心乱得定。时妇见佛。意即得定。不复愁忧。自视裸形。惭愧伏地。佛呼阿难。取衣与妇。即时受教。则取衣与妇。著衣竟稽首佛足。却坐一面。佛即说经。为现罪福。人命无常。合会有别。生者有死。无生不终。一切本空。自作起灭。展转五道。譬如车轮已解本无不复起分。妇闻佛言。心开意解。即发无上正真道意。即时得立不退转地。愁忧除愈。如日无云。佛说如是。四辈欢喜。诸天龙神。稽首而退。

　　佛说妇人遇辜经


