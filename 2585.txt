No.2585
传光录序



    自从拈起金华倒却刹竿以还。西干东震。衣法并付。灯灯不绝者三十三人。谓之祖师也。祖师之下。衣留不传。法遍沙界。于是五家宗匠。人人握灵蛇之珠。家家抱荆山之玉者。谓之正法眼藏。又名大光明藏也。至矣。大矣哉。吾总持开山佛慈禅师莹山大和尚。尝佩无字之印下无舌之语。向从上祖师无见顶相。一一为点眼。命之曰传光录。盖大乘室内秘本也。近者前越某禅师。缮写其全部。以赠于余。见请之序。于是焚香敬诵之则。其书率以国字成。辞丽而理正。眼活而道深。即与永平高祖正法眼藏。相表里者矣。余乎昔以为。真歇氏之道流于东海。而称大得人。然恨以门风极尚质故。其言语无传于世。学人未缘取则。今此书之流布也。洞宗多幸。其谁可不欢喜赞叹哉。而读者庶勿为国字以藐此书焉。何则所谓。正法眼藏涅槃妙心者。固已离文字言语则。何必汉文唐言而后得之哉。其义之所在亦明矣。

无隐费杜多拜题

莹山瑾禅师传略考（文永五戊辰诞生）

    师讳绍瑾。号莹山。姓藤氏。越前州多祢郡人也。母梦吞日光有孕。自此每日诣观音像前。礼三百三十三拜。课普门品三十三卷。愿生圣子。及诞果丰姿秀拔。八岁投彻通和尚铲发。十三依孤云和尚奉戒作僧。云察其志辄叹曰。此子有大人之作。他日成人天师必也。云示寂后。又依通于大乘。精思苦研。须臾无间断。一朝闻通上堂举赵州平常心是道话。豁然大悟。云我会也。通云。汝作闏生会。师云。黑漆昆仑夜里奔。通云。未在更道。师云。逢茶吃茶。逢饭吃饭。通笑云。这汉向后大起祖风。寻后既得请住阿州城满寺。未几奉通之合董大乘之席。于是升堂。拈拂。机语。宏旌四方闻师道音来谒请益。有传光录等。正和二年。能州滋野信直室。敬重师德施洞谷山。藤原家方兴造伽蓝经营始。弗多罗尊者现来。告众以吉祥。诸堂已成。号曰永光寺。继而加州檀信建立净住寺。延师莅之。又能之总持寺旧为律院。住持定贤律师慕师风化。革而为禅居。以师为开山之祖。随处盛兴礼乐。丕正规矩。故诸州丛席。咸取为矜式。元亨间。帝垂十种疑问。师奏对详明。帝大悦。特赐总持为赐紫出世道场。正中二丑八月初。示微疾。至十五夜半召门人曰。吾化缘已既。泥洹时至。当鸣钟集众。师垂示已。复书偈坐脱火浴。得舍利。塔于大乘·永光·净住·总持四处。阅世五十八年。坐四十六夏。谥佛慈国师。师微言·法语·拈提·颂古。不堪具记。

（梵文）
传光录卷上

注：日文未输入
传光录卷下

注：日文未输入
