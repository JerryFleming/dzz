大正藏 No. 1002 不空罥索毗卢遮那佛大灌顶光真言
　　唐 不空译


　　1卷


　　不空罥索毗卢遮那佛大灌顶光真言一卷

　　　　　(出不空罥索经二十八卷)
　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　
　　毗卢遮那如来。为授母陀罗尼印三昧耶神通法品。而最为第一。若有过去一切十恶五逆四重诸罪。烬然除灭。若有众生。随处得闻此大灌顶光真言。二三七遍经耳根者。即得除灭一切罪障。若诸众生具造十恶五逆四重诸罪。犹如微尘满斯世界。身坏命终堕诸恶道。以是真言加持土沙一百八遍。尸陀林中散亡者尸骸上。或散墓上。遇皆散之。彼所亡者。若地狱中若饿鬼中。若修罗中若傍生中。以一切不空如来不空毗卢遮那如来真实本愿大灌顶光真言神通威力加持沙土之力。应时即得光明及身除诸罪报舍所苦身。往于西方极乐国土。莲华化生乃至菩提更不堕落。复有众生连年累月。痿黄疾恼苦楚万端。是病人者先世业报。以是真言于病者前。一二三日每日高声诵此真言一千八十遍。则得除灭宿业病障。若为鬼娆魂识闷乱失音不语。持真言者加持手一百八遍。摩扪头面。以手按于心上额上。加持一千八十遍。则得除差。摩诃迦罗神作病恼者。亦能治遣。若诸鬼神魍魉之病。加持五色线索。一百八结。系其病者腰臂项上。则便除差。若诸疟病。加持白线索一百八结。系头项上。及加持衣著。即令除差。若加持石菖蒲一千八十遍。含之与他相对谈论。则胜他伏。若以胡椒多誐啰香。青木香小柏檀黄。啰娑惹娜(唐言小柏汁)等数末。治水丸如枣。加持十万遍。便当阴干。若患一切鬼神病种种疟病。或毒药中或失音者。当以药和水研之。加持一百八遍。数点两眼额上心上。当怒加持。则便除差。作病鬼神若不放舍。即当头破如阿梨树枝。若诸毒虫蛇蝎螫者。以药涂眼即便除差。
　　又法以新米[亭*單]罗。澡浴清净著净衣服已。以药和水研。加持一百八遍点米[亭*單]罗眼中。奋怒加持一千八十遍。则便起坐所问皆答。欲放者。加持白芥子水二十一遍。散米[亭*單]罗上。即便如旧。若为贵人相请唤者。以药点眼当往见之。则相宾敬。

　　不空罥索毗卢遮那佛大灌顶光真言一卷


