No. 2328 华严宗种性义抄　

        
　　　　　
　　　　　
　　　　　

    问。约种性有几种耶。答云。此五教意各别也。问。尔何别耶。答。小乘教立六种性。始教建立二种性及五种性。终教立一真如性。顿教立唯理性。圆教立一因一果如如性。问。终顿圆三教同建立一真如性。所以无差别。而何云三教别耶。答。终教建立无明熏动真如成三细六粗五意六染烦恼造作万差诸法理性。顿教意立从本以来一切众生是理性佛不论成佛不成佛唯理性。圆教立一因一果主伴具足理事圆融因果无二性。所以通一切有情非情（云云）初发心时便成正觉。是其理性。故别。
    问。尔其六种性乃至因果无二性等者何等耶。答。小乘教六种性者。一退法种性。二思法种性。三护法种性。四住法种性。五堪达法种性。六不动法种性（此教意但云修得佛性。不云性得佛性）始教二种性者。一本性住种性。二习所成种性也。五种性者。一声闻种性。二独觉种性。三菩萨种性。四不定种性。五无性有情种性也。终教真如本觉性种性者。本觉真如受根本无明熏成三细六粗五意六染烦恼。成造作迁流诸法一味平等性也。顿教唯一理性者是遍一切有情非情。不论成佛不成佛理性也。圆教因果无二性者是遍一切情非情依正无二三世九世镕融无碍性也。
    问。尔依何等经论文建立此等种性耶。答。小乘六种性依俱舍论等建立之。故论二十一颂言。阿罗汉有六。谓退至不动。前五信解生。总名时解脱。后不时解脱从前见至生（云云）又释论云。言退法者谓遇少缘便退所得。非思法等。言思法者。谓惧退失恒思自害。言护法者。谓于所得喜自防护。安住法者。离胜退缘。虽不自防亦能不退。离胜加行亦不增进。堪达法者。彼性堪能好修练根速达不动。不动法者彼必无退（云云）又颂言。学异生具六。练根非见道（云云）又释论云。有学异生种性亦六。六种应果彼为先故然见道位必无练根。此位无容起加行。故唯于信解异生位中能修练根（云云）
    始教二种性者。善戒经云。本性者阴界六入次第相续。无始无终法性自尔（云云）慧日论释云言自尔者即法尔也（云云是说本性住种性文也）瑜伽三十五菩萨地种性品（云云）何种性。略有二种。一本性住种性。二习所成种性。本性住种性者。谓诸菩萨六处殊胜有如是相。从无始世展转传来法尔所得。是名本性住种性。习所成种性者。谓先串习善根所得是习所成种性。此中义意二种皆取。又此种性亦名种子。亦名为界。亦名为性等（云云此总说二种性文也）大般若经五百九十三云。若有情类于声闻乘性决定者。闻此法已。速能证得自无漏地。若有情类于独觉乘性决定者。闻此法已。速依自乘而得出离。若有情类于无上乘性决定者。闻此法已。速证无上正等菩提。若有情类虽未已入正性离生。而于三乘性不定者闻此法已。皆发无上正等觉心（云云此说四种性决定文也。除第五无性耳）深密经第二云。一向趣寂声闻种性补特伽罗虽蒙诸佛施设种种勇猛加行方便化导。终不能令当坐道场。证得阿耨菩提。何以故。由彼本来唯有下劣种性故（云云）善戒经第八卷云。声闻有十二种行。有声闻性是名初行。若得世第一法名第二行。得苦法忍名第三行。得四信心戒得清净名第四行。若如戒住法法得增长名第五行。若观四谛名第六第七第八行。修集无相三昧名第九行。具足成就三昧故名第十行。获得解脱名十一行。阿罗汉果名第十二行（云云）指事云。既得世第一法是名第二行。故知前三善根属种性住（云云）又云。若依此论其三善根不属种性。唯三方便属种性住（云云此论者是俱舍论也。此说声闻种性文也）瑜伽独觉地云。云何独觉种性。谓由三相应正了知。一者本性独觉。先未证得彼菩提时有薄尘种性。由此因缘于愦丙处心不爱乐。于寂静处深心爱乐。二者不乐利生好寂住故三者有中根性。是慢行类。由此因缘深心希愿。无师无敌而证菩提（云云此说独觉种性文也）瑜伽种性地云。谓诸菩萨自乘种性最初发心及以一切菩提分法是名为持等（云云此说菩萨种性文也。又以本性习性为菩萨种性可勘之）无性摄论云。为引摄一类及任持所余由不定种性诸佛说一乘法。无我解脱等故性不同得二意乐化究竟说一乘（云云此说有不定种性文也）涅槃经第十一现病品云。迦叶世有三人。其病难治。一谤大乘。二五逆罪。三一阐提。如是三病世中极重。悉非声闻缘觉之所能治。善男子。譬如有病必死难治。若有瞻病随意医药。若无瞻病随意医药。如是三病定不可治。当知是人必死不疑（云云）又显扬论第二十卷问云。云何种性差别五种道理。答谓。一切界差别可得故（是云有三乘五性有情界差别也）无根有情不应理故（此云无根有情如外地非有情故也）同类譬喻不应理故（此云刹帝利等乃至地狱等界趣别故也）异类譬喻不应理故（此云如方地金银等者本有差别故也）唯现在世非般涅槃法不应理故（此云无根者永不般涅槃故也）又瑜伽种性地云。住无种性补特伽罗无种性故。虽有发心及行加行为所依止。定不堪任圆满无上正等菩提。由此道理虽未发心未修菩萨所行加行等（云云此等文说无性）于无性有二种。一时边。二毕竟。时边有四种。故庄严论曰。一向行恶行。普断诸白法。无有解脱分善。少亦无因（云云此等文说第五无性也）依此等道理立五种性也。
    终教立真如性种性。智度论云。法名涅槃。不戏论法性名本分种。如黄石金性白石银性。一切众生有涅槃性（乃至）利根者即知是诸法皆是法性。譬如神通人能变瓦石皆便为金。钝根者方便分别求之乃得法性。譬如火冶鼓石。然乃后得（乃至）譬如一切色法皆有空。分诸法中皆有涅槃性。是名法性（云云）涅槃经第二十七云。善男子。譬如有人家有乳酪。有人问言。汝有苏耶。答言。我有酪。实非苏。以巧方便定当得。故言有苏。众生亦尔。悉皆有心。凡有心者定当得成阿耨菩提。以是义故我常宣说一切众生悉有佛性（云云）密严经云。佛说如来藏以为阿赖耶。恶慧不能知藏即赖耶识如来清净藏世间阿赖耶。如金作指环。展转无差别（云云）又梁摄论第三云。由本识功能渐减闻熏等次第渐增。舍凡夫依作圣人依。圣人依者。闻熏习与解性和合以此为依。一切圣道皆依此生（云云）又云。是闻熏习从清净法界流出。故不入本识性摄等（云云）起信论云。不生不灭与生灭和合。非一非异。名为阿梨耶识。此识有二种义。能摄一切法云何为二。一者觉义。二不觉义（云云）又云。自体相熏习者。从无始世来具足无漏法。备有不思议业。作境界之性。依此二义恒常熏习。以有力故能令众生厌生死苦乐求涅槃自信己身有真如法发心修行（云云）又云。又诸佛法有因有缘。因缘成熟乃得成辨（云云）宝性论第五卷偈云。法身及如来。圣谛与涅槃。功德不相离。如光不离日。略明法身等义一而名异。依无漏界中四种义差别（云云）又同论说无漏界中四种义云。颂曰。佛法不相离。及彼真如性法体不虚妄。本来自性清净（云云）又云。佛法不相离者依此义。故圣者胜鬘经言。世尊。不空如来藏过于恒沙不离不脱。不思议佛法故。及彼真如性者依此义故。六根取经言。世尊。六根如是从无始来。毕竟究竟诸法体故。法体不虚妄者。依此义故。经中说言。乃至又复依此四义次第有四种名。何等为四。一者法身。二者如来。三者第一义谛。四者涅槃（云云）地持论第一云。是菩萨种性粗相我已略说。诸余实义唯佛世尊能决定知（云云）又章云。故就真如明性种性。是故佛性论云。自性清净心名为道谛。又涅槃经云。佛性者名第一义空。第一义空名为智慧。此等并就本觉性智说为性种（云云）以此等文云真性也。
    顿教立绝言真如理性。章引诸法无行经上卷文云。是故诸法无行经云。云何是事名为种性。文殊师利一切众生皆是一相。毕竟不生。离诸名字一异不可得。故是名种性（云云）
    圆教建立因果无二种性。六十华严经第九十住品云。菩萨种性甚深广大。与法界虚空等。一切菩萨皆从三世诸佛种性中生（云云）又八十经第十六同品云。菩萨住处广大与界虚空等（云云）依此等文立圆教种性也。故章主略引此等经论文建立五教种性。此外经论文非一。具可勘见了。问。尔种性与种子同欤异欤。答。同也。故瑜伽论种性地云。又此种性亦名种子。亦名为界。亦名为性等（云云）问。尔若同者已五教中卷种子章中。以刹那灭俱有恒随转应知决定待众缘唯能引自果云六义释了。何重此别释耶。答。种子章中虽以六义释了。彼但出诸法种子具六义道理。此种性义中明三乘五性辈具此种子成佛不成佛所以也。故同体义别。问。尔若同者何云种性不具刹那灭等六义耶。答。上种子章明具此等义道理了。今此但为显三乘五性具成佛不成佛种性所以而重不出之也。问。尔三乘教种性与一乘门种性有何差别耶。答。三乘门种性狭少。一乘门种性甚深广大。故探玄记第五卷以释名出体诸门分别三门释种性中云。幽玄无极故曰甚深。广大者是苞含义。普遍义无边义等（云云）问。尔终顿圆三教俱建立真如种性故不可有宽狭。而何云三乘门种性狭少。一乘门种性甚深广大耶。答。寔同虽立真如种性随机有宽狭。譬如江河渊池等水其性一有广狭。建立一真如性随教随机有差别。故无妨。
    就小乘教何云退法等阿罗汉耶。答。章家虽出退思护住堪达不动六种性未说应果行相。故不可答申也。问。既章文若依小乘种性有六等。云出六种性何云不及应果。而不答退法阿罗汉等行相耶。答。凡章出六种性名此为显其种性差别义。然而正不论其应果行相。所以不可答申。但虽然答言者云。此俱舍论云。言退法者。谓遇少缘便退所得。非思法者等（乃至）不动法者彼必无退。意退法种性遇小缘退（乃至）不动种性遇退缘永不退云也。问。尔其退法种性可成思法种性等耶。答。有可成不成。若修练根者成思法（乃至）不动性。若不练根者不成思法（乃至）不动性也。意若约决定退法种性不修练根。故不成思法（乃至）不动。若约不定退法种性修练根。故转成思法(乃至)不动。故俱舍论云。有是前种性。有后练根得（云云）释论云。退法种性必是前有。思法等五亦有后得。谓有前来是思法性。有前退法性后练根成思法（乃至）不动。随应当说（云云）问。尔已退法等钝根种性。若练根者次第转成不动性者。退法等种性有佛种性。何云前五种性无佛种性。但云第六不动种性有佛种性。耶。答。退法等五种性无佛种性。但云第六不动性有佛性。此约当体云尔耳。若修练根转成上乘种性者也。
    何名住法阿罗汉耶。答。不进上位不退下位云住法阿罗汉。故俱舍论云。安住法者。离胜退缘虽不自防亦能不退。离胜加行亦不增进（云云）问。既寻六种性前五此劣。所以有进上位退下位义。而何云无进退义耶。答。且安住于种性间约当体云不进退。虽然终可有进上位义。问。尔论文已非退非进。何云终可进上位耶。答。此离胜加行离胜退缘故住性程云尔也。实可有进上位义者也。
    章云。不动性中有三品（云云）其三品者何。答。一佛种性。二独觉种性。三声闻种性故章云。上者佛种性中者独觉性。下者声闻性。如舍利弗等（云云）问。尔章文已出六种性。而何约第六不动性分别三种。约前五种性不分别三种耶。答。前五种性根性劣。所以约彼不分别三种。今此第六不动性利根不转下劣性。故约此分别三种也。问。不动性根性利更不转余性者也。故约不动性专不可分别佛种性独觉性。而何于此分别三种耶。答。寔虽可然。今此不动性者而不转余退法等性故名不动也。所以于此别三种乍不动种性而成佛种性独觉性声闻性云也。问。尔凡声闻六种性之中第六不动性更不转余性者也。而转成佛种性独觉性者永阙不动义。尔何可云之耶。答。今此不动性不成余性者不成下劣性云也。但佛与独觉本来是不动性人。故于不动性有佛种性等三种性有何妨哉。问。尔已见俱舍论文。转声闻种性。二成佛三余。鳞角佛无转。一坐成觉故（云云）意声闻性忍位以前转成佛乘。但忍位已上无转成余乘义云也。故知不动性中本无三种之性。而修练根次第转成独觉佛乘。而何云不动性中本有三种性耶。答。今此文意明前退法等性练根至不动性时具三种性转成余乘。但章文不动性中有三品等者正显本不动性有三种性也。故俱舍论颂言。七声闻二佛差别由九根（云云）又论云。居无学位圣者有九。谓七声闻及二觉者。退法等五不动分二。后先别故名七声闻。独觉大觉名二觉者等（云云）问。尔约不动性本有三乘性文烦申未闻其义。文意出言。答此文意今无学圣者成九种差别。所谓随信行。随法行。信解。见至。身证。慧解脱。俱解脱（慧解脱俱解脱从不动性中而分出声闻也）七种于不动性分出二种。所谓独觉佛乘。加前声闻乘不动性总有三种云也。故知不动性本有三种。所以章主以此文为诚证建立此等道理。纵无教证以义论之理可然。况此等文证既为龟镜。岂疑香象笔迹哉。问。尔就所出申颂文七声闻二佛差别由九根云。论文居无学位圣者有九（乃至）独觉大觉名二觉者云。所谓七声闻等者随信行（乃至）身证不还等也。且身证不还是有学圣者。何云无学圣耶。答。抑所立申是华严种性义。所问即法相三论贤圣义所论也。所以难答申。但身证不还是根利故证八解脱故。云无学圣者无失。
    就少乘教以何人证不动种性声闻耶。
    答。以舍利弗目连等声闻为不动种性声闻证。故章云如舍利弗等（云云）问。尔舍利弗等声闻是大乘终教回小入大者也。何为证愚法少乘教六种性中不动性愚法声闻出大乘声闻耶。答。寔舍利弗目连等声闻至大乘终教时保执荡于中道。记别得于当成。然舍利弗昔沙然梵志为师学大有经韦陀传。才入佛道之日闻马胜比丘说三谛证预流果。闻佛与长爪论义时证无学果。然而偏观苦集灭道生死涅槃果因专修自调自度行。或如迦叶永不成之悲音动于三千界。小乘教时唯信偏真理尤具愚法名者。故望小乘教如舍利弗等利根声闻。不动性中下品性云也。问。尔凡愚法声闻是本来根性劣。迷偏空理永无趣向大乘心者。而舍利弗等本来根性殊胜而具趣向大乘思故不可云愚法少乘教不动性下品。而何为证愚法声闻出大乘声闻耶。答。此人一所信教不同。所以小乘教时根性劣故偏信生空理。未解法空理。而至大乘始教渐调根性。后至终教时三周章段受成佛记。始入圆教初门得菩萨称者也。故名愚法小乘不动性无失。故智俨师孔目章第一卷云。约乘分别愚法声闻对凡夫外道妄执自性即是其真。法执未除即是其妄。大乘初教对彼愚法声闻分别即是其真。未尽法空即是云妄。如熟教门对彼初教即是其真。自非究竟即虽明是妄（云云）问。尔若约一声闻三教意各别。而分别愚法不愚法者少乘教意声闻不许证大菩提。而声闻许回小入大者小乘许回心义故有愚法不愚法无差别失。又始教望终教愚法。终教望顿教等愚等者。始终二教俱有愚法故有始终二教无差别失。何可答耶。答。不尔。其所以者。小乘愚法望小乘自宗毕竟不得大菩提。但至终教已上舍愚法狭劣心悉回趣大菩提故无愚法不愚法无差别失。又小乘望始终等教次第成愚法。但终教等望始教等非愚法。所以无始终二教无差别失。退法等六种性俱有退义耶。答。六种性俱有退义。故俱舍论颂曰。应知退有三。已未得受用。佛唯有最后。利中后。钝三（云云）意退有三种。所谓已得退。未得退。受用退。此中佛唯有受用退。不动性人具未得退受用退二种。前五种性有三种云也。问。尔何云已得退等耶。答。已得退者谓退已得殊胜功德。未得退谓未能得殊胜功德退。受用退诸已得殊胜功德不现在前退。故论云。一已得退。谓退已得殊胜功德。二未得退。谓未能得殊胜功德。三受用退。谓诸已得殊胜功德不现在前（乃至）约受用退说不动法退现法乐。无相违过。无退论者作如是说（云云）问。尔此退无学果为当退前三果等耶。答。退前三果等。本有定义。今此退无学果云也。故论云。毗婆沙师定作是说。阿罗汉果亦有退义（云云）问。尔论上文云。经部师说。从阿罗汉亦无退义。彼说应理（乃至）而不说退阿罗汉果。但说退失现法乐住等（云云）意从无学位无退义云也。而何云阿罗汉果退耶。答。经部师毗婆师意名异。经部意以永不退义引契经云不退。毗婆沙师意约暂退之退也。虽然命终无退义。故论曰。无从果退中间命终。退已须臾必还得故（乃至）于暂退时亦必不造。譬如壮士虽蹶不仆（云云）
    章云。虽于此中说佛一人有佛种性。然非是彼大菩提性（云云）意何。答。此文意小乘教唯有佛一人菩提性。余声闻缘觉等一切众生不具此性。而此佛性非实大菩提性云也。问。尔何故小乘意佛一人具菩提性。此所具菩提性而非实大菩提性耶。答。云此佛性论第一卷破毗昙萨婆多等诸部执云。分别部一切凡圣有情皆从空生。故以空为佛性。又毗昙萨婆多等诸部一切众生本无性得佛性。但有修得佛性。所以如一阐提定无佛性。如贤善人修而得佛性。不修时不得佛性。故有无不定。又约三乘人声闻从苦忍以上得佛性。独觉世第一法已上得佛性。菩萨十回向以上得佛性（云云）以知佛一有佛性。而此佛性非大菩提性也。问。尔小乘意不修不得佛性。修得佛性。不可然。其所以者若本无性得佛性者设修行更不可得佛性。小乘意不许无因感果道理哉。若犹许无因感果道理（云云）同外道所计。若同外道计者小乘是佛所说。故佛说亦同外道说。又虽设许佛一人有佛性。何不大菩提性耶。又就所出佛性论意。声闻苦忍以上得佛性独觉世第一法以上得佛性者何。章云。说佛一人有佛性等（云云）耶。答。小乘迷佛方便不了义说执一切众生无性得佛性。然不执无因感果。以修行为因故。所以无失。又云。声闻苦忍已上得佛性等。是非性得佛性。于修得佛性云尔也。
    次云。小乘佛性非大菩提性。小乘教佛有色形躯别寿期长短。故非如法报身佛功德无际限。所以受生于净饭王宫。唱觉于菩提树院。四八相全容具八十年寿命。一化薪尽灭示于林间者也。故章云。以于佛功德不说尽未来际起大用等故。是故当知于此教中除佛一人。余一切众生皆不说有大菩提性（云云）问。尔声闻苦忍以上得佛性等者何。俱舍论文云。声闻种性暖顶已上容可转成无上正觉。彼若得忍无成佛理等（云云）故声闻忍位以上不转成佛独觉。世第一法以上不转成余乘云定。而何云声闻苦忍以上得佛性等耶。答佛性论意为破小乘执以大乘义。声闻苦忍以上得佛性等云也。不述正小乘意故无失。问。尔为破小乘计出小乘所言可破之。何佛性论师出小乘所不言破之耶。答。真可尔。然而此为破人云如此也（此义极难能。可寻定耳）
　  问。次文云。然非是彼大菩提性。下文云。皆不说有大菩提性。若异为当如何。答。异。何者上是终教以上佛性。下小乘菩提性。故异。问尔上云然非是彼大菩提性。下云皆不说有大菩提性。俱云大菩提性。所以可同。何云异耶。答。上云然非是彼大菩提性次下文说佛功德无断尽道理下皆不说有大菩提性下文余义如少论说（云云）故上显大乘佛性常住。下明少乘佛性无常不遍一切众生。故异。问。尔小乘不云大菩提性而何加大言耶。答。望始教等时非大菩提。今望小乘云大菩提。无失哉。
    问。小乘意于何位始得佛性耶。答。于顺解脱分位始得佛性。故章云。若依俱舍论得顺解脱分善根位方说有性。故彼论云。顺解脱分者。谓定能感涅槃果善。此善生已令彼有情名为身中有涅槃法（云云。十八卷文也）问。尔何云顺解脱分善根位等耶。答。顺解脱分善根者是闻诸行无常有漏皆苦诸法无我涅槃寂静道理堕泪。或施一食持一戒名顺解脱分善。故俱舍十八卷云。若有闻说生死有过诸法无我涅槃有德身毛为竖悲泣堕泪。当知彼已殖顺解脱分善（云云）又二十三云有施一食持一戒等深乐解脱。愿力所持便名种殖顺解脱分（云云）于七方便位修此善耳。问。尔章引善戒经说十二行文云。若得世第一法是名第二行。故知前三善根属种性住（云云）就此俱舍论以顺解脱分名种性住。善戒经以顺决择分名种性住。尔此相违如何可会释耶。答。此更不相违。其所以者。俱舍论云顺解脱分位得佛性明得佛性明始得佛性。善戒经前三善根属种性住者显证得终。故不相违乎（已上小乘教了）。
    章云。由是道理诸佛利乐有情功德无有断尽（云云）心何。答。此文意始教意就有为无常生灭赖耶中建立法尔无漏种性。故不遍一切有情。所以立一分无性有情由教化此无性故诸佛利有情功德无断尽云也。问。尔有何故为利益无性有情。诸佛利他行无断尽耶。答。无性有情本无三乘种性。故庄严论一向行恶行普断诸白法无有解脱分善。少亦无因（云云）又瑜伽三十五云。住无种性补特伽罗无种性。故虽有发心及行加行为所依止定不堪任圆满无上正等菩提（云云）又地持论云。非种性人无种性。故虽复发心勤修精进必不究竟阿耨菩提（云云）又菩萨善戒经云。若无菩萨性者虽复发心勤修精进终不能得无上菩提（云云）所以为化度此诸佛利生行无断尽也。问。尔无性有情本无三乘性者也。故诸佛虽利益此更不可证三乘菩萨。故诸佛大悲无益。设化有性有情众生界无尽故诸佛大悲不可断尽。而何云如此耶。答。实不成佛。蒙诸佛化故受人天胜妙乐。所以诸佛慈悲尤有益耳。
    章云。如瑜伽论云种性略有二种（云云）其二种者何耶。答。一本性住种性。二习所成种性。故章云。一本性住种。二习所成（云云）问。尔何云本性住性习所成种性。答云。此章云本性住者。谓诸菩萨六处殊胜有如是相。从无始世展转传来法尔所得。习所成者谓前串习善根所得（云云）又唯识论第九云。一本性住种性。谓无始来依附本识法尔所得。无漏法因。二习所成种性。谓闻法界等流法已。闻所成等熏习所成（云云）意本性住种性者。从无始来依附第八识法尔无漏种子。习所成种性者。此上闻法界等流法门起闻思修三慧成种姓也。问。尔所出瑜伽论文与唯识论文相违。瑜伽文谓诸菩萨六处殊胜有如是相等云第六意识云殊胜。此中摄本性住种性（云云）唯识论第八识摄本性住种性（云云）唯识以瑜伽为本。何违本论如此云耶。答。此不相违。其所以者。第六意识云殊胜摄依附第八识本性住种性云也（云云）此中本性即内六处中意处为殊胜。即摄赖耶识中本觉解性为性种性。故梁摄论云。闻熏习与阿赖耶识中解性和合。一切圣人以此为因（云云）意第六意识渐细名第八识。故本识所持本性住种性摄意识。此本性习种性和合成一种性云也。问。尔本性与习性和合成一性种性。不可尔本性住种性无漏习所成种性通有漏无漏。故唯识论云。闻熏习中有漏性者是修所断。感胜异熟为出世法胜无上缘。无漏性者非所断摄。与出世法正为因缘（云云）既有漏无漏异何和合成性种性耶。又本性住种性名性种性。何云从此外别成种性耶。答。习所成种性通有漏无漏者是分别修所断非所断时云尔也。但今本性住种性上起三慧二性和合成一性种性云也。又本性名性种性彼明本有法尔无漏种子。今此言种性者本有新熏和合至初发心住显得种性也。所以彼此所望在别也。故章云。然瑜伽既云。具种性者方能发心。即知具性习二法成一种性。是故此二缘起不二。随阙不成。亦不可说性为先习为后。但可位至堪任以去方可约本说有性种（乃至）和合为一因故得知也（云云）问。尔本性习性和合成一种性无先后者。本性住种性从无始来依附本识法尔无漏种子。皆所成种性此上起三慧所得新熏种子。而何云和合成一种性无先后耶。答。是非云本性与习性从无始同时有。唯非本有种子独成菩萨种性。本有与新熏和合成菩萨一种性。云也。故章云。是故此二缘起不二随阙不成。亦不可说性为先习为后（云云）问。尔此本性住种性依附本识。何不本识体耶。答。虽依附本识而非第八识体。第八识摄有漏种子不摄无漏种子故也。问。既依附第八识何不所摄耶。答。依附本识不所摄。譬如幢上居鸟鸟持幢幢亦非鸟。是亦尔。虽本识所持非所摄也。
    章主破始教所立法尔无漏种子为当如何耶。答。云此有破不破义。问。尔何有破不破两义耶。答。不破种性体。是真如故破所立义。离真如别立无漏种子故。问。尔离真如别立无漏法尔种子道理可尔。其所以者已所所经论说此义。故善戒经云。本性者。阴界六入次第相续无始无终。法性自尔（云云）慧日论释曰。言自尔者即法尔也（云云）又瑜伽三十五菩萨地种性品云谓诸菩萨六处殊胜有如是相。从无始世展转传来法尔所得（云云）以知离真如外别有法尔无漏种子。而何章主破是义耶。答。破此义尤可尔。所以然者。凡森罗诸法何物离真如别有哉。故大品经云。犹离法性外无别有诸法。是故如是说烦恼即菩萨（云云）又云。设更有法证涅槃者。我亦说为如幻如化（云云）故离真如别有法尔无漏种子。是非正义。问。尔凡瑜伽等论心立法尔种子真如之所缘缘种子。仍真如理虽遍一切情非情而无定性无性成佛性。唯菩萨种性有法尔无漏成佛种子云也。故立法尔种子尤有道理。所以真如非法尔种子。而别有此真如之外所缘缘法尔种子。而何可破之耶。答。彼论但真如之所缘缘种子（云云）此云真如即所缘缘种子也。而非云真如之所缘缘种子。所以真如云法尔种子也。故地论第一世亲释云。大胜高广一体异名。法相故。一切法法尔故（云云）即探玄记第九释此文云。谓一切法是法也。是界也。界是真性。故云法尔（云云）以知法尔无漏种子此真如种性异名也。问。尔虽文诵真如名法尔种子。而论文正无真如一切法名法尔种子文。何任意云如此耶。答。论次上文云。此真如一切佛根本故（云云）意法尔无漏种子是真如云也。
    种性地菩萨有何功能耶。答。无。起上烦恼造无间业断善根故。瑜伽论四十七云。由性仁贤逼遣方便令于善转。非由思择。有所制约有所方护。任持一切佛法种子性不能起上烦恼缠。造无间业或断善根（云云）问。尔种性地位人无造无间业断善根堕地狱者。何骂詈不轻大士。四众堕无间地狱千劫间受大苦恼。又大通智胜如来时。结缘法华辈。中间轮回五道生死。此等岂非种性地位人哉。又舍利弗等类至第六住遇乞眼婆罗门时。乞眼掷之大地退菩萨善根修二乘行。况于种性地位者哉。而何云如此耶。答。释此事大抄云。有菩萨种性多分不能作此重恶业。若无菩萨种性人多分作此恶业。余人作此重罪时亦不能速忏悔而续善根而改其过失。多分不作此业也。然诸种性有二种。一者不退种性。此菩萨发大乘心已去虽未入十信。即更不造五无间业。及不断善根。亦不入无间地狱。亦不作畜生饿鬼等业。二者退种性。此菩萨虽发大乘心。至十信第五心已去亦作无间业。及断善根入无间地狱（云云）以此文知不经骂詈四众少分作无间业入地狱也。非永堕地狱。或智胜佛时。结缘法华辈。即退种性故入地狱耳。亦约菩萨种性可有多品。瑜伽论说上品种性也。亦舍利弗法财王子等退是方便退。非真实退。故无失。问。尔本性住种性位者此凡夫位也。所以凡夫身本性住种性从无始来常住专无多少差别者。故不轻轻毁人大通结缘辈本具此性。所以不可堕地狱。又舍利弗等于第六住退是权退而非实退者。权必为引实者也。所以可有实者退。若尔犹未遮先疑。何可答之耶。答。是不尔。为令引懈怠者至上位方便现退。故行位差别章引起信论文云。为慢缓者策励其心故。而实菩萨入发心住即得不退也（云云）又二卷起信论下卷云。或有退堕恶趣中者。此为初学心多懈怠不入正位。以此语之令增勇猛。非如实说（云云）问。尔若为懈怠者现退。弥可成退缘。而何云为令引彼至上位现退耶。答。此不尔。既见上位菩萨慢缓者悉退弥励其心。修加行升进上位。故无失耳。
    章问云。此二种性与仁王及本业经中六种性内习种性种有何别耶（云云）问意何。答。此问意瑜伽论所说本性住种性习可成种性与仁王经本业经等所说习种性性种性。有何差别问也。问。尔此问次下何答耶。答。次文答云。彼经大都约位而说。以初习为习种。久习积成为性种。故说习种在十住。性种在十行。三贤之前但名善趣。不名种性。瑜伽中久习为习种。约本为性种（乃至）良以此二互成缘起无二相故。经论互说。义方备足（云云）意仁王经等大概约位说故初修起习为习种性。久习积成为性种性。是故说习性在十住性种性在十行。其十信等但名善趣。不名种性。然彼瑜伽论本有性名性种性。久习积成名习种性。然此性习二性不可分别前后始终三际差别云也。问。尔仁王经等说习种在十住故先也。性种在十行故后也。瑜伽云。性种性从无始来依附本识故先也。此上久修习所显性名习种性。故后所以经论相违各有始终先后。而何云无前后耶。答云。此章次文出又义云。又经说种性在发心后。论中种性在发心前（乃至）要由功显方可说有故经不违论。要由有性方起功德故论不违经。亦是互故义意融通（云云）意经种性在发心后者。经意虽有本有性无修行不显之。依修行始知有本性云也。论本性在发心前者。论细寻义显从异生依有依附本识性种性。所以经与论互为缘起显种性。故不相违云也。问。尔经论互为缘起不相违者。论云。性种性在发心前。经在发心后（云云）所以正相违。而何云不相违耶。答。今章主御意而经论不相违者此举一偏义显略。似相违各举故不相违云也。
    章云。又以何义知种性至堪任位说（云云）此问意何。答。此问心以何知种性至堪任位显得耶云。问意也。问。尔何答之耶。答云。以论说种性必具性习。既已有习必已修行。若以修行必至堪任（乃至）至彼堪任串习方成。故得性习通融以为种性（云云）此其答也。意已瑜伽论具种性者。方能发心（云云）以知从善趣位修行至初发心住。性习二性通融显得一种性云也。问。尔瑜伽论唯具种性者方能发心（云云）故具本性住种性者方能发菩提心云。不云具种性者至初发心位成一种性。而何云如此耶。答。已论具种性者方能发心（云云）故知于善趣位修行至发心住方显种性。所以无失。
    章云。若要待习方说性者愚位未习既无性种等（云云）此问心何耶。答。此问心若修习后方显性种性者。凡夫位未修行而本有本性。何云必久修行至十住位显种性耶问意也。问。尔何答之也。答云。此章云。此二既为缘起。故无习时亦无彼性。由此亦立无性有情（乃至）随于诸乘串习何行。尔时则说本有彼性（云云）意本有新熏二种性互为缘起。故本凡夫身虽有本性。不修时不显现其性。修行至发心位方显此。故随三乘人修行显其性云也。
    章问云。若尔此则唯是一不定性。如何得有五性差别（云云）问意何。答。此问意若依串习行三乘性各成者唯有一不定性。而何建立五种性。此问心也。问。尔何答之耶。答。此章云。则由此义安立五性。何者谓修六度串习行已。位到堪任成菩萨种性。若习少行到于忍位成声闻性（乃至）由此当知诸乘种性皆就习说（云云）意依章主所立一佛性三乘人各至种性位已。成自乘种性云也。问。尔其三乘自乘种性位者何等耶。答。于菩萨发心住。约三乘从顺解脱分位至于前三善根等名种性位也。问。尔也。就之始教意建立五种性。此依瑜伽等论立此者也。然彼论意云。从无始来。决定法尔有五种性也。故章上文引彼论云。由法尔故无始时来一切有情有五种性等（云云）而何云本性住种性有同一切众生随修行而三乘性各别成耶。答。章家御意深寻经论意趣故。而瑜伽论等由法尔故等云文此非云本五种性定。但由法尔故至堪任等位五种性差别决定言也。故章云。当知此中就位前后有无不定（云云）问。尔始教意诠法相道理。所以法相意五种性本定。故本性住种性唯有菩萨。定性二乘无性有情本无法尔种性云也。而何述始教意违法相义云如此耶。答。寔依瑜伽唯识等论般若深密等经建立始教。而必非如法相立。其所以者始教所依经论中有终教等义。故望自宗意一切众生本有法尔佛性。不修行时无性也。若修行时三乘性决定云也。又于一经论得意人各别。所以香象大师御意与法相意异。何可云等乎。
    始教菩萨修何行入种性位耶。答。于十信位修六度行已。方入种性位。故章云。谓修六度串习行已。位到堪任成菩萨种性（云云）问。尔凡修六度行。已此第十地满后而何云于善趣位修六度行已入十住位耶。答。此即恶破文。今瑜伽云。有十法具摄菩萨道及果。其法中初持法有三种。谓堪任性持。加行持。大菩提持。于中初二因后一果。言堪任持者串习本性。加行持最初发心。此发心位能修六度等行故总为菩萨种性。若能破文者可读修六度串习行已位到堪任成菩萨种性。所以瑜伽种性品云（初持次相分增上意乐住出摄受地行建立最为后云云）问。尔于菩萨行有多种。何云唯修六度耶。答。凡约三乘行有通别。此但约菩萨别行云尔。菩萨六度为先故所以举此耳。
    章云。暖顶忍等名为性地等（云云）心何。答。是引智度论善戒经等文显声闻种性决定。以四善根中前三善根名种性住云文意也。问。尔且就所引智度论已彼论四善根俱名种性地（云云）而何章引彼论文为证以前三善根名种性住（云云）故善戒经为证。智度论专不为证。尔何可会此耶。答。此不相违。其所以者。彼大品经智度论等说三乘共十地之中。七方便等名干慧地。四善根等为性地。其善戒经瑜伽论于地前位立二住中。前三善根为种性住。世第一法位名解行住。然今章主由彼此经论所说故且引释性地等智度论等文为证。又存出解行住善戒经等说。故不相违。问。尔所引经论文既相违。其所以者。智度论四善根俱名种性地。善戒经前三善根属种性住。俱舍论等顺解脱分位名种性住。故所引经论文证相违。声闻种性决定犹以难。尔何可一定耶。答。不相违。所以然者。地前位总名种性。所谓习种性性种性道种性。故俱舍论等举初名种性。善戒经等举中间名种性。所以不相违耳。
    章云。独觉准知（云云）何准可知之耶。答。如声闻忍位以前种性决定无成余乘义。独觉亦尔。准可知云也。问。尔独觉有二种。约部行独觉可尔。但麟喻独觉。俱舍论云。鳞角佛无转一座成觉故（云云）意暖位无转成余乘义云也。而何云准声闻可知耶。答。可尔。章但独觉准知（云云）而一定不说何独觉。以知是可部行独觉。约麟角利根故。依止第四定佛同成正觉者也。准可知之耳。
    章问云。若愚法无习即无性者。后纵起习何得为有（云云）此问起意何。答。此问起意。上云随三乘人修行成其种性文次起此问也。意若尔愚夫位无修行故无佛性。若无佛性而修得佛性者有无因感果失云也。问。尔问起所以可然。何答之耶。答云。此章云。有习非是无习位故（乃至）以分位差别故（云云）意未修时无性也。随修行成其性。无性者始可成其性云也。问。尔就无性者始成其性。既无性有情永失佛性。何自然得之。故章引涅槃经现病品文云。如涅槃云。三种人中必死者喻一阐提无佛性（乃至）一阐提辈实不得阿耨菩提。如命尽者等（云云）既实不得菩提等（云云）何云始得佛性耶。答。此德王菩萨三难中第二难佛答也。即难意佛先说一阐提辈遇善友不遇俱不得离阐提心。而何又说有佛性故悉当成佛云难实不得菩提答也。此答经文或本中不同。或本云。一阐提得成菩提。或本亦云不得菩提。今章家及大贤师俱用亦得菩提本。所以云不得菩提本指不遇善友凡愚位。由此一分建立无性也。
    问。尔章文如涅槃云三种人中等者。其三人病人者是易治者难治者不可治者。就之彼涅槃经云。迦叶世有三人其病难治。一谤大乘。二五逆罪。三一阐提等（云云）故三人俱可名难治者。何五逆罪者云难治者。又诸罪障中谤大乘罪为第一。所以此可名难治不可治。何第三阐提名不可治耶。答。难治者言总而意别。又谤大乘罪胜五逆等。而有闻经功德故速可成佛。所以名易治者。又同经文第三阐提毕竟不得菩提（云云）所以名不可治者也。
    问。具佛性恒河七类有情者何等耶。答。章中不出此事故答申难。虽然答言者。一常没。二暂出还没。三出已即住。四遍观四方。五遍观已行。六行已后住。七水陆俱行也（初六□鱼类。第七龟也）问。尔是喻。合法方何。答。常没者阐提凡夫位。暂出还没者五停心观及暖顶二位。出已即住者忍世第一法。遍观四方者苦忍以上至须陀洹果。遍观已行者斯陀含向果及阿那含向。已行复住阿那含并阿罗汉向。水陆俱行阿罗汉果辟支佛及菩萨如来也。问。尔何故阐提等名常没等耶。答。一阐提者常没三恶趣渊底经无量劫。虽无数诸佛出世终无至见佛闻法边。故云。常没五停心等位乐求解脱其性未决定。遇恶知识退起诸过沉沦恶道。故名暂出还没。忍世第一法坚守正观不退。起恶不堕恶趣。故名出已即住。苦忍已上至须陀洹果观四谛故名观四方。从斯陀含至阿那含向依先谛系心于修道断欲界贪嗔痴慢。故名遍观已行。那含果在上二界而受身。故名为行已复住。言水陆俱行者。水譬世间陆喻出世。阿罗汉等能观烦恼行相悉断惑障。故离生死浊水至菩提陆地。所以名水陆俱行也。问。尔阿罗汉辟支佛菩萨譬水陆俱行神龟不可尔。已师子吼品河水喻生死烦恼陆地喻涅槃迦叶品河譬大涅槃陆地喻生死。而二乘人于生死河得自在。于大涅槃未得自在。于菩萨亦浅位菩萨于涅槃水陆。未得自在。于生死亦然。所谓于变易生死未得自在者也。而何云于水陆生死涅槃俱得自在游行耶。答。然涅槃理性源旷。而下从凡夫上至诸佛悉摄在于中。故二乘圣者得前三种涅槃。菩萨分得四种涅槃。佛于四种涅槃得自在。况于生死乎。故唯识论第十卷云。大悲般若常所辅翼由此不住生死涅槃利乐有情。穷未来际用而常寂。故名涅槃（云云）又二乘无学容有前三。唯我世尊可言具四（云云）又涅槃经师子吼品云。生死大河亦复如是有七种人。畏烦恼贼故发心欲度生死大河出家剃发身被法服。既出家已。亲近恶友（乃至）没生死河不能得出等（云云）又迦叶品云。如是微妙大涅槃中从一阐提上至诸佛虽有异名。然亦不离于佛性水（云云）问。尔就迦叶品文河喻大涅槃者。二乘菩萨一分虽于涅槃水河得自在。约阐提人常没生死河度。更不得出到菩提便。若涅槃名河者。阐提辈常没涅槃河底。于大涅槃得自在。所以永阙阐提常没生死名义。尔何可答耶。答。尔此依师子吼品意阐提名常没也。意以生死为河故阐提人常没云也。但迦叶品说涅槃为河。涅槃理性广大于中有阐提等不离佛性水云也。而不云涅槃大河常没。所以于涅槃不得自在。问。尔若有以一人名七人义耶。答。可有尔义。故同经云。是七种人或有一人具七。或有七人各一（云云）意从昔凡夫时至今成佛位经七位故云尔。若同时并有七人各别云也（是宝师疏文意也。已上始教了）。
    章云。一切众生悉有佛性（云云）约佛性作四句方何。答。章文不出四句作法。但涅槃经说四句。所谓或阐提人有。善根人无佛性。或善根人有。阐提无佛性。或阐提人善根人俱有佛性。或二人俱无佛性。是其四句作法也。问。尔云何佛性阐提有善根人无佛性（乃至）二人俱无佛性耶。答。释此四句诸说多端。且依自宗青丘元晓大师涅槃经宗要者。阐提有善根人无佛性。此阐提人虽断善根犹有作佛法尔种子。决定二乘虽有自乘无漏种子无彼作佛无漏种子。二善根人有阐提人无佛性者。大乘种性人其性先具足。故云善根人有。无性人本无菩提性故。云阐提无也。三俱句者。先偏句中两重二人皆有因性佛性。凡有心者悉有佛性故也。四俱非句者。有性无性二人俱有因性佛性。无果性佛性现前未得大菩提故也。问。尔就初句阐提有二乘无者。一阐提人本无法尔性故名无性。而何云有无漏种子。又终教意立定性二乘成佛道理。何云二乘无成佛种子耶。答。终教真如名法尔种子。此真如遍善恶诸法故断善人身中所有不善五阴等皆是作报佛因。所以云阐提人有佛性。故涅槃经云。夫佛性者不名一法。不名十法。不名百法。不名千法不名万法。未得阿耨菩提时一切善法不善法无记法尽名佛性（云云）又定性二乘永非云无佛性。且断善不善因间无因性佛性云也。问。不善法是烦恼恶业因。令众生迷乱于生死荆岳。而何云报佛大菩提因耶。答。实在因位时名烦恼恶业等。而三阿僧祇间修行万行诸波罗蜜。百大劫程圆满功德智慧。转八识心王得四智心品。变三毒烦恼显三身行时。还观烦恼恶业并无非报佛正因。故仁王经云。菩萨未成佛时以菩提为烦恼。菩萨成佛时以烦恼为菩提（云云）问。尔以何为证据青丘大师分别此四句耶。答。云。此涅槃经三十六云。或有佛性阐提人有善根人无。或有佛性善根人有阐提人无。或有佛性二人俱有。或有佛性。二人俱无（云云）以此为证释通四句也。
    章云。如有难云。若诸有心悉当得菩提者。佛亦有心亦应当得等（云云）此谁难何事耶。答。此宗师代法相伏难一切众生悉有佛性宗。即难意若有心者悉得菩提者。佛有心故当得菩提。若佛不得菩提者佛即无性有情伏难也。问。尔何答之耶。答。章答言。经中自己为兰蓝故（乃至）不同佛也（云云）意涅槃教中但于众生有心者成佛云也。佛已成佛了故重无可成佛云也。问。尔就答文未遮前难。其所以者。凡终教立一真如性云。佛与众生无差别也。故密严经云。如来清净藏世间阿赖耶。如金作指环展转无差别（云云）又华严经云。心佛及众生。是三无差别（云云）所以佛不得菩提者即成无性。佛与众生无差别故。尔何可答之耶。答。此等文还成会难证。所以然者。此文明问一佛性。故皆破定性无性实有执明其种性无差别义证文也。而佛与及众生无差别者是显种性同也。然佛已证究竟极果更无可证果。何云可等无性耶。
    章云。若并有性如何建立五种性中无性者耶（云云）问心可尔。何答耶。答。为遮此难问。章引宝性论佛性论问答云。论自有释。故宝性论云。向说阐提无涅槃性（乃至）此等过失由汝邪执无性义生等（云云）问。尔此文心何。答。此文意立无性是为令遮谤大乘因也。而执实有无性者同外道邪执云也。问。尔既所所经论多说无性。是即佛说。而何云同外道计耶。答。此非云佛说同外道计。而佛以方便而为呵啧阐提人说一分有无性执真实说是同外道邪执云也。是论有三破中第三难也。能可见证文耳。
    章云。前始教中决定说有无性众生。此终教中并·皆有性等（云云）问心何。答。意始教立无性终教无无性。尔此相违何可会云也。问。尔次下何答耶。答云。此章云。亦论自有释。故佛性论第二卷云（乃至）一了一不了故不相违等（云云）意佛性论第二卷判有性无性有无云。说无性阿含深密等经是不了义说。而说一切众生悉有佛性楞伽涅槃等经是了义说云也。故论同卷云。言有性者是名了说。言有无性者是不了说（云云）问。尔既涅槃经佛自说言。一切众生不成佛者不知我心。一切众生成佛者亦不知我心（云云）故立无性是了义。有道理故。何云不了义耶。答。此文意破迷佛方便说执一切皆有佛性一切皆无性妄执也。而实有性无性悉成佛者也。故仁王经云。一切众生暂住报登金刚源居净土（云云）问。尔今此一切者是限有性而云一切。约无性非云一切众生居净土。故善戒经。云。若无菩萨性者虽复发心勤修精进终不能得无上菩提（云云）又华严经说大药王树二乘阐提二所芽不生喻。又地持论云。非种性人无种性。故虽复发心勤修精进必不究竟阿耨菩提（云云）又瑜伽论云。住无种性补特伽罗无种性故。虽有发心及行加行为所依止定不堪任圆满无上正等菩提。由此道理虽未发心未修菩萨所行加行（云云）又庄严论云。一向行恶行。普断诸白法。无有解脱分善少亦无因（云云）此等经论非一。故补处弥勒作瑜伽十七地建立五种性之中。说无性经为真实了义判定。而何云此等经论不了义说耶。答。虽多文言立者宗专不为苦。所以然者。补处智力贤不可并释尊智慧。故以瑜伽论为诚证定难。但会此等经论文者。弥勒大士带方便深密等经作瑜伽等论建立五种性。又华严经说大药王树二所芽不生喻是约当体正机显得益。且隐防宗益然而终得转为益必成佛者也。故下文云。而不舍生性（云云）余经等同是方便说也。而正大圆觉修多罗了义经云。地狱天宫皆为净土。有性无性齐成佛道（云云）又涅槃经云。师子吼者是决定说。一切众生悉有佛性。凡有心者悉皆当得阿耨菩提（云云）依此等文立悉有佛性道理终教为了义说也。恐偏信阿瑜阇国五性论忝忘言跋提河一性经哉。问。尔弥勒依方便教作论假建立无性者。此义不尔。弥勒已受无著请从睹率下阎浮引勘诸经异说。细舍义实作瑜伽论大庄严等论。立五种性而说立无性经论为了义说判定。何法藏师末作五教章任意判断一代圣教。并立无性教是为不了义说立悉有佛性经是了义说耶。答。弥勒大士引诸经作五性论。是为浅机众生以方便呵责懈怠者为令趣向大乘直道。然宗大师作五教章段判断一代圣教了义不了义及和会空有教时诤论深探采义意趣任道理判也。况诸经论证文其数甚多。夫寻本普贤大士。亲闻华严妙理具大定智慧德。论迹巍国大师驾象德振于唐胜辈。故远传舍那遗风近受坚慧等笔。穷十玄圆融奥义寻六相方便源底。开五教法门令众生开悟佛知见。岂违教理哉。
    章云。依如是等道理佛地论等由此建立无性有情（云云）依如何道理建立无性耶。答。是始教为破终教付四过（四过者。一行阙成佛过。二自语相违过。三有损无益过。四有灭无损过也）而自欲离此等过立无性。由有此道理佛地论建立无性离上四过云也。问。尔先其四过有方何。答。云此章云。若依终教一切众生皆当作佛。即众生界虽多必有终尽（乃至）有灭无损。不应理故（云云）意若一切众生悉有佛性皆成佛者。最后佛无所化故利他行阙。行阙成佛故有行阙成佛过。又一切众生尽当作佛者。众生界可有尽期。然无尽期者有自语相违过。又一佛度无量众生者。众生界有渐损。虽有渐损无尽期者有有损无尽过。若无损者亦应无灭。而有灭无损者不应理故有有灭无损过。是其四过作法。故始教宗引佛地论为证。自离此过立无性破悉有佛性宗也。问。尔佛地论中无为离此等过建立无性文。凡立无性此法尔道理。何云由此建立无性有情耶。答。章主无证据非云如此。正佛地论第二卷云。第五种性无有出世功德因。故毕竟无有得灭度期。诸佛但可为彼方便示现神通说离恶趣生善趣法。彼虽依教勤修善因得生人趣（乃至）非想非非想处。必还退下堕诸恶趣。诸佛方便复更拔济。如是展转穷未来际不能令其毕竟灭度。虽余经中宣说一切有情之类皆有佛性皆得作佛。然就真如法身佛性成就少分一切有情方便而说。为令不定种性有性决定进趣无上正等菩提果故。由此道理诸佛利乐有情功德无有断尽（云云）意无性有情蒙诸佛教化生善趣毕竟不得菩提。余经中说一切众生悉有佛性皆当成佛道。是小分一切。而为令教化一类不定种性人趣向大菩提也。由此诸佛利生功德无有断尽云也。以此为证始教自遮上过建立无性。章主释也。问。尔此文意偏为化一类不定性。诸佛利生德无有断尽云也。专非云遮上过立无性为彼佛利生德无断尽。何章云由此建立无性有情耶。答。今此佛地论强为破说悉有佛性经就少分一切义为化一类不定性人说一切众生皆成佛云也。然次文由此道理诸佛利乐有情功德无有断尽者。是俱为化有性无性佛利空功德无断尽期云也。故论上文云。方便示现神通说离恶趣生善趣法等（云云）所以章主代始教宗所述更不相违哉。问。尔若始教宗非悉有佛性宗。付此等过自离过建立无性者。悉有佛性宗永被破灭。尔何遮此过建立悉有佛性道理耶。答。章引不增不减经文殊船若经文为证据建立无性宗返付堕邪见过了。后重又付五过破始教宗成立悉有佛性义。故章次文答云。若谓众生由有性故并全成佛。说有尽者（乃至）非为究竟了义也（云云）此答文中有七所以。即一牒他妨难返破彼宗。二引经辨过起伏难。三显增减两见因缘。四辨众生界无增减义。五释通始教所说诸难。六返难彼宗重付众过。七立无性教判为不了说是七所以也。意于立无性教付过云。若为离四过立一分无性者。彼终于众生界执常。故返堕邪见过等破了。重付五过破此建立悉有佛性道理也。五过者（一断受用过。二所化无性圣过。三不说三乘过。四行不圆满过。五虚行成佛过也）问。尔其五过有方何。答云此。章云。又为成诸佛利他功德（乃至）虚行成佛不应理故（云云）意立一分无性为最后佛所化者。其佛但有化身小分利他行。无受用身佛功德。故有断受用过。又最后纯有无性者。无性者无得二乘果。况于大菩提果。故有所化无圣过。若最后有无性者不应机故不说三乘教。所以有不说三乘过。又诸佛三僧祇间修习万行为令一切众生证大菩提。而若但有无性。彼最后佛无化一人令得圣果。故有行不圆满过。或一切诸佛因位时发四弘誓愿之中发众生无边誓愿度愿。而最后但有无性。无济度一人令证菩提。若不化度一人成佛者有虚行成佛过。而付此五过破始教令堕悉有佛性宗也。问。尔此等过专非过。所以然者。且付不说三乘过。如迦叶佛但说诸恶莫作众善奉行八字。不说三乘。或如多宝如来不说法。例此等佛彼最后佛不说三乘法有何妨。答。此等一途说。理实可说大乘法。故华严经云。迦叶如来具大悲。诸吉祥中最无上。彼佛曾来入此教。是故此处最吉祥（云云）又多宝佛有说法义。何以一途说疑多说乎。凡三世诸佛以同体大悲大愿令教化众生得三乘圣果者也。岂彼佛及最后佛独无此愿。故般若经云。所有一切众生之类（乃至）我皆令入无余涅槃（云云）所以破立无性宗建立悉有佛性宗。始教宗无却上五过。问。尔付此等过破始教了建立悉有佛性道理者。如上说一切众生皆成佛了增佛界减众生界。若尔还堕邪见。尔何可会之耶。答。不堕邪见。其所以者。一佛及十方无量诸佛经无量劫度无边众生皆令成佛。而众生界佛界无增减义。故章上文引文殊般若经文云。假使一佛住世（乃至）各各度于无量恒河沙众生（乃至）皆入涅槃。于众生界亦不增不减。何以故。众生定相不可得故（云云）故成立悉皆成佛道理专不堕邪见。问。尔若许一切皆成佛犹可众生界尽佛界必增。譬如有大鸟去东山往西岳远东近西。此亦尔也。又如劫城芥子数虽多三年一度取之终尽。于众生界亦可有减义。何云不增减耶。答。一分可尔。然虚空无边际大鸟不穷其边。于众生界亦尔。本来定相不可得。于芥子有数故不可例。具释此事。义摄中以三门分别。一唯事非理门。众生界无尽。数不定故无增减。二唯理非事门。佛与众生本来一而无二。故无增减。三理事无碍门。法身流转五道名众生。真该妄末妄彻真源。性相融通无障无碍故。故总论此者。譬如诸流流入大海大海不增流无尽期。此中道理亦尔。故无悉有佛性宗堕邪见过。悉破立无性宗了。即立量云。一切有情必当作佛。以有心故。如菩萨性。又云。无性有情必当作佛。于五家中随一摄故。如菩萨性。又云。无性有情必当作佛。未成佛有情故。如菩萨性。又立量云。凡有心者迷有心性。迷正性故。如迷方者。若无佛性不迷正性。如墙壁等（云云）
    章云。如是增减非是正见（云云）五见中何见邪。答。是邪见也。故章引不增不减经文云。舍利弗大邪见者。所谓见众生界增（乃至）起邪见心（云云）问。尔也。付之凡寻增减两见是计断常故可边执见。何云邪见耶。答。于佛界众生界起增益损减见。是从颠倒妄心所起。所以名邪见。不违诸论说。俱舍论云。一切妄见皆颠倒转。并应名邪。而但拨无名邪见者以过甚故（云云）又法华经云。入邪见稠林若有若无等（云云）此文玄赞释云。五见名邪见。非要拨无方名邪见（乃至）名为稠林（云云）所以无失耳。问。尔若增减见名邪见者。不增不减经说十二见（一减见。二断见。三减见。四无涅槃见。五无余见。六毕竟无涅槃见。七世间有始见。八世间有终见。九幻化所见。十无灭无乐见。十一无众生界见。十二无圣谛见也）此十二见已异名别体。何总名邪见耶。答。名体虽异总从颠倒妄心起。故名邪见无妨。
    终教意建立定性二乘成佛道理耶。答。今所立章偏述无性有情成佛义。不明定性二乘作佛理。但终教已上宗意建立定性无性皆成佛道理。故必可成佛。问。尔定性二乘永灭心智根识故无还生成佛义。而何云成佛耶。答。是带方便始教意不成佛云也。而终教已上真了义教意成佛无失。问。尔设终教已上意专不可成佛。其约无性有情有心故云成佛可然。但定性二乘永灰身灭智无还生义何云成佛。加以摄论云。为引摄一类及任持诸余由不定种性诸佛说一乘（云云）知为定性佛不说一乘。故不成佛。而何云成佛耶。答。是论文述方便教意。面实回心向大必可成佛。故二乘回心章云。彼诸论依始教门引小乘所立赖耶行相粗显不从真起。故说有灭（乃至）今终教中就实而说。既以根本无明动如来藏成梨耶识。彼二乘人于此二法既俱未断证。何因得灭阿梨耶识（乃至）得生心也（云云）又同章上文云。悉有佛性力为内熏因故。如来大悲力外缘不舍故。根本无明由未尽故。小乘涅槃不究竟故。是故一切无不回心向大菩提（云云）意定性二乘不成佛者是始教方便词。或为顺小乘一分云尔也。今此终教了义中内具本觉性外催诸佛大悲。故必还生后得变易身。趣大菩提云也。问。尔若一切二乘皆有佛性成佛者。何优婆塞戒经云若说众生有菩萨性是名外道（云云）以知建立定性二乘皆成佛道理终教已上宗为外道。尔何可云之耶。答。是以方便遮机前偏执云尔。意若执佛但说一切众生有菩萨性机前。以方便分别说三乘时。说有二乘无性种性而遮彼执也。但终教已上宗意细探真实了义立定性二乘皆成佛理。故善生经云。若有定性已发声缘觉心者即。不能发阿耨菩提心（乃至）若有定性者是名外道（云云）所以立定性宗是外道。何悉有佛性宗非了义。问。尔既入无余涅槃者无回心向大思。何云回趣大菩提。若有证文可出者也。答。云此宗师引数经文为证据。故楞伽经云。乐着三昧乐安住无漏界无有究竟趣。亦复不退还得诸三昧身（乃至）劫不觉。譬如惛醉人酒消然后觉。彼觉法亦然。得佛无上身（云云）又涅槃经云。须陀洹人亦后不定。故经八万劫则能得到阿耨菩提心（乃至）独觉迳十千劫得到阿耨菩提心（云云）又法华经云。我灭度后。复有弟子不闻是经（乃至）唯以佛乘而得灭度。更无余乘。除诸如来方便说法（云云）意二乘圣者入无余涅槃永无不还生。譬如醉人虽暂眠终必觉云也。故入无余涅槃圣者以微细心还生后得变易身必证大菩提道理显然也。问。尔此等文是说不定性二乘回心道理也。而何为定性二乘还生得菩提证文耶。答。此文是不见说不定性回心证据。已乐着三昧乐（云云）是说耽着沈空保执无回趣菩提思。定性者而依内外因缘力证菩提道理也。就终教意以何名种性耶。答。真如名性种性。故章云。以真如随缘与染和合成本识时。即彼真中有本觉无漏内熏众生（乃至）唯一真如也（云云）意约真如有心真如心生灭二种真如。心生灭门真如者法性海上吹无明风令起三细六粗五意六染诸波浪名众生界。此众生界所有真如名性种性云也。问。尔凡种性者是因。故真如虽遍一切有情非性而有心者成佛。非情不成佛。所以真如名种性为成佛因不可然。若真如为成佛种子者。例有情成佛非情可成佛。而终教意不许非情成佛理。故下文云。或一切皆有。唯除草木等。如终教说（云云）尔何可答之耶。答。真如遍情非情而无心。故简草木成佛理。唯有情所具真如是成佛因也。故章引多经论文云。宝性论云。及彼真如性者等（云云）又楞伽经云。佛说如来藏以为阿赖耶。恶慧不能知。藏即赖耶识等（云云）又梁摄论第三云。由本识功能渐现闻熏等（乃至）闻熏习与解性和合（乃至）一切圣道皆依此生（云云）问。尔以此等文为始教立生灭赖耶证。何为终教立真如种性证据耶。答。此虽同文于赖耶分粗细。故为始终二教证无失。始教立生灭一分八识。终教立生灭不生灭和合具分八识八识即真如故名性种性。离此别无法尔无漏种子故也（具如心识差别章。可寻之耳）问。正因缘因与性种性习种性同欤异欤。答。同也。即终教意也（正因者二空所显真如。缘因者真如用六度等法。又云。理性行性也）问。尔具此二种必成佛为当如何。答。必具此二种成佛。故起信论云。又诸佛法有因有缘。因缘具足乃得成辨（乃至）向涅槃道（云云）问。尔必具足因缘成佛者。何涅槃经说三种人喻。所谓遇医师愈病。不遇时不愈。病人是不定性人。遇不遇俱愈。病者菩萨种性者。遇不遇俱不愈。病者是一阐提无性者（云云）此中菩萨性人遇诸佛菩萨缘因善友医师不遇俱愈烦恼病。有正因佛性故。而何不具缘因不成佛耶。答。是唯以一正因佛性非云成佛。而有正因故必具缘因成佛云也。问。不定性阐提等者有正因佛性。不遇诸佛菩萨缘因必可成佛。而何云但一菩萨性人遇缘因医师不遇时俱愈烦恼病成佛耶。答。今此菩萨性人催胜正因故速成佛云也。而于阐提等虽具正因。厚烦恼所覆故遇缘因不遇俱不成佛等云也。故起信论云。无始无明厚薄不同而有无量无边差别等（云云）
    顿教种性体何物耶。答。此即真如。故章云。唯一真如离言绝相（乃至）一异不可得故是名种性（云云）问。尔终教与顿教同真如名种性。故无差别。尔何分别耶。答。同以真如为种性。终教真如以言说显真如故不云离言绝相。今此顿教真如种性是言说顿绝理性顿显。解行顿成一念不生。即是佛等（云云）绝言真如性故。章引诸法无行经第三文（云云）何是事名为种性。文殊师利一切众生皆是一相毕竟不生。离诸名字一异不可得故。是名种性（云云）故异也。
    约圆教分别种性方何。答云。此有二门。一约同教门分种性。二约别教门分别种性也。问。尔其二门意何。答云。此章云。一摄前诸教所明种性（乃至）二据别教种性甚深因果无二等（云云）意同教门种性者该摄前诸教种性。一乘所流伴故。摄方便故。别教门种性者甚深广大依正无碍。因果无二种性云也。问。尔且就别教门种性何云依正无二种性耶。答云。此章引华严经十地品文云。菩萨种性甚深广大。与法界虚空等（乃至）即五位之中位位内六决定义等名为种性。亦即此法名为果相（云云）言五位者有二说。一资粮加行见道修道究竟道名五位。二六位中前五名五位。谓资粮加行见修道等觉也。意于五位所具六决定义名种性云也。言六决定义者。一观相善决定（是观真如一昧相也）二真实善决定（是非一切世出世境也）三胜善决定（是一切佛本法界也）四因善决定（此有二。一成无常爱果因。二常果因也）五大善决定（是随顺利生行也）六不怯弱善决定（是能入诸佛智地也）圆教种性菩萨成佛方何。答。章偏出种性差别不论其成佛义。但一位摄一切位一切位摄一位初发心时便成正觉。是圆教成佛也。问。尔一位摄一切位初发心时成正觉者专不可说后后位。若佛位有一切位者即有因果杂乱失。尔何可会之耶。答。不尔。其所以者。凡圆教意开六相方便门示六位重条成佛。故三大僧祇修行初发心位圆满。玄摄佛果功德分段身成佛者也故行位差别章引华严经文云。在于一地普摄一切诸地功德（云云）又修行所依身章云。若依圆教不说变易。但分段身至于十地离垢定前（乃至）但以此教不分生死粗细之相总就过患以为一际等（云云）问。尔夫寻成佛路不过理事二门。所以理成佛者不可说六位差别。言说顿绝理性顿显故。若事成佛者必经三僧祇可成佛也。何云初发心时便成正觉耶。答。是偏非理偏非事。然理事圆融位成佛也。然而非不经三祇。凡显圆教成佛有二门。一次第行布门。示位地阶降。二圆融相摄门。一位摄诸位成佛。依此二门而立六位重牒成佛也。故海印三昧论云。无量远劫即一念。一念即是无量劫。九世十世互相即仍不杂乱隔别成（云云）又旨归云。处梦谓经年。寤乃须臾顷。故时虽无量摄在一刹那（云云）问。尔就旨归文处梦谓经年等者。是成佛已后观以前所经劫比无始无终而三大僧祇是刹那之间知也。而何为初发心位多劫成佛证文。又无量远劫即一念等者是说不思议理。何为事理圆融成佛证耶。答。是三乘浅机前示实经三僧祇。一乘圆机前悉说初发成佛理。彼方便此真实。何以方便词疑真实了义乎。总圆教意心王即名法身。心数是报化如来。劣机前示五趣。圆人所见悉净土。故华严经云。若人欲了知三世一切佛应当如是观。心造诸如来（云云）又云。毗卢遮那体清净。三界五趣悉皆同。由妄念故沉生死。由实智故证菩提（云云）故建立即身成佛道理尤可然。问尔以何人为初心成佛证据耶。答。以善财童子睹率天子龙女等为其证。此等皆圆机凡夫。分段身而证究竟位故也。问。尔善财童子等是八地已上深位大士为利生成凡夫。何云始发心凡夫耶。答。约三乘劣教者可名深位菩萨。而一乘圆教意依闻经功德于心地殖金刚种子。必来说教场凡夫身而证究竟位（云云）故知圆教成佛速疾矣。
    问。圆教种性菩萨成佛时一切众生同时成佛耶。答。一切众生俱同时可成佛也。问。尔若一人成佛时一切众生成佛者。何沉沦生死有情如春细雨。往生净土众生犹如麟角一耶。答。是即妄想梦中见如是相。而实自他万像皆是一真如相。更无差别。所以一人修行成佛时一切有情悉成佛也。故华严经云。一障一切障。一断一切断。一成一切成（云云）问。尔若理性本是佛可然。自他所具佛性无差别。故但望修行证成佛时专不可然。若尔先佛成道时一切有情成佛了。何见世间有六道四生尊贵卑贱差别耶。答。如是见皆是妄见。实因果无二故一人成佛一切悉成佛。譬如水与波一异不可得。一切众生与毗卢舍那同时成佛了。法身流转五道名为众生。还法性源说称诸佛。如此义普贤机所知。非三乘机菩萨所能。况于凡夫耶。问。尔设虽普贤行者所知一人成佛时一切众生不可成佛。何起如是妄执耶。答。是尤可然。其所以者。彼此众生佛性无差别。故一人成道时一切作佛。譬如帝释宫殿系网。东方有一宝珠点一网目。珠影点一网目一切网目同时点珠影。一人显理性成佛时一切众生同时显佛性。而知此事即是佛。不知此事时即名众生也（帝网无碍唯识道理广如十重唯识义可勘之耳）
    章云。由此种性缘起无碍具五义门（云云）其五门者何。答。五门者。一随执非有门。是小乘也。二随事亏盈门。即始教。三从理遍情门。是终教。四绝相离言门。是顿教。五性备众德门。即圆教也。问。尔何故小乘等名随执非有门等耶。答。小乘中随法执不说有大菩提性。故云随执非有门。始教中就有为法尔无漏种子立种性。不云普遍一切众生故。一分立无性故云随事亏盈门。终教说一切众生悉有佛性道理故云从理遍情门。顿教中说离言绝相理故云绝相离言门。圆教中说佛性具足主伴因果无二依正无碍故名性备众德门也（是约法辨隐显相收也。具可寻之耳）问。尔终顿圆三教俱可名从理遍情门。同说理性遍情非情故。何定终教云从理遍情门耶。答。此取各义边云尔。理实名尔有何妨。是故章又出五义。具可勘（是约机明得法分齐也）性备众德门意非情草木成佛耶。答。章文偏明因果无二依正无碍种性。不显依报草木成佛道理。但圆教意非情草木中成佛也。问。尔凡论成佛不成佛是约有心者云也。而草木本来无心。何云成佛耶。答。今圆教意建立依报国土正报众生无碍道理故草可成佛也。问。尔设虽依正二报圆融无碍专草木不可成佛。凡论成佛是约有心修行者。而非情无心亦无修行。何云成佛耶。答。建立非情成佛道理尤可然。夫以真如随缘义边。名八识心王心所。是真如无不遍一切有情非情。故正报众生转因位八识成佛时依报国土草木等皆成佛。识所变故。真如随缘故。所以经云。佛说。菩萨说。罗刹说。众生说。三世一切说（云云）意佛说法国土草木等皆说法云也。问。尔一分真如理遍非情故云理性佛可尔。何云不具三业六情草木等开言音说法耶。答。已云依正无碍。何不说法。例如极乐世界风声述常乐我净义。波音唱苦空无常理（乃至）花树瓦石等皆说法。是亦尔。劣他受用佛土犹如是。况三世间中。一大法身如来感于无数劫修行所证得微妙清净依报国土非情等岂非说法。问。尔草木成佛十身中何佛耶。答。十身中是国土身佛。十佛中是法界佛也。问。如来灭后何时起种性成佛诤哉。答。天竺佛灭后千余年间护法清辨始起。即护法菩萨依深密经云普为发趣一切乘者说第三时等文造唯识论建立五种性。清辨菩萨依般若经云所有一切众生（乃至）我皆令入无余涅槃等文建立一切有情皆当作佛道理。次振旦法显自往天竺得涅槃经略本执阐提不成佛。生公亲受罗什音旨立唯一佛乘悉有佛性。但玄奘入室神妨师种性集云。自慧日遐照法海东流。前秦之代童寿已前立五性差别绝无诤论。童寿门徒有竺道生(生公也)依法华经立一切众生皆有佛性等。即被摈出。北凉蒙逊之世昙无忏法师翻出涅槃经依此渐立一切众生悉有佛性。至于陈代家依说（家依者真谛三藏名也）后以大唐贞观四年明发三藏翻大庄严论立有毕竟不般涅槃性还同童寿（是鸠摩罗什也。秦代人也）遂以贞观二十一年木叉提婆玄奘名翻出瑜伽立五性别亦同明发等（云云）又罗什入道观云。菩萨实语有二种。一者事实语。有无即云有无。二者理实语。云一切众生悉有佛性。如来涅槃常住不变（云云）又其所翻梵网经下卷云。一切众生皆有佛性（乃至）常住法身（云云）又般若经云。所有一切众生之类（乃至）我皆令入无余涅槃等（云云）又法华经云。唯有一乘法无二亦无三（乃至）皆行菩萨道当得作佛（云云）如是皆罗什所传也。三千门徒八百学士悉受其风立悉有佛性也。而童寿以前立五性别绝无诤论者。是为谤生公妄传。非实语也。

华严宗种性义抄一卷

宽仁三年二月七日于东大寺北室西第二小吏房抄了华严宗僧释亲圆依数先德传（并）引勘多章疏抽要义所抄也。
宽治四年七月二十五日于高野如法房书写了
僧定源
同八月十七日移点了

华严宗种性义抄
