No. 2188 法华略抄

          东大寺明一撰
          

    中□前□□□领今佛还□□□□成后方授记故此品来。二者□说对治七慢中。第三有大乘人一向增上慢。言无别声闻乘。为对治此故说雨喻。故论解云。第三人者令知种种乘异。诸佛如来平等说法。随众生善根种子而生芽故。意说显一雨虽同三草二木生长各异。佛教虽同三乘二圣发修亦别。有为机器各各别故。亦有决定二乘者故。由机性殊禀闰亦别。佛法虽同机修有异故说此品。三者十无上中云。第一为显种子无上故说雨譬喻。十无上者并是七喻三平等残。然于其中有是文残。有义残者。此是义残非是文残。七喻之中已有雨喻。十无上内又重更说。仍名为残前说雨喻。普闰三草。三草既别。令知乘异。今说雨喻。所闰三草之中形于二草。佛种名大草。自位相形加名二木。所望义别名为义残。或是文残。谓小中大草文是雨喻破乘同病。诸树大小随上中下各有所受。此雨喻是种子无上。前后文别。故是文残。此大种子得雨滋润体用弘广。后得果胜故名无上。今显大乘无漏种子以为因本成佛身故。为显此种子无上故此品来。次释品名者。去病神功名药。禀闰之形名草。有药非草等四句差别。所喻亦尔。教理行果俱名为药。今取行药禀教修生。不取余名不能生长者。世出世种能生长者。俱名为草。今取人天善种三乘智因。是药之草违害恶故。不取生死恶道种草。不禀正法而滋长故。此有二义。一如草性异禀雨滋其类别。三根本异禀教成其三乘。二如草禀性各不相知。三根亦尔。不能知他五乘种异。谓乘无别故。以药草为喻。
    第三释文者。经尔时世尊至说不能尽。此品之中大文三。初赞印。次伽叶当知下陈述。后品末二颂结成说实为授记之渐。此初也。先赞印。后更叹言合理故赞善哉忍。义契真故印。显彼所言尚未穷德故。更自叹故言如来后有无量无边等也。经迦叶当知至不虚也下。陈述。分二。初长行。后偈颂。初文有二。一陈说。二结成。如来知是一相一味下是。初中有三。一法述。二喻述。三合述。法中有四。初佛兴于世。二法利群生。三受道有殊。四不能自达。此初也。于法自在。所说不虚。故兴于世。导利含蠢。经于一切法至一切智地。二法利群生。以大悲智方便善巧离名相法。能善说之以利群生。故言于一切法乃至而演说之。其教顺理。理顺于行。行顺于果。故言到于佛果地也。经如来观知至通达无碍。三受有殊。由有识空有法之所归真性。及知众生心行所归。故能令彼各得生长。经又于诸法至一切智惠。四不能自达。佛于诸法能究尽故。能识根性。初与三乘。后示众生佛之智慧。经迦叶譬如至名色各异下喻说。中分二。初总。后别。喻三千大千彰所依器。一佛化境。溪者水注川曰溪。水注溪曰谷。山川溪谷。如次喻大千中有四类生。卉即三草。木即二木。卉音许贵反。百草总名。世出世善法种子喻于药草。五乘种子体类各别如种类若干。相用即殊如名色各异。经密云弥布至大千世界下。别喻有四。一法王出世喻。二说教普滋喻。三禀闰各异喻。四不自觉智喻密云弥布是初喻。遍覆以下是第二喻。化身隐实八相广利。犹如密云等。经一时等澍至华果敷实下。第三禀闰各异喻。一时者应机熟故。等澍者一音演说各随解故。澍音之戍反。沾也。卉木等如前释。药草喻善根。小根小茎等者。三乘性异破乘同病。根性有三故分三种。三乘之中各有禀教理行果四而生长者。故喻根茎等。依教证理。依理起行。依行得果。如根茎等生次第故。诸树大小等者。大草中分大小树。不退地前名为小树。不退位后名为大树。此有二义。一云七地已前名为小树。八地已上名为大树。二云初地已前名为小树。初地已上名为大树。大小二树各有上中下者。十住十行十回向名小树三。大树三者。初二三地名下。四五六地名中。七八九十名上。一云所雨等者。禀闰各异也。能滋教一。所滋卉木各有差别。生者喻初心。长者喻后习。花敷喻闻教修行。果实喻证理得果。经虽一地所生至各有差别下。第四不自觉知喻。三乘种姓依一真理一地所生。依一佛教一雨所闰。如诸草木受闰各异。经迦叶当知下。第三合述。亦四。一一有二。初皆举法。后皆喻合。此合法王出世。经以大音声下。此第二合说教普滋。不但身遍声亦遍故。经于大众中下。第三合禀闰各异。有二。初法说。后喻合。分二。此初唱德号。经未度者下。此唱利用。能满四愿。度者难越义。解者断修义。苦集道灭如次配当。未度者等四义可解。经今世后世下。此唱知见。有三。知今后世者。初唱三明也。一切智是真智。一切见是俗智。如开说道者。知诸境开诸行说诸果故如次配之。又知正显开善恶说断修也。经汝等天人下。明召集。可知。经尔时无数下。第二他闻普至。经如来于时下。第三佛应导利。为利说大乘。为钝说二乘。为精进说修行。为懈怠说十念生西方等。经是诸众生下。第四生闻获益。有二果。一世间果。现世安隐后生善处。如法以现受于果报。不行非法名以道受乐。二出果断障入道也。经如彼大云下。此合前法禀闰各异。经如来说法下第四合有二。初法喻。一相者无异故无相相故。一味者一无漏味故。何者是一相一味之体。谓脱惑业苦相故。离所知障分别之相故。不同无漏有为起尽体寂灭相故。如次配属解脱等三相。能达此者。究竟至于一切种智得菩提故。众生闻之随顺受持。得成三草二木差别。不自觉知。经所以者何下。释前摽。有三。此初明总知。种相者有为类别也。体性者无为理本也。经念何事下。此明别知。有四。一三惠所缘。二三惠行相。三三慧体。四以何行得何果。以何教得何理。此四类法。皆何所知。经众生住于下。此结佛知众生不知。地谓种子。或是心等行相体性总名为地。佛悉知之。众生不知。经如彼卉木下。举第四喻。合成前法。经如来知是下。陈述。有二。上陈说讫下结成前。分二。此初明佛知深为生浅说。络归于空已前。明佛知深空之性故。故体即真如非空无空。观众生心已后。为生浅说能契深理。二障双尽便成种智。将护彼意不即为说一切种智。且说二乘故。经汝等迦叶下。此赞迦叶能解深义。初摽。后释。经尔时世尊至说种种法下。颂合有五十四颂半。分二。初五十二颂半颂前义。后之二颂入品第三段结成说实。为授记之渐。初中分二。初五十一颂颂前陈述。后一颂半颂前结成陈述之中。复分为三。初四颂颂前法述。次十颂前喻述。后三十六颂半倾前合述。初中有二。初三颂颂前第一佛兴于世。后之一颂颂第四不能自达。初中有三。此初一颂摽法王所说不虚。言破有者。谓有一即三界。为一业有之所有故。或二有三有四有乃至二十五有。如来能破如是诸有。故言破有法王也。经如来尊重下。此一颂明如来说法希有。缄点一三实权之妙。不急陈说。必待生机方可说故。有智若闻下。此一颂成前说。是故迦叶下。此一颂颂第四不能自达。由佛了法。知众生根为他说法。合得正见。迦叶当知至如可承揽下。第三段有十颂半。颂前喻述。分三。此初三颂合说初二喻。法王出世喻。说教普滋喻。譬如大云起于世间者。颂法王出世喻遍覆一切下。明第二喻。一惠云含闰。喻佛慈云雨含万德。待生机而降教雨。二电光晃耀。喻作导明。三雷声远根。喻佛出生诸魔恐怖。四合众悦豫。喻见佛出闻法欣悦。五日光掩蔽。喻除烦恼。六地上清凉。喻合有情得涅槃乐。七叆叇垂布如可承揽。喻佛降灵慈悲兴盛。叆叇者兴盛貌也。经其雨普等至皆得鲜泽下。第二段有六颂半。禀闰各异。如师子儿杀于香象。杀菟亦尔。不生轻心故名普等。四方俱下者遍四生故。百谷者。谷续也。梁者黍稷之总名。稻者粳糯之总名。菽者众豆之总名。三谷各二十合为六十。蔬果之实助谷各二十。凡为百谷。百谷等三事。以喻中大二草三乘有种姓故。无种性人无出世种故如干地。总结上云三乘药大小木有种姓者。因此雨故并得滋茂。余文可知。经如其体相下。此一颂明第四不自觉知。禀教同故言所闰是一也。三乘得益实有差别故言而各滋茂。经佛亦如是至诸法之实下。第三段即三十六颂半。颂前合说。文分为二中。初二颂颂初二合。其文可知。经大圣世尊至及涅槃乐下。第二段三十四颂半。颂禀闰各异合中。长行有四。今此唯三。初四颂半自摽召集。于中亦二。此初三颂半摽。虽有种姓未曾闻法。名为枯槁。槁亦枯也。经诸天人众至觐无上尊。此召也。经我为世尊下。第二段有九。颂佛应导利。此初二颂。佛说妙说正法味甘。能疗烦恼之病。故喻甘露。经以一妙音下。一颂为大乘因设说二权。皆为大乘一切种智故。经乘观一切下。二颂半平等说法。物我断故。爱憎断故。为一多平等说法。经常演说法下。一颂半。四专为利益。佛四威仪待生机熟。终不疲倦生于厌怠。慈悲深故。
    经贵贱上下。下二颂。五不简好丑不择种性。但观善根即为说故。经一切众生下。第三段有二十一颂。生闻获益。分三。初九颂半法喻合说。禀闰有殊。性异。次三颂半法喻合说。禀闰滋茂。因异。后八颂法喻合说。禀闰成实。果异。初中此一颂总摽。言住诸地者。谓三乘十地。即干惠等十地也。或凡夫地。有学地。无学地。菩萨地。如来地也。经或处人天至是上药草下。七颂别显中分二。此初四颂三草。分三。一颂小草。二颂中草。一颂大草。无性之人与人天乐。名为小草。二乘名中草。菩萨名上草。其文可解。经又诸佛子至名为大树。此明二木安一颂半小木。后一半大木。即于大草分为此二。地前为小木。伏疑决定知作佛故。十地名大木。得二利故。证不退故非行不退。或七地前名为小木。八地已上名为大木。此言不退行不退故。经佛平等说下。一颂半。喻说禀闰有殊性异。经佛以此喻至渐增茷好下。三颂半。法喻合说禀闰滋茂因异。初一颂半喻所说少如海一渧。后二颂法喻合说滋茂因异。经诸佛之法下。有八颂。法喻合说禀闰成实果异。有二。初六颂半法说。后一颂半喻说。初文有三。此初一颂总颂能令得果满足。经渐次修行至各得增长。此二颂明中草也。因人天生得道果二乘满也。经若诸菩萨至而得增长下。三颂半。明大草也。于中初一颂半小木。后二颂大木。经如是迦叶至各得成实。此喻合说禀闰成实果满。经迦叶当知至诸佛亦然。此第二段颂前结成。我同诸佛初权后实。汝等信受故极希有。经今为汝等至悉当成佛。品第三颂结成。说实为授记之渐。声闻所行成佛远因。故是菩萨所行方便之道。论云汝等所行是菩萨者。谓发菩提心退已还发者。前所修行善根不灭同后得果。故二乘修是大乘之远方便因菩萨道。

授记品

    三门同前。初来意者有二。一鹙子上根闻法说而悟解。佛即为记。四人中性闻喻说而方解故佛与记。故此品来。二论云为治三种无烦恼人染慢说三平等。初乘平等故与授记。上来佛说乘体有异。便无学执乘是异。为此记别说乘平等。故此品来。次释品名者。授者为也与也付也。记者决也别也验也识也。决了当果。为分别其当果相。与验其因记识当果。故名授记。此品明彼事故名授记品。后释文者。经尔时世尊无量大法。此品之中。大文分二。初为四人现前记别。后品末有二颂半摽当授记。为第三周说法之由。初复有二。初为大迦叶记。后为三声闻记。初文二。长行偈颂。长行分二。初因记。后果记。此初也。外遇良缘。内修行妙。觐见也。经于最后身至世尊。此明果记。有七。此记自体。睹豪光而生明惠。听比义而莹金光。况久修因。金光自饰。故名光明佛。经国名光德至二十小劫。此有三。一国名。以光为德故。二劫名。众行庄严故。三寿量。经国界严饰至周遍清净。此中有六。一土相有七。一种严二无恶三平正四宝地五树六绳七花。砾沙也小石也。坑虚也堑也。坎者陷也。小垒惟聚土也。阜陵也大陵曰阜也。经其国菩萨至皆护佛法。此中有二。一眷属二无魔。经尔时世尊至当得作佛下。十二颂半。分三。初一颂半摽告。次十颂半颂记。后半颂结之。此初也。经而于来世至无上之惠下。十颂半。记颂记中分二。此初二颂半颂因记。经于最后身至无有立坑下。八颂颂果记。其文可解。经尔时大目揵连至目不暂舍下。第二段三人授记中。初请。后授。请中初长行。后颂正请。此初也。悚者怖也。栗者战也敬也。心求记果。不敢专辄。既怯威严。所以战惧。经即共同声至除热得清凉下。七颂分三。此初二颂赞请。经如从饥国来下。四颂喻请。分二。初一颂半喻。后二颂半请。小乘遗乏大乘之法。名为饥国。佛之一乘名为王膳。今者得闻。名为忽遇。疑已无分不敢修行。名未敢食。佛与授记。名得王教。修行大行欣当作佛。名方敢食。经我等亦如是至尔乃快安药。此请也。经大雄猛世尊下。一颂。结请也。经尔时世尊至具菩萨道下。别记三人。初文有二。长行及偈。初中亦二。初因后果。此因记也。经于最后身至世尊下。果记有九。此自体记。解法体相但有假名。故名名相。或名与相二义俱空。故名名相。经劫名有宝至周遍清净。此中有三。一劫。空理为宝故。立者地高也。大冢曰丘也。余文可解。经尔时世尊至听我所说下。十二颂分二。此初一颂摽告。次我大弟子下。十一颂正告。分六。初三颂果因合说。次其佛国土。下一颂半明土相。次其佛法中下。三颂明眷属。分二。一半菩萨。一半声闻。次其佛说法下。一颂佛化。次诸天人民下。一颂听众。后其佛当寿下。明寿量也。经尔时世尊至恭敬尊重下。迦延记。长行分二。前因记中分二。初明初时。后明后时。初中亦二。初佛在。后灭后。此初也。经诸佛灭后至供养塔庙。灭后分二。七宝合成已前造塔也。众花璎珞已后供养。经过是已后至具菩萨道。此明后时供养于佛。经当得作佛下。果记分六。此自体也。迦延过去曾扫僧地。身当金色。今复目睹豪光。耳听妙法。光故名阎浮金光。此洲北岸有此紫金。名曰瞻部金。其光弊日月。今以为喻。经其土平正下。明土相。有五。其文可解。经尔时世尊至真实无异下。七颂为二。一颂摽告。六颂正告。此初也。经是迦栴延下。记有二。初二颂因记。后四颂果记果。记有四。一颂土相。一颂福田。一颂自体。后一颂眷属。经尔时世尊至恭敬尊重。第三目连记中。文段同前。因记有二。初初时。后后时。初时分二。初现在。后灭后。此现在也。经诸佛灭后下。灭后分二。初造塔。后供养。经过是已后。此时因也。经当得成佛下。果记有七。此初自体也。多摩罗跋旃檀香者。多是性义。阿摩罗者无垢义。跋陀罗是贤义。唐高。即是性无垢贤栴檀香佛。经劫名喜满下。此中有三。一劫名。二国名。三土相。其文可解。经尔时世尊至奉持佛法下。颂记有十颂。分二。初五颂因记。后五颂果记。因记分二。初三颂佛在。后二颂灭后。长表金刹者。以金为刹。梵云掣多罗。彼土更无别幡竿。即于塔覆钵柱悬幡。今云刹者声讹也。有所表故名为长表。经于意乐国下。五颂果记。有六。一国名。二自体。三佛寿。四善趣。五眷属。六法住量。其文可知。经我诸弟子下。品第二段摽当授记。为第三周说法之由中。有二。初一颂半摽当记。后一颂许当说。

化城喻品

    三门同前。初来意有四。一者上中根类闻法得记。下根之徒犹未明解。故陈过去已结大乘之缘。并说现在小果化城之喻。陈往因令其证实。述今果令其舍权。遣生觉解方可为说。故此品来。二者论说对治七慢中。第四有定人实无谓有增上慢。以有世间三昧三摩跋提。宝无涅槃而生涅槃想。对治此故说化城喻。三者十无上中。第二示现行无上。故说大通智胜如来本事。一乘菩提难得行亦难成。非如二乘菩提疾得行亦易得。又诸声闻彼时发心。今时方熟。故大因行非卒修成。名行无上。即将说今。要先说古。虽以今果为品名。其因亦在其中明。故此品来。四者十无上中第三示现增长力无上。故说商主喻。前说化城。知非真灭。未说商主能增长商人能引至于佛果宝所。今说此法。故此品来。此乃义残非文残者。次释品名者。御寇安神之所曰城。本无而有曰化。御寇者息生死之疲。安神者证恬寂之乐。故喻于城。佛假权施。名之为化。城即化名化城。今此喻法。此品广明。名化城喻品。后释文者。下第三周下根为说。准前二周。亦有四段。此品佛以喻正化。第二后品之初。满慈领解。第三后品之中。次领悟后。云尔时佛告诸比丘汝等见佛下。佛重述成。第四诸比丘富楼那亦于七佛下。为之授记。初文有二。初说宿因。令念退大以就小。后诸比丘若如来自知涅槃时到众又清净下。显今果。令知舍权以取实。经佛告诸比丘至阿僧祇劫。总告过去。有四。一时。二名。三国。四劫。此初也。经尔时有佛至劫名大相。此告后三。经诸比丘至尽地种墨下。问答有三。一问。二答。三明久近。问中有二。初校量。后问。此初也。经于汝等意至不也世尊。此问及答。经诸比丘至阿僧祇劫。此明久近。经我以如来至犹如今日。此明已能见。宿命智知以慧眼故。经尔时世尊至名大通知胜下。七颂分二。初五颂颂久时。后二颂颂能见。初复分二。初一颂告佛名。后四颂告劫数。此初也。余文可知。经佛告诸比丘至那由他下。第二段明彼事。此明佛寿。经其佛本坐至犹不在前。此明法难得。有四。此初明法不现前。论云断显菩提难得故。经尔时忉利至三菩提。此第二明敷坐。胜天王般若经说。诸天各献一座。佛为受之坐取菩提。以神力故合为一座。乃至广说。经适坐此座时至常雨此花。三散花。花积如须弥。明知他受用身也。经四王诸天至亦复如是。四作乐。经诸比丘至三菩提。第三明得道。经其佛未出家时至名曰智积下。第二大段转正法轮。有二。初供养请转。后尔时大通智胜如来受十方诸梵天诸已下。许可为转。此明诣佛子第一文也。诸子各有下。二诣佛所。诸母涕泣下。三母送。四祖送目出泪曰涕无声出涕曰泣咸欲亲近下。五诣意。经到已头面至善哉吉无上。第二礼赞。有二。一身礼。二语礼。八颂为三。初一颂半赞佛愿满胜德。次二颂赞佛修因胜德。后四颂半申归礼意憺怕者安静之义。憺安也静也。有作惔字爱也非此义。怕亦静也无为也。有作淡泊无味也。非此义也。余文可知。经尔时十六王子下。第二请转法轮。初长行。后偈颂。颂中四颂半分三。初一颂佛具内外德故请。次一颂半有大利益故请。后二颂明佛识达故请。伦匹也等也。经佛告诸比丘下。梵天供养请转法轮。有二。初神光动照。后供养请转。初文分三。此初动十方世界。经其国中间下。光照幽冥。经又其国界上。动照梵宫。为供养之渐。经尔时东方至共议此事下。供养请转。大文分五一东方·二东南方·三南方·四例六方·五上方·除后二方。余一一中文皆分四。一睹光惊议。二寻光诣佛。三礼赞请转。四默然许可。初众梵惊问。后一天请求。此初也。此皆通四禅梵王。经而彼众中下。此一天请求。经尔时五百下。二寻光诣佛。有二。初持宫花以权觅。后见佛忻然。此初也。经见大通智胜下。见佛以忻然。经即时诸梵天王下。第三段礼赞请转。有二。初供养。后请转。经花供养已下。此请纳安处。经时诸梵天王下。四颂分三。初二颂赞五德。次一颂陈来由。后一颂请纳受。此初也。余文可知。经尔时诸梵天王下。此请转法轮。经尔时大通智下。第四大段佛默然许。经又诸比丘东南方下。第二东南方。大文亦四。此初众梵惊议。经而彼众中下。一天请求。经尔时五百万亿诸梵天王下。寻光诣佛有二。初持宫花以权觅。后见佛众以忻然。经时诸梵天王头面礼佛下。二段礼赞请转。有二。初供养。后请转。此长行供养。经尔时诸梵天王即于佛前下。四颂半赞。分四。一颂赞礼。一颂半叹希有。一颂为眼目。一颂为慈父。迦陵频迦妙音鸟也。余文可解。经尔时诸梵天王偈赞佛已下。此请转也。长行偈颂二文可解。忍善者增长。谓入圣道也。经尔时大通下。第四大段。佛默然许。经又诸比丘下。第三南方。准前有四。此睹光惊议。有二。初众梵惊议。后一天请求。其文可解。经尔时五百下。第二寻光诣佛。有二。初持宫花以权觅。后见佛众以忻然。经时诸梵王下。第三段供养请转中。初供养。后请转。此初也初二颂半叹佛。后一颂请受。经尔时诸梵天王下。请转中长行偈颂文意可知。经尔时大通下。第四佛许。经西南方下。第四例余六方。经尔时上方下。第五上方有三。无第四许。此即睹光惊议。有二。初众梵惊议。后一天请求。经尔时五百下。第二寻光诣佛。有二。持宫花以觅。及见佛众以忻然也。经时诸梵天王下。第三段供请。有二。初供。后请。初中长行可知。经时诸梵天王下。十颂半分四。初七颂半赞佛德。次一颂见佛生喜。次一颂请佛。后一颂回向。免引也。汉书泯群??也。又始也。乐谓人天乐果。乐想者谓乐因。又有余择。烦故且止。经尔时五百下。此赞请转也。一颂赞。一颂请。经尔时大通至十二行法轮。上明供养请转。下第二段明许可为转。有四。此初摽许可为转。三转有二。一自二他。今为他转。非佛自转。此苦圣谛等名示相转。此应遍知等是欢修转。此已遍知等是作证转。是一一转令闻法者发生无漏真圣惠眼。随其次第。于去来今苦谛之中。生智明觉。如是一转总别四行。三转谛谛皆有十二行相。然数等故但说十二行相。三转如次入见修等。经若沙门至所不能转。二明余所不能。经谓是苦至是苦灭道下。彰所转法轮之境。谓法是苦者。依对法等说。有情世间及器世间。诸有漏法性逼迫故说为苦谛是苦集者。谓诸烦恼及所起业俱能为因起苦果故说为集谛。是苦灭者。真如及择灭说为灭谛定。苦灭道者。资粮等五道说为道谛。经及广说至忧悲苦恼下。明十二缘起。此有杂染清净。此杂染顺观也。无明缘行者。无明支体烦恼障中正取分别。及兼取任运能发恶行者。名为无明。次行体者。取善不善三业感总别报。为行支体也。次识者。唯取第八异熟种初结生故。总报生故。唯在种位不取现行。次名色支者。唯识论云。除后三因余因皆是名色种摄论。除本识种及异熟六处触受种子。余诸异熟落种。皆名色支。次六处者。谓异熟六根种也。触及受者。异熟触受种也。次爱支者。唯是中下品贪。此虽通缘内外二果。多取缘外境增上果生爱。次取支者。通用一切烦恼以为自体。合界烦恼皆结生故。爱取二支通现及种俱闰生故。次有支者。即行等六支为爱取闰转名为有。此能正感异熟不故。次生支者。始从中有至本有中。未衰变来。皆生支摄。诸衰变位总名为老。身怀命终乃名为死。此二支体。皆通五蕴。唯是现行果摄。经无明灭则行灭至忧悲苦恼灭。此明清净缘起。此依断位次第说。经佛于天人至具八解脱。自下第四明人获益。有二。初明获益明众多。受者着也。不贪着一切法故心得解脱。经第三下。此明第二三四会也。经从是已后下。此明众多。上明声闻法轮故无菩萨。经尔时十六王子至三菩提下。第三大段。子继传灯有五。初出家启请。亦二。初诸子出家启请。后臣佐随从出家。初中复三。初明子德。二闻法。后明请意。此初也。经俱白佛意至佛自证知。初明启请。昔说小乘法轮。利益声闻乘讫。我意求大。请说大请说大乘法轮。后明请意。经尔时转轮王下。此明臣从随从出家。初请。后许。经尔时彼佛下。第二段许可正说。经说是经已下。第三沙弥领悟。经说是经时下。第四三根领悟。第五说法时节。经说此经已下。第三段。诸子传灯有三。一佛入寂定。二诸子说法。三所度多少。此初也。经是时十六菩萨沙弥下。诸子说法。利益既多。说法时长。经一一皆度下。所度多少示教利喜者。新翻云示现。教导。赞励。庆喜。示现四种真实道理。名为示现。已得信解令正受行。名为教导。若彼退屈策发令进。名为赞励。彼随法行赞令忻悦。名为庆喜。大通智胜佛下。第四段。佛起赞叹。有二。初升座赞叹。后劝人亲。此初也。经汝等皆当下。此劝人亲信。初劝亲近。后令信受。经佛告诸比丘下。第五段。所化常益。有三。此中二。初常说法花。二所化当益。经以此因缘下。第三释成常义。显今法花会上皆是彼时常益众生。众生世世常为利益。益犹未尽生下结会之由渐也。经诸比丘我今语汝下。第四大段。会成今佛。有二。初摽成佛现利群生。后显异名成佛处所。此初也。经其二沙弥下。此显异名成佛处所。其文可解。经诸比丘已会第子事。有二。初会第子事。后释疑难。初文亦二。初明昔化。后正结会。经是诸人等下。明住小所以。是人退性不定姓摄。宜以权化令渐入道。以佛智惠难信难解。经尔时所化下。正结会之。经我灭度后下。释疑难。谓有难言。若诸声闻皆当作佛者。灭度后。有众声闻。不闻是经。不觉菩萨行广大弘远。是人云何得作佛。故不释之文有其三。此牒所疑声闻也。经我于余国下。此释彼亦作佛。经唯以佛乘下。此解所由。由一佛乘究竟灭。无异二乘究竟体故。经诸比丘下。显今果。令知舍权以取实。文分为三。初法。次喻。后合说。初文有二。初明今实。后释先权所由。初文亦二。初知机熟。后说一乘。此初也。经便集菩萨下。此说一乘。经此丘当知下。此释先权所由。以方便智证入众生胜解。经譬如五百下。喻说中有二。初喻昔权。后喻今实。初中有四。第一初将离险喻。第二所将人众下中途方退喻。第三导师多诸方便下为设化城喻。第四是时疲极之众下众倦皆息喻。初喻有四。一欲过恶处。二将往宝方。三商主谙途。四方行引导。五百由旬者。正法花云。五道生死名险难恶道。旷空也。今又解者。五百者分段生死有惑业苦为三百。变易生死有无明苦为二百。十烦恼十业道所感十品类果皆互相资故。合言五百。经有一道师下。此中有二。商主谙途。方行引道也。导师谓佛也。道谓诸趣也。通谓断五住也。塞谓起二障。经所将众人下。此第二中途方退喻。修大乘因未过六十劫。倦修菩萨行名中路疲懈。大行难修艰辛备历名为疲极。由怖行大名为怖畏。不能进求大菩提果故言不能复进。时经三大劫故言前路犹远。退大不学退住生死名今欲退还。经导师多诸方便下。第三为设化城喻。有四。初假思念。过三百由旬者。若言五趣为五百者。此过分段生死三界故。或永出三恶趣为三百。若依正说。分段生死有惑业苦。离此三故名过三百由旬也。作一城者。法花论云。诸禅三昧城。过彼城已。令入大涅槃城。故佛言施设。本无实体故言化作。彼证灭心相应禅定俱轻安乐能息粗重。佛教之得名为化作。灭理无二。对种智车故名为一。经告众人言下此中有二。劝住勿怖。说入城益。经是时疲极之众下。此第四众倦皆息喻。有二。初在有学称心劝喜。后成无学解脱道位。前入化城。得有余灭。生已度想。超生死故。经尔时道师下。此第二段喻今说实。有三。初摽灭化。后正告真。灭化者引至大乘。说二乘涅槃是假择灭故言灭化。非是实以神力灭彼化城。此中语言向者大城我所化作。指说城化即是灭故。去宝所近者。即告实也。经诸比丘下。今说中有二。初将合昔权。后若众生住于二地下方合今实。初文有三。此初将离险。应去者向涅槃也。应度者越生死也。经若众生下。合中途方退。佛道长远者。倦时长故。久受勤苦者。怖行大故。经佛知是心下。此合为设化城。怯弱大乘。下劣乐小。故于中道说二涅槃。二机所学二智所证名二涅槃。经若众生住于二地下。合今实。有二。初法说灭化告真。后令说灭告真。初文亦二。初说彼非真。后说二乘意。苦集二智亦复非真。所得涅槃非真实也。况初说二乘。意云但是如来方便之力。经如彼导师下。此合说灭化告真。经尔时世尊至更雨新好者下。四十九颂半。分二。初三十颂半。颂前初说宿因。令念退大以就小。大通智胜如来事。后十九颂。颂今果令舍权以取实化城喻事。然长行有二。初说佛灭久近。后明彼事。令唯颂然。初四颂明佛寿成道。于中复二。初一颂法不现前。后二颂花乐供养。其文可知。经过十小劫已下。一颂明佛成道。经彼佛十六子下。第二段十三颂。转正法轮。有二。初八颂请。后五颂正转。请中有二。此初三颂十六子请。经东方诸世界下。五颂。梵王请。三颂东方。后二余方。经无量慧世尊下。五颂正转。有二。初二。初二颂许可正说。后三颂众生获益。此初也。皆从生缘有者。此言生者不是生支。是能生生。此言有者不是有支。是有无有。谓如行支从无明支能生缘方有。乃至老死从前生支能生之缘故有。经宣畅是法时下。众生获益。初颂第一会。次颂第二会。后颂第三四会。垓者数也。此当那由他也。经时十六王子下。第四段。子继传灯。有四。此初二颂出家启请。营者卫也。从者翼也。即臣佐也。经佛知童子心下。第二佛许可说。经彼佛说经已下。第三诸子传灯。初一颂佛入室定。次二颂诸子传灯。后一所度多少。经彼佛灭度后下。第四所化常益。经是十六沙弥下。第四大段会成今佛。上来四段二十七颂半。合是第一会自身事。经尔时闻法者下。此第二大段。一颂会第子事合二十八颂半。颂昔因缘退大就小。经我在十六数下。第二大段结成今说。诫勿惊怖。经譬如险道下。第二大段有十九颂。显今果令舍权以取实化城喻事。分二。初十一颂半喻说。后七颂半颂合说。不颂法说。初文复二。初九颂颂昔说权喻。后二颂半颂今说实喻。初文有四。此初三颂初将离险喻。于中有三。初一颂道险多难。次一颂欲过路遥。后一颂导师济难。多毒兽者。烦恼恶业也。无水者佛法教也。草者佛理义也。经众人皆疲倦下。第二中途方退喻。经导师作是念。第三有四颂为设化城喻。分三。初一颂起念。次二颂化作。后一颂劝入。此初也。经寻时思方便下。第二化作也。城墎者有余涅槃也。毕竟空为舍宅。总持为园。大法为林。九定为渠流。八解为浴池。三解脱门为重门。高出外道生死表故言高阁。真实谛法为界。慈悲为女。抚养众生故。经即作是化已下。第三劝入。经诸人既入城下。第四众倦皆息喻。经导师知息已下。此第二段。颂今说实喻。初一颂摽灭化。后一颂半正告真。经我亦复如是下。第二大段。有七颂半合说。分二。初二颂半合昔权。后有五颂颂合今说实。此初也。经既知到涅槃下。有五颂合今说实。有三。初一颂摽今说实。次三颂劝舍权就实。后一颂结也。此初也。经诸佛方便力下。此劝权就实。初一颂半劝舍权。后一颂半劝取实。后诸佛之道师下结也。

五百弟子受记品

    三门同前。初来意有四。一者上根之徒。一闻法而便记。中根之辈。再闻法而与记。今下根之俦。三周闻法既能悟解。所以与记。故此品来。二者论云对治七慢中。第五无定人。于下劣心生虚妄解增上慢。为治此诸系宝珠喻。谓彼散乱心实无有定。过去虽有大乘善根而不自觉知。彼不求大乘。于下劣心生虚妄解以为第一。对治此故说系宝珠喻。三者十无上中。第四令解无上说系宝珠喻。谓说往缘令生觉解。知有大乘善根好宝。故此品来。是义残也四者论解授记有六处示现。一别记。舍利弗及四大声闻是。二者同记。富楼那第五百及千二百。共同一号非众所知。俱时与记。故此品来。次释名者。五百者数。弟子者人。受记者法。从三以得名。曰五百弟子受记品。受者容纳也领也得也。记之受名受记。依主释也。后释文者。此品大文分三。第三周说法有四。上已佛说故下有三。初满慈心念领解。次尔时佛告下世尊发言印述。诸比丘富楼那亦于七佛下正为授记。一人为首。余亦理同。略举一隅三隅返故。初文有二。初明领解恭敬。后明心念领解。初文复二。初明所领后明虔恭。此初也。所领有四。一领说法。二领授记。三领宿世因缘。四领神通。其文可知。经得未曾有下。此明虔恭。有八。其文可知。经而作是念下。明心念领解。初赞佛德。后申领解。经尔时佛告下。第三大段。世尊发言印述。有三。初问众见不。二我常称其下叹其今德。后汝等勿谓下赞其往德。此初也。经我常称其下。叹今德。有二。初叹人。后叹德。经精对护持下。别叹德。有五其文可知。经汝等勿谓下。叹往德。有十一。此有二德。一护助宣法。二成胜人。经又于诸佛下。此有四德。一解二空。二得四辨。三常审说。四无疑惑。经具足菩萨下。此有三德。一具神通。二修梵行。三隐行大利。经又化无此量下。有一德。摄论云。化故说一乘。即佛菩萨化为声闻。引接同类令发大心。经诸比丘下。第三周。第四大段。正为授记。有二。初授满慈。后授五百记。初记又二。初因。后记果。初因记可知。经过无量下。果记有六。此明名号。明解法义故名法明。经其佛下。第二明土相。陵者大阜也。涧水名也。广深四尺为沟。壑坐也深也。经诸天宫殿下。明无恶有善。经得大神通下。明人天之相。经国其众生下。明食任持。禅定悦意为禅悦食。法味悦心为法喜食。经有无量下。明三乘眷属。经其佛国土下。结土相。经劫名宝明下。此有四记。国寿塔可见。经尔时世尊下。二十一颂半。分二。初十二颂颂上佛印述。后九颂半颂正为记。初文亦二。初七颂颂叹今德。后五颂颂往德。其文可见。经未来亦供养下。九颂半颂授记中。有二。初二颂半因记。后之七颂果记。可见。经尔时千二百下。第二大段。五百人记。有四。此初明心怖也。经佛知此等下。二明许可。经于此众中下。三正为记。有二。初现前记后颂未。后一颂半明不现前记。初文亦二。初长行。后偈颂。长行亦二。初陈如。后五百。此初也。经其五百下。记五百。有二解。一云千二百中五百。二云别也。迦留陀夷此云里光。优陀夷此云出现。周陀莎伽陀此云善来。余如前释。经尔时世尊下。十一颂。分二。初九颂现前记。后一颂半颂不现前记。初文亦二。六颂颂陈如记。后三颂半颂五百记。其文可知。经尔时五百下。第四悔领。有二。此初摽劝喜悔责。经世尊我等下。申言悔责。有二。长行偈故。初文亦二。初自责。后领解。此初也。经世尊譬如下。领解。有二。初喻。后合。喻中有二。初领昔权。后领今实。初中有三。一领初将离险。二其人醉卧下领中途方退。三起已游行下领为设化城。不领众倦皆息。此初也。即十六王子等所最初相逢。有人者自喻己身。亲友家者喻前王子。真善友故。友者同志也。前以中道大乘为舍。今此家者即是彼舍。从生死中往佛法故。时犹凡夫。烦恼未断。无明所缠。惛醉迷心。当寝生死。虽遇佛法犹名醉卧。是时王子此化缘息。余处行往名官事当行。以无价宝珠者谓大菩提心。衣谓意识系谓熏习。教之发心已。他方行化。名与而去。经其人醉卧下。第二领中途方退。当时犹为烦恼惛醉。虽卧大乘亲友之舍。不自觉有菩提心珠。经起已游行下。第三领为设化城。既退大心起规胜法。名为游行。遂至二乘佛法之中。名为他国。求正法味名为衣食。励已精进以规正法。名勤力求索等。此名在二乘因位。少有所得二乘菩提。更不进求便以为足。生已度想。安隐想等故。言少有所得等。经于后亲友下。第二段。领今说实。有二。初领灭化。后说实。此初也。何故为求无漏衣食。而横至于二乘地耶。如是艰辛得小果利。此非实耳。经我昔欲令下。领正说实。有三。初说??过。次责住权。后令取实。此初二也。五欲者喻五乐。谓自性乐等也。经汝今可以下。明令取实贸音莫候反换易也。言贸易者。用初心小宝珠亲近诸佛。闻熏正法更增善根。易取大乘上位福智大如意珠也。一得已后。常如意无所乏短。众德满故。经佛亦如是下。合中有二。初合领昔权。后今者世尊下合领今实。初文亦三。此合初将离险。经而寻废忌下。二合领中途方退。经既得了罗汉道下。三合领为设化城。修行观求圣法财宝之时。虚费功力名资生艰难。经今者世尊下。合领今说实。有二。初领灭化。后合领说实。此初也。经世尊我今下。合领今说实。经尔时阿若下。十二颂半。分二。初二颂半悔毒。后十颂领解。初颂摽礼。后一颂半自责。经譬如贫穷人下。颂领解为二。初六颂颂喻领。后四颂颂合领。初复为二。初四颂颂昔权喻。后二颂颂领今说实喻。其文可知。

授学无学人记品

    三门同前。初来意有二。一者下根之徒略有二类。名高之辈前品与记。名非高辈此品与记。故此品来。二者佛五记中。上与同记此与后记。故此品来。次释品名者。趣求进习名学。进习止满名无学。今佛授与彼记。名授学无学人记品。后释文者。经尔时阿难下。此品有二。初众自悕望。后佛为记别。初文有二。初二人悕请。后二千悕请。初中亦二。一心念。二申言。此初也。经即从座起下。申言有三。此初陈已有分归佛。经又我等下。二述二人念记所由。经若佛见授下。正申请记。经尔时学无学下。明二千悕请。经尔时佛告下。第二段。佛为记有三。初记阿难。次记罗□。后记二千。初记有四。一佛记。二众疑。三佛告之。四阿难证说佛记。初长行有八。一佛名。二因行。三利益。四国名。五土相。六劫名。七住寿。八赞叹。其文可知。佛名山海慧等者。由持法藏。智如海深而叵测。如山高而难仰。名山海慧。所得神通纵任专擅名自在。无所碍障故名通王。经尔时世尊至然后成正学。此一颂因记。后四颂果记果。记有六。初半佛名。次一句土相。次一句国名。半颂利益。半颂赞叹。二颂住寿利益众生修佛因行。经尔时会中下。第二众疑。经尔时世尊至三菩提心下。第三佛知告之。有三。此初说始因也。经阿难常乐至故获斯记下。陈后行及结得记。经阿难面于佛前下。第四阿难证说。经尔时阿难下。彼自陈说。经尔时佛告下。第二罗□罗记。长行有四。一名。二因。三例前。四继嗣。此初二也。经是蹈七宝花下。此后二记。蹈音徒倒反践也。经尔时世尊下。四颂为四。一常为我子。二为诸佛子三陈密行。四说胜因。其文可知。经唯然已见。此明答也。经阿难下。记长行有二。因记果记。其文可知。经尔时世尊下。五颂为五。一颂摽。一颂因。一颂名同。一颂名土等同。一颂神用名闻。经尔时学无学下。第四二千喜欢。

法师品

    三门同前。初来意有三。一者约八品为正宗中。上来八品三周说一乘授记三根已讫。此下十九品名为流通。大分为三。初之四品赞重流通。赞人与法俱可尊重。令生喜仰。次之七品学行流通。学弘此经。正行助行令无伤毁。后之八品付授流通。示相付嘱。禀命行故。即亦三周说流通也。二者说十九品名为正宗。初十二品明一乘境。中分二。上来八品正明权实三根得记。次下四品叹人法劝募持行。三者论云十无上中第十示现胜妙力无上故。余残修多罗说。又此论云持力有三品。今此品总明能持所持人之与法。次释名者。可轨持名之为法。可习可范目之为师。此教可轨此理可持双名为法。此法可习为法师。法师有二。谓人与法。法有可轨。人有模范。故名法师品。后释文者。此品之中大分为二。初一段长行及颂明人法师。后一段长行及颂明法法师。初文有二。初明对佛现前法师。后明不对佛前法师。经尔时世尊至三菩提。此初明对佛现前法师也。以药王久持此经燃身供养故呼药王。名因药王告八万者。意正告彼受彼记故。所记众中有八部四众三乘类别。经佛告药王下。明对不现前法师。有二。初明闻已傍随喜者。后明正行六种法师。此初也。经若复有人下。明正行六种法师。有二。初明六种法师悲愿来此。后我灭度后能窃为一人说法花经下。明六法师可尊可重。经药王当知下。此明悲愿来生此间。经药王若有人问下。显是胜因来世作佛。有二。初摽。后释。此初也。经何以故下。释有二。初显人尊可为供养。后显位高悲愿生此。此初也。经当知此人下。此显位高悲愿生此。能说此经是圣者故。经何况尽能至广演此经下。此明于多法行。舍净土及诸天业果而不往生。生此处故。云自舍清净业报等也。经若是善男子下。六明六法师可尊可重。文分为二。初明五可尊。后释所以五为可尊者。一者说者为佛使。即此文是也。三业顺佛故成佛使等也。使者意业也。遣者语业也。事者身业也。经药王若有恶人下。二明毁者罪过佛。恶世损多故。大集经云。毁骂犯戒比丘。过出万亿佛身血。大般若胜天王会云。若杀大千界极微数佛。得罪尚轻。毁谤此经罪过于彼。永入地狱无有出期。今毁读诵者亦如是等也。经药王其有下。三读诵得佛庄严具佛德故。则为如来肩所荷担者。为有二义。一被也则佛所重故。二作义即自肩亦担佛所担大菩提也。经其所至方下。四在处应礼赞人尊处胜故。五四事应供养。真实福田故。经所以者何下。此释所以。由此法华最深密故不付阿难。唯付药王等。极秘密故。经尔时世尊至并供养持经者下。十六颂。分三。初二颂叙法师可尊应可供养之所由。次十三颂颂前法师之德。后一颂结成法胜故人可尊。初中亦二。初一颂得住运智。即真智性二空真理。后一颂得真智相。一切种者即后得智。及智慧者即根本智。经若有能受持下。十三颂。颂前法师之德。中分二。初三颂叹法师胜。后十颂尊重。初中分三。初颂佛使。次颂舍净土。后颂随愿自在。经应以天华香下。十颂。颂可尊重。分二。初四颂正叹法师可尊重。后六颂挍量罪福劝生尊重。经若于一劫中下。挍量罪福。中为二。初二颂挍量罪。后四颂挍量福。经尔时佛复告下。第二段。明法法师。中初长行。后偈颂。初中有三。初明法难信解勿妄宣传。次在在处处若说若读者下。明是法身舍利应可供养。后若有善男子善女人下。明说法仪则。此初也。经药王此经下。二明勿妄宣传。经药王当知下。明由法其人法师复成胜德。有七胜德。一佛衣覆。二佛设念。三有大信。四有志愿。五有善根。六佛共宿。七佛手摩头。其文可知。经药王在在处处下。明是法身舍利应可供养。有二。此初明是法身舍利。经若有人下。明由此人成法师亦为胜德。有四。此初礼供此经。得进菩提。趣向法身故。经药王若有人下。二见闻此经善行胜道。是正因故已入劫数。名行善行。文有七行。谓见乃至供养。其文可见。经药王譬如至知水必近下。明喻也。有人者喻学出要者。渴乏者喻在生死无正法水。须水者论云喻佛性水成大菩提故。即教所诠之理性。初地菩提。高原者广平曰原。喻佛正法出过众道之先。难可登陟说为高原。即以生死外道之教名平川。川之中有高原故。穿凿求之者。凿者錾也穿也。以妙慧为先。三业为作具。简择推寻求菩提故。犹见干王者。即昔日权二教迹。令无大乘之相名知水尚远。施功不已者。二利不息故。谓适般若空教大乘。有菩提之势与湿土名。遂渐至泥者。喻闻此经教。知水必近者。论云。受持此经得佛性水。成菩提故。近于所诠佛智慧也。即显二乘为远。大乘教为近。空教为疏。中教为亲。经菩萨亦复如是下。合有二。初摽后。释闻解习三如次三慧。经所以者何下。此释所由。大菩提法为因有果。有近正因有远傍因。开方便门者。即摄远傍因。昔说二乘教理行果。显真实相。即摄近正因。今说一乘教理行果。一切皆尽并属此经。经药王若有菩萨下。四闻经惊疑新学具慢初学菩萨凡声闻故。经药王若有下。第三大段。明说法仪则。有二。初教示仪轨。后若依我轨佛则随顺。初文亦三。一问。二示。三结。此初也。经是善男子下。示有二。初摽。后释。此初也。经如来室至一切法空下。释也。恒常安处身心于慈悲故名为室。心行调顺堪耐劳苦名忍辱衣。安身心于空境故名为座。经安住是中下。三结。经药王我于下。若依我轨佛便随顺。有三。此初令听。经我虽在异国下。此明令得见及不忘失。逗音徒斗反留也。经尔时世尊下。十八颂半。分二。初十六颂半颂说。后二颂明能说能受二俱益相。初中为三。初一颂颂难信解勿妄宣传。次四颂颂法为舍利闻人近菩提。后十一颂半颂说法仪轨。此中分二。初二颂半颂仪轨。后九颂颂佛随顺。此中分六。初一颂明行忍行。次三颂明我在余国令化听法。一颂为作卫护。二颂现身令忆念。一颂具德方见佛。一颂令八部听法。其文可见。

见宝塔品

    三门同前。初来意有三。一者论云为除三种无烦恼人染慢说三平等。三慢者。一信种种乘异。二信生死涅槃异。三信彼此身异。三平等者。一乘平等如前已说。二法平等三身平等。如其次第对治前三慢今治后二慢。故此品来。二者法花论说十无上中。第五示现清净国土无上故示现多宝如来塔。多宝塔涌分身佛集。佛放一光。见于十方各五百万亿那由他恒河沙等国颇梨为地。又变八方各四百万亿那由他土为净。示佛国净。显今法胜佛土由来清净。故此品来。三者初四品明赞重流通中。今此一品显法可尊。但说经处。多宝必听以为灵证劝发信心。故此品来。次释品名者。佛体所居名塔。众珍所成名宝。塔以宝成故名宝塔。或宝谓多宝。多宝之塔。见者现世所现即宝塔。又见者睹所见即宝塔。持业依主两释如次。故名见宝塔品。后释文者。经尔时佛前有七宝塔至住虚空中下。初长行中有二。初塔涌。后将至付属。初中亦二。初塔涌印说。后塔开听说。初中有五。谓初摽有塔。乃至五所至。法花论云。解十无上中。第五示现清净国土无上故示现多宝如来塔。中有九。一一切佛土清净。乃至九同座。经种种宝物下。明严相。有二。初明八严。后重明幡盖严相。此初也。种种严喻万德具。五千栏盾楯者喻信等五力。各以百行业道资长方成五百。各除十恶故成五千。龛室千万者表禅室甚多。龛音品含反塔也。余文各有所表。烦故且止不说。经其诸幢幡下。重明严饰幡盖相。表具七圣财。经高至四天宫。此所至也。表高出四生之上以垂化也。经三十三天下。明灵只敬奉。分二。初诸天雨花。后八部供养。经尔时宝塔中下。明佛神功。印经胜德。其文可见。经尔时四众下。第二段。塔开听说。证经之可重。有三。初明因由。次明开塔。后明见赞。经尔时有菩萨下。明乐说言请。经尔时佛告下。答有三。初摽。次第。后结。此初也。论云住持者。示现诸佛如来法身自在力故。化相法身自在力故。全身在塔住持经。乃往过去下。释有四。此初佛身。何故一多宝为证非多佛耶。论云略者多宝如来身一体。示现摄取一切佛身故。即是一身摄一切身。身平等故。经其佛本行菩萨下。二陈本愿。经彼佛成道已下。三彰诫敕。经其佛以神通愿身力下。明愿遂也。 经大乐说令多宝如来塔中下。三结告也。经是时大乐说下。上辩因由。下明开塔。有四。此初请也。经佛告大乐说下。答有二。此初陈多宝本愿。经大乐说我分身诸佛下。明召集佛。经大乐说白佛言世尊下。明重请也。经尔时佛教下。许开有二。初集分身。后正开塔。初文有四。一此光照去。二彼佛言来。三变土延宾。四持花慰主。经彼诸国土下。有三。一士相。二眷属。三覆盖。经彼国诸佛下。有二。一说法。二助化。经南西北方下。例余方也。经尔时十方诸佛下。第二彼佛言来。经时娑婆世尊下。第三变土延宾。有四。一变大千。二佛便坐。三又广变。四佛方安。初中亦二。初变土。后移人。初中有三。初现净。次灭秽。后香华。何故变秽为净耶。答论云示现一切佛国土平等清净故。经唯留此会众下。此明移人。根熟堪闻故留之。无缘不堪故去。经是时诸佛下。第二佛便坐。有二。初佛持俱来。次树座之相。后佛座不足。此初二也。经尔时诸佛各于此座下。明佛座不足。经时释迦牟尼下。第三又广变有二。初一变二百。初文有五。初变土量。二变恶生。三变净相。四变恶土。五变严土。此初也。经无有地狱下。变恶生也。经所化之国下。明变净相。经亦无大海下。明变恶土也。经通为佛一国下。明变土严也。经释迦牟尼下。第二变二百。文亦如前。经众尔时东方下。第四佛方安处。有三。初一方安。次例余方安。后遍满安。此初也。经如是次第下。例余方安。及遍满安。经是时诸佛各在宝树下。集分身中有四。此为第四持花慰主。有二。初明遣使。后明例遣。初文有三。初告去处。次命传言。后教花。赍节稽反持也。掬渠笈竹反取也。经尔时释迦牟尼下。明正开塔有三。初事讫住空。次时众起睹。后释迦正开。此初也。经一切四众下。明时众起睹经于是释迦下。明佛正开。钥以灼反门键也。开下柱也。经即时一切下。第二大段。开塔听说。证经之可重中。下第三段明见赞。有二。初见身闻言。后赞叹华散。此初也。经尔时四众。明赞叹华散。经尔时多宝佛下。长行中下第二大段。募众说经陈方付嘱。有三。初塔中同坐。次众处空中。后劝说付嘱。初亦分二。初命。后坐。此初也。经即时释迦下。此明坐也。问何故二佛同坐一座。答表三乘同坐一乘之床。众生亦同一乘座故。经尔时大众下。众处空中。有二。初请。后引。此初也。经即时释迦下。此引住空。表闻一佛乘住佛果故。经以大音声下。劝说付嘱也。此乃释迦之所募劝。经尔时世尊至不勤为法下。四十八颂。分二。初十二颂。颂前塔踊闻法证经胜妙。后三十六颂。六颂前募众说经陈方付嘱。初中亦二。初一颂半塔踊印说。奖劝众人。后十颂半开塔听说以劝众人。此初也。经此佛灭后下。开塔听说以劝众生。有二。初二颂颂因缘。后八颂半颂开塔。不颂第三见赞。此初也。梵云阿僧企耶。云无殃数。殃尽也。经又我分身下。颂开塔。分四。初三颂分身集意。一颂变土。二半佛坐。二颂显身出香利生住法。此初二也。经诸佛各各下。明佛座。经身出妙香下。显身出香利生说法。或释迦自出。或分身出香。经告诸大众下。三十六颂。颂前募众说经陈方付嘱。分三。初十九颂半陈募说经。次十九颂对比胜劣。后七颂半重募诸人结成胜行。初中亦此文三颂半募持读诵者令其自誓。经诸佛子等。募护法者令其自愿。经若说此经下。二颂募说法者。此为见我等劝令发愿。经诸余经典下。十九颂勤比胜劣中分六。此初五颂勤比说难中。分二。初四颂举易。后一颂对比此经难信难解。理智妙故陶练难成。掷直炙反投也。古作擿也。经假使有人下。此对比书难。把蒲巴反也。经若以大地下。此对比读难。经假使劫烧下。此对比为一人说难。经若持八万下。此对比听难。经若人说法下。五颂对比持难中分二。初三颂对比。后二颂结成持胜。此初也。经我为佛道下。结成持胜。经诸善男子下。七颂半圣募诸人结成胜行。分五。此初一颂半募持邀誓。一颂半顺佛心。一颂半顺正行。一颂绍佛位。二颂利世间。经此难持下。叹顺佛心。经是则勇猛下。顺正行也。梵云杜多。此云除弃。此有十二。如瑜伽等说。经能于来世下。此绍佛位。决定信厚名淳善。有本为纯字。唯是善也。经佛灭度后下。明利世间。其文可解之。

法华略抄卷第三

提婆达多品

    三门同前。来意有三。一者论解六记中。初四无怨记云与提婆达多记者。示佛无怨恶故。故此品来。二者四品赞重流通中。此为第三。显持此经人可尊重。不吝躯命以求此法。于怨家所以身为床。故此品来。三者显此经用。妙利益之边成道亦疾。即是海会大众龙女成道。故此品来。次释名者。提婆天也。达多授也。佛之党弟也。斛饭王之子。从天乞得。天授与之故名天授。后释文者。经尔时佛告下。此品大文分二。初明天授与佛违犮。欲显但能持经不问怨亲皆是善犮。后明文殊与一切众顺友。说经益多速疾。初复分三。初明佛昔重法以求经。次明天授由经当来作佛。后结闻经获益。初文有二。初明往昔求法。后明结会今古。偈后文是初中复二。初长行及偈明求法。后二颂求法所由。初长行分三。初明求法。次明仙许。后明随顺。求法有三。初求法。次明修行。后明访法。此初也。

持品

    二门分别。一来意有三。一者初科四品明赞重流通中。初之三品赞重人法劝人流通。此之一品时众奉持。二者依十二品明一乘境中。分三。上来初八品正明权实三根得记。次上三品叹人美法劝募持行。此持一品禀命舍权持行实法。故此品来。三者论云持力有三。谓法师品·安乐行品·劝持品。法师通能所持。安乐行唯所持。此品能持。故此品来。次释名者。持者住令不坏。书写乃至修行皆名为持。非唯十中一受持也。前明募说亦赞书读等人。今此云持。故知持通十行令法久住。众生利益总名持。亦有经题名劝持品。本论亦言劝持品。因前佛劝而令持之。或此品中。佛顾菩萨亦即劝持。理虽未爽然经多分单名持品。后释文者。经尔时药王下。此品大文分三。初二万菩萨请此方持。以众生等恶故。次四类声闻请他方持。此处难化不能堪故。后八十万亿那由他菩萨。此彼俱持力势故。初文有三。初请护持。次明恶人。后明不怖弃命持经。此初也。

安乐行品

    三门分别。一来意者有五。一者初科三流通中。上来四品赞重流通。自下七品学行流通。此安乐一品所学弘经之行。涌出等六能行之人。人由法以成德。法藉人以弘宣。若无所学之人其人何由建德。故安乐品为所学行。若无能行之人其德无因广布。故涌出等为能行人。故此品来。二者后科十九品为正宗中有三。向来十二品明一乘境讫。次下二品明一乘行。此品明所行行。后涌出明能行人。故次二品来。三者为除七慢中第六集功德人。谓有功德人说大乘法。而取非大乘增上慢。为说髻中明珠与之。论云第六人者说大乘法。以此法门一乘与之。令二乘同十地行满。今者如来密与解释。如解明珠。此品明之。故此品来。四者论解第十无上七力中持力者。谓法师。安乐行。持品。此安乐行是所持行。前持品明能持。必有所持之行。故此品来。即是文残。五者论云六者示现说无上故说髻中明珠与之。是前义残。故此品来。次释名者。离危怖曰安。适身心为乐。威仪可轨语言有则心除谄慢之流。志蕴慈悲之品。缘涉靡辍名之为行。安乐是果。行是因义。安乐之行是依主释。又持业释。后释文者。经尔时下。大文分二。初启请。后开示。此初有二。初赞希有。后请说轨仪。此初也

从地涌出品

    三门同前。来意者有三。一者七品明学行流通中。前之一品明所学行。下之六品明能行人。能行人中分四。此之一品正明现在具安乐行流通之人。寿量及分别功德品。因释此疑展转生起。随喜及法师功德品。明助正依安乐行流通之人所得功德。常不轻品明佛身往居因行安乐行忍辱等流通此经。今得佛果劝诸众生应勤学。故此品来。二者两品明一乘行中。前品明所行行。此品明能行人。故此品来。三者论云七者示现教化众生无上故地中涌出无量菩萨。此中明佛已曾教化无量菩萨行此四行。踊出持经劝诸众生云何不学。故此品来。次释名者。涌谓上升。出谓显现。从地上升向显现。名从地涌出品。次释文者。经尔时他方下。大文分四。一他土请持。二如来不许。三此方涌出。四菩萨疑生。此初也。
    
如来寿量品

    三门同前。来意有五。一者七品学行流通中。涌出下六品能行人。中分四第二段寿量及分别功德。因释前疑展转生起。前明踊出皆言佛化。位高众大时会疑生。今辨法身本无起灭。化佛近成报身久证。化于此众何所疑哉。故从前品后此品来。二者十九品为正宗中。下之五品明一乘果。中分二。初二品明已满果。后三品明未满果。初中又二。初正明已满果。后辩时众证获不同。故此品来。三者论说对治七慢之中第七无功德人。于第一乘不集善根。而不取为第一增上慢。为对治此说医师喻。又云第七人者根未熟。为令熟故示现涅槃量。故此品来。四者论云八者示现成大菩提无上故。示现三种佛菩提。三身在此。故此品来。此为文残。涅槃为义残也。次释名者。如来者法报化身之通名。寿者所受之命。量谓齐限。此品明此三佛命之齐限故。名如来寿量品。后释文者。经尔时佛告下。大文分三。初释迦三敕。次弥勒四请。后如来正告。此初也。
    
分别功德品

    三门同前。来意有三。一者二品傍释涌出疑中。前说权实两佛理智二身。总万德之鸿基。绾三明之极体。穷神尽妙。闻之者悟心契智。符真融之者道。今明阶位。故此品来。二者果五品。分二中。初二品明已满果。因前品正明已满果。此品辨时众因此证获不同。故此品来。三者论解十无上中。第十胜妙力无上。余残修多罗说。又云自此以下示现法力及修行力。法力者五门。一证二信三供养四闻法五读诵持说。此品说上三门及初四门少分。故此品来。释名者。功谓功劳。闻法力用。德谓道德。体即福慧。由闻妙法功力所得之德。故名功德。此品辨释分别诸功德事故。名分别功德品。后释文者。经尔时大会下。品文分二。初一长行颂明时会获益现前阶降。后诸长行与颂明挍量胜劣后时利益。初文有四。一摽时益。二佛告益。三供养益。四领受益。此初也。

随喜功德品

    三门同前。来意有三。一者七品学行流通中。后明能行人。分四。自下第三有二品。明傍修行及正依行功德多少。此品明傍修行之福。故此品兴。二者一乘果中上二品明已满果。自下三品明未满果。分二。此品明傍修随喜福果多小。故此品兴。三者论云法力有五。前已明三。此为第四闻法。由从他闻能生随喜故名闻法。此品广明故品来也。释名者。随者顺从之名。喜者忻悦之称。身心顺从深生忻悦。以此为因生功德果。此品广明故名彼品。后释文者。经尔时弥勒下。品文分二。初弥勒请。后世尊答。实中有二。长行颂故。

法师功德品

    三门同前。来意有三。一者六品能行人中。前明傍人能修行者福。未明正修行法师之福。今正明之。故此品来。二者下二品明正依行福果小中。初品总明得果多小。后品引已证成得者。故此品兴。三者论解法力有五。第五读诵持说。故此品来。释名者。依法修行可为轨范故名法师。唯能行者非所行法。此品明法师之功德。故名法师功德品。后释文者。经尔时佛告下。大文分三。初告修行法师差别。次显所得功德多小。后显六根殊胜果用。此初也。

常不轻菩萨品

    三门同前。来意有四。一者能学行人虽有六品分四。此为第四。明佛自身往居因位行安乐行修忍辱等流通此经。当得安乐。今说此经。劝励时会。故此品来。二者三品明未满果中。前明行行六根清净。未知得者实谁是耶。今说自身往行彼行得六根净。劝励时会。故此品来。三者欲显行安乐行威势无比。我为不轻行安乐行。众生于时行损害我。初受苦还由我力并得佛道。况亲自行而不作佛。今说此缘以利时会。故此品来。四者论说六种记中。此明具因菩萨与记。故此品来。释名者。常者恒义。不轻者恭敬义。观他四众具佛性因。劝他修行必得作佛。三业恒时虔恭敬仰。故名常不轻。后释文者。经尔时佛告下品文分四。初牒前违顺所生罪福以示众人。第二别显于说经持经之人违顺人相。第三结会今古以示众人违顺之相。第四结劝众人除违行顺。此初也。

如来神力品

    三门同前。来意有三。一者三流通中。此下八品付受流通。示相付嘱禀命行。故神力·嘱累付嘱令行。余之六品受命流通付嘱分二。一作神通令信付嘱。二手摩顶令行付嘱。今此即初。故此品来。二者依第二科十九品为正宗讫。自下八品是流通分。神力。嘱累劝信付授。后之六品禀命流通势与前同。三者论云修行力有二。第二说力有三法门。神力品示现显佛世尊有此神力故。能说法皆实不虚。劝示众生。故此品来。释名者。分身能寂俱号如来。妙用无方曰神。威势能摧为力。分身等佛各现妙用。莫可方比。威势能摧耶见不信。以劝生信。如来神力此品广明。名如来神力品。释文者。经尔时千世界下。品文分二。初涌出请。后如来付。此初有二。初摽后释。此初也。

嘱累品

    三门同前。来意有二。一依今时品次第者。付嘱有二。已上神力令信付嘱。此是摩顶令行付嘱。故此品来。二者依本论。此品于普贤品后说。故论云护法力者谓普贤品及后品示现。此手摩顶佛自护法令其流行。故此品来。释名者。嘱谓付托。累谓重叠。再三付托令其护持。故名嘱累品。释文者。经尔时释迦下。品文分四。一如来付嘱。二菩萨敬受。三令塔等还。四众皆欢喜。初中有三。初三业加持付嘱令行此经。二若有众生下。若不信此经令行余经。三汝等若能如是下。结成劝意为报佛恩。初文又三。初以手摩顶付令流布。广作饶益。次复摩顶付令受持。普令闻知。后释所以劝令演说。此初也。

药王菩萨本事品

    三门同前。来意者。上之二品既明付授下之六品受命流通。准本论。文分之为五。是即初。药王自行苦行力以流通。药王时虽在会。说其过去烧身燃譬。自行苦行以通正法。利益时会。故此品来。释名者。药者能去疾之神功。王者有自在之威力。本者因由。事者体业。今此菩萨愿为药树。疗八尘之痼疾。除七漏之深痾。势力无双威神罕匹。故名药王菩萨。今此品中。叙彼本因修行之事。以利时会。名药王菩萨本事品。释文者。经尔时宿王下。品文分六。初王华发问。二如来为答。三若复有人以下赞经妙德。四宿王华以下叹胜付授。五时众获益。六多宝赞扬。初文有三。初问次请。后辨请意。此初也。

妙音菩萨品

    三门同前。来意者。论云教化众生行苦行力者。妙音品示现。妙音现在东土。密在此方。本传法华教行苦行。今放光召集以示众人。劝发胜心弘通经法。故此品来。释名者。音谓音声。妙谓殊妙。昔住因中。好设乐以供佛。今居果位。善说法以利生。双彰业德以摽其名。故名妙音菩萨。此品明彼事。故名妙音菩萨品。释文者。经尔时释迦下。品文分四。一神光往召。二妙音来至。三事讫还国。四时众得道。初文有二。初放光。后所至。此初也。

观世音菩萨普门品

    三门同前。来意者。论云救众生诸难力者。谓观音。陀罗尼品示现。观音救未发心众生难。令离众苦发心持经。陀罗尼救已发心持经者难。令离苦持经。又观音以天眼耳他心三通护持经者难。陀罗尼二圣二天十神。以明咒护持经者难。故此品来。释名者。观者察义。俯救悲慧。世者可破坏义。体即生死有情世间。音谓音声。有情语业。世间有情起音声以归念。菩萨以大悲慧俯观随救。名观世音。正义应云观自在。诸三业归依必六通垂化。无暇危苦飞轮摧拔。作不请友。为应病医。摄利难思名观自在。普者平等遍满义。门者入出之由处。诸三业归依必垂救平等。示出苦入乐所由处所故名普门。此品广明。故名观世音普门品。释文者。经尔时无尽意下。品文分四。一问答名因。二问答化行。三持地赞叹。四结成时益。初二文有颂。初文有三。一问名因。二答字义。三挍量持名功德胜劣。此初也。

陀罗尼品

    三门同前。来意者。论云为护众难。如前已释。释名者。梵云陀罗尼。此云总持。念慧为体。以小略密无义文字神力加持威灵莫匹。摧耶殄恶。树正扬善。故名陀罗尼。此品明之故名陀罗尼品。释文者。经尔时药王下。品文分三。初持经之福。次明神咒之方。后明时众获益。此初有二。初问后答。此初也。

妙庄严王本事品

    三门同前。来意有二。一者论云功德胜力者。妙庄严王品示现。此明净藏净眼持法华经。因满道着功德胜力。回耶见之父王。得当来之佛记。皆由法华功德之力。说彼本缘利益时会。故此品来。二者前妙音品明华德菩萨请问妙音所得三昧。因此自得法华三昧。今妙庄严王即是华德。未得三昧已前为王本着耶见。今明二子劝说父王。为善知识不简怨亲。以示众人令弘此经。故此品来。释名者。在俗皇贵妙珍绮以饰容。回耶入真胜法宝而莹体。故名妙庄严王。宿世因缘故名本事。释文者。经尔时佛告下。品文分四。一叙本缘。二会今古。三劝人归礼。四结成众益。初文复四。一叙时。二摽佛。三明菩萨父子。四广显由绪。此初二也。

普贤菩萨劝发品

    三门同前。来意者。论云护法力者。普贤品及后品示现。嘱累品佛自三周付嘱护法。此品菩萨劝发众人护法。故此品来。释名者。仁慈悲悟曰贤。德利周满曰普。此由内证一真外成万德。所以德利周备仁慈慧悟。故名普贤。此品明普贤菩萨劝发信心持经入道。故名普贤菩萨劝发品。释文者。经尔时普贤下。品文分六。一普贤。

法华略抄
