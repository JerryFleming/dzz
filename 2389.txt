No.2389
真言所立三身问答

                  慈觉
          
　　　　　
　　　　　
　　　　　

    问。佛有三身。今此经何身说。答。毗卢遮那法身说。问。此法身于理智中是为何身。答。是则理智不二智法身如来也。问。理智不二法身。理智冥合。恒然常住而不说法。今何为说法。答。理体恒然常住不说法者。是为浅略机所说。名为显教义也。若理法身能为众生说者。是为深秘机所说。以为秘密义也。问。何以为据得□理智不二法身说法。答。此经云。尔时毗卢遮那如来告金刚手。又大日经第一云。毗卢舍那一切意业。一切语业。一切意业。一切处。一切时。于有情界宣说真言道句法。故知理智不二法身说法也。问。法身说法者。是为理体正能说法。为当理法身为智说法。答。二义俱得。何者。理体常照以为智故。问。于真理有寂照义。就何等义得云说法。答。寂照不二而得说法。犹如金光不二照耀也。问。所言理体常照名为法身说法者。于自受用身他受用身为是何法身耶。答。二身俱得也。问。约何等义得名自受用他受用。答。自受法乐名自受用。令他受法乐为他受用也。问。若自受用身自受法乐时。为他说法。答。自受法乐位不为他说。问。若尔者。自受法身尚不为他说法。何故今得□理法身为他说法。答。若于真理。但有寂义。无有照义。应云理法身不说法。约真理有二义故。云理法身说法也。故起信论云。真如有二种。谓不变真如·随缘真如也。问。若尔。显教亦言自受用身不说法。他受用身说法。有何异也。答。显教所立说不说俱非理内。故与秘教全不同也。问。彼教所立俱非理内者如何。答。彼教所立意云。真性之理不作诸法。但为诸法之所依。菩提智种子唯在阿赖耶识。是故彼教所立但在理外。非在理内。问。彼教亦立诸法不离真理。如何以为非理内。答。彼教虽立诸法不离真如。但为所依未于理体全作诸法。若许真理全作诸法者。彼教所立一分有情。不成佛义都不成立。何以故。真理常照一切智有故。问。若言自他受用俱是法身者。第三应化亦是应尔。答。亦为法身应无硕失。何者。化身亦是理内常照用故。问。若如说者。佛但法身。何诸经论说有三身。答。分别三身但是机见。非佛差别。问。若尔。现内应无三身性。何者。但法身故。答。虽有三身。亦是理内。故仁王般若云。实相即是诸佛智母。一切有情根本智母。此即名为一切智体。诸佛未成佛。与当佛。为智母。诸佛已成佛。即为一切智。未得为性。已得为智。故知三佛唯是理内常照实相法身也。问。若尔。随机三身·理内三佛。其异如何。答。若就随机三身者。法身通法界。报身遍不遍。应化但一世界等。故佛地论云。受用身土略有二种。一自受用。谓诸如来三无数劫所修无边善根所感。周遍法界为自受用大法乐故。从初得佛尽未来际相续无变。如诸佛功德诸菩萨亦不能见。但可得闻。如是净土以无量故。诸佛虽见亦不能测其量边际。二他受用。谓诸如来为令地上诸菩萨众受大法乐进修胜行。随宜而现。或劣或大或小。改转不定。如变化土。如是净土以有边故。地上菩萨及诸如来皆测其量。但就地前言。不能测。由是二种差别故。言周圆无际渺然难测也。理内三身者。三身俱遍法界无有优劣故毗卢遮那经云。毗卢舍那如来加持故。奋迅示现身无尽庄严藏。如是奋迅示现语意平等无尽庄严藏。非从毗卢舍那佛身或语或意生。一切处起灭边际不可得。而毗卢舍那。一切身业。一切语业。一切意业。一切处一切时。于有情界。宣说真言道句法。又六波罗蜜经分别三身品云。此即三身体无异相。又秘密三摩地文云。三十七尊并是法佛现证。菩提内证。眷属毗卢舍那互体。并皆云尽虚空遍法界。

本云。
嘉永三年六月十四日。于御经藏以大师御草木书（云云）
弘长元年三月二十日书写。
        遍照金刚源俊

真言所立三身问答

