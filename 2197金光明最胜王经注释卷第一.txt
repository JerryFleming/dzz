No. 2197 金光明最胜王经注释卷第一
（多用沼疏少取余说）

　　        释明一集注
          

序品第一

    □□□三世一切佛。甚深法宝贤圣众。我今注释金光典。恒□□道利群生。夫以赞释此经诸家良多。唯有大荐福寺胜庄法师。西明寺惠沼法师。新罗国憬兴法师者。并是人中龙象城内英贤。遐迹称扬缁索知识。俱起弘法志。咸各制义疏。可谓重明佛日朗世间之幽闇。再扇慈风开群品之耳目。而今小僧禀性愚钝不能。遍谙诸家文义。由斯采撮群疏要文以为注释。冀同趣者幸垂改作。惚集一部勒成十卷。号金光明最胜王经注释云。
    详夫法先幽焉。游之者勿悟其趣经王深矣。寻之者难测其宗。然今略制四门。以赞金光秘密之典。何等为四。一明经之宗趣。二叙翻经之异。三解经之题目。四入文判释。初明经宗趣者。此经王宗诸说各异。且白马寺韶法师僧真谛三藏解云。此经示三身本有。显四德无生。开果果忘缘。解如如真实。又有说云。此经菩提涅槃因果为宗。究畅本始二果。备显缘正两因。元晓师说。前二师说皆有道理。但取一途互有不尽。通用两义乃无不周。兴法师说。此经常住因果为宗。胜庄师解。但以菩提因果为经正宗。惠沼师解。令辨经宗略有二解。一云。菩提因果为宗。何以故。但说寿量及三身差别。又第四卷。但问菩提心因。佛答但说十度之行。又付嘱品云。唯菩提正因已为汝说。故知但以菩提因果为宗。二云。亦说涅槃因果为宗。寿量品中。以三复次各十义故名为涅槃。又辨如来十种行已云。当知是谓涅槃真实之行。故知亦以涅槃因果为宗。此二种说任意取舍。然双取。
    第二辨翻经之异者。佛法东流时既又远。经本单复能可定实。今据六本略述雄衍传经之疏迹。何者六也。一者四卷。二者五卷。三者六卷四者七卷。五者八卷。六者十卷。初即北凉蒙逊之世。有三藏法师。梵云昙无谶。晋云法丰。在始藏县中翻为四卷十八品。未获三身·灭业障等六品。第二本即后周武帝世。优婆国三藏法师耶舍崛多。周云称藏。共少同学阇那崛多。为大冢宰宇文护。译于归圣寺出为五卷。分忏悔品为其二品。长行名为梦金鼓品。偈颂名为忏悔品。舍身长行名现宝塔。故品增二十。广寿量大辩两品。智仙笔受。次第三本。即梁武帝世至承圣年。西天竺优禅尼国三藏法师。梵云波罗末陀。梁云真谛。在于建邺翻。三身分别·业障灭·陀罗尼最净地·依空满愿等四品。足前出没为二十二品卷增成六。次第四本。即梁武皇帝愍五趣之轮回。悼四生之沉没。泛宝舟以救溺。秉惠炬以照迷。遣使西国仍请名僧及经论等。乃屈西天竺三藏法师婆罗末陀。梁云真谛。辅最净地品阙以成七卷。次第五本。即北天竺犍陀罗国三藏法师阇那崛多。共少同学耶舍崛多译出。沙门彦琮重覆挍勘。大兴善寺沙门宝贵。开皇十七年令分为八卷二十四品。然上五本文义阙多摄义不周。第六本。周义净三藏。明悟秀出标奇于救蚁之年。风鉴游生拔萃于进具之岁。四韦三藏旼越朝曦。五篇七略明逾夕月。志怀舟侪情叨绍隆。殉道忘疲何辞折骨。周游西夏二十余年。天藏龙宫备皆探赜。寻诸梵本考较无遗。振锡东归。长安二年奉制。于西京西明寺重译此经。长安三年岁次癸卯十月己未朔四日。已成净写毕功。加两品。所谓金胜陀罗尼·如意宝珠陀罗尼。开六品。所谓四天王观察人王品。（此四天王品开出。）吉祥天女增长财物品。（此吉祥天女品开出。）十方菩萨等四赞叹品。（此四于赞叹品中开出。）又补序品之初·四天王品·寿量品之末。又广大辨财天女品及杂说等。总成十卷三十一品。文词具足摄义周尽。但数代翻译唯只增文。于旧经中更无加减。三藏法师遂考诸梵本更摄疏条。可谓妙契西音传贝叶而无谬。巧符东语写金简而王差。上来辨翻经之异已记。
    第四释经题目者。首称金光明最胜王经者。即一部之总名。复言序品第一者。即诸品之别目。梵云苏跋罗那婆苏跢摩索恒罗（二合契经。）因陀罗罗阇尼陀那跋梨跋陀故应云金光明最胜契经主王序品。令存周语故名金光明最胜王经。所谓金者诸宝中之王。即譬此经众法中之胜。光明之者译日夜之言。即喻法光照于无明之夜而灭痴□之闇。金有二义。一不生不灭义。非所造作终不毁故。二性净净随缘义。自性无染转作严具故。初譬常果。故寿量品云。诸佛无作者亦复本无生等。后即喻常因。故三身品云。譬如有人愿欲得金处求觅即见金矿等。总而言之。金光明者通辨因果。因金光明虽有多门。略述六对。一理行相对。即理因如金。以所依故。行因如光明。以能依故。乃至六正助相对。即体用中助之如金灭闇依故。正如光明。能除障故。果金光明者虽复无边。亦述六对。一法报相对。即法身如金。以本有故。报如光明。以始有故。乃至六体相相对。即果体如金。常不变故。事相如光。任缘转故。由此因果皆有六相。故成十二对。文指事往往可得。恐言烦广不得多陈。具如兴公疏等明。言最胜者。帝皇所譬之义。即表此经是三轮中之最上义。最上之义虽有多途。略述四义。一绝诤论义。转照二轮唯有唯空。为诸诤论安足之所。令此经王空有双唱。非诸诤论安足之处故。如经云。转法轮照持法轮是也。二无等义。教既离边行。必无有与等者故。如经云。希有难量初中后善文义究竟等。三摧伏义。行若无等。即无魔怨而不降者故。如经云。降伏烦恼诸魔怨建立无上大法幢等。四总领义。由前之义无有秘要而不摄者故。如经云。如是经典甚深之义若现在世者。如来三十七觉品等住世不灭等。总而言之。此经因果皆备四义故。寄金光叹如主王胜妙之义。经者契经之略称也。契即契当至令之义。当义理而合宜故。经即贯穿摄持之义。贯所说义摄所伐生故名为经。序者叙也。品者数也别也。庆喜叙圣旨为众生生信之基绪。释唱因果作三乘起行之由藉。藉之与基区分类别故曰序品。第者居也。一者初也。一部之内虽有三十一品。此序居初故云第一。举此大纲故。言金光明最胜王经序品第一。

第四入文判释者

    如是我闻。一时薄伽梵。在王舍城鹫峰山顶。
    （沼公判云。有其两解。且述一解。初之一品序分所收更无诤论。次寿量品尽依空满愿品。此之九品明经正宗。余二十一品皆是流通。何以故。妙幢等请欲闻断智因果。世尊为说寿量无尽。是明菩提。陈如疑情寿命无穷如何复说入般涅槃。故为除斯执。复说涅槃三复次义。虽说寿量无边。未知佛有三身差别。复欲修学。请佛为陈。故次说三身品。次教修学。修学正则断恶修善。断恶即忏悔灭障。修善即五位三祇修十胜行。行依觉起。须知俗真后更重明二空之性。空有双习依空满愿。所以行备果圆。故经正宗意在于此。四天王观察人天品下。即但观彼持学流通。所有处方加其守护。盖其智力灾横不侵。是故名为流通分也。庄公云。初有序品是教起因缘分。次有二十九品当宗正释分。后付嘱品为依教奉行分。文义长远不能烦述。兴公云。而释此经略有三分。初证经略标分。即序品也。略表因果以警有缘。为当广说之序。故次□请广说分。即次二十六品也。以妙幢等一贪之众根品既成堪闻此法。世尊称宣广说因果微妙义。故后叹劝誓持分。即后五品也。大圣劝持最胜之教令不忘失。时众誓持法本之义而普流故。诸家三分略述如是。然今多依沼法师疏注释经文。往往兼述余家之说。沼公云。就序品中有七圆满。一序圆满。如是我闻等。二三昧圆满。于最清净等。三听众圆满。与大苾刍众等。四说因圆满。愿乐欲闻也。五说时圆满。于日晡时从定而起也。六审机圆满。观察大众也。七标说圆满。而说颂曰等下也。庄公云。初序分有二。一通因缘。二尔时薄伽梵下别因缘云云。兴公云。初序有二。初阿难证经序。序往圣言证是佛说。令生信故。后如来略表当所说叹法深妙。令发圣说故。初证经中或分或合。合即唯五。以显己闻·闻时·教主·处说·被机故。分为六者。如金刚仙论云。初三明弟子。后三证师。虽有二理。合解应胜。令从合释有五。一略标持法。二显待时。三别辨待主。四别示待处。五叙略所备。初又有二。此初标所持之法也。言如是者。总叹令生清净可希望三信之格言也。所说协理依信教曰如。所禀资成依成顺教曰是。言我闻者。此后显能待之闻也。大乘基云。传法菩萨自指己身言。如是法亲从佛闻故名我闻。非谓我者定属一人。我谓诸蕴世俗假者。令传法者随顺世间自指称我。即是无我之大我也。乃至云。应知说此如是我闻意避增减异分过失。谓如是法我从佛闻。为令众生恭敬信受。言如是法我从佛闻。文义次定无所增减。是故闻者应正闻已。如理思惟当勤修学。言一时者。第二总标说教时也。兴公云。即法王开示妙理之辰。大众□受秘法之日。良由一会闻者根欲有利有钝。如来神力或延短念作长劫。或促多劫为一念。不决定故。即说听者五蕴诸法刹那生灭前后相续事绪究竟。总称一时。广如慈恩法华疏述。言薄伽梵者。第三辨教主也。庄公云。然薄伽梵含有多义。无语可翻存其梵本。如瑜伽论八十三说。坦然晏坐妙菩提座。任运摧灭一切魔敌。具大势力故。名薄伽梵。又佛地论云。薄伽梵者。谓薄伽声依六义转。即如颂曰。自在·炽盛·与端严。名称·吉祥·及尊贵·如是六种义差别。应知总名为薄伽。广如彼论释。言在王舍城惊峰山顶者。第四示说教处也。沼公云。第四说处复有二种一应身住处。即王舍城等。二法身住处。即于最清净等。又王舍城等凡圣三乘之所共居。于最清净等明诸佛不共所居。兴公云。在者居也。游化之义。虽居崛山。游化王舍故。庄公云。梵音曷罗阇王延利呬舍摩诃大那揭罗城总应云王舍大城。智度论云。摩揭陀王有生一子。一头两面四群。后大成人有大势力。诏阎浮提天下取诸王一万八千置此上中。因此立为王舍城。具说如彼。善见论云。此城最大纵广三百由旬。有八亿户八万聚落。梵音近栗陀罗鹫俱吒峰钵跋多山。此间应言鹫峰山。智度论云。鹫鸟居山顶故名鹫头山。问。此山在何所。答三藏云。摩揭提国古王舍城东北角有鹫峰山。接山岭有王舍城。又如西域记广述。山及城事烦故不陈。兴公引法华论云。如王舍城胜余城舍故。耆阇屈山胜余诸山故。显此法胜故。彼论意言。城胜余城。无丽物而不出。法胜余法。无善德而不备。犹山胜余山为好鸟之所止。法胜余法为上圣之所止游故。又教妙如城含妙理故。义高如山出二乘故。令说此经在城居山。亦有此表。广如彼疏述。居下也。玉篇云。于者居也。最者最究竟也。）于最清净甚深法界。诸佛之境如来所居。（沼公云。明应身住处。下明法身住处。离二障故名最清净。不共二乘故名甚深。诸法自性名法界。即此法身是诸佛镜智所缘故。功德性边即为佛土。法身所依名如来所居。即功德义相边名自性法身。以功德相即依真如。或智内证云如来居。问。何故须明二种住处。答。欲显三身非即离故。兴公云。此显不共住处也。即以六义辨不共住。何者为六。一无比义。二出障义。三离言义。四体性义。五所证义。六依止义。言无比者即最也。最者即最上最胜究竟之义。无有一法于无垢如可挍其胜故。言出障者即清净也。二障种习皆悉断弃故云清净。言离言者即甚深也。性离万像绝诸言虑故云甚深。言体性者即法界也。如来妙德无有一法离法如如而有体性故云法界。界即性义故。言所证者即诸佛之境也。法如如智名为诸佛镜智。若起垢累遂尽内证如如而成自德故曰佛境。言依止者即如来所居也。言如来者。即瑜伽云。言无虚妄故名如来。言所居者即依止住义。如经云。是第二身依于法身得显现故。然初句言于最清净。于者居也。论语乡党篇云。孔子于乡党。即玉篇云。于者居也。今准此言如来法身居法性土。欲言于最清净乃至如来所居。）
    与大苾刍众九万八千人。（第五叙所被机也。沼公云。众成就五门分别。广如彼疏。总有十八众。一声闻众。乃至十八近事女众。初声闻众文分为四。一标类举数。二叹其德。三列其名。四明诣佛。此即初也。兴公云。大苾刍众者。即法华论云行成就。九万八千者。亦彼论中数成就也。与者即兼并共及之义。如智论云。一处一时一心一惑一见一道同解脱。是名为共。梵音摩诃。周云大也。大有六义。一者数大。九万八千故。二者离大。大障断故。三者位大。大罗汉故。四者德大。备智断故。五者名大。令普闻故。六者识大。大人天众所识故。梵云苾刍自有三义。初名怖魔。剃发染衣天宫动而魔怖也。次名乞士。身为道器。乞食次身也。后名破恶。圣人道长存恶以证果也。无有此方一句可当。故诸经中皆破梵音。众多之义三数以去皆言多。故不可以彼两知之。僧释此众也。）
    皆是阿罗汉。能善调伏如大象王。诸漏已除。无复烦恼。心善解脱。慧善解脱。所作已毕。舍诸重檐。逮得己利。尽诸有结。得大自在。住清净戒。善巧方便。智慧庄严。证八解脱。已到彼岸。（兴公云。此□叹其德。即彼论中摄功德成就也。阿罗汉者即含杀贼·不生·应供之三义也。性·事两障既尽。心性必善调顺故。善调如大象。即法华论云。善得心惠解脱故名心善调伏。善诸漏者。即三漏现起流注为义。得二解脱心遂自在。自在心故云已除。除者尽也。言烦恼者。即漏之种子。离现起漏相应所缘二缚必解脱。故云无复烦恼也。离定障故云心善解脱也。断性障故云惠善解脱也。所作已毕者。对治降伏烦恼怨敌故即道漏也。言重担者。即后生生染之蕴。圣道若漏便弃后身生染诸法。故云舍也。己利者涅槃也。遂者及也至也。生死之担既弃。涅槃之利至获。故云得己利也。诸有者即三有也。烦恼能为三有之因。亦苦亦结故云有结也。诸得涅槃之利者。必尽三有之染因。故尽有结也。得大自在住清净戒者。即法华论云。善得正智心解脱也。得正智而证无为故。云得大自在也。尽诸漏而无复犯故。云住清净戒也。善巧方便智慧庄严者。即彼论中。其心自在也。诸得心自在者。皆成善知见道修道智也。惠庄严证八解脱已到彼岸者。亦彼论中。到第一究竟也。故彼论云。善得天智。心得解脱。善得神通。无净三昧等。诸功德故也。智惠庄严者。根漏也。证八解脱者。定漏也。皆阿罗汉者。果漏也。即从多而言三满。皆圆成波罗蜜多种姓声闻故云到彼岸也。又有七双解罗汉德。广如彼疏。沼公复依法华论说。如彼疏也。）
    其名曰具寿阿若憍陈如。具寿阿说侍多。具寿婆湿波。具寿摩诃那摩。具寿波帝利迦。大迦摄婆。优搂频螺迦摄。伽耶迦摄。那提迦摄。舍利子。大目干连。唯阿难陀住于学地。（沼公云此列名有二。初列无学。次简别有学。列无学中有十一人。诸经列名前后不定。令此多依出家前后。此中前五人即最初苾刍也。言具寿者。具福惠二命故云具寿。梵云阿若多憍陈那。憍陈是婆罗门姓也。那是男声。阿若多是解义。初语解故。初转法轮故。佛问解未。五人之中陈那先报我今已解。因以为名。名为初解。憍陈之姓乃为众多。以解标名。那是男声。以男简女。故后云那。次阿说马侍多胜云也。略纂云。此比丘威仪第一。善顺佛教胜于善马故言马胜。次婆湿者。此云气息。今此比丘初生之时。感阴阳气而有秀异。名为气息。次摩诃那摩者。此云大名。此人生时陆地生花。由感此祥有大名称。又出家已有大智辩缘振声响。故曰大名。佛本行经云。师子类王有其四子。一净饭王有二子。一是悉达二是难陀。二白饭王有二子。一难提迦。二婆提利迦。三解饭王有二子。一阿难陀。二提婆多。四甘露饭王有二子。一阿尼卢豆。二摩诃那摩。此即是也。次婆帝利迦者。此云善贤。是白饭王第二子也。次大迦摄婆者。此云大饮光。婆罗门姓。上古有仙身有光明。弊日月之光。迦摄是彼之种。此迦叶身亦有光。故以为名。大富长者之子。少欲知足。次优类频螺加摄者。此云木菰。其胸有痽状如木菰。又池中龙从彼为称。次伽邪者山名也。即象头山。从山为名。次那提者河名也。此人近河为住处。故以立名。次舍利子者。此云鹙子。以母才辨喻如鹙鸟。以母显之故云鹙子。次大目干连者。此云大采寂氏。上古有仙居山寂处。常采菉豆而食。因以为姓。尊者之母是彼之口。取母氏名。次唯阿难陀等者。简别有学。梵云阿难陀。此云庆喜。世尊成道内外皆庆。当喜之时而生故。）
    如是等诸大声闻。各于晡时从定而起。往诣佛所。顶礼佛足。右绕三匝。退坐一面。（第四诣佛文分为五。一结数。二来时。三出定。四诣佛。五到仪。下文准此。烦故不科。晡音补胡反。申时曰晡也。）
    复有菩萨摩诃萨。百千万亿人俱。（沼公云。明菩萨众。文亦分四。此即标类举数。诸经论说数大小别。此应云百分千万亿菩萨。庄公云。梵音菩提萨埵摩诃萨埵。此云觉有情大有情。释有多复次。广如彼疏。烦故不述。）
    有大威德。如大龙王。（沼公云。第二叹德有二十五句经文。分为二十二种德。一具大神通德。乃至二十二证法无疑德。此即第一德具大神通名大威德。能除不信能生善根。犹如大龙。能降雹除不信。能注雨生善芽故。）
    名称普闻。众所知识。（第二明名高他委德。名称普闻无量世界。咸为一切众生所识。贞公云。召体为名。显能为称。普有二种。一远近普。自主他主远闻名故。二上下普。若劣若胜皆称赞故。识者得名。知者闻称。）
    施戒清净。常乐奉持。（第三明修因圆满德。部摄六度。修因始圆。七最胜中无染最胜名为清净。或三轮净故。恒修不舍名乐奉持。即长时意乐。七最胜六意乐。各举于一以显其余。）
    忍行精勤。经无量劫。（七大性中精进大性。亦影摄余。即是合明忍辱精进。）
    超诸静虑。系念念现前。开阐慧门。善修方便。（此诸菩萨入地已上念念倍前。及过二乘名超。恒在定故名系念现前。敷扬法教名开阐惠门。故法花论云。其智慧门名阿含甚深。决择会通名善方便。叉善修方便愿力等。）
    自在游戏。微妙神通。（第四明现相利生德。准花严经。佛子有十种游戏神通。一现舍天寿。二现受生。三现为童子。乃至十八涅槃。意示诸相为利众生。广如大般若最胜天王会中释。）
    逮得总持。辨才无尽。（第五明具辩说法德。退者及也至也。得四总持及四辩才皆悉无尽。不唯七中不断尽。辨胜故无尽故。由利不息故皆无尽。）
    断诸烦恼。累染皆亡。（第六明离诸障染德。惑·业·苦三如次烦恼·累·染。又烦恼者是种子也。累者现行也。染者即习气。辨一门知障也。已断正断将断故得云皆亡。）
    不久当成一切种智。（第七明绍佛不断德。此诸菩萨越前二劫。或处法云皆补一生。称为不久。菩提在未来故曰当成。得萨般若云一切种智。谓种类。谓空有理事名一切种。于此咸达名一切种智。依主释也。一切种者此是境声。）
    降魔军众。而击法鼓。（第八明降伏魔怨德。魔即四魔。烦恼·蕴·死·天也。军即十军。欲·忧·愁·饥·渴等。广如法华章述。魔军从化胜敌先鸣。显实开权为击法鼓。）制诸外道。令起净心。（第九明摧诸外道德。具四无畏摧诸外道。令生正信云起净心。）
    转妙法轮。度人天众。（第十明继佛宣扬德。于资粮等五位转其四位三种不退法轮。广如法华疏辨。）
    十方佛土悉已庄严。（第十一明严净佛土德。开闭一切诸恶趣门净土之义。广如无垢称经及疏。）
    六趣有情无不蒙益。（第十二明他利不虚德。言六趣者。梵云底唎瞿尼多。译为傍生。梵云那丽多。又云闭戾多。译云饿鬼。梵云未奴沙。译云人也。天趣·修罗·地狱三名及六趣之义。如法华疏。善知根性而于六道现形说法。其见闻者皆蒙利益。）
    成就大智。具足大忍。（第十三明自利具忍德。兴公云。大智者即证秘法二空之智也。所证之理既广大。故能证之智亦复随大。故曰大智。无有深法而不察者。故云具大忍。大忍者。即谛察法忍。微察诸法无措类故。）
    住大慈悲。心有大坚固力。（第十四明常摄有情德。慈能与乐。悲拔苦。俱言大者。异二乘故。有大坚固力者。常行不舍名为坚固。此意由愍众生精进不懈。见生死苦如梦不实。思求佛智故行慈悲。其心坚固。广如疏述。）
    历事诸佛。不般涅槃。（第十五明侍佛不灭德。于一切佛常修正行。云历事诸佛。为度众生无息时故。不求般涅槃。由利他不息故。）
    发弘誓心尽未来际。（第十六明弘抚无穷德。发四弘愿能尽未来。）
    广于佛所深种净因。（第十七明深殖善因德。即于佛所修十供养名为净因。或净之因。或因即净。）
    于三世法性悟无生忍。（第十八明了法无生德。即悟三无生忍。依空解脱门观遍计性悟本性无生忍。依无愿门观依他起悟自然无生忍。依无相门观圆成实悟惑苦无生忍。问。遍计体无。圆成常住。今此经文云三世法。如何得云观于三性得三种忍。答。于依他上观遍计无。即依他中亦有圆成。非即离故。辨中边云。于此二都无。此中唯有空。故三世者但举依他显余二性也。）
    逾于二乘所行境界。（第十九明缘境不共德。二乘缘境行相可得。菩萨不尔。又菩萨了二空。二乘唯了一空。故云逾于二乘。）
    以大善巧化于世间。（第二十明善巧化生德。依六神通及外六种方便。而化世间。或依大乘蕴等诸善巧法。以化世间。简小乘故名大善巧。）
    于大师教能敷演。（第二十一明阐扬圣教德。立教不虚故曰大师。即如来也。善能解释故云敷演。已得总持殊胜四辩故能敷演。住善慧地故。）
    秘密之法。甚深空性。皆已了知。无复疑惑。（第二十二明了法无疑德。秘密即四秘密也。即三空性名为甚深。后智能了根本智。知事理疑尽故无复疑。）
    其名曰无障碍转法轮菩萨。常发心转法轮菩萨。常精进菩萨。不休息菩萨。（沼公第二列名有五十三人。德高名广。见闻获益。于中立名。或从本愿。或从德行。自他胜行以立其名。初二说法。后二精勤。此为说法修勤对。得说不退转故云转法轮。无有障故云无障碍等。得乐说不退故。弘法无息故。云常发心等。自利恒勤故名常精进。利他常策故云不休息。或他利自利对。）
    慈氏菩萨。妙吉祥菩萨。观自在菩萨。（此为拔苦与乐对。初即与乐拔苦。吉祥与乐。观音拔苦。）
    总持自在王菩萨。大辨庄严王菩萨。（此为持法说法对。于第九地能离二愚具足四辨故。云总持自在。具足七辨常说大乘故。云大辨庄严。）
    妙高山王菩萨。大海深王菩萨。（此为智高定邃对。智惠难仰故云妙高山。其定叵测故云大海深。智定自在并称为王。）
    宝幢菩萨。大宝幢菩萨。（此为了有了空对。了有高胜故云宝幢。了空高胜故云大宝幢。）
    地藏菩萨。虚空藏菩萨。（此为大悲大智对。大悲荷负遍地为藏故云地藏。能以虚空而为宝藏故云虚空藏。）
    宝手自在菩萨。金刚手菩萨。（此为济贫破障对。手出珍宝能破贫穷故云宝手自在。智手能坏自他二障故云金刚手。）
    欢喜力菩萨。大法力菩萨。（此为难屈降他对。欢喜意乐常行难屈故云欢喜力。大乘法施能摧他惑故云大法力。）
    大庄严光菩萨。大金光庄严菩萨。（此为自严严他对。以大智定光而自庄严故云大庄严光。以金光明经而利于物故云大金光庄严。）
    净戒菩萨。常定菩萨。极清净慧菩萨。（此为大福大智对。此三三学因各得圆满。如次立名。）
    坚固精进菩萨。心如虚空菩萨。不断大愿菩萨。（此为不退常修对。以三练磨荣勤无退名坚固精进。其心无碍故云心如虚空。四弘不舍名不断大愿。）
    施乐菩萨。疗诸烦恼病菩萨。医王菩萨。（此为疗身疗心对。疗身病故云施药。疗心病故云疗烦恼。并除身心病故云医王。）
    欢喜高王菩萨。得上授记菩萨。（此为他进自进对。若见众生含笑先言。令生欢喜而得自在故云欢喜高王。处灌顶位得上授记故云得上授记。）
    大云净光菩萨。大云持法菩萨。（此为除闇持法对。大法智云含众德水皆名大云。下皆准此。能除垢闇故云净光。含诸功德故云持法。）
    大云名称喜乐菩萨。大云现无边称菩萨。（此为他乐远闻对。美名遍布闻者喜乐故云名称喜乐。五教反名遍十方故云现无边称。）
    大云师子吼菩萨。大云牛王吼菩萨。（此为能作能除对。所作决定故云师子吼。能摧怨敌故云牛王吼。）
    大云吉祥菩萨。大云宝德菩萨。（此为他自获益对。能生大福利故云吉祥。善法自严故名宝德。）
    大云日藏菩萨。大云月藏菩萨。（此为破恶证真对。破不善闇故云日藏。能令安乐故云月藏。）
    大云星光菩萨。大云火光菩萨。（此为能照能成对。种种明照故云星光。随情成就故云火光。）
    大云电光菩萨。大云雷音菩萨。（此为示道警悟对。于生死夜能作照明故云电光。说法警利故云雷音。）
    大云慧雨充遍菩萨。大云清净雨王菩萨。（此为生善灭恶对。法能生智无不利故云慧雨充遍。法能除障有自在力故云清净雨生。）
    大云华树王菩萨。大云青莲华香菩萨。大云宝栴檀香清凉身菩萨。（此为成因现果对。因行已圆将得觉果故云华树王。能敷妙理功德远闻故云青莲华香。得清净法身具足五分香故云宝栴檀香。）
    大云除闇菩萨。大云破翳菩萨。（此为破闇除执对。能破痴闇故云除闇。能破二执故云破翳。）
    如是等无量大菩萨众。（总结。）
    各于晡时从定而起。往诣佛所。顶礼佛足右绕三匝退坐一面。（诣佛文段有四。如前分别。）
    复有犁车毗童子五亿八千。（第三文分为四。此标类举数。此之滑皮。即是王种。如只域长者寺。）
    其名曰师子光童子。师子慧童子。（有决定智光。有决定慧。能以正法授诸有情。如次配三。）
    因陀罗授童子。大光童子。大猛童子。佛护童子。法护童子。僧护童子。（天帝所授名因陀罗授。能以火破自他闇名大光。勇明决修道名大猛。三宝护念如次得名。）
    金刚护童子。虚空护童子。虚空吼童子。宝藏童子。吉祥妙藏童子。（如名准释。）
    如是等人而为上首。（总结。）
    悉皆安住无上菩提。于大乘中深信欢喜。（欢德。至不退位云安住菩提。又持正法云安住菩提。证不坏信云深生欢喜。）
    各于晡时。往诣佛所顶礼佛足。右绕三匝退坐一面。（诣佛。）
    复有四万二千天子。其名曰喜见天子。喜悦天子。日光天子。月髻天子。明慧天子。虚空净慧天子。除烦恼天子。吉祥天子。如是等天子而为上首。皆发弘愿护持大乘。绍隆正法能使不绝。各于晡时往诣佛所顶礼佛足。右绕三匝退坐一面。（次列诸天亦四。同前。多三十三天及四王天。以近先列。世俗立名。不可具释。叹德中。一发四弘愿。二守护大乘。守护大乘即摄受正法。摄受正法则能绍隆正法。正法有三。谓正证正行正教。自能令他依正教起正行证正果。故使不绝。）
    复有二万八千龙王。莲华龙王。□罗叶龙王。大力龙王。大吼龙王。小波龙王。持驶水龙王。金面龙王。如意龙王。是等龙王而为上首。于大乘法常乐受持。发深信心。称扬拥护。各于晡时往诣佛所顶礼佛足。右绕三匝退坐一面。（文四如前。依此花池住故曰莲花。□罗此云树。钵拏此云叶。依此树住。或食此叶故以立名。乃至如意依殊为名。叹德有三。一受持正法二起深信心。三守护赞说。）复有三万六千诸药叉众。毗沙门天王而为上首。其名曰庵婆药叉。持庵婆药叉。莲华光藏药叉。莲华面药叉。颦眉药叉。现大怖药叉。动地药叉。吞食药叉。是等药叉。悉皆爱乐如来正法。深心护持不生疲懈。各于晡时往诣佛所顶礼佛足。右绕三匝退坐一面。（文亦分四。药叉此云勇健。亦云捷疾。叹德有三。一爱正法。二能护持。三不疲倦。）
    复有四万九千揭路荼王。香象势力王而为上首。（鸟王众此云妙翅。有势力能怖香象故云香象势力。或可鸟象类别。）
    及余健闼婆阿苏罗紧那罗莫呼洛伽等。山林河海一切神仙。并诸大国所有王众。中宫后妃净信男女。人天大众悉皆云集。（总举余众。兴公云。健闼婆者此云寻香行。阿萝罗者此云非天。紧捺落者此云歌神。莫呼落伽者此云大腹。即莽蛇等。）
    咸愿拥护无上大乘。读诵受持书写流布。（叹德有四。一愿拥护。二自诵持。三书写。四流布。）
    各于晡时往诣佛所顶礼佛足。右绕三匝退坐一面。（诣佛。）
    如是等声闻菩萨。人天大众龙神八部。既云集已。（总结有二。此初结也。）
    各各至心合掌恭敬。瞻仰尊容。目未曾舍。（次明仪轨。求法专诚故至心。表冥所说故合掌。祟仰恭。恭深曰敬。睹相严身希成佛果故仰尊容。更无异盻故不暂舍。）
    愿乐欲闻殊胜妙法。（第四明说因成就。因众欲闻佛方可说。）
    尔时薄伽梵。于日晡时。从定而起。（此第五明说时成就。）
    观察大众。（第六明审机圆满。或名说仪圆满。）
    而说颂曰。

    金光明妙法  最胜诸经王
    甚深难得闻  诸佛之境界
    我当为大众  宣说如是经

    （第七明标说圆满。有二十四颂大分为三。初一行半总标深妙许为众宣。次二十半别标所说叹胜令习。彼有二行总结胜益赞人劝学。此即初也。梵云伽他。此云颂。歌美之义。旧云偈讹毗也。此一行半中。初二句标能诠教。次二句标所诠义。后二句许当为说。以能诠彼菩提涅槃深因妙果故。云最胜诸经王。以下诸文。广如疏述。）

    并四方四佛  威神共加护
    东方阿□尊  南立宝相佛
    西方无量寿  北方天鼓音

    （下二十行半别标也。于中分四。初三行半标寿量品乃至依空满愿品经之正宗。正所明法谓二因果。二众生身不具下有六行颂。标正宗之中举能劝之。三护世四王众下有五行颂。标观察品已下乃至付嘱品流通分中正所修行。四若有闻是经下六颂。标诸品中赞劝持读。初三行半中复分为七。一行半标寿量品。二我复演妙法一句标三身品。三吉祥忏中胜等二句标忏悔品。四净除诸恶业等二句标灭障品。五常与无量乐一句标净地品·莲花业喻品·金胜陀罗尼品。六一切智根本一句标重显空性品。七诸功德庄严标依空满愿品。释迦四佛同说此经故云并四方四佛。沼公。广说四佛因缘也。）

    我复演妙法  吉祥忏中胜
    能灭一切罪  净除诸恶业（三身菩提名为妙法。依愿三身而行忏悔。忏悔中胜故云忏中胜。三世三业苦果烦恼。皆能折伏故云能灭一切罪。业及业因俱名要业。）

    及消众苦患  常与无量乐
    一切智根本  诸功德庄严（此所感果名众苦患。修六度行得十王果并佛位果乐故。云常与无量乐。以真如理为诸功德之所依止故。云一切智根本。由依真理故能圆满一切功德真实庄严故。云诸功德庄严。）

    众生身不具  寿命将损减
    诸恶相现前  天神皆舍离（自下标正宗之中举能劝觉。于中分二。初三行半举诸革苦难令生厌。后两行半令忻修学。初复分二。初二行明恶果。后一行半明苦因。初中又二。初一行内身苦。后一行外缘苦。此即内身。身不具者阙诸根也。即生苦收。业尽缘终。名寿命将损。即死苦也。鸟鸣百怪。头上花萎。为诸恶相现。即老病苦也。诸业尽若现前不能修善。名天神舍离。）

    亲友怀嗔恨  眷属悉分离
    彼此共乖违  珍财皆散失（此明外缘苦。初句明怨憎会苦。次句明爱别离苦。彼此共乖违下二句明求不得苦也。）

    恶星为变怪  或被邪蛊侵
    若复多忧愁  众苦之所逼（此一行颂明外苦因也。）

    睡眠见恶梦  因此生烦恼（此半行颂明内苦因。）

    是人当澡浴  应着鲜洁衣
    于此妙经王  甚深佛所说
    专注心无乱  读诵听受持

    （自下明经力能除令忻修学有三。初半修行仪。次一行正修行。后一行结经功力。正修行中。初二句明所学法。后二句明正修行。广如疏述。）

    由此经威力  能离诸灾横
    及余众苦难  无不皆除灭（结功德力。）

    护世四王众  及大臣眷属
    无量诸药叉  一心皆拥卫（自下标流通分有五行。标正所修行。此标观察人天品·四天王护国品·无染着品·如意宝瑜品。）
    
    大辨才天女  尼连河水神
    诃利底母神  坚牢地神众（此一行标大辨才天女品·吉祥天女品·及增长财物品·坚牢地神品。诃利底此云青色。有五百子。极护三宝并小男小女等也。）

    梵王帝释主  龙王紧那罗
    及金翅鸟王  阿苏罗天众
    如是天神等  并将其眷属
    皆来护是人  昼夜常不离

    （此二行标僧慎尔耶品·王法正轮品·善生王品·及诸天药叉护持品。）

    我当说是经  甚深佛行处
    诸佛秘密教  千万劫难逢（此一行颂标授记品以下文也。甚深行处者。标授记品·除病品·流水品·舍身品。无上菩提唯佛能了名佛行处。除病等品是佛因行。诸佛秘密教等二句标诸赞叹品及付嘱品。）

    若有闻是经  能为他演说
    若心生随喜  或设于供养（自下六行第四段标流通分诸品之中劝赞持读。于中分三。初一行标劝持读。次三行明得益。后二持教行轨则。此即初也。）

    如是诸人等  当于无量劫
    常为诸天人  龙神所恭敬（此一行明得益有三。初得卫护。此即初也。）

    此福聚无量  数过于恒沙
    读诵是经者  当获斯功德（此一行明第二成胜因。）

    亦为十方尊  深行诸菩萨
    拥护持经者  今离诸苦难（此第三明圣所守护。）

    供养是经者  如前澡浴身
    饮食及香华  恒起慈悲意
    若欲听是经  令心净无垢
    常生欢喜念  能长诸功德（教持经轨分二。初一行令利他。后二行明自利。）

    若以尊重心  听闻是经者
    善生于人趣  远离诸苦难（总结劝有二。此一行结得胜果劝也。）

    彼人善根熟  诸佛之所赞  
    方得闻是经  及以忏悔法（此一行后结成胜果劝也。）

金光明最胜王经如来寿量品第二

    （沼公云。略以三门分别。一来意。二释名。三解妨。言来意者。略且有五。一令生正解。二令得菩提。三令得涅槃。四令起妙行。五为机感。言生正解者。从此品已下至依空满愿品来九品明经正宗。初二品明果。五品明行。后二品明境。今此一品即是总明菩提涅槃。并别明涅槃。从若不闻如来为说菩提涅槃。即不能正解脱。既不正知。何能求习菩提涅槃无上胜果。故此先果令生正解。二令得菩提者。诸佛出世本欲令生获菩提果。果不虚得必藉行因。因托境生行方得立。若不先明其果。不能令起忻心。忻心既生既愿修行。既令修行次明其境。先说如来寿量。欲令闻者证得菩提。故序品后有此品生。三者为得涅槃者。欲令众生见涅槃已生难遭想等。故现涅槃令乐圆寂。故序品后明如来寿量乃至广说。广如疏述。二释品名者。梵云多陀如阿伽度来阿庾婆寿跋罗拏量。总此应言如来寿量品。三身诸佛俱名如来。寿即是命。量谓限量。或谓量度。即量度贬量佛寿之限齐。即如来之寿量。或如来寿之量。皆依主释。即住法性而凝然。随愿缘而相续。应物机而无断。寿德难测。广如疏述。三解妨者。问。佛有三身。今明何身寿命。答。具明三身。故经云。法身性常住等。即是法身也。又云。诸佛无作者等。即是报身也。又云。权现于化身。即是化身。故通三佛。如是妨难。如疏广述。）
    尔时王舍大城。有一菩萨摩诃萨。名曰妙幢。（沼公云。就此品中。大文分二。初总说菩提涅槃。二尔时妙幢菩萨观于佛前已下。别明涅槃。初文有五。一妙幢疑佛寿促。二他佛说命无穷。三释迦自陈常安。四喜见重成不灭。五时众领解获益结成。初文有三。一举念请人。二明所疑境。三述疑所因。初文又二。一明住处。二列其名。三略叹德。此初二文。胜智迥秀独超群表。假喻立称名曰妙幢。梵云鸲嚧只啰。此云妙。鸡头云幢。旧云信相。信性是净。妙义相似。幢者高头。故谬云相。）
    已于过去无量俱胝那庾多百千佛所。承事供养殖诸善根。（叹德。俱低者。准俱舍论。十亿为一俱胝。准花严经。万万为亿。亿亿为□梨。□梨者是俱胝。音少讹耳。余文如疏。殖训种也。）
    是时妙幢菩萨独于静处作是思惟。以何因缘释迦牟尼如来寿命短促唯八十年。（明所疑境。）复作是念。如佛所说有二因缘得寿命长。（述疑所因有三。初牒所疑因。二假为征释。三成前疑意。此即初也。）
    云何为二。一者不害生命。二者施他饮食。（假为征释。）
    然释迦牟尼如来。曾于无量百千万亿无数大劫。不害生命行十善道。常以饮食惠施一切饥饿众生。乃至己身血肉骨髓。亦持施与令得饱满。况余饮食。（此成前疑意。此经文及涅槃第三。长寿因缘万行皆是得三身故。但举施食及不杀生。此通有情寿命因缘故偏举问。欲令依身长道接物便宜故也。）
    时彼菩萨。于世尊所作是念时。（第二他佛说寿无穷有六。一他佛现身。乃至六说已不现。此即初也。文分为八。一应时节现。乃至八略指总结。即此初也。以佛说法无四非故。所以于菩萨念时现故。）
    以佛威力其室忽然广博严净。帝青琉璃种种众宝。杂彩间饰如佛净土。有妙香气。过诸天香芬馥充满。（第二变出净方有四。一举能变人。二明变土量。三所变土相。四明香熏。帝青琉璃者。是帝释琉璃宝胜故偏举也。）
    于其四面各有上妙师子之座。四宝所成以天宝衣而敷其上。复于此坐有妙莲华。种种珍宝以为严饰。量等如来自然显现。（第三变宝坐有四。一坐体表四生类皆得成佛故现四坐。以天宝衣等者。二明敷设。表其净分。复于此坐等者。三明庄严。表出生死得七觉花。四坐量。宝座称身故云量等如来。不由如幢力故云自然。）
    于莲华上有四如来。东方不动。南方宝相。西方无量寿。北方天鼓音。是四如来各于其座跏趺而坐。（第四如来垂降花坐喻法身。四佛表四德。四方喻四相。四德翻彼不生住异灭故四方现。）
    放大光明周遍照耀王舍大城。及此三千大千世界。乃至十方恒河沙等诸佛国土。（第五光照境光有三。即一王舍。二大千。三十方。欲显三身故现三等。）
    雨诸天华奏诸天乐。（第六光现喜祥也。）
    尔时于此瞻部洲中及三千大千世界。所有众生以佛威力。受胜妙乐无有乏少。（第七光利群生有二。初得乐。后离苦。此初也。十方蒙益经略不论。）若身不具皆蒙具足。盲者能视。聋者得闻。哑者能言。愚者得智。若心乱者得本心。若衣无者得衣服。被恶贱者人所敬。有垢秽者身清洁。（此离九苦。准文可知。）
    于此世间所有利益。未曾有事悉皆显现。（第八略总结也。）
    尔时妙幢菩萨。见四如来及希有事。欢喜踊跃合掌一心。瞻仰诸佛殊胜之相。（第二妙幢喜问。于中有二。初睹佛情欣。二请除疑惑。此初也。并希有事。观四如来大人之相云殊胜相。）
    亦复思惟释迦牟尼如来无量功德。唯于寿命。生疑惑心。云何。如来功德无量。寿命短促。唯八十年。（请除疑惑有二。初心疑。后言请。相好等同诸佛。寿命异弥施等。故言唯于寿命生疑惑心。）
    尔时四佛。告妙幢菩萨言。善男子。汝今不应思忖如来寿命长短。何以故。善男子。我等不见诸天世间梵魔沙门婆罗门等人及非人。有能算知佛之寿量知其齐限。（第三彼佛为答有三。初略举难思。次集众为释。后结成因果劝勿生疑。初中有二。初余不能测。后唯佛能知。此初也。）
    唯除无上正遍知者。（唯佛能知。）
    时四如来。欲说释迦牟尼佛所有寿量。以佛威力。欲色界天诸龙鬼神健闼婆阿苏罗揭略荼紧那罗莫呼洛伽。及无量百千亿那庾多菩萨摩诃萨。悉来集会入妙幢菩萨净妙室中。（集众为辨。初集众。后为辨。此集众也。）
    尔时四佛于大众中。欲显释迦牟尼如来所有寿量。而说颂曰。（为释有二。初结集叙。后佛为说。此初也。）

    一切诸海水  可知其滴数
    无有能数知  释迦之寿量
    析诸妙高山  如芥可知数
    无有能数知  释迦之寿量
    一切大地土  可知其尘数
    无有能算知  释迦之寿量
    假使量虚空  可得尽边际
    无有能度知  释迦之寿量（为说也。分二。初四行过喻分。第五一行过算分。喻分四行中相传两释。一云。四行如次显净·我·乐·常四德。如次能除不信。着我·畏苦·舍心四障。一云。约佛四身以显寿量。谓化·应·亦应亦化·非应非化。如次为喻。化身此没彼现。故以水喻。化依应现如水出山。故以山为喻。俱句自受用如地为山水二依。第四喻法身。以无形相故。）

    若人住亿劫  尽力常算数
    亦复不能知  世尊之寿量（过算分故。）

    不害众生命  及施于饮食
    由斯二种因  得寿命长远
    是故大觉尊  寿命难知数
    如劫无边际  寿量亦如是（结成因果劝勿生疑。此二颂结成二因感长寿果。）

    妙幢汝当知  不应起疑惑
    最胜寿无量  莫能知数者（劝勿生疑。）

    尔时妙幢菩萨。闻四如来说释迦牟尼佛寿量无限白言。世尊。云何如来示现如是短促寿量。（第四妙幢重请。佛寿长我已略解。有何所以现斯短寿。释迦说短。四佛说长。彼此相违故作此难也。）
    时四世尊告妙幢菩萨言。善男子。彼释迦牟尼佛于五浊世。出现之时。（第五彼佛广陈文分为三。一标。二释。三成就。初标中有三。一标现短寿时。二标现促所以。三结短寿。此标时也。）
    人寿百年禀性下劣。善根微。复无信解。（标现促所以有二。一为灭恶即舍生死。二为生善即令得菩提。浊有五种。此中举四。一命浊。谓人寿百年。二有情浊此中有三。一喜意不弘。谓禀性下劣。二宿无福惠。谓善根微薄。三多有迷愚。谓无信解。）
    此诸众生。多有我见人见众生寿者。养育邪见我我所见断常见等。（此见浊也。我见者。依五取蕴我我所见现前行故。今者此文既别说我我所见。即总别异。人见者。即有情见。谓诸贤圣如实了知唯有此法更无余故。众生见者。即数取趣见。谓能数数往取诸趣无厌足故。寿者。见者与寿和合现存活故。养育见者。即养育现在能作士夫用故。又能增长有业故。邪见者。即五见中邪见也。我我所见。谓依五蕴起十五见等。断常见者。即是边见。断谓七断灭也。常谓四遍常等也。复言等者。等取见戒取见及钝烦恼。略无劫浊。以其外境非所化故。非恶体故。略不举之也。）
    为欲利益此诸异生及众外道。如是等类令生正解速得成就无上菩提。（欲令生善得菩提故。异生外道即所为人。简诸入地大菩萨众。初地已上更见长故。非不现灭。）
    是故释迦牟尼如来。示现如是短促寿命。（结标短寿。）
    善男子。然彼如来欲令众生见涅槃已。生难遭想忧苦等想。（自下第二为释文分为三。一法说。二喻合。三结说。初法说中复分为五。一解释。二假征。三为通。四却诘。五解难。此直释有三。一令于佛起希慕心。二令于法生修习意。三者曲结。此即初也。）
    于佛世尊所说经教。速当受持读诵通利。为人解说不生谤毁。（二令于法起修习意。十法行中略举四行。一受持。二披读。三讽诵。四解说。影显余行。且举易也。）
    是故如来现斯短寿。（双结。）
    何以故。彼诸众生若见如来不般涅槃。不生恭敬难遭之想。（此假征并为通。）
    如来所说甚深经典。亦不受持读诵通利为人宣说。（此通起持法心。）
    所以者何。以常见佛不尊重故。（此却诘并释难。）
    善男子。譬如有人见其父母。多有财产珍宝丰盈。便于财物不生希有难遭之想。（二喻合有二。初久住不欣喻。后见灭爱敬喻。此即初也。有人者。喻异生外道。父母者喻佛。多有财产等者。喻佛住法财丰也。）
    所以者何。于父财物生常想故。（此征并释也。应云于父与财生常想故。二义合明。）
    善男子。彼诸众生亦复如是。若见如来不入涅槃。不生希有难遭之想。所以者何。由常见故。（合也。文亦有三。初合。次征。后释。三文别故。）
    善男子。譬如有人父母贫穷资财乏少。（此后明见灭爱敬喻文中有五。初佛为示灭喻。二敬佛难遭喻。三爱法求学喻。四征。五释。此即初也。）
    然彼贫人或诣王家或大臣舍。见其仓库种种珍财悉皆盈满。生希有心难遭之想。（此明敬佛难逢喻。无是救护故爱敬。言贫人者。喻异生外道。余文准上喻可知。）
    时彼贫人为欲求财。广设方便策勤无怠。（三明爱法求学喻。）
    所以者何。为舍贫穷得安乐故。（四征。五释。）
    善男子。彼诸众生。亦复如是。若见如来入于涅槃。生难遭想乃至忧苦等想。（合也。此合佛为示灭喻。）
    复作是念。于无量劫诸佛如来出现于世。如乌昙跋华时乃一现。彼诸众生发希有心起难遭想。若遇如来心生敬信。（此合敬佛难逢喻。文有其三。谓法·喻·合。）
    闻说正法生实语想。所有经典。悉皆受持。不生毁谤。（此合爱法求学喻也。）
    善男子。以是因缘。彼佛世尊。不久住世。速入涅槃。（此结喻也。）
    善男子。是诸如来。以如是等善巧方便。成就众生。（此总成也。）
    尔时四佛。说是语已忽然不现。（第六说已不现。已上总是他佛说释迦命无穷。）
    尔时是妙幢菩萨摩诃萨。与无量百千菩萨及无量亿那庾多百千众生。俱共往诣鹫峰山中释迦牟尼如来正遍知所。顶礼佛足。在一面立。（释迦自陈常安。文段有四。一妙幢来至。二启白所闻。三四佛请陈。四释迦为说。此即初也。）
    时妙幢菩萨。以如上事。具白世尊。（启白所闻。）
    时四如来。亦诣鹫峰。至释迦牟尼佛所。各随本方。就坐而坐。（四佛陈请。文分为三。初四佛俱来。次遣使陈请。后使者传命。此即初也。）
    告侍者菩萨言。善男子。汝今可诣释迦牟尼佛所。为我致问。少病少恼。起居轻利。安乐行不。（二遣使陈请有三。初通问。次陈请。后随喜。初也。）
    复作是言。善哉善哉。释迦牟尼如来。今可演说金光明经甚深法要。为欲饶益一切众生。除去饥馑。令得安乐。我当随喜。（陈请随喜。）
    时彼侍者。各诣释迦牟尼佛所。顶礼双足。却住一面。俱白佛言。彼天人师致问无量。少病少恼起居轻利安乐行不。复作是言。善哉善哉。释迦牟尼如来。今可演说金光明经甚深法要。为欲利益一切众生。除去饥馑。令得安乐。（使者传命。）
    尔时释迦牟尼如来应正等觉。告彼侍者诸菩萨言。善哉善哉。彼四如来。乃能为诸众生饶益安乐。劝请于我宣扬正法。（释迦为说。文分为二。初赞。后陈。此赞也。）
    尔时世尊。而说颂曰。

    我常在鹫山  宣说此经宝
    成就众生故  示现般涅槃
    凡夫起耶见  不信我所说
    为成就彼故  示现般涅槃（后陈也。文分为三。初一持中。上二句显法报常。以报显法。下二句显化灭。后一行重成化灭。）
    时大会中有婆罗门。姓憍陈如名曰法师授记。与无量百千婆罗门众。供养佛已。（第四喜见重成不灭。文分为八。一陈如寄迹求愿。二如来方便默然。三佛如喜见令征。四陈如答请舍利。五喜见别示修福。六陈如更复因求。七喜见答不可得。八陈如领知常住。）
    闻世尊说入般涅槃。涕泪交流。（闻佛入灭悲哀。此即闻前颂示现般涅槃故现流泪。鼻所流为涕。目所出为泪。两相杂落为交流。）
    前礼佛足白言。世尊。若实如来于诸众生有大慈悲。怜愍利益令得安乐。犹如父母余无等者。（三举佛功德为求愿乐所以。于中分三。初归诚敬礼。次若实如来下陈佛有能为请法由。于中有二。一明世尊慈怜利益。二能与世间下明世尊三德俱备所以陈请。初文有二。一法二喻。由大慈故怜之与乐。由大悲故愍拔其苦。）
    能与世间作归依处如净满月。（此明三德备。此即断德。如涅槃经云。月爱三昧能作清凉。清凉即涅槃。涅槃即断德。以月喻断德故。）
    以大智慧能为照明如日初出。（此显智德。智能破闇。如初日出。）
    普观众生爱无偏党如罗帖罗。（此显因德。）
    唯愿世尊施我一愿。（求佛心愿。）
    尔时世尊默然而止。（方便默然。默然有五意。一为除讥。乃至五他除疑胜以他说为证故。）
    佛威力故于此众中。有梨车毗童子名一切众生喜见。（三佛加喜见征问。文中分五。初举处所。乃至五喜见能。此初三也。）
    语婆罗门憍陈如言。大婆罗门。汝今从佛欲乞何愿。我今与汝。（此明后二。）
    婆罗门言。童子。我欲供养无上世尊。今从如来求请舍利如芥子计。（四陈如答求舍利。文分为三。初陈如愿。次假设外征。后答愿所以。此即初也。）
    何以故。我曾闻说其善男子善女人。得佛舍利如芥子许恭敬供养。是人当生三十三天而为帝释。（后二文也。假近粗事。为显常因当得常果。）
    是时童子。语婆罗门曰。若欲愿生三十三天受胜报者。应当至心听是金光明最胜王经。（喜见别示福门。即为显常因。长行答诠。颂中答理。长行有三。一令听此经。二明其所以。三者结略。此即初也。）
    于诸经中最为殊胜。难解难入。声闻独觉所不能知。（三明其所以有二。初二乘不知。二能为胜因。此不能知。其文可知。）
    此经能生无量无边福德果报。乃至成辨无上菩提。（能为胜因。能生果报者。为十王因。成辨菩提者。为三身因。真胜果报意令彼求。）
    我今为汝略说其事。（结略）婆罗门言。善哉童子。此金光明甚深最上难解难入。声闻独觉尚不能知。（陈如方便更复因求。文分为三。初难经深妙胜者不知。次我等智征不能依习。后殷求舍利。此初也。明菩提涅槃二空理故甚深。除二障尽故无上。凡夫比智难解现智难入。二乘定性不能趣悟。故不能知也。）
    何况我等边鄙之人。智慧微浅。而能解了。（我等智微不能依习。）
    是故。我今求佛舍利如芥子许。持还本处。置宝函中恭敬供养。命终之后得为帝释。常受安乐。（后殷求舍利分二。初述意所求。后征。云何不为我乞。此即初也。）
    云何。汝今不能为我从明行足求斯一愿。作是语已。（此征云何不为我乞佛身舍利。令我供养得常乐果也。）
    尔时童子即为婆罗门。而说颂曰。

    恒河驶流水　可生白莲华（有十四颂。分之为四。初三行明难有漏之三相故无舍利。次三行明具涅槃之三德故无舍利。次四行明四人有障不得真实故无舍利。后四行明真实身具足四德故无舍利。此初也。此半行明法身无生相。恒河喻真理。駃流者喻真如。无有垢染。自性解脱非同有为。能生诸法故无舍利。犹如駃流不生莲花。见水应生物駃水尚不得生。故无舍利。）
    黄鸟作白形  黑鸟变为赤（明无变异相故无舍利。黄鸟者。旧本云。□枳罗此云黄鸟。形如鸽鸠。黄鸟形小。喻色蕴老不遍三界。分段老不遍无漏地。鸟形稍大。喻四蕴老遍三界故。喻变易死遍无漏地故。今此法报二老俱无。故无舍利也。）
    假使瞻部树  可生多罗果
    揭树罗枝中  能出庵罗叶（此明法身等无灭相故无舍利。瞻部树者。此洲之北临大海多有此树。树子极大亦复截食。多罗树者。传云。形大叶狭长。即具多叶。西国书此树叶。朅树罗者。此亦无翻。如汉菰。内有子小。大如枣。示灾食之甘美。庵罗者。传云。此云甘子。如是异类虽有生灭。尚无此类果等灭已而生彼等。云何无为法得有前灭而留舍利。若自性法身。三相异体故离彼。即是如来。）
    斯等希有物  或容可转变
    世尊之舍利  毕竟不可得（法合。彼等有为设可转变故云或容容彼不定。如来法身必无生灭留骨舍利。若报化身义准可知。）
    假使用龟毛  织成上妙服
    寒时可披着  方求佛舍利（此下三行明王德故无舍利。初一行明般若真实离虚妄故。或可。计用血肉肵骨集成法身。如以龟毛集成衣服以御寒。此事既无故无舍利。离前生死故。）
    假使蚊蚋足  可使成楼观
    坚固不摇动  方求佛舍利（喻法身真实微细之法。不可转异成有为粗血肉舍利。离前异故。）
    假使水蛭虫  口中生白齿
    长大利如锋  方求佛舍利（喻解脱自性不可得有有漏血肉之法。既不有生故定无灭。离前灭相故。）
    假使持兔角  用成于梯蹬
    可升上天宫  方求佛舍利（自下四行明四人有障不得四德。此意即明法身是常乐等。今此中以兔喻法身。常作无常杨。如依兔求角。为梯天宫者。喻常涅槃常德。以无常想梯悕得入涅槃宫。无有是处。由此故知无有舍利。唯此即明欲求法身舍利毕竟不得。此即初除缘觉舍心。）
    鼠缘此梯上  除去阿苏罗
    能障空中月  方求佛舍利（除声闻畏苦障。鼠喻声闻。菟角梯喻于乐德作真苦想。实无苦故计为有苦。有苦故即有无常。谓有骨舍利故今求之。即用此因希得乐德。如缘兔角梯除阿修罗不令障月。月喻涅槃。既不称实。明定不得也。）
    若蝇饮酒醉  周行村邑中
    广造于舍宅  方求佛舍利（除外道着我障。于余有漏观有我乐。以颠倒故。如蝇饮醉不能飞历村邑造于窟宅。因中十地法如城择灭如村邑。涅槃乐德如舍宅。据无为不得云造作舍宅。但云造诣。或依了因假喻造。或如外道。虽计我常。然有舍身受身之义故。谓佛身有其舍利。是倒故无舍利。）
    若使驴唇色  赤如频婆果
    善作于歌舞  方求佛舍利（除阐提不信障。由痴不信法身四德。以愚闇故喻驴唇黑。以不信故不得如来涅槃大净。如驴黑唇不可令赤如频婆果。善作于歌舞。歌喻利他行。舞喻自利行。然此文据定性二乘及无性阐提外道也。）
    乌与鸺鹠鸟  同共一处游
    彼此相顺从  方求佛舍利（此明真实法身具足四德故无舍利。亦分文为四。此初明常实德不与无常虚妄同处故无舍利。）
    假使波罗叶  可成于伞盖
    能遮于大雨  方求佛舍利（此明大乐德。若谓为苦如波罗叶。传云。各分三道不可盖而遮天雨。天雨喻变易苦。二乘作无常及苦观不能得常乐也。）
    假令大船舶  盛满诸财宝
    能令陆地行  方求佛舍利（此明大我德。以法身我如大船舶。其恒沙德如满财宝。令陆地行者。喻外道我见。外道我见心不能见真我。真我如舟。不于外道我见陆地心行故也。）
    假使鹪鹩鸟  以觜衔香山
    随处任游行  方求佛舍利（此明大净德。外道不信涅槃净德。妄计余净。如鹪鹩鸟不能衔香山游。香山喻大涅槃净德。鸟喻外道不信佛说。既真法身不无常等。明知舍利决不可得。故求舍利成本愿者。必不可得。故应观佛离三相成三德。除四障修四因。定得愿满。）
    尔时法师授记婆罗门。闻此颂已亦以伽他。答一切众生喜见童子曰。（第八陈如领解常住。文有二别。初经家标。后正领解。初。）

    善哉大童子  此众中吉祥
    善巧方便心  得佛无上记（此陈领解。七颂分三。初二行叹德。次四行正明所解。后一行结佛身常。以前所说说佛四德修因当证故赞善哉。赞内德中有六胜德。一相应胜德。即颂中大字是也。与七大性相应故名为大。二生位胜。即童子是也。以登初地上生如来家名为童子。三发愿胜。即众中吉祥也。发十大愿等故。四善巧胜。即善巧是也。得进上地方便故。五方便胜。即方便心是也。智二利方便故。六摄受胜。即得佛记是也。蒙佛记故。）
    如来大威德  能救护世间
    仁可至心听  我今次第说（上二句叹佛智悲。大威德是智德。能救护者是大悲德。）
    诸佛境难思  世间无与等
    法身性常住  修行无差别（自下四行明所解。初二行解常住。后二行解无舍利。初解常住即是彼果智分。略有五相。诸佛境难思者。是不可思议相。世间无与等者。是转依相。法身性常住者。是常住相。修行无差别者。是白法所成相。诸佛体皆同者。是无二为相。如是五相如沼公疏中引摄论文广述也。）
    诸佛体皆同  所说法亦尔
    诸佛无作者  亦复本无生（即是第三无二为相。有三种无二。一有无无二。二为无为无二。三一切佛无二。诸佛体皆同者。即是总句。所说法亦尔者。因释说法亦复无差。诸佛如来同事业故。诸佛无作者。不显为无为无二。由业烦恼非所为故名无作者。亦非惑业生故云无生。已上约应化释。亦显自性法身体自本有。非新生作故云无作等。）
    世尊金刚体  权现于化身
    是故佛舍利  无如芥子许
    佛非血肉身  云何有舍利（自下二行解无舍利。初一行半领解。后半解示有。此初也。佛身坚固亦权化身。故无舍利如芥子许。若言树影有血肉者。无有是处。佛身亦尔。）
    方便留身骨  为益诸众生（此解示有。以神通智力善巧方便。现留舍利益众生。）
    法身是正觉  法界即如来
    此是佛真身  亦说如是法（第三结佛身常。功德所依及以积聚名为法身。道三身故。觉性觉相俱名正觉。是诸法因是诸法依故名法界。对于舍利三身俱真故名真。真既如是。所说之法亦复如是。）
    尔时会中三万二千天子。闻说如来寿命长远。皆发阿耨多罗三藐三菩提心。欢喜踊跃。得未曾有。（此明时众领解获益。文分为二。初长行闻法获益。次偈颂陈其领解。菩提心义如疏广述。）
    异品同音。而说颂曰。

    佛不般涅槃  正法亦不灭
    为利众生故  示现有灭尽
    世尊不思议  妙体无异相
    为利众生故  现种种庄严（此申领解。一行领常住。一行领现诸相。）
    尔时妙幢菩萨。亲于佛前及四如来并二大士诸天子所。闻说释迦牟尼如来寿量事已。（自下大段第二别明涅槃。文分为三。一陈疑启请。二佛为解释。三领悟得益。初文有二。初结前所闻。后正疑请。此即初也。）
    复从座起。合掌恭敬。白佛言。世尊。若实如是。诸佛如来。不般涅槃。无舍利者。（正请有五。一请法仪。二牒所闻。即是前所举文是也。）
    云何经中。说有涅槃及佛舍利。令诸人天恭敬供养。过去诸佛。现有身骨。流布于世。人天供养。得福无边。（三举违难有三意。一云何名涅槃。二云何不入。三既不入。云何复言留身舍利。一违教。二违世间。）
    今复言无。至生疑惑。唯愿世尊。哀愍我等。广为分别。（四结疑意。五请为决。）
    尔时佛告妙幢菩萨及诸大众。汝等当知。云般涅槃有舍利者。是密意说。如是之义当一心听。（佛为解释。文分为三。初牒疑请敕听。二正为解释。三如是妙行汝等勤修下结劝令学。此初也。言有舍利是密意说教者。杂集论说。秘密有四。一令入。二相。三对治。四转变。对治有八。一轻佛障。二轻法障。乃至八不定性障。今此为除轻佛懈怠二种障故说般涅槃。留身舍利名为密意。余文如疏。）
    善男子。菩萨摩诃萨如是应知。有其十法。能解如来应正等觉真实理趣。说有究竟大般涅槃。（正为解释有三。初解涅槃体。次明其相。即显不入。后释言入涅槃及留舍利所以。此初也。明体三番释。初番约三事四涅槃当体等释。次番依展转证得释。后约因圆能证。就四次文各有四。一标。二征。三释。四结。标中初对机。次开后简前。言菩萨者对机也。十法者即开章也。说有究竟等者。简异小乘所得涅槃称为大涅槃。言十法者。应云十义。即为十段。）
    云何为十。（初征。）
    一者。诸佛如来究竟断尽诸烦恼障所知障故。名为涅槃。（初三义约三事解。究竟断尽烦恼障所知障者。即是解脱也。）
    二者。诸佛如来善能解了有情无性及法无性故。名为涅槃。（解了有情等者。即是般若也。）
    三者。能转身依及法依故。名为涅槃。（能转身等者。即是法身。三事非一异名大般涅槃。身即第八流转还灭依。法即真如即迷悟依。由此藏识持诸障种。障法身胜故转第八与如合明。）
    四者。于诸有情任运休息化因缘故。名为涅槃。（此下三义约四涅槃。此明示现入无余也。化事休息者。即八相身示入无余。）
    五者。证得真实无差别相平等法身故。名为涅槃。（此明无余涅槃。文云证得故。或是自性清净涅槃。文云无差别相故。诸佛证故。）
    六者。了知生死及以涅槃无二性故。名为涅槃。（此明无住涅槃。无二性者即真如也。性无二故。不住生死及以涅槃。）
    七者。于一切法。了其根本。证清净故。名为涅槃。（自下四义依于三性总别而明。言于一切法了其根本等明者。是总故。辨中边云。此中云何根本真实。谓三自性后得能证遍计依他清净。本智能证圆成清净。）
    八者。于一切法无生无灭善修行故。名为涅槃。（此依遍计显。文云无生灭故。了达彼无能正修行故。）
    九者。真如法界实际平等。得正智故。名为涅槃。（此取能证真如无漏正智。依他起性净分记涅槃。染非能证故非涅槃也。）
    十者。于诸法性及涅槃性。得无差别故。名为涅槃。（于其二性得无差别者。意取所得。得是证得也。无差别理者。证圆成实性。）
    是诸址法说有涅槃。（结有涅槃。）
    复次善男子。菩萨摩诃萨。如是应知。复有十法。能解如来应正等觉真实理趣。说有究竟大般涅槃。（第二复次依展转释。文段如前。）
    云何为十（征也。）
    一者。一切烦恼。以乐欲为本从乐欲生。诸佛世尊断乐欲故。名为涅槃。（一切烦恼乐欲为本者。如涅槃经。染净等法皆欲为本。如入善法欲为根本。起诸染法亦同净说。以佛能断证所显理名为涅槃。）
    二者。以诸如来断诸乐欲。不取一法以不取故。无去无来。无所取故。名为涅槃。（言不取一法者。即由无欲于一切境不生爱着。既不爱着故更不生。故不往彼趣生去。不还此趣生来。所取即五蕴。前约无因亡。此约果灭。所显之理名为涅槃。）
    三者。以无去来及无所取。是则法身不生不灭无生灭故。名为涅槃。（言法身者。依有漏灭尽所显真如。是功德依名为法身。故胜鬘云。在缠名如来藏。出缠名法身。无去来者。约无有为相说。无所取者。据色蕴等体说。上纯无所显正是涅槃。）
    四者。此无差别非言所宣。言语断故。名为涅槃。（此约涅槃体离言诠性名为涅槃。）
    五者。无有我人。唯法生灭得转依故。名为涅槃。（即是转依二无我理。无有我人者。无有生执。唯法生灭者。即悟法无我。由悟此理证得转依名为涅槃。此粗重转依也。）
    六者。烦恼随惑。皆是客尘。法性是主。无来无去。佛了知故。名为涅槃。（由二执惑尘是客。有生灭去来故。真如是主。以体常住无生灭去来故。今佛了知证得转依此心转依。）
    七者。真如是实。余皆虚妄。实性体者即是真如。真如性者。即是如来。名为涅槃。（惑颠倒生称虚妄。如非倒生故称实。实不倒称真如。真如体性即是法身如来。亦是心转依。但转释异耳。）
    八者。实际之性。无有戏论。唯独如来证实际法。戏论永断。故名为涅槃。（真如法身即是实际。离倒妄显故无戏论。佛证实际法故戏论断名为涅槃。即是道转依也。）
    九者。无生是实。生是虚妄。愚痴之人漂溺生死。如来体实无有虚妄。名为涅槃。（由佛永断妄戏论故得此无生。无生是实。愚夫未断生虚妄故漂溺生死。如来无此名为涅槃。即是广大转依。）
    十者。不实之法。是从缘生。真实之法。不从缘起。如来法身。体是真实。名为涅槃。（有为不实是从缘生。法身实体不从缘生。故名涅槃。归圆成实是一切法所归趣故。）
    善男子。是谓十法说有涅槃。（结也。）
    复次善男子。菩萨摩诃萨。如是应知。复有十法。能解如来应正等觉真实理趣。说有究竟大般涅槃。（第三复次文四如前。此初标也。文三如前。）云何为十（征也。）
    一者。如来善知施及施果。无我我所。此施及果不正分别永除灭故。名为涅槃。二者。如来善知戒及戒果。无我我所。此戒及果。不正分别永除灭故。名为涅槃。三者。如来善知妨忍及忍果。无我我所。此忍及果。不正分别永除灭故。名为涅槃。四者。如来善知勤及勤果。无我我所。此勤及果。不正分别永除灭故。名为涅槃。五者。如来善知定及定果。无我我所。此定及果。不正分别永除灭故。名为涅槃。六者。如来善知慧及慧果。无我我所。此慧及果。不正分别永除灭故。名为涅槃。（此依因圆能证释。即修十度因满能证大般涅槃。初六即前六度。修行施等为七最胜所摄成度。今此经中且举巧便一介最胜。三轮清净趣涅槃胜以显于余。若修不圆不证涅槃。故施即见有能施施物所施果。即见有果。谓希报恩及等流·异熟·士用·离系之果。此我法执名不正分别。见能所施谓我执。见有施物即我所。此等永除所显之理。或即六度涅槃之相并名涅槃。余准此释耳。）
    七者。诸佛如来。善能了知一切有情非有情。一切诸法皆无性。不正分别。永除灭故。名为涅槃。（由拔济方便知诸有情及一切法皆无实故三轮清净。故无分别无染拔济。）
    八者。若爱者。便起追求。由追求故。受众苦恼。诸佛如来。除自爱故。永绝追求。无追求故。名为涅槃。（若见自身为求菩提。是爱未亡起追求者即是染愿。不亡相故受诸苦恼。既三轮空无自身爱。无染追求。即正愿满。）
    九者。有为之法。皆有数量。无为法者。数量皆除。佛离有为证无为法。无数量故。名为涅槃。（由思择力知有为法有其数量。以有生灭形假形量故。无为不尔。即称于如无能所思择。故云证无为法无数量故。）
    十者。如来了知有情及法。体性皆空。离空非有。空性即是真法身故。名为涅槃。（由能了知有情空成就有情智。了知法空成就佛法智。俱无亡相故。皆空离空非有空性。此所证理即是法身名为涅槃。）
    善男子。是谓十法说有涅槃。（结也。）
    复次善男子。岂唯如来不般涅槃。是为希有。（明涅槃相答不涅槃。文亦分四。一标。二征。三释。四结。初标不入涅槃。）
    复有十种希有之法。是如来行。（标不入所以也。）
    云何为十。（征也。）
    一者。生死过失。涅槃寂静。由于生死及以涅槃证平等故。不处流转。不住涅槃。于诸有情。不生厌背。是如来行。（此不住二边行有三。初明证生死涅槃平等。次不处流转下明不住二边。后于诸有情下明不舍有情。若二乘人见生死过失见涅槃寂静。便有厌舍入于涅槃也。）
    二者。佛于众生不作是念。此诸愚夫行颠倒见。为诸烦恼之所缠迫。我今开悟令其解脱。（恒度有情行。初观空后观有。即空方便发起有行。此初也。同般若经而无有情得灭度有。）
    然由往昔慈善根力。于彼有情。随其根性意乐胜解。不起分别。任运济度示教利喜。尽未来际。无有穷尽。是如来行。（此明现有。由昔利他愿力满故。如变化人现种种事业。如如意珠出种种物。言随其根者。胜劣智力。性者。种种界智力。意乐者。遍趣行智力。示教利喜者。示即示现四种道理。教谓教诫令学。利即见退劝励利益。喜即见进而生庆喜。尽未来等者是常度也。）
    三者。佛无是念。我今演说十二分教。利益有情。（不见所说行。初观空也。）
    然由往昔慈善根力。于彼有情广说。乃至尽未来际。无有穷尽。是如来行。（现有。犹如天鼓出种种声。）
    四者。佛无是念。我今往彼城邑聚落。王及大臣婆罗门刹帝利薜舍戍达罗等舍。从其乞食。（不念乞食行。初观空行也。）
    然由往昔身语意行串习力故。任运诣彼。为利益事。而行乞食。是如来行。（现有。瑜伽由十因缘如来乞食。一者为显杜多功德。乃至十为令无量诸天龙等。随从如来勤如宾卫故。）
    五者。如来之身。无有饥渴。亦无便利羸惫之想。虽行乞取。而无所食。亦无分别。（不念资力行。文二如前。此空行也。惫败音亦虚羸。）
    然为任运利益有情。是有食相。是如来行。（现有也。此示现依止住食也。）
    六者。佛无是念。此诸众生。有上中下。随彼机性。而为说法。（不念说法行。前不见所说。此不念所度。文二如前。此观空也。）
    然佛世尊无有分别。随其器量。善应机缘。为彼说法。是如来行。（此现有也。）
    七者。佛无是念。此类有情。不恭敬我。常于我所。出呵骂言。不能与彼共为言论。彼类有情。恭敬于我。常于我所。共相赞叹。我当与彼共为言说。（不念善恶行。文二如前。此观空也。）
    然而如来起慈悲心。平等无二。是如来行。（此现有也。此三念处。）
    八者。诸佛如来。无有爱憎。憍慢贪惜及烦恼。（此无染杜多行。此观空也。）
    然而如来常乐寂静。赞叹少欲。离诸諠闹。是如来行。（此现有也。）
    九者。如来无有一法不知。不善通达。于一切处镜智现前无有分别。（此明任运利益行。言无有一法不知者。智所缘也。无有一法不达者。通所了也。镜智任运顿能知达。此观空也。）
    然而如来。见彼有情所作事业。随彼意转方便诱引。令得出离。是如来行。（此现有也。言随彼意转者。根性意乐意熟有前后。方便引诱令出生死。）
    十者。如来。若见一分有情得富盛时。不生欢喜。见其衰损。不起忧戚。（此明与乐拔若行。即是观空也。）
    然而如来见彼有情修习正行。无碍大慈。自然救摄。若见有情修习邪行。无碍大悲。自然校摄。是如来行。（此观有也。）
    善男子。如是当知。如来应正等觉。说有如是无边正行。汝等当知。是谓涅槃真实之相。（结也。）
    或时见有般涅槃者。是权方便。（此言灭留舍利疑。初牒示灭及留舍利。后释所以。此初也。不言或时佛现涅槃及留舍利而言见者。欲显佛常实无舍利。俱及留舍利众生心自所感现也。）
    及留舍利令诸众生。恭敬供养。皆是如来慈善根力。（释所以。初所为。后得益。此初也。）
    若供养者于未来世。远离八难。逢事诸佛。遇善知识不失善心。福报无边速当出离。不为生死之所缠缚。（此得益也。有七益。一离八难。乃至四不失心。五获世福报。六证涅槃。七得解脱。）
    如是妙行。汝等勤修。勿为放逸。（结劝修学。）
    尔时妙幢菩萨。闻佛亲说不般涅槃及甚深行。合掌恭敬白言。我今始知如来大师不般涅槃。及留舍利普益众生。身心踊悦。叹未曾有。（第三段有二文。此初领悟也。）
    说是如来寿量品时。无量无数无边众生。皆发无等等阿耨多罗三藐三菩提心。（此明得益。）
    时四如来忽然不现。妙幢菩萨。礼佛足已。从坐而起还其本处。（品第四大段闻已散席。）

金光明最胜王经注译卷第一
金光明最胜王经注释卷第二

          

金光明最胜王经分别三身品第三

    （沼公云。三门分别。一辨来意。二释品名。三彰妨难。来间有三。一前寿量品总说菩提涅槃二果。未能别知。寿量品内已为别说涅槃断果。未为分别菩提智果。今为分别三身不同令差别解障障治有别修因而证故此品来。二云。前品明其圆寂必因断障而证。断所断已必智惠圆。故前品后有此品生。三云。为机宜闻慈悲说令获利乐故此品来。二释名者。分谓分段。别谓殊别。即为分段殊别三身。或分谓分折。别谓记别。三者是数。身谓依义体及积聚。随其所应。自性法身及应化等。依上三义名为身也。若但言三身。即带数释。既言分别三身。即分别是能分别。三身是所分别。应云三身之分别名三身分别品。是依主释。今顺此方云分别三身品。此品广明诸佛三身。故以立名。兴公云。梵云怛利三迦耶身伽罗毗致别。总应云三身分别。广如彼疏。烦故且止。三障防难者。问。此之三身为但本有为俱杂起。答。各据因俱本有。谈果并新成。如见问答广如沼公疏述。）
    尔时虚空藏菩萨摩诃萨。在大众中。从座而起。偏袒右肩。右彩着地。合掌恭敬顶礼佛足。（就此品中。大分为四。一菩萨启请。二如来为答。三善男子如是知见下结劝修行。四尔时虚空藏下领解持学。初中复二。初供养。后申请。供养有二。一内供养。即请法之仪。二外供养。即表成当果。即初文也。于中复二。初明请人。次明供养。问何故此菩萨名虚空藏。答。今此菩萨立名有二。一从事。二从理。初从事者。此菩萨得佛神通故。于虚空中随众生所须。若法若财尽能施与皆令欢喜。以此方便智故名虚空藏。乃至广说。如大集经第十五卷说。言从理得名者。虚空藏菩萨经云。虚空藏。谓阿难言。我身即是虚空。以虚空证知一切。为虚空印所印。此从理名。即是法身。如花严云。普贤身相犹如虚空等。此菩萨亦尔。）
    以上微妙金宝之华宝幢幡盖。而为供养。（此明外供养。即敬供养也。）
    白佛言。世尊。云何菩萨摩诃萨于诸如来甚深秘密。如法修行。（二申请也。甚深秘密是问果。如法修行者问因。难可穷证名为为甚深。或二乘不知名甚深。地前菩萨不能解了名秘密。又秘者即四秘密中相及令入。三性是相。三身入。）
    佛言善男子。谛听谛听。善思念之。吾当为汝分别解说。（第二大段如来为答。文分为四。初敕听许说。次答其果。次复善男子若善男子下答修行问。后复次善男子是法身下总结前因果告示令知。此初也。言谛听等者。功德施般若论云。谛听者。心专一境也。善者。于四理义生信无疑。思念者。敬持不忘。真谛听云。谛听者。即生闻惠离散乱过。如仰器。善思者。生思惠离放逸故。如完器。念之者。生修惠离颠倒故。如净器也。）
    善男子。一切如来有三种身。（下答所问果。文分为四。一标。二征。三列。四解。此初也。）
    云何为三。（征也。）
    一者化身。二者应身。三者法身。（列也。）
    如是三身具足。摄受阿耨多罗三藐三菩提。若正了知。速出生死。（显摄劝知。如是者。指上所列三身。具足摄受者。显摄佛身。谓此三身总争包容纳佛身功德无不皆尽。何者。此之三身即是阿耨菩提故。若正了知等者。劝众令知。）
    云何菩萨了知化身。（此出三身体。即分三段。此化身体。初问。二答。三结。此初也。言菩萨者。对所被机。即是二问。一云何菩萨。二云。云何了知。）
    善男子。如来昔在修行地吉。为一切众生。修种种法。（此佛为答又二。一因。二果。此因也。昔在修行地中者。明行位。即七地中除种姓地。未修行故。所以言中。为一切众生者。次明修意。即同般若经。云何住心。以所有众生感欲灭度。修种种法者。即后十度乃所断障。）
    如是修习至修行满。（得果也。初牒因满。次举果圆。后结身名。此即初也。）
    修行力故。得大自在。（明得果圆分二。初得果。后了境。此初也。大自在者。十自在等。摄论第九云。一寿自在。二心自在。三众具自在。四业自在。五生自在。六胜解自在。七愿自在。八神力自在。九智自在。十法自在。）
    自在力故。随众生意。随众生行。随众生界。悉皆了别。（此明了境知。意者。知心体或胜解。知众生行者。知差别行。或体或胜别行。或业或遍趣行。知众生界者。即种种性皆能了知。）
    不待时。不过时。处相应。时相应。行相应。说法相应。现种种身。（化物也。不待时者。众生相就即应时现身说法。不择时节。不过时者。谓不过此应化时也。处相应等者。如来说法离四非故。处相应者。离非处。时相应者。离非时。行相应者。离非机。说法相应者。离非法。谓应此处等。应以此法必相应故。现种种身者。即八相等。及涅槃后。以愿自在随缘利益。总名种种身。）是名化身。（结也。）
    善男子。云何菩萨了知应身。（明应佛中大文亦三。此问起也。）
    谓诸如来。为诸菩萨得通达故。说于真谛。（下答有二。初说法。后现身。此初也。于中亦二。一利生。二利法。初中有三。一说真谛境。二明涅槃果。三明所行因。谓诸如来者。明能说人。为诸菩萨者。明所备人。得通达故者。明说意。说于真谛者。明诠法。）
    为令解了生死涅槃是一味故。（此明果也。即是无住处涅槃。独大乘得。益物胜故。果中偏说。）
    为除身见众生怖畏欢喜故。（沼公云。明除障修因。以为无始我见缚故不能解了。设得解了。于生死怖。于涅槃生喜。不能广利。又由我执是诸障本故。然此我见虽通六·七二识。意除第七。以障无住胜故。亦染本故。故成唯识论解平等智云。妙观察智不共所依无住涅槃之所建立。一味相续穷未来际。庄公云。为令除身见众生怖畏欢喜故者。三地已下未能永除俱生身见。于断寂灭心生怖畏故。说真谛令离怖畏生欢喜心故。兴公云。凡夫怖畏涅槃之无为。喜乐生死之有为。令喜乐涅槃之真。怖畏生死之妄。故示现应化之用也。三师疏意训文各别。寻意可知。但略纂非沼公也。）
    为无边佛法而作本故。（此利法也。利生意者。便法久住故云作本。）
    如实相应如如如如智。本愿力故。（下现身有二。初现身。后庄严。此初也。言如实者。即真如也。相应者。能证所证俱无二取名为相应。相应者相似义。此是总句。如如如如智者。是别句也。二空真性重名如如。达二空智名如如智。本愿力故者。明现身所由。智境两如都无分别。因何现身。俱由本愿力故。唯识云。由昔所修利他无漏纯净佛土因缘成就等。土既由昔。现身亦然。）
    具三十二相八十种好英背圆光。（明庄严也。问。此应身是何身。答。他受用身。问。若尔相好应多。云何但说三十二相等。答。他受用有二种。一四善根位所见之身。二地上菩萨所见之身。今此但说四善根位所见之身。广如沼公疏中所说。）
    是名应身。（结也。）
    善男子。云何菩萨摩诃萨。了知法身。（明法身也。文三如前。此初问也。）
    为除烦恼等障。为具诸善法故。（正释有二。初明所为。后明得身。此初也。此法身有二。一自性法身。二功德法身。今包合二。为除烦恼等障者。明为得自性法身。为具善法故者。明为得功德法身。）
    唯有如如如如智。（明得法身。如如即自性法身。如如智即四智品。虽事智品不缘真如。能离所取。由如如智起故。总名如如知故。故不文云。是故法如如如如智摄一切佛法。若唯是如。非摄一切故。）
    是名法身。（结也。）
    前二种身。是假名有。此第三身。是真实有。为前二身而作根本故。（自下诸分别有九门。一假实门。二二利门。三有余无余门。四治障门。五同别门。六一多门。七能所门。八常无常门。九四句门。就初门之中。文分为五。一标。二释。三征。四解。五结。此初二文。庄公云。前二种身是假名有者。应化二身从因而生。如幻非真。若离法身无别实体。以一切法皆是如故。为假名有。法身无为非因缘起。本来常住与彼二身而作本故。名为真有。非虚幻故。又言二身者。他受·变化。俱是化现。非真实故。）
    何以故。（征也。何所以故法身是二依。）
    离法如如。离无分别智。一切诸佛无有别法。（解也。初返解。后顺成。此初也。）
    一切诸佛智慧具足。一切烦恼究竟灭尽。得清净佛地。（顺成也。智慧具足者。即如如智。烦恼灭尽者。即法如如。故具二种也。）
    是故法如如如如智。摄一切法佛法。（结成也。如来净妙法身亦即真如。是迷悟依故为二本。）
    复次善男子。一切诸佛。利益自他。至于究竟。（自下第二二利分别门。于中有二。初辨二利。后善男子云何法如如下释情疑。初中亦二。初法后喻。法中有三。标·释·结。此初也。言利益自他至于究竟者。至于佛位云自利究竟。有三乘姓令得自果云他利究竟。）
    自利益者。是法如如。利益他者。是如如智。（释也。初释二利。后释所以。此初也。如如凝寂名自利。如智起用名利他。然二利门诸教不同。广如疏会。）
    能于自他利益之事。而得自在成就种种无边用故。（释所以也。由此三身于自他利益得自在。俱成种种无边用故。）
    是故分别一切佛法。有无量无边种种差别。（结也。一切佛法即三佛是。大品经云。出三界故无量。越十方故无边。义用众多云种种差别也。）
    善男子。譬如依止妄想思惟说种种烦恼。说种种业用种种果报。（下依喻显。妄想思惟者。喻如如智任运能起利他之思。言妄想者。喻实不思。假起思故。说种种烦恼者。喻化身为二乘说种种烦恼。种种业者。喻起应身为菩萨说种种业。种种果报者。喻令他人既闻法已得世出世之果也。）
    如是依法如如如如智。说种种佛法。说种种独觉法。种种声闻法。（法合也。三乘之人根性欲乐等各各不同。方便位中种性行解趣入各异。所以云种种佛法。）
    依法如如。依如如智。一切佛法自在成就。是为第一不可思议。（下喻合。显自利之用分三。法·喻·合。此初也。庄公云。结前义也。）
    譬如画空作庄严具。是难思议。（下喻庄严。如空无相。严具亦无相。故是难思。如如喻空。如如智画。或如如上诸功德义如严空俱是无相。是难思议也。）
    如是依法如如。依如如智。成就佛法。亦难思议。（举法合也。如如是性。如如智是功德义。功德义正是法身。依如方有故二合明。）
    善男子。云何法如如如如智。二无分别。而得自在。事业成就。（下释情疑有二。初牒疑。后喻释。此牒疑也。有二人。一出世人疑。二世间人疑。又是学人及不学人。二人俱疑也。）
    善男子。譬如如来入于涅槃愿自在故。种种事业皆得成就。（下喻释有四喻。初二喻为出世人。后二为世间人。初文有二。初喻后合。此举喻也。举二乘人意解涅槃。谓佛入灭身智无故。同如无相。信有灭后化事得成。如涅槃后重起金棺为现双足。舍利变化种种事业而皆得现。故举为喻也。）
    法如如如如智。自在事成。亦复如是。（法合可知。）
    复次菩萨摩诃萨。入无心定。依前愿力。从禅定起作众事业。（第二举劣况胜喻。文亦有二。所谓喻·合。初也。菩萨灭定既六识不行而无分别。亦有种种变化事业。问。何故不举二乘劣喻。答。二乘入灭定不能起事业故。无垢称第二。无垢呵舍利弗云。夫晏坐者不起灭定而现诸威仪。是为晏坐等。灭定喻如如。前愿喻本愿。作事业喻应化。）
    如是二法。无有分别。自在事成。（合也。合前法如如智无有分别自在事成也。）
    善男子。譬如日月无有分别。亦如水镜无有分别。光明亦无分别。三种和合得有影生。（下除世间不学人疑。亦有二喻。初举有体。虽无分别而有影生。后举无体喻。虽无分别亦有影生。前二亦然。入涅槃已举无体。入灭定起举有体。今有体中。初喻后合。此喻也。真谛三藏云。日月喻如如。水镜喻本愿慈悲。光明喻如如智。影喻应化身。）
    如是法如如如如智。亦无分别。以愿自在故。众生有感现应化身。如日月影和合出现。（合也。）
    复次善男子。譬如无量无边水镜依于光故。空影得现种种异相。（举空无体喻。初举喻明。后逐难释。水镜喻有情机。依于光者喻本愿力。空者喻法如如如如智。影现者应化身。由本愿力先令于空法如如等。应化得现所为利他种种事业。亦说如疏。）
    空者即是无相。（逐难释也。以空无形色故喻法身。）
    善男子。如是受化诸弟子等。是法身影。（沼公云。合也。初明所见身。后明有身所以。合成无异。若准真谛所翻之经。应云如是受化之众是能感机。诸弟子等者。即是菩萨亦能现应化二身。现于应化二身。是法身影。如前初举佛涅槃喻。后举菩萨灭定喻。又解。此文如是受化诸弟子等是能感机是法身影者。此文言略。应云诸弟子等所见应化是法身影。本疑如来法身无分别。云何能起应化二身。不疑弟子能起。然法如如等虽无分别。以愿力故。合弟子心上见有。应化事业而生。兴公云。此后合也。言受化诸弟子者。合无量水镜。受化者即凡夫二乘化身化故。诸弟子者。即诸菩萨。应身应故。法身影者。起合空影故。以愿力者。却合依光。二种身者。合种种异相。法身地者。合空无相。如来法身无妄。智究竟满分位名为地故。法身虽无粗妙之相。而称众生净浊之心示现粗细。修促影故。纵无相而念有相。何可难。）
    以愿力故于二种身现种种相。于法身地无有异相。（明应化身有之所以合成无异。即无异即合法身无分别相。言于二种身者。是应化二身。或佛所现·菩萨所现名二种身。虽现异相。于法身地无有差别分别异相。）善男子。依此二身。一切诸佛。说有余涅槃。（第三有余无余分别门明三涅槃。即为三段。此初明有余涅槃。四涅槃中除自性清净涅槃。不由断证一切同有故不约明。有余涅槃应云有余依所显之涅槃。无余依所显之涅槃。今略依字。今佛应化不同二乘。但是现有似苦依身。或无漏依在名为有余。如成唯识说。虽无实依而现似有。或苦依尽说无余依。非苦依在说有余依故。依二身所得涅槃名有余依。）
    依此法身。说无余涅槃。何以故。一切余法。究竟尽故。（下明无余依有三。初标。次征。后释。云依此法身说无余者。有二解。一云。依如如法身无一切依。名无余依涅槃。若尔涅槃法身何别。答。功德所依义边名法身。诸依寂静义边名涅槃。又解。四智心品是如如智。即自受用亦名法身。依此自受不现托生。双林唱灭无一切依无余依。依此所显名无余涅槃。问。由几寂灭名为无余。答。由二寂灭。谓寂静寂灭等。）
    依此三身。一切诸佛说无住处涅槃。（下明无住处涅槃。文分为五。谓标·释·问·解·结。此标也。）
    为二身故不住涅槃。离于法身。无有别佛。（释也。何故三身名无住处。以为二身故不住。以大悲故为物现身不住涅槃。亦应云不住生死。前明无余。已说不住生死。又以佛离漏余谓涅槃。故令偏明不住涅槃。不谓住生死。所以不言。离于法身无有别佛者。以其法身从应化说。性相合云无别佛。彼二不住故。法身又不住。是故三身总名无住。）
    何故二身不住涅槃。（问也。二身无漏即离生死。何故不住涅槃。）
    二身假名不实。念念生灭不定住故。数出现以不定故。（解应化身不住所以。初顺解。次反成。一假名非实。二念念生灭。三数出现。数出现者。为众生故。或时现入灭。或时受生。故数数出现。以不定故。明不住涅槃。）
    法身不尔。是故二身不住涅槃。（反成也。）
    法身不尔。是故不住涅槃。（明法身不住涅槃所以。法身与应现不二故又不住。）
    故依三身说无住涅槃。（结也。）
    善男子。一切凡夫为三相故。有缚有障。远离三身。不至三身。（第四治障废立门有二。初约境。次约心。此初也。文分为二。初明有障不得三身。后明断得。初文分四。一标。二征。三列。四释。此标也。三相即三性。是所应知境相故。摄大乘说。此三性名所应知胜相。有缚者据现。有障者约种。又有缚或相应·所缘。此约于三性。不了故有缚有障。障即三障等。由此远离不至三身。）
    何者为三。（征也。）
    一者遍计所执相。二者依他起相。三者成就相。（列三相。三相即三性。言遍计所执相者。遍谓周遍。计谓计度。于一切境遍计度故。名为遍计。遍计即能遍计所遍计俱名遍计。所执者。遍计所执性。或相即是性。亦即境相。依他众缘而得起故。名依他起。相义如前。圆满成就名成就相。所执我法是遍计性。心心所色不相应。是依他起。真如为成就体。若漏无漏门。无漏五蕴亦圆成实。有漏性者唯依他起。）
    如是诸相不能解故。不能灭故。不能净故。（释也。遍计无相不可说断。但云不能解故。染依他有言不灭故。如称不净。能净即智。所净即如也。）
    是故不得至于三身。（自下结也。此有缚有障。不得至三身。）
    如是三相。能解能灭能净故。是故诸佛具足三身。（后明断灭分三。初牒能障。次辨能断。后结。如是三相者牒也。能解灭净者。辨能断。由悟遍计性言解。修无分别智故能灭。染依他智能断障故能净。由悟遍计所执相得化身。由有所执我相当情不达境空故。不能得变化身。修净依他起智断染故得应身。由智生时能断障漏故。能净证圆成实性显得法身。故至三身。）
    善男子。诸凡夫人未能除遣此三心故。远离三身不能得至。（明障治中。此约心明。文分为二。初辨障。依诸伏道下辨断。初文分三。标·征·列。此初也。今此即缘虑积集二义名心。三心为能障。若能除断得至三身。若未除断远离三身不能得至。不能得应化身。不能至法身。）
    何者为三。（征也。）
    一者起事心。二者依根本心。三者根本心。（列释也。言三心者。慈恩法师云。起事心者。谓见修烦恼相应之心。由此烦恼起造诸业。感异熟果事。名起事心。生死本故障随类身。善不善业相应之心。名依根本心。业是趣生所依本故。根本心者。三有若果相应之心。名根本心。生死自体性故。此总别异熟即通七识。唯除第七。若是有果起酬因。名为苦果。通等流异熟。即通八识。若真异熟名为苦果。是生死本。即唯第八。此中说诸有漏果故。亦释如疏。）
    依诸伏道。起事心尽。依法断道。依根本心尽。依最胜道。根本心尽。（下辨断有三。初明断障。次明得身。后结。此初也。依诸伏道等者。谓在地道三十心。仁王般若名伏忍。故在四善根。分别二障能伏不行。名依伏道。不解通于十地。金刚喻定已前虽伏烦恼。未断种故。名诸伏道。依法断道依根本心尽者。谓修圣道次断诸业。所以初地离恶趣愚。二地离误犯愚。或通在十地。断所知障名法断道。始从初地至金刚定已前。名法断道。依最胜道根本心尽者。正舍名断在解脱道。若将舍名断在金刚定。由断苦果。一切习气皆永舍故。能显法身。）
    起事心灭故。得现化身。依根本心灭故。得显应身。根本心灭故。得至法身。（明得身也。前二之身是始起故。名之为得。法身有云得至法身。问。此之三身各何时得。答。正义唯在佛地得起。以在十地依有漏根发无漏识。明味异故。故不得起。上位菩萨化下位故。分得二身。）
    是故。一切如来具足三身。（结也。）
    善男子。一切诸佛于第一身。与诸佛同事。于第二身。与诸佛同意。于第三身。与诸佛同体。（第五同异分别门。文分为三。三佛别故。化身化三乘及地前凡夫。多起六通成其化事。多以八相现诸事业。故云同事。亦同有化菩萨之意。故云同意。法身如如所依之体佛无异。故云同体。此门意令知心化同异。逆配此三也。）
    善男子。是初佛身随众生意。有多种故。现种种相。是故说多。（第六一多分别。文亦分三。前门谈体。此门说用。以诸异生异趣异见。云意有多。随意有多故。现化身有种种相。或说八相。或随类而以现形。设若二乘已得圣者。亦是一分异生。所知障在故。云随所化众生意乐等。）
    第二佛身。弟子一意故。现一相。是说一。（应身所化地上菩萨得弟子名。证平等现故名一意。现一相者。但现佛相。无六趣别。所现佛身非无大小胜劣差别。十地位别。见有胜劣故。）
    第三佛身。过一切种相非执相境界。是故说名不一不二。（以真妙体超过一切种相。谓非去来。非青黄赤白等一切种相。非执相境界故者。非执心缘之境。故唯识云。圆成实于彼常远离前性。是故说名不一不二。一二相形真中绝待故。非一二故。此意令知现身同异。）
    善男子。是第一身。依于应身得显现故。是第二身。依于法身得显理故。是法身者。是真实有无依处故。（第七者依非依门。文亦分三。此意令知本末差别。谓变化身从应身起。应依如起。复他受用从他起化。法身本有不从依他起。故是真实。若自受用亦名法身。非他变故。云无依处。广如疏述。）
    善男子。如是三身。以有义故。而说于常。以有义故。说于无常。（第八常无常门。文分为二。初总标。次别解。此初也。以有义故而说于常者。通于三身。说无常者。不遍法身。下云。非行法故。是根本故。但说为常。或可。如如智合名法身。四智无常故。总标云。或说无常。下约如如但云是常非是行法。或约非烦恼为之行法。云非行法也。）
    化身者。恒转法轮处处随缘。方便相续不断绝故。是故说常。（下别释也。三身为三。初明化中。初辨常。后无常。此初也。化身八相且举一相。谓转法轮。随生住处。及应化处。各各有多。名为处处随缘随。所化缘方便。随能化方便。相续不断。是故说常即相续常。如常受乐常施食等。）
    非是本故具足大用。大显现故说为无常。（明无常也。非诸法本如自性身。具足大用不显现者。所以功德非顿现起。随利生缘方始起故。或约现涅槃。云不显现。是应身用故。）
    应身者。从无如来相续不断。（下明应身。初明常。后明无常。此依法起。法是应本性故。故从本性称无始。故摄大乘云。所依常故。应化亦常。故今所依无始。应身无始。若尔化身亦应无始。答。应说。而今不说。互相影显故。若自受用刹那相续。若他受用此处灭。余处复随生感缘相续现故也。）
    一切诸佛不共之法能摄持故。（明法身用力无畏等不共之法。应身能摄为依持故。）
    众生无尽用亦无尽。是故说常。（明常也。众生界无尽故。现命无尽。由此说常。此约缘。常有随缘。应说应身亦常。）
    非是本故以具足相。不显现故说为无常。（辨无常也。不显现言具如前解说。）
    法身者。非是行法无有异相。（辨法身常。初辨常。后释难。唯就如如名为法身。云非行法无生灭异相。又非烦恼为有漏行法故。）
    是根本故犹如虚空。是故说常。（正辨常住。如如是诸法之真性。云是根本。无形相故。如虚空所以名常。是故说常总结也。）
    善男子。离无分别智。更无胜智。离法如如。无胜境界。（释伏难。文分为三。初释难。次展转解。后总结成。此初也。外伏难有二。初何故不以余法余智名为法身。以无分别智及法如如。合名法身。答。意离无分别智更无胜智过此。离法如如亦无胜境过此。是故合二名为法身。）
    是法如如。是慧如如。是二种如如如如不一不异。（展转释也。智如二种不一不异。如是智境智性是有为故不一。然智托境生。如是智性故不异如。若异智不是彼性故。成唯识第八云。故此与依他非异非不异。如无常等性也。）
    是故法身。慧清净故。灭清净故。是二清净。（结成。由有能证净故。得灭清净。是故法身二清净。）
    是故法身具足清净。（结也。言具足者。是圆满义。以智境胜更无净胜过此。是故法身具足清净。）
    复次善男子。分别三身。有四种异。（第九四句分别门有二。初标。后释。此初也。）
    有化身非应身。有应身非化身。有化身亦应身。有非化身亦非应身。（开四句。）
    何者化身非应身。（别释四句即为四段。初句三。一征。二释。三结。此初征也。）
    谓诸如来般涅槃后。以愿自在故。随缘利益。（解初名也。谓诸如来。通一切佛。涅槃后。谓八相中现涅槃相后。以愿自在。宿大悲愿自在之力。随机感缘或留影像。或余类身不作佛形。现形不定而为利益。是化非应。据实。证得涅槃之后所起成道八相化身。亦是此句。然为简他受用平等智起。唯色相佛住有余依亦应化身。故说现种种。亦灭已后所留影等。及遗形过为化非应。故旧经云。以愿自在故遣身。不尔中二句又应说言般涅槃后。但是证得无上果后之所起故。）
    是名化身。（结也。）
    何者应身非化身。是地前身。（此下略解第二句也。此是地前所见之身。谓作佛形逗于应地前。四善根位菩萨所见名应。不作余形故非化。即梵网经。周匝千花上一国一释迦。即是千个三千大千世界。一大千界有一大化身。）
    何者化身亦应身。谓住有余涅槃之身。（释第三句。谓为二乘所现之身作人天类故化身。现成正觉故名应。于王宫身现成佛故。名住有余涅槃之身也。）
    何者非化身非应身。谓是法身。（释第四句。即自受用及自性法身合名法身。性相合说也。）
    善男子。是法身者。二无所有所显现故。（假释难也。言二无所有者。真谛三藏云。如下五种二无所有。言所显现故者。出过五种二境之外曰显现。于五种二无所有也。标中通二。一境二无所有。二智二无所有。由如境胜超此五二无。由无分别智顺证此二无境。故法身显现。略不明其余方便行大悲愿等。然此二无即生法空。境即法空。智即生空。因二空显。）
    何者名为二无所有。（征也。）
    于此法身相及相处。二皆是无。（释也。分二。初明境无二。后明智无二。此初也。相者即人我也。相处者即法我也。由彼人我依法我起故名相处。人我体无。但妄想见。如目有翳见毛轮相。故诸经论名相无性。由法如如远离二无。云二皆无。故唯识云。圆成实于彼常远离前性。）
    非有非无。非一非异。非数非非数。非数非明非闇。（别显二无。言非有非无者。离有无四句。今举第四显离前三。下亦准此。非一非异者。复离一异四句。非数等者。超分别情数名非数。是无分别境云非非数。云非明等者。即诸经不垢不净。始离染时非令始净。云非明。设在染时非染。云非闇。由此胜妙心言路绝。然准摄论。无三种二。广如彼明。）
    如是如如智。不见相及相处不见非有非无。不见非一非异。不见非数非非数。不见非明非闇。（明如如智。即无分别智如境而证故。不见此总别五无。圆修道漏。）
    是故当知。境界清净。智慧清净。不可分别。无有中间。（下结成也。成境智二种平等。无有中间彼此差别。）
    为灭道本故。于此法身。能显如来种种事业。（此结成法身为应化依能起种种利益事业。境清净故为灭谛本。智清净故为道谛本。故者所以。由法如如如如智为灭道本故。应化依此起种种事业。）
    善男子。是身因缘境界处所果。依于本难思议故。（第三大段答因。即显依因得果。答修行问。此中且辨得果次第。未说修行次第。此意令修因者须知次第。然此五果及十果。广如辨中边说。然就此文分三。初总标。二别释。三劝修。此初也。有五义。一身者。即器异熟。二因缘。即依其器先所修善。是其因缘即增上果。由善身器为增上力令善增故。三境界。即举等流果所缘之境。即彼诸菩提涅槃并是其境。缘此胜法起爱乐故。四处所者。即士用果。由数修善。菩提速圆是所求处。大乘意乐大菩提故。五果依于本是离系果。果依本者。此离系果不离法如如。难思议故者。总叹难思。非二乘等境界。）
    若了此义。是身即是大乘。是如来性。是如来藏。（下释也。初释器异熟。二依于此身下释因缘即增上果。三不退地心下明士用果。四善男子如是法身下明离系果。其境界者总此诸法差别十者。是此五果差别之义。此即初也。若了此义者。初总劝信也。是身即是大乘。为增上力得大乘果故名大乘。是如来性者。即依此身所修诸善不增长为如来性。是如来藏者即异熟识。即楞伽经说。具足熏习无漏法故名不空如来藏。其文可知也。）依于此身。得初发心修行地心。而得显现。（下释因缘即增上果。由异熟果身增上力故。便得初发心行地心。）
    不退地心。亦皆得现一生补处心。金刚之心。（此明士用果。此有八果。一后后果。乃至八殊胜果。此不退地是最初果也。）
    如来之心。而悉显现无量无边如来妙法。皆悉显现。（此明究竟及第六无上果。于中初总后别。此初也。）
    依此法身不可思议摩诃三昧。而得显现。依此法身得现一切大智（别明究竟果及无上果也）。
    是故二身依于三昧依于智慧而得显现（现应化也）
    如此法身。依于自体说常说我。依大三昧故说于乐。依于大智故说清净（三显四德。自体如如故说为常。常故说我。由三昧故得大乐。简因及二乘故。名大乐断障得净。）
    是故如来常住自在安乐清净（总结。自在则是我德也。）
    依大三昧。一切禅定首楞严等。一切念处。大法念等。大慈大悲（下明殊胜果。有三文。法·喻·合。法中有二。初明定品德。后明智品德。定品分三。标·列·结。大三昧者。性得三昧也。禅即四禅定。谓四无色。首楞严者。此云健行。举其上首。定实无边。所以言等。一切念处者。六念等。言大法念者。即六念中念法也。以法是佛师故先说念。大慈大悲者。以兴乐拔苦胜故举明。）
    一切陀罗尼。一切神通。一切自在。一切法平等摄受。（第五总持德。即法义等四种总持。一切神通者。六通德。一切自在者。十自在等。一切法平等摄受者。得法平等众生平等故。能摄受一切有情。或此摄受二字属下结文云。摄受如是佛法悉皆出现。由此平等故能平等摄受。）
    如是佛法。悉皆出现。（结也。）
    依此大智。十力四无所畏。四无碍辩。（下明智品德也。大智即一切智为其根本。十力等即一切种智。或大智即真如智性。十力等广如余处辨。）
    一百八十不共之法。一切希有不可思议法。悉皆显现。（百八十不共法者。即三十二相·八十种好。合百十二。亦百六十八法。足成一百八十。言六十八者。即十八不共法。一身无误失。乃至十八知现在世无著碍。亦十力·四无畏·大悲·三念处复为十八。又有三十二独得法。谓如来独得如意自在捷疾神通。乃至如来独得说一切法悉能如理。是故唯有百八十法。一切希有不可思议法等者。第三结也。谓诸功德胜过一切名希有等。）
    譬如依如意宝珠。无量无边种种珍宝。悉皆得现。（举喻。观佛三昧经云。如意殊金翅鸟王心。智度论云。佛舍利。末劫之时。变成宝珠利益众生。）
    如是依大三昧宝。依大智慧宝。能出种种无量无边诸佛妙法。（法合可知。）
    善男子。如是法身三昧智慧。（下明离系果。由定智为能证法身所证故得解脱。即三事涅槃也。）
    过一切相。不着于相。不可分别。非常非断。是名中道。（下释。过一切相者。自体胜故离十相。谓六尘·男·女·生·灭。不□于相者。离诸执故。不可分别者。非心言故。非常非断者。离二边故。境契于智故中道。）
    虽有分别。体无分别。虽有三数。而无三体。不增不减。（重释成。虽有分别体无分别者。释前无分别。虽有三数而无三体者。释前过一切相。不增不减者。释前非常非断。不增故非常。不减故非断。）
    犹如梦幻。亦无所执。亦无能执。（释前不着相。三昧智惠无能执。法身无所执。喻文可知。）
    法体如如。是解脱处。过死王境。越生死闇。（成前中道。法体如如法身也。解脱处者。即是解脱。过死王境者。出苦谛。越生死闇者。断集谛。故是中道。）
    一切众生不能修行。所不能至。一切诸佛菩萨之所住处。（此即劝修也。明不修不得返显修者。即得合明因果。）
    善男子。譬如有人愿欲得金。处求觅。遂得金矿。（下喻明。如有人者。譬异熟果。欲得金者。譬初发心增上果。处处求觅者。喻资粮位信知自身有佛种性。遂得金矿者。喻等流果。理行二性俱喻金矿。为障所覆如得金矿。）
    既得矿已。即便碎之。择取精者。（喻加行心。渐次学除所取能取。作唯识观等。如择精者。）
    炉中销炼。得清净金。（烧炼者。喻不退地心乃至金刚心。得净金者。喻如来地心士用果。）
    随意回转。作诸镮钏种种严具。虽有诸用。金性不改。（望得涅槃为离系果。得常乐等如作环等。若望得菩提。总士用果。即定智生一切功德。能不失定惠性并如金性不改。）
    复次善男子善女人。求胜解脱。修行世善。（第三大段答因中。此下修证次第。今此文中分之为二。初法说。后喻说。前中有五。此即第一先明因力。求胜解脱者。是所学处无上菩提大般涅槃。超过二乘。名胜解脱。修行世善者。谓善法欲。远加行因。此者即忍乐欲为善本故。）
    得见如来及弟子众。得亲近已。（明善友力。文分为四。初得亲近。二请求胜法。三彼闻思惟。四正为解脱。此初也。此下应说善友之相善友作业等。广如疏述。）
    白佛言。世尊。何者为善。何者不善。何者正修得清净行。（此明请求胜法。言何者。善不善者。问所求法。何者正修者。即问听法等仪则。亦何者得清净行者。即所为求。）
    诸佛如来及弟子众。见彼问时。如是思惟。（善友为思。）
    是善男子善女人。欲求清净。欲听正法。即便为说令其开悟。（正为解说。即善友作业未解令悟。已解之者令广知名为开。）
    彼既闻已正念忆持。（第三作意力。起如理作意为正念持不舍。）
    发心修行得精进力。除懒惰障灭一切罪。（第四资粮力。即三大劫所修万行为资粮力。此力之之中分二。初地前。后地上。此初也。地上前有四。一发心修行。二得增胜力。三者除障。四者灭罪。发心修行者。十住位。十住之初名发心住故。得精进力者。各第一位。以得五力故。除懒惰障者。举精进行正相违障。灭一切罪者。苦果。上忍及第一法位。一切恶趣八难苦果皆得不生。多说见道离此二者。据断种说。此约伏位及决定得说。）
    于诸学处。离不尊重。息掉悔心。入于初地。（明入地上。十地为十。各文有二。初除障。后得地。由于初地得四证净故。于学处离不尊重。学处即戒。永断分别障故。云息掉悔心。即异生障。虽摄一切障。由障定增云息掉悔。此多依初而说断障。后说入初地。余皆准此。沼公·庄公。入于初地四字皆属上句下。得入二地等亦尔。但兴公疏。入于初地属于下句。是故彼疏牒文云。入于初地依地除利有情障下文。得入二地于此地中等亦尔。披讲之近披疏所捡耳。）
    依初地心。除利有情障。得入二地。（二地持戒。初满心修戒力胜。利有情障者。即邪行障。伏此障已得入二地之中。）
    于此地中。除不逼恼障。入于三地。（即断闇钝障。由行三忍除贪嗔痴逼恼之障。唯识约障总持等名闇钝。）
    于此地中。除心软净障。入四地。（心净谓菩提分法。软谓微细烦恼现行障。即软烦恼是此净障。或此烦恼依心王故。从主为名。名心软净障。）
    于此地中。除善方便障。入于五地。（后得智修大悲。般若不住生死涅槃。名为善方便。能障此者即下乘般涅槃乐障。厌于生死乐涅槃者。障此方便。今除此障得入五地。）
    于此地中。除见真俗障。入于六地。（真俗二谛合而能观。除真俗相违障。据实即是粗相现行障。望生灭相染净为粗。由入五地除真俗相违障。能合观二故入六地。）
    于此地中。除见行相障。入于七地。（见行相障者。即据一门执而说。即细相现行障也。相者即是生灭行相。见行相之障。今此见行相正即是障。入七地除。形前粗相说此名细相。）
    于此地中。除不见灭相障。入于八地。（灭相即无相。由七地中多取灭相。纯于无相作意勤求。障无功用无相妙观。入于八地非但不见灭相。亦不见相土二相故。于此二亦得自在。今具举初影除于后。）
    于此地中。除不见生相障。入于九地。（对于前灭相云不见生相。是诸法生相。然第八地于利他中犹不欲行。即不别见有众生。舍益众生行故。第八地能伏此障入九地。辨中边云。为常益有情观毕竟空故。）
    于此地中。除六通障。入于十地。（即于诸法未自在障。于法自在即六神通及大法智。由有此障障彼自在。具举六神通影大法智云。）
    于此地中。除所知障。除根本心。入如来地。（下明果位有二。初明除障得满佛地。后显佛地具三清净。此初也。除所知障者。无间道断二障微细种及习气。除根本心者。即种习所依。除染第七种。恒染俱故。无间道断余七有漏善及无记。及相应心所。名根本心。此断障如唯识有二说也。）
    如来地者由三净故。名极清净。云何为三。一者烦恼净。二者苦净。三者相净。（显三清净。文段分三。谓标·征·列。烦恼净即二障及业。苦净即二死。相净习气。由斯三净更无过上。名极清净也。
    譬如真金镕销治炼。既烧打已无复尘垢。（喻显。此有四喻。初三喻法如如法身本净。后一喻如如智现行始净。法身本净有其三种。即前三净。三喻如次。然初二喻共一法合。以惑业二因果相从故一法合。亦三净者。即法身·般若·解脱三义。法身本常如金刚。般若鉴照如水。解脱无碍如空。皆约性得一如义说。初喻分二。初喻合净。后成本有。此初也。譬如真金喻道前如。镕销治炼喻道中如。既烧打已喻道后如。
    为显金性本清净故。金体清净。非谓无金。（喻成本有。炼销治练为显金性本净故。六度行于法为了因。除垢染故得金体净。非谓无金。旧人或云。三身现常。或复当常。）
    譬如浊水。澄渟清净。无复滓秽。为显水性本清净故。非谓无水。（分段如前。义可准知。）
    如是法身。与烦恼离。苦集除已无复余习。为显佛性本清净故。非谓无体。（合准喻知。）
    譬如虚空烟云尘雾之所障蔽。若除屏已是空界净非谓无空。（空相似染喻道前如如。若除屏者。喻于道中。是空界净者。喻于道后。）
    如是法身一切众苦悉皆尽故。说为清净非谓无体。（法合文相可知。）
    譬如有人于睡梦中。见大河水漂泛其身。（上喻法如如。显性皆本净。今次辨智性亦无始有。文分为三。初喻。次合。后结。喻中有五。一能修行者喻。乃至五得果知妄喻。此中有三。譬如有人者。能修行者喻。于睡梦中者。现处无明喻。在无明夜如夜睡梦故。见大河水漂泛其身者。厌怖生死喻。见其苦果如河漂泛。见谓知觉生心厌怖。）
    运手动足截流而渡得至彼岸。（此明修行怖出喻。运手者喻修妙行。动足者喻舍三障。截流者喻生死不续。言而渡者喻金刚位满。得至彼岸者喻因圆能至。）
    由彼身心不懈退故。从梦觉已。不见有水彼此岸别。（此明得果知妄喻。由三大劫三业重修勤行不懈。遂致作佛。从梦觉已者。喻在解脱道位。不见生死此岸·涅槃彼岸之别。彼岸五种。境·教·理·行·果。此五穷达名至彼岸。
    非谓无心。生死妄想既灭尽已。是觉清净。非谓无觉。（法合。非谓无心者。非谓本来无无漏心。但由妄想无明重障障不令生故。唯识引经云。真义心当生。常能为障碍。等勤修三学。妄想灭已至妙觉位。是觉清净。非谓本来无觉自性。前云非谓无心。积集义。通因果名。后云非谓无觉。觉了义。唯据果称。各约一义。非谓无心一句之文。庄·兴二师俱属上句彼此岸别。故牒文云。譬如有人至非谓无心。可捡二疏。）。
    如是法界一切妄想不复生故。说为清净。非是谓佛无其实体。（结也。如是法界者。通于理事。宝性论即依如理。解无始时界。唯识论约本识名无始界。一切有漏妄想不生。四智俱起。说为清净。非是诸佛谓无此实。无漏之体望有有漏俱名实体也。）
    复次善男子。是法身者。惑障清净能现应身。业障清净。能现化身。智障清净。能现法身。（第四大段结前因果告示令知。复分三。初牒前因果劝令信解。次善男子以是义故不重更广明。后是故诸佛下结成胜妙。此初也。由惑障净智慧得生为应身。由业障净神通自在得化身。由所知障净所覆理显得现法身。障名如疏也。）
    譬如依空出电依电出光。如是依法身故能现应身。依应身故能现化身。（此牒依身门。初喻后法。空体遍常。亦性本净。故喻法身。应化无常。故喻电光。依起可知。）
    由性净故能现法身。智慧清净能现应身。三昧清净能现化身。（牒依因得果门。此明得果。）
    此三清净是法如如。不异如如。一味如如。解脱如如。究竟如如。（文有二。初摄用归性。次结不异。此初也。此三清净不离如如。故是法如如。如体不别名不异如如。一无漏故为一味如如。以离缚故名解脱如如。证实际满故名究竟如如。兴公。约三身解五种如如。如疏。）
    是故诸佛体无有异。（结不异也。）
    善男子。若有善男子善女人。说于如来是我大师。若作如是决定信者。此人即应深心解了如来之法身无有别异。（劝令信解。令信解意修之方便。劝地前应决定信如来无异。地上菩萨深心解了如来无虚。）
    善男子。以是义故。于诸境界不正思惟悉皆除断。即如彼法无有二相亦无分别。圣所修行。（自下重更广明有二。初广前因果无异。第二如是见者下广前信解。就初分五。初于境起胜行。乃至五一切诸障下结不异。此初也。于诸境界者。明所知境。由于此境不正思惟故。见异相不能解修行。以能正思故。知无二境无邪分别。是圣所修。）
    如如于彼无有二相。正修行故。如是如是。一切诸障悉皆除灭。（明能断障能于彼彼见无二相。故云如如于彼。所断障多。复云如是如是。如连环而起故却牒前。庄·兴二师亦同。）
    如如一切障灭。如是如是法如如如如智得最清净。（明得因圆在金刚定无间道位。牒十障灭云如如一切障灭。所证如如及所得智十地位别。复云如是如是。）
    如如法界正智清净。如是如是一切自在。具足摄受皆得成就。（得果满在解脱道。一切自在即三身。一切德不离三身。故云具足摄受皆得成就。）
    一切诸障悉皆除灭。一切诸障得清净故。是名真如正智真实之相。（结无异也。以一切障灭得一切障净故。证清净如如。即此清净是名真如正智真实之相。真实之相即不二相。）
    如是见者是名圣见。是则名为真实见佛。（文前信解。分文为三。初令证知。二是故诸佛不明同诸佛。三然诸如来下结成见实。此初也。圣者正也。见者解也。能如所证而知之者。即是正解也。）
    何以故。如实得见法真如故。（征释二文其相可知。）
    是故诸佛悉能普见一切如来。（明同诸佛。广分为三。此初佛能普智。以见如如理圆不二故。见一切诸如来。）
    何以故。声闻独觉已出三界。求真实境不能知见。（二乘不了。定性二乘虽出三界。无种智故。设求实境。本智不知。后智不见也。）
    如是圣人所不知见。一切凡夫皆生疑惑。颠倒分别。不能得度。（凡夫不测。法·喻·合三。此法也。无姓愚夫不能得度。）
    如兔浮海必不能过。所以者何。力微劣故。（此喻有三。标·征·释。以无大性唯有有漏。智力征劣故。劣故所不能渡也。）
    凡夫之人。亦复如是。不能通达法如如故。（法合也。无本智故不通。无后智故不能达也。）
    然诸如来无分别心。于一切法得大自在。具足清净深智慧故。是自境界不共他故。（结成见实。其文显然。）
    是故诸佛如来于无量无数阿僧祇劫。不惜身命。难行苦行。方得此身最上无比。不可思义。过言说境。是妙寂静离诸怖畏。（结成胜妙。其文可见。）
    善男子。如是知见法真如者。无生老死。寿命无限。无有睡眠。亦无饥渴。心常在定。无有散动。（下品第三大段结劝修行。文分为三。一结前信解令依行。二然诸如来下结前得果令求证。三若善男子下成前二。初中有三。此初举信解益。但能一念如是知见法真如者。当得菩提永无生老死等。为远因故必当得故。故法花云闻此经者不老不死等义。亦同此也。）
    若于如来。起诤论心。是则不能见于如来。（不信有损。当来不能证三身佛。亦不能依教比见如来。）
    诸佛所说。皆能利益。（说利劝行。初标。后释。此初标。）
    能听闻者无不解脱。诸恶禽兽恶人恶鬼。不相逢值。由闻法故。果报无尽。（此释得益。听经故得解脱者了因。果报无尽有是生因。余文可知。）
    然诸如来无无记事。一切境界无欲知心。（结前得果令求证。言无无记事者。十八不共德中无不明记无忘失念。下云四威仪中无非智摄。即智为前道故。言一切境界无欲知心者。即欲无咸也。）
    生死涅槃无有异相。如来所记无不决定。（三即无种种想。即无有异想也。四三世智无滞碍。即所记法无不决定。）
    诸佛如来四威仪中。无非智摄。（五身业智为前导故无非智摄也。）
    一切诸法。无有不为。慈悲所摄。无有不为利益安乐诸众生者。（结前所得大慈大悲利他功德。大悲拔苦利益。大慈与乐安乐。）
    善男子。若有善男子善女人。于此金光明经。听闻信解。（此明闻经得益劝人修学。文分为四。一闻经得益。二征。三释。四成。此明闻经。）
    不堕地狱饿鬼傍生阿苏罗道。常处人天不生下贱。恒得亲近诸佛如来。听受正法。常生诸佛清净国土。（此明得益。离于八难。初离三恶道即为三。苏罗依大乘即天收。常处天人者。离边地难。不生下贱者。即除盲聋诸根不具难。恒得近佛者。离佛前后难。听闻正法者。离世智辨宗难。常生佛国。除长寿天难。四轮摧八难。广如沼公引成实述。今闻此经但能信解具摧八难。故威力胜能除障。故非但除障。亦疾得菩提。下释成中广释。）
    所以者何。由得闻此甚深法故。（此征并释也。具如疏释。）
    是善男子善女人。则为如来已知已记。当得不退阿耨多罗三藐三菩提。（成前所以。已知者知名身也。已见者见色身也。言不退者有四不退。如法花疏述。）
    若善男子善女人。于此甚深微妙之法。一经耳者。当知是人不谤如来。不毁正法。不轻圣众。（重更广成前二胜益。有三种益。此初不谤三宝益。即不坏信因。）
  一切众生。未种善根令得种故。已种善根令增长成就故。（增长善根也。令增初僧祇行。令长第二僧祇。令成就第三僧祇。故云令增等。）
    一切世界所有众生。皆劝修行六波罗密多。（此明令行六度。既有多益故应修行。）
    尔时虚空藏菩萨。梵释四王诸天众等。即从座起。偏袒右肩。合掌恭敬。顶礼佛足。（品第四大段领解持学。文分为四。一虔恭领解。二世尊我等下发愿持学。三世尊赞仰。四劝广流道。初中。初虔恭。后领解。此初也。远进菩提故从坐起各有所表。广如疏述。）
    白佛言。世尊。若所在处。讲说如是金光明王微妙经典。于其国土有四种利益。（领解也。有四。标·征·释·结。此初也。）
    何者为四。（征也。）
    一者。国王众强盛无诸怨敌。离于疾病寿命延长。吉祥安乐正法兴显。（此有六益。如文可知。）
    二者。中宫妃后王子诸臣和悦无诤。离于谄佞王所爱重。（第二臣作利益有三。其文可知。今举胜耳。）
    三者。沙门婆罗门。及诸国人修行正法。无病安乐。无拄死者。于诸福田悉皆修立。（国人利益有四。一修行正法。谓能孝养父母。奉事师长。修行十善。尊敬三宝。二无病不逢七难。如乐师经说。他国侵逼。自界叛逆。非时风雨。过时不雨。人众疾疫。星宿变怖。日月薄蚀。难由王军众强盛无外逼难。臣佐和悦复无谄佞无自叛难。吉祥安乐正法兴显。无非时风雨等难。三无拄死者不逢九横。广如药师经说。烦故不述。人人闻经修正行故。离彼诸恶。四修立福田。可见其父。）
    四者。于三时中。四大调适。常为诸天增加守护。慈悲平等无伤害心。令诸众生归敬三宝。皆愿修习菩提之行。（此明加护持经之者有五种益。如文可见。）
    是为四种利益之事。（结也。）
    世尊。我等亦常为弘经故。随逐如是持经之人。所在住处为作利益。（第二发愿持学。）
    佛言。善哉善哉。善男子。如是如是。（第三世尊赞仰。能行利益故赞善哉。述其经利顺正理故。重仰云如是。）
    汝等应当勤心流布此妙经王。则令正法久住于世。（第四劝广流通。）
  
金光明最胜王经梦见忏悔品第四

    （三门同前。初来意者。上之二品明所得果竟。次下五品明所修之行。分之为四。初二品明地前行。次一品明十地。次一品因为释疑令起愿行。次明护法行。以神咒力护其行法令不退故。地前行中。初一方便行。后一正起行。将希胜果必先修行。修行有二。一者断恶。二者修善。恶若未作。难修妙行。故六门陀罗尼经云。我之所有众魔之业若未先悔。终不发心缘无上觉。故所有罪先须悔灭。亦如四正断中。初二断恶。后二修善。是故将修妙行。先教忏悔。欲为灭业障之先非故此品来。又有三意。烦故不述。二释名者。梵云飒拏达利舍拏阿钵底提舍那。飒拏此云梦。达利舍拏此云见。阿钵底此云罪。提舍那此云说。人有所犯。须向他说。罪即得除。故云说罪。而言忏悔者。顺古人翻。非为正说。正应云梦见说罪品。梦之见众之说。梦者是总。见者是别。以别属总云梦见说罪品。三释难者。问。妙幢闻经未了。何故中间还家。梦闻鼓音后诣佛陈耶。答。因本善缘逼使还家。若当身在众中不睡。梦如何起。问。妙幢身当在坐。何不直示悔方。要待归寝梦中方现金鼓教诲。答。时众宜闻说梦方始发其忏端。复为妙幢宿缘闻已殷心忏悔。如是问答广如疏述。然此品中大文分四。一妙幢梦闻忏悔得益。二诣佛陈说觉悟于余。三世尊赞利示其所以。四大众闻说皆愿奉行。）
    尔时妙幢菩萨。亲于佛前。闻妙法已。欢喜踊跃。一心思惟还至本处。（第一妙幢梦闻忏悔得益分二。初闻法心欢思惟而去。次夜梦金鼓说鼓说忏悔音。初即经家叙。后得梦。此即初也。）
    于夜梦中。见大金鼓。光明晃耀。犹如日轮。（梦鼓说忏。于中有四。一梦见金鼓。二目睹三宝。三闻鼓说法。四闻已念持。此即初也。）
    于此光中。得见十方无量诸佛。于宝树下坐琉璃坐。无量百千大众围绕而为说法。（目睹三宝。）
    见一婆罗门。桴击金鼓。出大音声。声中演说微妙伽他明忏悔法。（闻鼓说法。）
    妙幢闻已。皆悉忆持系念而住。（闻已念持。）
    至天晓已与无量百千大众围绕。持诸供具出王舍城。诣鹫峰山。至世尊所。礼佛足已布设香华。右绕三匝退坐一面。（诣佛陈说有二。此初诣佛也。）
    合掌恭敬瞻仰尊颜。（此正陈说有二。初请陈。后正说。）
    白佛言。世尊。我于梦中见婆罗门以手执桴。击妙金鼓。出大音声。声中演说微妙伽他明忏悔法。我皆忆持。（请说有二。初陈梦见闻。后请许宣说。此即初也。）
    唯愿世尊。降大慈悲。听我所说（请许宣说。）
    即于佛前。而说颂曰。

    我于昨夜中  梦见大金鼓
    其形极微妙  周遍有金光
    犹如盛日轮  光明皆普耀
    充满十方界  咸见于诸佛
    在于宝树下  各处琉璃坐
    无量百千众  恭敬而围绕
    有一婆罗门  以杖击金鼓
    于其鼓声内  说此妙伽他

    （正说。初经家序。后正陈说。总有一百五十六行。于中初四行。五字成句。四句为一颂。即成四颂。次有二十二行。七字成句。合十一颂。次有三十八颂。五字成句。即现在十方界下是。次九十二行。七字为句。合有四十六颂。然西国作颂之法。如疏广述。总有九十九颂。分之为二。初四颂略标闻见。后九十五颂广陈所闻。初中分三。初一句梦时。次二行三句标所见。后一颂标所闻。所见之中。六句见鼓。三句见佛。二句见僧。六句见鼓中。梦金鼓者。表将闻佛说悔音。以可宝重故。如日轮者。表能诠教除不善闇故。光明普耀者。表怨亲等救故。次有一行颂标闻法也。婆罗门者。表能感机也。以杖击者。表闻法者。以善根杖击佛能诠教鼓故。此等之文各有所表。广如疏述。）
    金光明鼓出妙击  遍至三千大千界（下广陈所闻有九十五颂。大分为二。初十一颂总标胜利。次八十四颂有别明胜利。初总标中复分为三。初半颂标鼓胜音。次七颂半标别胜利。后三颂标下胜因。此初也。）
    能灭三途极重罪  及以人中诸苦厄
    由此金鼓声威力  永灭一切烦恼障
    断除怖畏令安隐  譬如自在牟尼尊（此一颂半明离苦中。初半颂离苦果。次一颂离苦因。上中品恶业招二途报。故云极重罪。下品恶业招人中苦。即爱别离老病死等。离苦因中。三句离因。一句举喻。喻有两义。一喻众生得灭苦因。二喻金鼓灭众生苦。）
    佛于生死大海中  积行修成一切智
    能令众生觉品具  究竟咸归功德海（赞佛有二。初半颂赞自利德。后半赞利他德。觉品具者。令修因满也。归功德海者。令得果圆也。）
    由此金鼓出妙声  普令闻者获梵响
    证得无上菩提果  常转清净妙法轮（明得乐也。初一颂得自利乐。后一颂得利他乐。此初也。有三。一令得梵音。二证菩提。三得涅槃。）
    住寿不可思议劫  随机说法利群生
    能断烦恼众苦流  贪嗔痴等皆除灭（明得利他乐有三。一为众生住寿。二为说法。三断烦恼。苦流即惑业苦。）
    若有众生处恶趣  大火猛焰周遍身
    若得闻是妙鼓音  即能离苦归依佛（此一颂标有罪闻法忏悔离苦。）
    皆得成就宿命智  能忆过去百千生
    悉皆正念牟尼尊  得闻如来甚深教
    由闻金鼓胜妙音  常得亲近于诸佛
    悉能舍离诸恶业  纯修清净诸善品（此标得乐分六。初半颂得宿命智。次一句得正念。次一句闻法。次二句近佛。次一句离恶。次一句修善。）
    一切天人有情类　殷重至诚祈愿者
　　得闻金鼓妙音声　能令所求皆满足（此一颂标祈愿遂心）
　　众生堕在无间狱  猛火炎炽苦焚身
    无有救护处轮回  闻者能令苦除灭（此一颂标得离苦。初半颂离无间苦。后半颂通离诸处苦。）
    人天饿鬼傍生中  所有现受诸苦难
    得闻金鼓发妙响  皆蒙离苦得解脱（此一颂标得安乐。初半标所离苦。后半辨得乐也。）
    现在十方界  常住两足尊
    愿以大悲心  哀愍忆念我
    众生无归依  亦无有救护
    为如是等类  能作大归依（自下八十四颂别明胜利。分之为四。初二十五颂。第一复次明忏愿等。次唯愿十方佛下十三颂。第二复次明忏悔愿等。次七言颂下四十三颂。第三复次明忏愿。次若有男子及女人下四颂明胜劝修。然三复次中。初复次多忏烦恼障。第二复次多忏业障。第三复次多忏报障。然忏悔体具足。应以善悔及所起三业为性。初复次中有三。初二颂请求加护述正归依。次十四颂明忏悔。后九颂明发愿。初中分四。初二句举所归投。次二句请垂悲念。次二句申无救护。次二句请作归依。人天二足于余为胜。佛于二足更复为尊。哀其有苦愍其无乐故云哀愍。余文可知也。）
    我先所作罪  极重诸恶业
    今对十力前  至心皆忏悔（下十四颂明忏悔分三。初一颂标。次十二颂辨。后一颂结。此标也。罪者毁责过失之名。通论三业悉忏之皆。）
    我不信诸佛  亦不敬尊亲
    不力修众善  常造诸恶业（自下别辨为十二。此初一颂明忏不信无惭等所造恶业。不敬者。即不祟贤。不力修众善者。即不重善。）
    或自恃尊高  种姓及财位
    盛年行放逸  常造诸恶业（第二颂忏由憍慢等造恶业罪。一恃德望尊高。二恃种姓贵胜。三恃多时。四恃官位。五恃盛年及长命无病。自举陵他。即因慢造恶。复行放逸。不能防修故造诸恶业。）
    心恒起邪念  口陈于恶言
    不见于过罪  常造诸恶业（第三颂忏心口二业所有之恶。）
    恒作愚夫行  无明闇覆心
    随顺不善友  常造诸恶业（第四颂忏由痴造恶。）
    或因诸戏乐  或复怀忧恼
    为贪嗔所缠  故我造诸恶（第五颂忏因贪嗔造恶。戏乐即贪。忧恼即嗔。上二即种子。缠即现行。或八缠等举二摄余六。）
    亲近不善人  及由悭嫉意
    贫穷行谄诳  故我造诸恶（第六颂忏由近恶友及小随造恶。蓄吝称悭。妒妄称嫉。为罔罥于佛大买他曲顺彼意称谄。心怀异谋矫现有德称诳。）
    虽不乐众过  由有怖畏故
    及不得自在  故我造诸恶（第七颂忏由怖畏造恶。意虽不乐造过。由怖命财难等救造恶业。或处卑贱被他驱逼不得自在。故造恶业罪。）
    或为躁动心  或因嗔恚恨
    及以饥渴恼  故我造诸恶（第八颂忏由本随惑造恶。又为饥渴所恼故造恶业。）
    由饮食衣服  及贪爱女人
    烦恼火所烧  故我造诸恶（第九颂忏由食等造恶。）
    于佛法僧众  不生恭敬心
    作如是众罪  我今悉忏悔
    于独觉菩萨  亦无恭敬心
    作如是众罪  我今悉忏悔（此二颂第十忏由不敬三宝故造诸恶。）
    无知谤正法  不孝于父母
    作如是众罪  我今悉忏悔（第十一忏由五逆所造恶业。言五逆者。依大乘经所说五逆。萨遮尼??经说。一不得破塔坏寺焚烧经像。及用盗三宝财物。二谤三乘法。言非圣教。障碍留难隐蔽覆藏。三于一切出家人所。若有戒无戒持戒破戒。打骂诃责说过禁闭。还俗驱使责调断命。四不得杀父害母。出佛身血。破和合僧。杀阿罗汉。五不得谤无因果。长夜常行十不善业。今此谤法即第二逆。不孝父母即第四逆。）
    由愚痴憍慢  及以贪嗔力
    作如是众罪  我今悉忏悔（第十二忏由三不善根所造之恶。）
    我于十方界  供养无数佛
    当愿拔众生  令离诸苦难
    愿一切有情  皆令住十地
    福智圆满已  成佛导群迷（自下九颂发愿。愿以后得智或欲胜解为愿自性。既礼敬陈彰亦及所起三业为体。于中分四。此初二颂利生。一颂愿令离苦。一颂愿令得乐。）
    我为诸众生  苦行百千劫
    以大智慧力  皆令出苦海
    我为诸含识  演说甚深经
    最胜全光明  能除诸恶业（此二颂愿起行。一颂修愿福智。一颂明说正法。）
    若人百千劫  造诸极重罪
    暂时能发露  众恶尽消除
    依此金光明  作如是忏悔
    由此能速尽  一切诸苦业
    胜定百千种  不思议总持
    根力觉道支  修习常无倦（此三颂愿他修行。初二愿劝他灭恶。后一愿劝他修善。）
    我当至十地  具足珍宝处
    圆满佛功德  济度生死流
    我于诸佛海  甚深功德藏
    妙智难思议  皆令得具足（此二颂愿自果满。初颂愿因满利生。后颂愿果圆自具。其文可见。）
    唯愿十方佛  观察护念我
    皆以大悲心  哀受我忏悔（下有十三颂。第二复次多忏业障。文分为回。初十颂明忏悔。次一颂明随喜。次一颂明发愿。后一颂明回向。忏悔中分三。此初一颂请护述依。）
    我于多劫中  所造诸恶业
    由此生苦恼  哀愍愿消除（次八颂正明忏悔。复分为四。此初一颂总标忏悔。）
    我造诸恶业  常生忧恼心
    于四威仪中  曾无欢乐想（此一颂述己忧深。）
    诸佛具大悲  能除众生怖
    愿受我忏悔  令得离忧苦（乞愿容悔。）
    我有烦恼障  及以诸报业
    愿以大悲水  洗濯令清净（次下五颂愿忏令除。复分为四。此初一颂愿忏灭三障。佛以大悲灭三障火。复除罪垢。故喻如水。）
    我先作诸罪  及现造恶业
    至心皆发露  咸愿得蠲除
    未来诸恶业  防护令不起
    设令有违者  终不敢覆藏（此二颂愿忏三世罪。蠲亦除也。已作之罪令除灭。未作之恶令不起。）
    身三语四种  意业复有三
    系缚诸有情  无始恒相续
    由斯三种行  造作十恶业
    如是众多罪  我今皆忏悔（次二颂愿忏三业罪。即同十住毗婆沙云。三三合九种从三烦恼。言合九种者。即前三业及三世并三报业。谓顺生·现·后受业。合之为九。今者加三障除三报业。此经据总。彼论约受有别。故俱成九各不相违。此皆从贪嗔痴起。云从三烦恼起。若能增上忏悔一切罪皆除。故涅槃云。若入我法则无决定业。）
    我告诸恶业  苦报当自受
    今于诸佛前  至诚皆忏悔（此一颂属自结忏。）
    于此赡部洲  及他方世界
    所有诸善业  今我皆随喜（自下第二复次中。第二随喜。随者顺也。喜者庆悦。即以信·欲·胜解三法为体。亦云喜即不嫉善根故喜无量。以不嫉为体。此释为正。因随生喜。或亦随亦喜故名为随喜。）
    愿离十恶业  修行十善道
    安住十地中  常见十方佛（第三发愿。）
    我以身语意  所修福智业
    愿以此善根  速成无上慧（此明回向。以后智为体。亦解。发愿。）
    我今亲对十力前发露众多苦难事（自下三十二颂是第三复次广明忏愿。多忏报障。文分为五。初四颂悔过。次十一叹佛功德。次二十五颂发愿。次一颂随喜。次一颂回向。初忏悔中文复分三。此初半颂归诚总标。）
    凡愚迷惑三有难  恒造极重恶业难
    我所积集欲邪难  常起贪爱流转难
    于此世间耽着难  一切愚夫烦恼难
    狂心散动颠倒难  及以亲近恶友难
    于生死中贪染难  嗔疾闇钝造罪难
    生八无暇恶处难  未曾积集功德难（此三颂明别悔诸难。三颂十二句。一句为一难。一不了苦果难。二恒造恶业难。三计我集邪难。四由贪流转难。五世乐耽着难。六愚夫起惑难。七散乱起倒难。八恶友所摄难。九生死染□难。十三毒造罪难。十一无暇恶报难。十二未殖善因难。此意由恶业故生无暇。由不修善起过罪。）
    我今皆于最胜前  忏悔无边罪恶业（此后半颂结悔诸过。）
    我今归依诸善逝  我礼德海无上尊
    如大金山照十方  唯愿慈悲哀摄受（下十一颂叹佛功德。文分为三。初一颂总标归礼赞。次五颂随分见德赞。后五颂显德无穷赞。此即初也。）
    身色金光净无垢  目如清净绀琉璃 
    吉祥威德名称尊  大悲慧日除众闇（此随分见德赞。赞十三种德。此中有四。初一句身光德。次一句目净德。次一句名闻德。次一句破闇德。）
    佛日光明常普遍  善净无垢离诸尘
    牟尼月照极清凉  能除众生烦恼热（此有二德。初半颂遍知离染德。次半颂令证涅槃德。）
    三十二相遍庄严  八十随好皆圆满
    福德难思无与等  如日流光照世间（此有三德。初一句三十二相德。次一句八十随好德。次半颂成就有情德。）
    色如琉璃净无垢  犹如满月处虚空
    妙颇梨网映全躯  种种光明以严饰（此有二德。初半颂随感应现行德。次半颂赞焰网庄严德。）
    于生死苦暴流内  老病忧愁水所漂
    如是苦海难堪忍  佛日舒光令永竭（此一颂赞断他生死德。言暴流者者有四。谓欲·见·有·无明暴流也。）
    我今稽首一切智  三千世界希有尊
    光明晃耀紫金身  种种妙好皆严饰（下五颂显德无穷分二。此一颂归礼总赞。）
    如大海水量难知  大地微尘不可数
    如妙高山叵称量  亦如虚空无有际（此一颂赞过喻分。德有四。一德深如海。二德众如尘。三德高如山。四德广如空。）
    诸佛功德亦如是  一切有情不能知
    于无量劫谛思惟  无有能知德海岸（此一颂赞过情计分。）
    尽此大地诸山岳  折如微尘能等知
    毛端渧海尚可量  佛之功德无能数（此一颂赞过算分德。）
    一切有情皆共赞  世尊名称诸功德
    清净相好妙庄严  不可称量知分齐（此一颂赞过说分德。）
    我之所有众善业  愿得速成无上尊（自下二十五颂发愿分二。初五颂自他利愿。后二十颂唯利他愿。初中亦二。初三颂求果愿。后二颂求因愿。初中亦二。此半颂求果自利愿。）
    广说正法利群生  悉令解脱于众苦（自下二颂半求果利他愿。于中此半颂愿得择灭之果也。）
    降伏大力魔军众  当转无上正法轮（此半颂愿令降天魔。）
    久住劫数难思议  充足众生甘露味（此半颂愿令得涅槃。）
    犹如过去诸最胜  六波罗密皆圆满（此半颂愿令修六度。）
    灭诸贪欲及嗔痴  降伏烦恼除众苦（此半颂愿令除六障。）
    愿我常得宿命智  能忆过去百千生（自下二颂因求愿略有四愿。此半颂求宿命智愿。）
    亦常忆念牟尼尊  得闻诸佛甚深法（此半颂求六念愿。此中且举念佛念法。）
    愿我以斯诸善业  奉事无边最胜尊（此半颂求善友愿。）
    远离一切不善因  恒得修行真妙法（此半颂求离恶修善愿。）
    一切世界诸众生  悉皆离苦得安乐
    所有诸根不具足  令彼身根皆圆满（自下二十颂明唯利他有二。初十六颂愿他得世果。次四颂愿他得出世果。初中有二。初十四颂愿得现在果。后二颂令得未来果。现在果有二。初七颂愿令离苦。后七颂愿令得乐。初中有三。此初一颂总标拔苦。）
    若有众生遭病苦  身形羸瘦无所依
    咸令病苦得消除  诸根色力皆充满（自下五颂半别明离苦有五。此即第二颂拔诸疾病苦。）
    若犯王法当刑戳  众苦逼迫生忧恼
    彼受如斯极苦时  无有归依能救护（下三颂第二拔刑罚苦有二。此初一颂标有苦无救护者。）
    若受鞭仗枷销系  种种苦具切其身
    无量百千忧恼时  逼迫身心无暂乐
    皆令得免于系缚  及以鞭杖苦楚事（下二颂愿为断除。于中此初一颂半令离枷锁等苦。）
    将临刑者得命全  众苦皆令永除尽（此一颂令离残害断命之苦。）
    若有众生饥渴逼  令得种种殊胜味（此半颂令离饥渴苦。）
    盲者得视聋者闻  跛者能行哑能语（第四令离不具诸根。）
    贫穷众生获宝藏  仓库盈溢无所乏（第五令离贫穷之苦。）
    皆令得受上妙乐  无一众生受乐苦（此半颂结令离苦。）
    一切人天皆乐见  容仪温雅甚端严（自下七颂愿令他得乐有十二。此半颂令得人天敬爱乐也。）
    悉皆现受无量乐  受用丰饶福德具（此半颂令得丰诸弥玩乐。）
    随彼众生念伎乐  众妙音声皆现前（此半颂令得伎乐随念乐。）
    念水即现清凉池  金色莲华泛其上（此半颂得池沼随心乐。）
    随彼众生心所念  饮食衣服及床敷（此半颂令得四事随念乐。）
    金银珍宝妙琉璃  璎珞庄严皆具足（此半颂令得七宝严具乐。）
    勿令众生闻恶响  亦复不见有相违（此半颂令得美名和穆乐。）
    所受容貌悉瑞严  各各慈心相爱乐（此半颂令得端严慈爱乐。）
    世间资生诸乐具  随心念时皆满足（此半颂令得资什随心乐。）
    所得珍财无吝惜  分布施与诸众生（此半颂令得无贪乐施乐。）
    烧香末香及涂香  众妙杂华非一色
    每日三时从树堕  随心受用生欢喜（此一颂令得香花随意乐。）
    普愿众生咸供养  十方一切最胜尊
    三乘清净妙法门  菩萨独觉声闻众（此一颂令得供养三宝乐。）
    常愿勿处于卑贱  不堕无暇八难中（自下二颂愿他得未来果有五。此初半颂令得不生八难中。）
    生在有瑕人中尊  恒得亲承十方佛（此半颂令得常遇世尊乐。）
    愿得常生富贵家  财宝仓库皆盈满（此半颂令得常生富贵乐。）
    颜貌名称无与等  寿命延长经劫数（上一句令得形妙名闻乐。下一句令得寿命延长乐。）
    悉愿女人变为男  勇健聪明多智慧（自下四颂愿令他得出世果有六。此初半颂令得勇聪慧乐。）
    一切常行菩萨道  勤修六度到彼岸（此半颂令得常行觉品乐。）
    常见十方无量佛  宝王树下而安处（此半颂令得见佛出现乐。）
    处妙琉璃师子坐  恒得亲承转法轮（此半颂令得亲承演法乐。）
    若于过去及现在  轮回三有造诸业
    能招可厌不善趣  愿得消灭永无余（此有二乐。此初令他得除自苦乐。）
    一切众生于有海  生死罥网坚牢缚
    愿以智剑为断除  离苦速证菩提处（此一颂令他得除生死乐。）
    众生于此赡部内  或于他方世界中
    所作种种胜福因  我今皆悉生随喜（此一颂是第三广忏愿中第三随喜。）
    以此随喜福德事  及身语意造众善
    愿此胜业常增长  速证无上大菩提（此一颂第四回向即是回向方便也。）
    所有礼赞佛功德  深心清净无瑕秽
    回向发愿福无边  当超恶趣六十劫（自下四颂大段第二别明胜中。第四明胜劝修有五。此初一颂明修前业能越恶趣。）
    若有男子及女人  婆罗门等诸胜族
    合掌一心赞叹佛  生生常忆宿世事（此一颂明修前业能得宿命。）
    诸根清净身圆满  殊胜功德皆成就（此半颂得胜身福满。）
    愿于未来所生处  常得人天共瞻仰（此半颂得天人敬仰。）
    非于一佛十佛所  修诸善根今得闻
    百千佛所种善根  方得闻斯忏悔法（明得闻此法即供养多佛。此意明但得听闻尚供多佛。况能闻已而更修行。是以勤可修习也。）
    尔时世尊闻此说已赞妙幢菩萨言。善哉善哉。（自下品第三大段世尊赞仰。文分为三。此初赞也。）
    善男子。如汝所梦金鼓出声。赞叹如来真实功德。并忏悔法。若有闻者。获福甚多。广利有情灭除罪障（次仰也。恐人不信前妙幢说故佛为仰。）
    汝今应知此之胜业。皆是过去赞叹发愿宿习因缘。及由诸佛威力加护。此之因缘当为汝说。（后许说梦因。即下莲花喻赞品是。）
    时诸大众闻是法已。咸皆欢喜信受奉行。（品第四大段大众喜行也。）

金光明最胜王经注释卷第二
金光明最胜王经注释卷第三

          

金光明最胜王经灭业障品第五

    （三门同前。言来意者。略有二意。一明灭恶之中。前品梦闻悔过以为惊觉。今者正示悔法灭除。故前品后有此品生。二者欲求胜果要殖妙因。障难既存。何能起行。欲起妙行先令灭障。妙幢但陈其梦未自灭除自发露。故请佛说悔灭之法。故前品后有此品生。次释品名者。梵云羯磨。此云业。阿跋罗拏此云障。毗那奢此云灭。总应云业障灭。今依此方语云灭业障品。业谓造作。障谓障碍。由作不善能碍圣道。业即是障。持业释也。由忏悔等四种之行。能灭业障。故名灭业障品。言解妨者。问。障有多种。谓惑·业·苦。今何但言灭业障耶。答。惑·业·苦三总得名业。何者。烦恼是业之因也。苦亦是业之果也。今此中业因业果相从于业总名为业。通灭三故云灭障品也。是问答广如沼公疏中述也。）
    尔时世尊住正分别。入于甚深微妙静虑。（此品之因。大文分四。一放光集众。二天帝启请。三如来为说。四得益喜行。初文分三。此初入定放光。于中亦三。一入定。二放光。三照境。此初也。言正分别者。后得缘俗名为分别。得称境而知故名住正。或正谓本智。分别即后得。住谓依止。即后得智依本智起。入者即能入也。静虑者所入也。超过二乘名甚深。胜于菩萨名微妙。据宝放光是神境通。通依静虑。故先入定。）
    从身毛孔放大光明。无量百千种种诸色。（二放光也。）
    诸佛刹土悉现光中。十方恒河沙校量譬喻所不能及。（三照境也。）
    五浊恶世为光所照。（第二明光利益。有四。此初总明时处。）
    是诸众生作十恶业五无间罪。诽谤三宝。不孝尊亲。轻慢师长婆罗门众。应堕地狱·饿鬼·傍生。（二明所照境。即光所照。正佛意为断业惑苦各据重明云照五浊十恶等。）
    彼各蒙光至所住处。（三明光能照也。）
    是诸有情见斯光已。因为力故皆得安乐。端正殊妙色相具足。福智庄严。得见诸佛。（四正明光益。于中后四。一得安乐。二得端正。三得福智。四得见佛。）
    是时帝释·一切天众及恒河女神并诸大众蒙光希有。皆至佛所右绕三匝退坐一面。（寻光诣佛。）
    尔时天帝释承佛威力。即从坐起。偏袒右肩右膝着地合掌向佛。而白佛言。世尊。（帝释启请有四。此即请法仪及所请主。）
    云何善男子善女人愿求阿耨多罗三藐三菩提。修行大乘。摄受一切邪倒有情。曾所造作业障罪者云何忏悔当得除灭。（此明所为机及所请法。机中有二。初能行法人。次所引摄者。此中修行亦自所习。但菩萨为怀利他先故但举为他。理实亦自行。请法可知。）
    佛告天帝释。善哉善哉。善男子。汝今修行欲为无量无边众生令得清净解脱安乐哀愍世间福利一切。（第三如来为说。有云。此初答所请法。汝今修行者即调伏方便界。此离二障名清净解脱。言安乐者通菩提涅槃。哀愍者拔苦也。福利者与乐也。）
    若有众生由业障故造诸罪者。（正答。有二。初略明但令灭恶。后善男子有四业障自障下广明亦令生善。初中亦二。初正明忏悔法。后若人成就四法下明能行之人。就忏悔中有五。此初明应忏之人。由业障故者宿业也。造诸罪者更起现行也。此由宿因作业决定者。即假者。造业之人。广如疏。）
    应当策励昼夜六时偏袒右肩右膝着地合掌恭敬一心专念口自说言。（正明方轨。策励者令起审决思也。昼夜等者明发思正起三业。偏袒已下明三业。其文可见。）
    归命顶礼现在十方一切诸佛已得阿耨多罗三藐三菩提者。（所对忏者有二。初现在。后如是等下过未。）
    转妙法轮。持照法轮。雨大法雨。击大法鼓。吹大法螺。建大法幢。秉大法炬。（此赞利他。初明说法。次明利他。说中八句。初三句标。次五句释。此中二释。初转法轮在见道。照法轮在修道。照法轮在修道。持地无觉。义通三乘。雨大法雨胜解行位。击大法鼓在见修位。次法螺下在无学位。又释。初三唯解深密是三时教。此中持应在后。以文言便持在照前。乃至广引法花论文。如沼云疏中释。下五句中。雨大法雨即转法轮。准法花论云。已断疑者令成就智身故即是令得三乘果。次击大法鼓者即照法轮。彼论云。已成就智身示二种密境界故。次吹大法螺等三是持法轮。初是说法。次得智。后观理。）
    为欲利益安乐诸众生故。常行法施诱进群迷。令得大果证常乐故。（此明利他。令他得世果名利益。得出世果名安乐。以教授机名为法施。令发心名诱。令成就名进。令得解脱名大果等。）
    如是等诸佛世尊以身语意稽首归诚至心礼敬。（过未诸佛。）
    彼诸世尊以真实慧以真实眼真实证明真实平等悉知悉见一切众生善恶之业。（投诚请证。一佛具二智云真实惠。二因五眼故云真实眼。三能真实证具前二义故。四平等心证平等理故即三念住故。五能知见。由佛具二知故云悉知。亦因五眼故云悉见众生善恶之业。）
    我从无始生死以来随恶流转共诸众生造业障罪。（正明忏。文分为三。初总标。二别忏。后顺同。此初也。随恶者。随恶友造恶业也。流转者。受生死果。种子为流。现果为转。或堕恶惑业集谛流。或随恶果苦谛转。依于苦谛故云共诸众生。起于集谛故云造业障罪。）
    为贪嗔痴之所缠缚。未识佛时。未识法时。未识僧时。未识善恶。（次别忏也。有三。此即忏惑起业因也。由斯三毒不自在。故云未识三宝善恶。）
    由身语意造无间罪。（此忏业障。依尼干子经。有大乘五逆罪。）
    恶心出佛身血。诽谤正法。破和合僧。刹阿罗汉。杀害父母。（此之五逆三乘通说。总大乘中当第四逆。言谤正法者。谤佛八王非为正道说五法为正道。大乘之中未见其文。大婆○百十六云。云何五法。一尽寿着粪扫。二尽寿乞食。三尽寿唯一坐食。四尽寿常居回处。五尽寿不食一切鱼肉味盐苏。）
    身三语四意三种行造十恶业。自作教他见作随喜。于诸善人横生毁谤。斗称欺诳以伪为真。不净饮食施与一切。于六道中所有父母更相恼害。（第五逆也。生毁谤者。语恶业也。斗称欺诳等者。是盗业也。不净食施等者。贪不善业。惜好施恶故更相恼害者。是嗔不善根业也。）
    或盗窣睹波物四方僧物现前僧物自在而用。（是第一逆。用盗三宝财物也。）
    世尊法律不乐奉行。师长教示不相随顺。见行声闻独觉大乘行者喜生骂辱。令诸行人心生悔恼。（是第二逆。初违教即隐弊覆藏。见行声闻等下毁人。含第三逆也。）
    见有胜己便怀嫉妒。法施财旆常生悭惜。无明所覆邪见惑心。（明忏余业。各据胜说。）
    不修善因令恶增长。于诸佛所而起诽谤。法说非法非法说法。如是众罪。（即是所起业。新薰不善令增。本有不善业等令长。）
    佛以真实慧·真实眼·真实证明·真实平等悉知悉见。（二请佛证知。）
    我今归命。对诸佛前皆悉发露不敢覆藏。未作之罪更不复作。已作之罪兮皆忏悔。（三正陈忏悔也。）
    所作业障应堕恶道地狱傍生饿鬼之中阿苏罗众及八难处。愿我此生所有业障皆得消灭所有恶报未来不受。（三忏报障。）
    亦如过去诸大菩萨修菩提行所有业障悉已忏悔。我之业障今亦忏悔皆悉发露不敢覆藏。已作之罪愿得除灭。未来之恶更不敢造。（忏中后顺同也。三世为三。此同过去。初举他。我之业障下自作也。）
    亦如未来诸大菩萨修菩提行所有业障悉已忏悔。我之业障今亦忏悔皆悉发露不敢覆藏。已作之罪愿得除灭。未来之恶更不敢造。亦如现在十方世界诸大菩萨修菩提行所有业障悉已忏悔。我之业障今亦忏悔皆悉发露不敢覆藏。已作之罪愿得除灭。未来之恶更敢造。（余二准同。）
    善男子。以是因缘若有造罪一刹那中不得覆藏。何况一日夜乃至多时。（第四结劝修行。有二。初举罪劝悔。二若有愿生下举益劝修。因缘者是所以。由恶业感恶果。既有此损。所以刹那可知。）
    若有犯罪欲求清净。心怀愧耻。信于未来必有恶报。生大恐怖。应如是忏。（后二文由愧拒恶。信有恶报故生大怖。）
    如人被火烧头烧衣救令速灭火若未灭心不得安。若人犯罪亦复如是。即应忏悔令速除灭。（喻合可知。）
    若有愿生富乐之家多饶财宝。复欲发意修习大乘。亦应忏悔灭除业障。（下举益劝修。有二。初举有漏益。后举无漏益。前中初举欲界。后举色界。前中亦二。初人。次天。人中四姓等。其文可知。）
    欲生豪贵婆罗门种刹帝利家及转轮王七宝具足。亦应忏悔灭除业障。（后二也。）
    善男子。若有欲生四天王众三十三天夜摩天都史多天乐变化天他化自在天。亦应忏悔灭除业障。（举欲天劝。）
    若欲生梵辅大梵天少光无量光极光净天少净无量净遍净天无云福生广果无烦无热善现天善见色究竟天。亦应忏悔灭除业障（举色天劝。沼公疏中广释诸天名。烦故不陈。）
    若欲求预流果一来果不还果阿罗汉果。亦应忏悔灭除业障。若欲愿求三明六通声闻独觉自在菩萨至究竟也。（举无漏果劝。有二。初通说声闻。次明俱脱二乘。三明六通如余处辨。）
    求一切智智净智不思议智不动智三藐三菩提正遍智者。亦应忏悔灭除业障。（举大果劝。初四智。智性名智。三藐已下智相名智。一切智者根本智。重言智者性也。即此智性离二障故名净智。非余所知名不思议。离生灭名不动。三藐等如常所释。）
    何以故。（不释忏悔灭罪所以。即是释难。有二。初释难。后若有善男子下结成忏悔能灭诸恶。初中有三。一依因缘门释。第二何以故下依无相门释。三善男子一切诸法下依真如门释。此初也。于中亦二。初征。后释。此征也。意云。善恶各别前后生灭。何以故忏悔灭罪。亦征意云。恶现在时忏心未起。起忏心时已生者谢无。未生者住未来复无。现在时复不俱。明闇不并。又向在者才生即灭。从何所以而说忏灭。）
    善男子。一切诸法从因缘生。（释初难。初释。后引证。此释。虽前后生灭。一切诸法而由因缘力故生。又由因缘力故灭。此但举因缘生。必定有因缘灭。故影略言不说灭也。虽灭不待因缘。见生说。若未来应生。落谢应能感果。由忏因缘令彼不起。亦名为灭。即待因灭也。）
    如来所说。异相生异相灭。因缘异故。（此引证。一切如来皆同此说。故云如来所说。相谓体相。异法体出生异法体灭坏。犹如明生而闇法灭。有能生因缘。有能灭因缘。是所以义。所以有异。故忏法生不善法除灭也。）
    如是过去诸法皆已灭尽。所有业障无复遗余。（释第二征。有三。初牒前所征过去已灭。次辨令忏善心得生。后辨忏心所灭之障。此初也。如是过去诸法已灭尽者。牒前已灭现行之法。云所有业障。彼所熏种可有当生。无复遗余者。令彼当生无复遗余。不约现行已灭说断也。）
    是诸行法未得现生而令得生。未来业障更不复起。（次辨令忏善心得生。此因缘法昔不缘令未得现生。而今现缘令忏善心得生。令未来应生业障更不复起。即有漏心忏伏断。无漏心忏除断。广如疏述也。）
    何以故。（第二依无相门释。初假征。后正释。此征也。意云。俱生灭法。何以故异法因缘有生法生。异法因缘有灭法灭耶。）
    善男子。一切法空。（正释。初释。后引证。此初也。一切生灭法相皆悉空故。即相无自性。）
    如来所说无有我人众生寿者。亦无生灭。亦无行法。（此引证也。一切如来说。我寿者皆是无故彼所起善恶之业亦无生灭。即解深密等说。一切法皆无自性无生无灭等。所灭之障既无生灭。能灭之行又无生灭。又普贤观经云。以此五蕴空无自性。乃至云。如此想心从妄想生。如空中风。无依止处。如是法相不生不灭。何者是罪无住·坏·观心无法。不住法中。如是相者名大忏悔等。）
    善男子。一切诸法皆依于本亦不可说。（第三依真如门说。忏除所以。初释。
无生无灭等。所灭之障既无生灭。能灭之行又无生灭。又普贤观经云。以此五蕴空无自性。乃至云。如此想心从妄想生。如空中风。无依止处。如是法相不生不灭。何者是罪无住·坏·观心无法。不住法中。如是相者名大忏悔等。
　　善男子。一切诸法皆依于本亦不可说（第三依真如门说。忏除所以。初释。次征。后通。此初也。一切法本体即真如。以本真如无生无灭不可言说故。一切法皆依于本无生无灭亦不可说。此为除能所证相遍计性故摄妄皆尽。）
    何以故。（征也。何所以故。发无生灭又不可说。）
    过一切相故。（通也。由真如理出生灭相。过者离也。）
    若有善男子善女人。如是入于微妙真理生信敬心。是名无众生而有于本。（结成忏悔。初结忏悔。后结成真说也。此初也。结真忏悔。一结无漏。即如是入于微妙真理。是入者证也。以以无分别入真如理破二障断。二结有漏。即生信敬心。虽未能证而但信解无相真如。依胜解力又能除恶。我我所无依圆性有故。云无众生而有于本。真妄对明言依他有。据实不无。）
    以是义故说于忏悔灭除业障。（结成真说。由三相应有义利故。说于忏悔。）
    善男子。若人成就四法能除业障永得清净。（上明忏悔法。下明能行之人。于中有三。初标。次释。后摄。此初标也。）
    云何为四。一者不起邪心正念成就。二者于甚深理不生诽谤。三者于初行菩萨起一切智心。四者于诸众生起慈无量。是谓为四。（次释。有三。谓征·释·结。文段可知。此意应同法花普贤四法。）
　   尔时世尊而说颂言。
    专心护三业  不诽谤深法
    作一切智想  慈心净业障（颂摄。能于三业正念成就随根成就。名护三业。）
    善男子。有四业障。难可灭除。（上略陈忏悔灭恶。已下广明四行辨生善。于中分二。初明所除障。后明能除行。初中后三总标。次别征。后别解。此初也。）
    云何为四。一者于菩萨律仪犯极重恶。二者于大乘经心生诽谤。三者于自善根不能增长。四者贪着三有无出离心。（后二文也。征者可知。同喻伽第七十九论。彼云。复次菩萨略有四种增上品障。若不净除终。不堪能入菩萨地及地渐次。何等为四。一者于诸菩萨毗季耶中起染干犯。二者毁谤大乘相应妙法。三者不积集善根。四者有染爱心。如其次第同此经文。）
    复有四种对治业障。云何为四。一者于十方世界一切如来至心亲近说一切罪。二者为一切众生劝请诸佛说深妙法。三者随喜一切众生所有功德。四者所有一切功德善根悉回向阿耨多罗三藐三菩提。（下明能除行。文分为二。初总标。后天帝别请。此初也。此之四行于一切位皆悉通行也。）
    尔时天帝释白佛言。世尊。世间所有男子女人于大乘行有能行者有不行者。云何能得随喜一切众生功德善根。（天帝别请有二。初天帝请。后佛为说。此请也。佛标说中。先劝请。次随喜。云何天帝先问随喜后请劝请。答。机乐欲故。劝请难故。遂易先问也。）
    佛言。善男子。若有众生虽于大乘未能修习。然于昼夜六时偏袒有肩右膝着地合掌恭敬一心专念作随喜时得福无量。（下佛答。有四。一答初问并教仪则。二正教随喜。三明随喜得福多少。四即劝修。此即初也。仪则可知。）
    应作是言。十方世界一切众生现在修行施戒心慧。我今皆悉深生随喜。由作如是随喜福故。必当获得尊重殊胜无上无等最妙之果。如是过去未来一切众生所有善根皆悉随喜。（答第二问随喜之法。文段分四。一随喜凡夫福。二随喜菩萨福。三随喜如来福。四随喜三乘福。此初也。初随喜现在。后随喜过未。）
    亦现在初行菩萨发菩提心所有功德。过百大劫行菩萨行有功德。获无生忍。至不退转一生补处。如是一切功德之蕴。皆悉至心随喜赞叹过去未来一切菩萨所有功德随喜赞叹亦复如是。（随喜菩萨。初福随喜现在。后随喜过未。初中五位。一初发心位。二胜解行位。即过百大劫等。三增上意乐位。即获无生忍。四行正行地。五决定地。六决定行地。即至不退转。二地至九地五地至究竟位。即第十地因究竟也。略无种姓及如来地。过未可知。）
    复于现在十方世界一切诸佛应正遍知证妙菩提。为度无边诸众生故。转无上法轮行无碍法施击法鼓吹法螺建法幢雨法雨。哀愍劝化一切众生咸令信受。皆蒙法施悉得充足无尽安乐。（隋喜如来。随喜如来中。初随喜自利。即证菩提。二随喜利他。为度已下是也。）
    亦复所有菩萨声闻独觉功德积集善根。若有众生未具如是诸功德者悉令具足。我皆随喜。（随喜三乘福。有二。初随喜向。后随喜果。此随喜向也。）
    如是过去未来诸佛菩萨声闻独觉所有功德亦皆至心随喜赞叹。（此随喜果位。其文可见也。）
    善男子。如是随喜当得无量功德之聚如恒河沙。三千大千世界所有众生皆断烦恼成阿罗汉。若有善男子善女人尽其形寿常以上妙衣服饮食卧具医药而为供养。如是功德不及如前随喜功德千分之一。何以故。供养功德有数有量不摄一切功德故。随喜功德无量无数能摄三世一切功德。（答第三问福多少。文中有四。一举福无边。二挍量胜劣。三征所以。四为释成。文相可知。）
    是故若人欲求增长胜善根者。应修如是随喜功德。若有女人愿转女身为男子者。亦应修习随喜功德。必得随心现成男子。（第四劝修。文亦可知。）
    尔时天帝释白佛言。世尊。已知随喜功德。劝请功德唯愿为说。欲令未来一切菩萨当转法轮现在菩萨正修行故。（第二问劝请。有五。一天帝为问。二如来为答。三明福多少。四引己为证。五劝修行。此初问也。有二。初结前。次请。中初申请。后请意。）
    佛告帝释。若有善男子善女人愿求阿耨多罗三藐三菩提者。应当修行声闻独觉大乘之道。是人当于昼夜六时如前威仪。（如来为答。分三。初令修行。次教仪轨。后正教劝请。令劝行中。初举所求果。后令起劝。修二乘之道者令生遍智故。）
    一心专念作如是言。我今归依十方诸佛世尊已得阿耨多罗三藐三菩提未转无上法轮欲舍身入涅槃者。我皆至诚顶礼劝请。转大法轮雨大法雨燃大法灯照明理趣施无碍法莫般涅槃久住于世。（正教劝请。有二。初教劝请。次教回向。若初成道未转法轮。请转法轮。若欲舍身入涅槃者。请久住世也。）
    度脱安乐一切众生如前所说。乃至无尽安乐。（自下明请意。此指倒前云令信受乃至无尽安乐。）
    我今以此劝请功德回向阿耨多罗三藐三菩提。如过去未来现在诸大菩萨劝请功德回向菩提。我亦如是劝请功德回向无上正等菩提。（此明回向。）
    善男子。假使有人以三千大千世界满中七宝供养如来。若复有人劝请如来转大法轮所得功德其福胜彼。何以故。彼是财施此是法施。（自下明福多少挍量。显之有二。初举少校量。后举多显胜。此即初也。）
    善男子。且置三千大千世界七宝布施。若人以满恒河沙数大千世界七宝供养一切诸佛。劝请功德亦胜于彼。由其法施有五胜利。云何为五。一者法施兼利自他。财施不尔。二者法施能令众生出于三界。财施之福不出欲界。三者法施能净法身。财施但唯增长于色。四者法施无穷。财施有尽。五者法施能断无明。财施唯伏贪爱。是故善男子。劝请功德无量无边难可譬喻。（广校量。有二。初举施。次校量。后释所以。于中有四。标·征·释·结。法施胜财施劣。同喻伽七十。）
    如我昔行菩萨道时劝请诸佛转大法轮。由彼善根是故今日一切帝释诸梵王等劝请于我转大法轮。善男子。请转法轮为欲度脱安乐诸众生故。我于往昔为菩提行劝请如来久住于世莫般涅槃。依此善根我得十力四无所畏四无碍辨大慈大悲证得无数不共之法。我当入于无余依涅槃。我之正法久住于世。（自下引证。有三。初明静说请住果。二我法身者下合明二请果。三此等皆由下结。初别明果中。初请说法果。我于往昔下后说请住果也。）
    我法身者清净无比。种种妙相无量智慧无量自在无量功德难可思议。一切众生皆蒙利益百千万劫说不能尽。法身摄藏一切诸法。一切诸法不摄法身。法身常住不堕常见。虽复断灭亦非断见。（下合明二因果。分二。初明佛自成就德。能破众生下明令他成就德。此初也。于中有二。一总说三身二别说三身。初一句总谓我法身者清净无比。诸功德法依聚体义合名法身。离二障故名为清净。已下别说三身。种种妙相等下报身智德。超情计境故。一切众生下应化恩德。超言说境故。法身摄藏下法身断德。以真如理体常遍故摄诸法。余法翻此故不摄。如虽常非常见虽断非断见者。境真实故能缘非边也。）
    能破众生种种异见。能生众生种种真见。能解一切众生之缚。无缚可解。能殖众生诸善根本。未成就者令成就。已成就者令解脱。无作无动远离阓闹。寂静无为自在安乐。过于三世能现三世。出于声闻独觉之境诸大菩萨之所修行。一切如来体无有异。（下明令他成就德。中有四。一念他舍邪归正德。二令他离缚断障德。三能殖下令他成就应身。四令解脱下令他圆证法身德。文相可见。）
    此等皆由劝请功德善根力故。（结也。）
    如是法身我今已得。是故若有欲得阿耨多罗三藐三菩提者。于诸经中一句一颂为人解脱功德善根尚无限量。何况劝请如来转大法轮久住于世莫般涅槃。（自下第五劝修行。有二。初指前我所得。是故下正劝行。劝行有三。初举应行之人。次举少福何况不行。后况胜福而不行耶。文段可知。）
    时天帝释复白佛言。世尊。若善男子善女人为求阿耨多罗三藐三菩提故修三乘道所有善根。云何回向一切智智。（自下第三明回向。文分为二。初天帝请。后如来答。此初也。）
    佛告天帝。善男子。若有众生欲求菩提修三乘道所有善根愿回向者。当于昼夜六时殷重至心作如是说。我从无始生死以来于三宝所修行成就所有善根。乃至施与傍生一搏之食或以善言和解诤讼或受三归及诸学处或复忏悔劝请随喜所有善根。我今作意悉皆摄取回施一切众生无悔吝心。是解脱分善根所摄。（如来答中三。一举修行人。二当于昼夜下仪轨。一作如是说下正教回向。于中复三。初令运心持所修善。次我今作意下令其回向。于中亦二。初回向众生。次回向菩提。）
    如佛世尊之所知见不可称量无碍清净。如是所有功德善根悉以回施一切众生。不住相心不舍相心。我亦如是功德善根悉以回施一切众生。（自下后正教回向中。第三教作心想成前回向。于中亦二。初如佛修。次又如过去下如菩萨修。如佛修中有三。此初回施也。文相可知。庄公云。住相心者用常寂灭故。不舍相心者化用无边故。）
    愿皆获得如意之手撝空出宝满众生愿。富乐无尽。智慧无穷。妙法辨才悉皆无滞。（次发愿。愿中。初愿成福。后智惠无尽下愿得智。）
    共诸众生同证阿耨多罗三藐三菩提得一切智。因此善根更复出无量善法。亦皆回向无上菩提。（如佛修中第三回向。有二。初回过去已修善趣菩提。次因此善根下回现及未来生趣向菩提。）
    亦如过去诸大菩萨修行之时功德善根悉皆回向一切种智。现在未来亦复如是。然我所有功德善根亦皆回向阿耨多罗三藐三菩提。（教作心想成前回向中。第二如菩萨修。亦分为三。初指三世菩萨所修。次然我所有下同修。同修中有二。此初同回向也。）
    是诸善根愿共一切众生俱成正觉。如余诸佛。坐于道场菩提树下。不可思议无碍清净。住于无尽法藏陀罗尼首楞严定。破魔波旬无量兵众。应见觉知应可通达。如是一切一刹那中悉皆照了。于后夜中获甘露法证甘露义。（后同发愿。于中亦四。初总愿成正觉。二如余诸佛下别愿所成德。三我及众生下愿同证佛。四犹如无量寿下指同诸佛。所成德中。应见谓见色法。应知谓知非色法。应觉通于二。上皆俗谛。应可通达者达真谛也。一刹那中等者真俗双及行故。亦解。具五眼故云应见。具本智故云觉。具后智故云知。具六通故云通达。获甘露法者菩提也。证甘露义者涅槃也。）
    我及众生愿皆同证如是妙觉。（愿同佛证。）
    犹如无量寿佛光胜佛妙光佛阿□佛功德善光佛师子光明佛百光明佛网光明佛宝相佛宝焰盛光明佛吉祥上王佛微妙声佛妙庄严佛法幢佛上胜身可爱色身佛光明遍照佛梵净王佛上性佛。（西方举三佛。东方举五佛。南方亦举五佛。北方举八佛也。）
    如是等如来应正遍知过去未来及以现在示现应化得阿耨多罗三藐三菩提转无上法轮为度众生。我亦如是。广说如上。
    善男子。若有净信男子女人。于此金光明最胜王经灭业障品受持读诵忆念不忘为他广说。得无量无边大功德聚。（品第三大段如来为答。有六。此即第二赞胜劝行。初举持经福校量意遣修行。文段分四。一明持经福多。二譬如三千已下举喻校量显胜。三是故善男子下广成福胜。四是故当知下总结令知。此即初也。）
    譬如三千大千世界所有众生一时皆得成就人身得人身已成独觉道。（自下第二举喻校量。有五。此初举福田。）
    若有男子女人。尽其形寿恭敬尊重四事供养一一独觉。各施七宝如须弥山。诸独觉入涅槃后皆以珍宝起塔供养。其塔高广十二瑜缮那。以诸华香宝幡幢盖常为供养。（此明修供养。）
    善男子。于意云何。是人所获功德宁为多不。（问福多少。）
    天帝释言。甚多。世尊。（彼答得福甚多。）
    善男子。若复有人。于此金光明微妙经典众经之王灭业障品受持读诵忆念不忘为他广说所获功德。于前所说供养功德百分不及一。百千万亿分。及至校量譬喻所不能及。何以故。是善男子善女人住正行中劝请十方一切诸佛转无上法轮。皆为诸佛欢喜赞叹。善男子。如我所说一切施中法法为胜。（此校量显胜。显胜中有三。一明福胜。二假征。三为释。文相可知。）
    是故善男子。于三宝所设诸供养。不可为比。劝受三归持一切戒无有毁犯三业不空。不可为比。一切世界一切众生随力随能所愿乐于三乘中劝发菩提心。不可为比。于三世中一切世界所有众生皆得无碍速令成就无量功德。不可为比。三世刹土一切众生令无障碍得三菩提。不可为比。三世刹土一切众生劝令速出四恶道苦。不可为比。三世刹土一切众生劝令除灭极重恶业。不可为比。一切恼劝令解脱。不可为比。一切怖畏苦恼逼切皆令得解。不可为比。三世佛前一切众生所有功德劝令随喜发菩提心。不可为比。劝除恶行骂辱之业。一切功德皆愿成就。所在生中劝请供养尊重赞叹一切三宝。劝请众生净修福行成满菩提。不可为比。是故当知。劝请一切世界三世三宝。劝请满足六波罗密。劝请转于无上法轮。劝请住世经无量劫演说无量甚深妙法。功德甚深无能比者。（此广成福胜。有十一不可比。是故不总结并可知。言不可比者。由此经能令行此等胜行故不可比。非此等行不可为比。亦能令得无上菩提。岂不可比。）
    尔时天帝释及恒河女神无量梵王四大天众从座而起。偏袒右肩右膝着地合掌顶礼。白佛言。世尊我等皆得闻是金光明最胜王经。今悉受持读诵通利为他广说。依此法住。何以故。世尊。我等欲求阿耨多罗三藐三菩提随顺此义种种胜相如法行故尔时梵王及天帝释等于说法处皆以种种曼陀罗华而散佛上。（自下第三大段依劝修行。有五。一愿修行。二尔时梵王已下诸天供养。三三千大千下现诸瑞应。四时天帝释下诸天解悟。佛言如是下佛为印可。此初二。文相可知。）
    三千大千世界地皆大动。一切天鼓及诸音乐不鼓自鸣。放金色光遍满世界出妙音声。（此第三明现诸瑞应。唯文可知。）
    时天帝释白佛言。世尊。此等皆是金光明经威神之力。慈悲普救种种利益。种种增长菩萨根。灭诸业障。佛言。如是如是。如汝所说。（诸天解悟。佛印可知。）
    何以故。（自下第四大段引己为证明闻经福多。初征。次例。例中有六。初明所逢佛。乃至六结成福胜。）
    善男子。我念往昔过无量百千阿僧祇劫。（明所逢佛中。有四。此初明时节远近。）
    有佛名宝王大光照如来应正遍知。出现于世。（此辨名号。）
    住世六百八十亿劫。（明住于世。）
    尔时宝王大光照如来为欲度脱人天释梵沙门婆罗门一切众生令安乐故。当出现时。初会说法度百千亿亿万众。皆得阿罗汉果。诸漏已尽三明六通自在无碍。于第二会复度九十千亿亿万众皆得阿罗汉果。诸漏已尽三明六通自在无碍。于第三会复度九十八千亿亿万众皆得阿罗汉果。圆满如上。（此明说法利益。即三会益。其文可知。）
    善男子。我于尔时作女人身。名福宝光明。（自下陈己得益。有五。此初说自身名。）
    于第三会亲近世尊。受持读诵是金光明经为他广说。求阿耨多罗三藐三菩提故。（明闻经修学也。）
    时彼世尊为我授记。此福宝光明女于未来世当得作佛。号释迦牟尼如来应正遍知明行足善逝世间解无上士调御丈夫天人师佛世尊。（此第三明得授佛记。）
    舍女身后。从是以来越四恶道生人天中受上妙乐。八十四百千生作转轮王。（第四获胜福报。）至于今日得成正觉。名称普闻遍满世界。（明得成正觉。）
    时会大众忽然皆见宝王大光照如来转无上法轮说微妙法。（彼佛现证。）
    善男子。去此索诃世界东方过百千恒河沙数佛土。有世界名宝庄严。其宝王大光照如来今现在。彼未般涅槃说微妙法广化群生。汝等见者即是彼佛。（此佛指处方。问。往受女身即在地前。何彼不灭。答。化应现相出没随机。报法常存故言现在。）
    善男子。若有善男子善女人闻是宝王大光照如来名号者。于菩萨地得不退转至大涅槃。（自下第五闻名得益。有二。此初得至涅槃。）
    若有女人闻是佛名者。临命终时得见彼佛来至其处。既见佛已究竟不复更受女身。（后不受女身。）
    善男子。是金光明微妙经典种种利益种种增长菩萨善根灭诸业障。（第六结胜。可知。）
    善男子。若有苾刍苾刍尼邬波索迦邬波斯迦。随在何处为人讲说是金光明微妙经典。于其国土皆获四种福利善根。云何为四。一者国王无病虽诸灾厄。二者寿命长远无有障碍。三者无诸怨敌兵众勇健。四者安隐丰乐正法流通。何以故。如是人王常为释梵四王药叉之众共守护故。（自下大段第五明行经利益。有四。一国王益。二臣佐益。三沙门婆罗门益。四人庶益。此国王益。于中有三。此初明王得益。）
    尔时世尊告天众曰。善男子。是事实不。（第二问梵释护不。有三。一佛问令护。二诸天答护。三佛赞印。此即初也。）
    是时无量释梵四王及药叉众俱时同声答世尊言。如是如是。（诸天答护中。有四。初总答护。）
    若有国土讲宣读诵此妙经王。是诸国主。（明得护所以并所护之王。）
    我等四王常来拥护行住共俱。（明能护者。有三。此初为侍卫也。）
    其王若有一切灾障及诸怨敌。我等四王皆使消殄。忧愁疾疫亦令除差。（此明为除恶也。）
    增益寿命。感应祯祥。所愿遂心。恒生欢喜。我等亦能令其国中所有军兵悉皆勇健。（此明加善。）佛言。善哉善哉。善男子。如汝所说。汝当修行。（明佛赞仰。）
    何以故。是诸国主如法行时。一切人民随王修习如法行者。汝等皆蒙色力胜利。宫殿光明。眷属强盛。（世尊重劝。）
　　时释梵等白佛言。如是世尊。（梵释领解）
    佛言。若有讲读此妙经典流通之处。于其国中大臣辅相有四种益。云何为四。一者更相亲穆尊重爱念。二者常为人王心所爱重。亦为沙门婆罗门大国小国之所遵敬。三者轻财重法不求世利。嘉名普暨众所钦仰。四者寿命延长安隐快乐。是名四益。（明臣佐益。有四。标·征·释·结。可知。）
    若有国土宣说是经。沙门婆罗门得四种胜利。云何为四。一者衣服饮食卧具医药无所乏少。二者皆得安心思惟读诵。三者依于山林得安乐住。四者随心所愿皆得满足。是名四种胜利。（此明沙门等益。文亦四。如前也。）
    若有国土宣说是经。一切人民皆得丰乐无诸疾疫。商估往还多获宝货具足胜福。是名种种功德利益。（明人庶得益。文相亦可知。）
    尔时梵释四天王及诸大众白佛言。世尊。如是经典甚深之义若现在者。当知如来三十七种助菩提法住世未灭。（自下第六梵释述成。有二。初梵释陈彰。后如来印劝也。初中有二。此初明此经在世行证二种正法不灭没也。）
    若是经典灭尽之时。正法亦灭。（此经若无正法亦灭。意欲令人久流胜教。）
    佛言。如是如是。（如来印劝。有二。此初印也。）
    善男子。是故汝等于此金光明经一句一颂一品一部皆当一心正读诵正闻持正思惟正修习为诸众生广宣流布。长夜安乐福利无边。（下劝中有二。初所流经。次令起法行。）
    时诸大众闻佛说已。咸蒙胜益欢喜受持。（品中第四大段时会得益。）

金光明最胜王经注释卷第三
金光明最胜王经注译卷第四

          

金光明最胜王经最净地陀罗尼品第六

    （将释此品。三门分别。一来意。二释名。三解妨。言来意者。将求菩提必须修行。修行有二。即断恶·修善。前有断恶。次明修善。修善之中。发心·修行。发心即发菩提心。谓要依止大菩提心行诸地方能果。所修行者即是十度。由斯十度能得诸地破层等十度障等。得一分身成二胜果。故须明此发心修行。故前品后有此品生。言释名者。兴公梵云。陀罗尼部谋达罗钵梨轮地上声。此云绝持地最交。今从周语故名最净地陀罗尼品。沼公云。成唯识云。总摄有为无为功德以为自性。与所修行为胜依持令得生长故名为地。净谓净清。离二障故。菩萨十地能余二障极净名最。即最净之地。依主释也。或十地体即为无为功德为体。即此德体离二障名为最净。陀罗尼如常所明。言解妨者。问。摄大乘等说依十地行十行断十障证十真如。此中何故不辨直如。答。略广异故。如是问答如沼疏也。
    尔时师子相无碍光焰菩萨与无量亿众。（此品之内。大文分四。一无碍光请。二如来为答。三大梵赞揭。四时众获益。初请分三。初能请人。次请法轨。后正陈请。此初也。能得菩萨四无畏名师子相。离障名无碍。智自在能照真俗名为光焰。此从喻及法为名。）
    从座而起。偏袒右肩右膝着地。合掌恭敬顶礼佛足。以种种华香宝幢幡盖而供养已。（请轨初申虔敬。后陈供养。此起敬供养各有所表。如疏。）
    白佛言。世尊。以几因缘得菩提心。（正陈请。初问菩提心用。次问菩提心体。此初也。）
    何者是菩提心。（问体。初标问。次别问。此初也。应云何 者是菩提何名菩提心。初菩提至真理心者。是二知六度。）
    世尊。即于菩提。现在心不可得。未来心不可得。过去心不可得。（别问。初依法空问。次依生空问。初中有三。初即菩提问。次离菩提问。后结所以。若即菩提。菩菩离三世故。三世心皆不可得。）
    离于菩提。菩提心亦不可得。菩提者不可言说。心亦无色无相无有事业非可造作。（问离菩提之心。无有一法能离真如故。离如心亦不可得。菩提者下结所以。真如理言语道断心行处灭。故不可说。心无色相。犹如于引。无实事业。不可造作也。）
    众生亦不可得亦不可知。（下依生空问。众生谓我。我体是无但假和合。犹如刻事。无实自体可得可知。）
    世尊。云何诸法甚深之义而可得知。（第三结问。云何诸菩提及心法俱不可取说。而有菩提发心能得。此甚深义而可得知。）
    佛言。善男子。如是如是。菩提微妙事业造作皆不可得。若离菩提菩提心亦不可得。菩提者不可说。心亦不可说。无色相无事业。一切众生亦不可得。（下答。有二。初答第二问。后善男子譬如宝须弥下答第一问。答后问中。初印答。后释答。印答中三。印·征·释。此即初印说。
    何以故。（征也。）
    菩提及心同真如故。能证所证皆平等故。（释中初释不可得不可说之所以。以菩提义及菩提心同依真如无能说得。离计执故。）
    非无诸法而可了知。（后释发心得于菩提甚深之义。俱除其病。不无法故。）
    善男子。菩萨摩诃萨如是知者。乃得名为通达诸法善说菩提及菩提心。（下释答。有二。初标。次释。此初也。初菩提者菩提体。即是所证真理。后菩提心者能证知也。）
    菩提心者非过去非未来非现在。心亦如是。众生亦如是。于中二相实不可得。（释中有三。初释。次征。后通。此初也。初非三世者明真如菩提体。次心亦如是者能证。前言心者是第一义心。后言心者是缘心。众生亦如是者明人空。于中二相实不可得者。合说二我但不可得。依遍计故。）
    何以故。（征也。）
    以一切法皆无生故。（第三通也。以本不生故体非有。解深密依三无性说一切法无生无灭本来寂静。）
    菩提不可得。菩提名亦不可得。（自下别通。有三。初约菩提。此意所证但名字假设。若如名取即虚妄分别。其体无实。能诠名假。所诠名亦尔。上约法明。）
    众生众生名不可得。声闻声闻名不可得。独觉独觉名不可得。菩萨菩萨名不可得。佛佛名不可得。（双约二执明。众生不可得者生执无。众生名不可得者法执无也。余亦准此。声闻等者人空。声闻名等者法空。）
    行非行不可得。行非行名不可得。（又约法辨。行谓所修行善法。非行谓所断不应修法。能所诠空故。其意可知。）
    以不可得故于一切寂静中而得安住。此依一切功德善根而得生起。（释甚深义合正修行。以不可得故者。令知所证菩提及能证心并能证者皆是无实。能如是知。名于一切寂静法中住。依此假缘世俗道理一切功德善根而得菩提生起。即称正理名为菩提。）
    善男子。譬如宝须弥山王饶益一切。此菩提心利众生故。是名第一布施波罗密因。（答第一问。分文为四。一发心。二修行。三证地。四得护。即以神咒而为卫护。此初发心。发十度心。文即为十。发心自相难可了知故以喻明。文中有三。喻·法·合。余亦准此。由此发心起出生死求大菩提。遇者皆益而无有极。故以妙高山王为喻。此山出于大海珍宝无尽能起饶益。此菩提心利众生故。）
    善男子。譬如大地持众物故。是名第二持戒波罗密因。（以戒为本能生功德。如大地持众物。故喻于地。是名下结。略无法合。）
    譬如师子有大威力独步无畏。离惊恐故。是名第三忍辱波罗密因。（师子有其三德。一有大威力。二独步无畏。三离惊恐。加次喻慈·心·修三种忍故。是名下结。略无法合。）
    譬如风轮那罗延力勇壮速疾。心不退故。是名第四勤策波罗密因。（此有二譬。一风轮。喻被甲精进。喻如风轮摄持世界。那罗延者。此云力胜。喻利乐摄善二种精进。由勇壮故不自卑屈。是无下也。作事速疾故是无足也。由多力故作事无退。如次三种精进。余可知。）
    譬如七宝楼观有四阶道清凉之风来吹四门受安隐乐。静虑法藏求满足故。是名第五静虑波罗密因。（喻有四。一楼观喻四禅八定具七最胜如七宝严。二四道喻发心。修定等有四种大。如疏引庄严论说。三清凉之风喻定。能除烦恼炎热故。四来吹四门喻常乐我净。静虑法藏等者但总法合。是名下结也。）
    譬如日轮光耀炽盛。此心速能破灭生死无明闇故是名第六智慧波罗密因。（喻有二种。一日轮喻智自性。二光耀炽盛者喻作用。有三。能照明。二能破闇。即证真断惑理通利物。有胜热故。此心已下法合。）
    譬如商主能令一切心愿满足。此心能度生死险道获功德宝故。是名第七方便胜智波罗密因。（喻方便善巧心因。如商主有二功能。一能知道路。二引至宝所令求愿满。二此心能度下法合。由回向拔济二种方便。度生死道。获大菩提功德珍宝。）
    譬如净月圆满无翳。此心能于一切境界清净具足故。是名第八愿波罗密因。（喻修愿心。具二利。愿如月圆满。除自他障故云无医。此心能于下法合。要于真俗离障俱了故。云一切境等。）
    譬如转轮圣王主兵宝臣随意自在。心善能庄严净佛国土无量功德广利群生故。是名第九力波罗密因。（喻修力心。喻中有二。一王喻。总发大菩提心。二臣别喻。于发行力心。如所须兵随臣自如心。如思择力。亦随王意自如。如修习力。此心下法合也。）
    譬如虚空及转轮圣王。此心能于一切境界无有障碍于一切处皆得自在至灌顶位故。是名第十智波罗密因。（喻发修智心。喻有二种。一虚空喻。二轮王喻。智有二种。一成就有情如虚空密受平等无择。二成就佛智。如转轮王受灌顶位。此心下法合。一切境无碍虚空。皆得自在等合于轮王。结文可知。）
    善男子。是名菩萨摩诃萨十种菩提心因。如是十因汝当修学。（总结劝修。）
    善男子。依五种法菩萨摩诃萨成就布施波罗密。云何为五。一者信根。二者慈悲。三者无求欲心。四者摄受一切众生。五者愿求一切智智。善男子。是名菩萨摩诃萨成就布施波罗密。（此下明是佛答中。第二修行既发心已。次应随修。于中分二。初修行。二释名。修行十度即为十段。十段之中。各分为四。一标。二征。三释。四结。文段易知。下更不科。一者信根者。菩提既以信为根本。又发菩提心论。施有五种。一信心施。是故最初依信为根而行布施。二慈悲者。既为菩萨心在利生。次依慈悲与乐拔苦而行布施。三无求欲者。既求菩提行于布施。不希三有及报恩等。故无求欲心。四摄受一切生者。为利生平等摄受一切众生。五者愿求一切智智者。回愿自他求佛菩提故。）
    善男子。复依五法菩萨摩诃萨成就持戒波罗密。云何为五。一者三业清净。二者不为一切众生作烦恼因缘。三者闭诸恶道开善趣门。四者过于声闻独觉之地。五者一切功德皆悉满足。善男子。是名菩萨摩诃萨成就持戒波罗密。（戒中有三。谓律仪戒。一三业清净。此即三聚戒之自性。二不为一切等者。随护他支。受戒意断除众生四流。即断惑因。三闭诸恶道等者。十地论云。菩萨受戒为除众生诸恶趣苦。四过于声闻等者。不共二乘故。求大菩提不期小果故。五功德满者。由戒为依生空慧故。结文可知。）
    善男子。复依五法菩萨摩诃萨成就忍辱波罗密。云何为五。一者能伏贪嗔烦恼。二者不惜身命不求安乐止息之想。三者思惟往业遭若能忍。四者发慈悲心成就众生诸善根故。五者为得甚深无生忍。善男子。是名菩萨摩诃萨成就忍辱波罗密。（忍有三种。谓耐怨害忍等。一能伏贪嗔等。是耐怨害忍。二不惜身命等者。是安受苦忍。三思惟往业等者。被他害等思自往业忍彼不嗔。四发慈悲等者。复由慈悲而为摄受故忍不嗔。此二即是耐怨害忍因。五为得甚深等者。谛密法忍。以慧为性。）
    善男子。复依五法菩萨摩诃萨成就勤策波罗密。云何为五。一者与诸烦恼不乐共住。二者福德未具不受安乐。三者于诸难行苦行之事不生厌心。四者以大慈悲摄受利益方便成就一切众生。五者愿求不退转地。善男子。是名菩萨摩诃萨成就勤策波罗密。（精进有三。一被甲。二摄善。三利乐有情。一句诸烦恼等者。此即第一被甲精进。最初发心起猛利乐欲离诸烦恼如被钾。二福德未具等者。摄善之中有其四种。加行·无下·无退·无足。此无退精进。于未得中能进求故不息受乐。三于诸难行等者。不生厌心。无足精进。四以大慈悲等者。利乐有情精进。五愿求等。是无下精进。
    善男子。复依五法菩萨摩诃萨成就静虑波罗密。云何为五。一者于诸善法摄令不散故。二者常愿解脱不着二边故。三者愿得神通成就众生善根故。四者为净法界蠲除心垢故。五者为断众生烦恼根本故。善男子。是名菩萨摩诃萨成就静虑波罗密。（静虑有三。谓安住·引发·办事。一于诸善法等。是安住静虑。二常愿解脱者。即八解脱。于空有边能不住着引解脱故。三愿得神通等者。即六神通。由现神通令诸众生舍邪归正集诸善根。上二并引发静虑。四为净法界除心垢者。心通二种。能缘虑心。并第一义心。为净法界即第一义心。依定能除二心垢故。此为自利。五为断众生等。是即利他。此后二种是办事静虑。）
    善男子。复依五法菩萨摩诃萨成就智慧波罗密。云何为五。一者常于一切诸佛菩萨及明智者供养亲近不生厌背。二者诸佛如来说甚深法心常乐闻无有厌足。三者真俗胜智乐善分别。四者见修烦恼咸速断除。五者世间伎术五明之法皆悉通达。善男子。是名菩萨摩诃萨成就智慧波罗密。（智有三种。谓加行·根本·后得。五中初二加行。智第三。第五是后得智。真俗二境乐能了智。第四。为断见修等。是根本智。世间伎术者六十四能·五明之法·内明等也。
    善男子。复依五法菩萨摩诃萨成就方便波罗密。云何为五。一者于一切众生喜乐烦恼心行差别悉皆通达。二者无量诸法对治之门心皆晓了。三者大慈悲定出入自在。四者于诸波罗密多皆愿修行成就满足。五者一切佛法皆愿了达摄受无遗。善男子。是名菩萨摩诃萨成就方便胜智波罗密。（方便五中。初三拔济方便。后二回向方便。一意乐烦恼等者。为拔济生须识意乐及贪嗔等八万四千诸尘劳门所有差别。此所对治。二诸法对治等者。次为对除须识除法八万四千诸功德门。即是能对治。三大慈悲定等者。既识除法。出入诸定皆便自在。现大神通故。四者于诸波罗密等者。回向菩提故。方便修诸度。五一切佛法等者。菩提涅槃智断恩等愿皆证得了达摄受。是能证议。）
    善男子。复依五法菩萨摩诃萨成就愿波罗密。云何为五。一者于一切法从本以来不生不灭非有非无。心得安住。二者观一切法最妙理趣离垢清净。心得安住。三者过一切相心本真如无作无行不异不动。心得安住。四者为欲利益诸众生事于俗谛中。心得安住。五者于奢摩他毗钵舍那同时运行。心得安住。善男子。是名菩萨摩诃萨成就愿波罗密。（愿五之中。初三求菩提愿。后二利乐他愿。第一于一切法等者。虽是总观。亦观一切八相之法不生灭等。离执安住。二观一切法等者。报佛之智观一切法。俗谛最妙理趣。真谛离垢清净。即离二障能观之智于二谛中心得安住。即报佛四智。令之菩萨于佛能观离垢净智亦愿乐住。三过一切相等者。欲得法身云心得安住。体即欲乐。观于法身过于一切相。是心之本即真如也。非烦恼作故云无作。如离三世故云无行。无有前后别异故云不异。不迁灭故云不动。观彼法身离此四相故愿乐住之。心得安住。四为欲利益等者。为利他事。于俗谛中须了教诠及生机性。五于奢摩他等者。欲为利生。根依止观。了知幻离诸过等故须俱行。奢摩他此云止。毗钵舍那此云观。）
    善男子。复依五法菩萨摩诃萨成就力波罗密。云何为五。一者以正智力能了一切众生心行善恶。二者能令一切众生于甚深微妙之法。三者一切众生轮回生死随其缘业如实了知。四者于诸众生三种根性以正智力能分别知。五者于诸众生如理为说令种善根成熟度脱。皆是智力故。善男子。是名菩萨摩诃萨成就力波罗密。（力即十力力。五之中。第一即业异熟智力及遍趣行智力。言正智者。离增·上慢行故。言心行者。即遍趣行。言善恶者。即善不善业。智能了一切业及彼意趣趣向故。二能令入于深妙之法者。是漏尽智力。知漏尽不尽证无为故。能令入深妙之法。三众生轮回等者。是死生智力。若如过去轮回。亦通宿住智力。四三种根性正分别知者。根即根胜劣智力。性即种种性智力。五如理为说成就度脱者。通处非处静虑欲·胜·解三智力。能修此等即修习力。能了此等即思择力也。
    善男子。复依五法菩萨摩诃萨成就智波罗密。云何为五。一者能于诸法分别善恶。二者于黑白法远离摄受。三者能于生死涅槃不厌不喜。四者具福智行至究竟处。五者受胜灌顶能得诸佛不共法等及一切智智。善男子。是名菩萨摩诃萨成就智波罗密。（智五之中。初成就有情智。后二成就佛法智。文相并可知。）
    善男子。何者是波罗密义。所谓修习胜利。是波罗密义。（自下辨修行中。第二释名。于中分二。初征问。后解释。释中有十七义。则为十七段。此则初也。言胜利者。依瑜伽云。六度各有别别胜利。若说通胜利云。无罪乃至坐菩提坐常作能现作一切有情一切义利。非如世间唯自利益故。）
    满足无量大甚深智。是波罗密义。（佛智无量能了二空名大。余不能测名为甚深。此十能满名到彼岸。）
    行非行法心不执着。是波罗密义。（善法名行。不善名非行。此即。）
    生死过失涅槃功德正觉正观。是波罗密义。（于生死有漏果过失正觉。于涅槃无漏果功德能正观也。）
    愚人智人皆悉摄受。是波罗密义。（愚人乐生死。智人乐涅槃。平等利益悲心不损名摄受。）
    能现种种珍妙法宝。是波罗密义。（即依胜定现七宝等施诸众生类。）
    无碍解脱智慧满足。是波罗密义。（由八解脱能引神通等得四无碍等。智慧满足故。）
    法界众生界正分别知。是波罗密义。（法界众生界者。即五无量之中二种也。影显于余。能正了知。）
    施等及智能令至不退转。是波罗密义。（施等即前度。及智即后五度。皆能修习至不退转。即第十地至行彼岸。）
    无生法忍能令满足。是波罗密义。（无生法忍者。三无生忍如前已释。初地创得。八地相续得。能令满足者。得至佛地上二种自利行满。）
    一切众生功德善根能令成就。是波罗密义。（是利他彼岸。如文可解。）
    能于菩提成佛十力四无所畏不共法等皆悉成就。是波罗密义。（十力降天魔。无畏降外道。不共法降二乘。例余功德亦皆成满。是菩提波罗密知德也。）
    生死涅槃了无二相。是波罗密义。（不如二乘以法执心见有二相。是断德也。）
    齐度一切。是波罗密义。（是恩德也。）
    一切外道来相诘难。善能解释令其降伏。是波罗密义。（由具无畏。释外道难。破邪彼岸。）
    能转十二妙行法轮。是波罗密义。（十二妙行者。四谛三转。且依苦谛见道示相修道劝修无学作证。计余三谛各有十二。应成四十八。行相以相似故总名十二妙行法轮。广如余述。）
    无所著无所见无患累。是波罗密义。（无染着故云无所著。无滞碍故云无所见。即是永作二种生死之患累故云无患累。）
    善男子。初地菩萨是相先现。三千大千世界无量无边。种种宝藏无不盈满。菩萨悉见。（自下第三大段。明证地。由前发心久修胜行得至证地故。于中分五。一得地相。二释地名。三明地障。四明地行。五明地修习。此得地相。谓初证时所得之相。由行十度外得此相。十地现相。即为十段。此即初也。问。此等相为在何处。答。各各将入自地时得。云先现故。又解。各各初入时得。而云先现者。更有多相。此等先现故。不可在地前。然表于初地能行一切施度。外遍大千现种种宝藏。能遂所求故无不盈满。菩萨悉见者。自上菩萨得见此相。非不得见。余皆准知。）
    善男子。二地菩萨是相先现。三千大千世界地平如掌无量无边。种种妙色清净珍宝庄严之具。菩萨悉见。（于此地中。表证平等理。具持净戒。净十业道。故现妙色宝严具。）
    善男子。三地菩萨是相先现。自身勇健甲仗庄严。一切怨贼皆能摧伏。菩萨悉见。（于此三地。表行三忍。有勇健相。被甲降怨。）
    善男子。四地菩萨是相先现。四方风轮种种妙华悉皆散洒充布地上。菩萨悉见。（于此四地。表行四正勤。七净九净妙花散地。七净者。戒净·心净·见净·度疑净·道非道智见净·行智见净·行断智见净·九净者。加无缘寂灭净·净国土净。如十地论。
    善男子。五地菩萨是相先现。有妙宝女众宝璎珞周遍严身首冠名华以为其饰。菩萨悉见。（于此五地。表行禅定。离诸硬强。有宝女现。禅定能生解脱遍处等。云璎珞严身。行七觉分故。云首冠名花。）
    善男子。六地菩萨是相先现。七宝华池有四阶道全砂遍布清净无秽。八功德水皆悉盈满。嗢钵罗华□物头华分陀利华随处庄严。于华池所游戏快乐清凉无比。菩萨悉见。（于此地中。文义有八。一表行七智。现七宝。殆如疏列。二表加行。无间解脱胜进四道现四阶道。三表证如理。起现金砂布。四表离粗相障。云清净无秽。五表得八解脱八道支八智。现八功德水。六因现四色花。七游法苑乐。八证无为清凉。）
    善男子。七地菩萨是相先现。于菩萨前有诸众生应堕地狱。以菩萨力便得不堕无有损伤亦无恐怖。菩萨悉见。（于此七地。表行善巧拔济众生。故云于菩萨前乃至亦无恐怖。）
    善男子。八地菩萨是相先现。于身两边有师子王以为卫护。一切众兽悉皆怖畏。菩萨悉见。（于此八地。表行二愿得相土二自在。故云于身两边等。能令烦恼不现行。故云一切众兽等。）
    善男子。九地菩萨是相先现。转轮圣王无量亿众围绕供养。顶上白盖无量众宝之所庄严。菩萨悉见。（于此九地。表行力度。如彼轮王有大势力。四辨利生故云无量亿众等。以四无量荫生如盖。行七圣财云众宝等。）
    善男子。十地菩萨是相先现。如来之身金色晃耀无量净光悉皆圆满。有无量亿梵王围绕恭敬供养。转于无上微妙法轮。菩萨悉见。（于此十地。表灌顶位将成正。于菩萨身有如来相现。一现身。二现光。三现众梵。四现转法轮。此于自身不由作意。有佛身相等现。）
    善男子。云何初地名为欢喜。（第二释地名。十地不同分为十段。初地分三。谓征·释·结。余九各二。但有释·结。准此初征。应言云初地等名为欢喜等。略其等字。
    谓初证得出世之心。昔所未得而今始得。于大事用如其所愿悉皆成就。生极喜乐。是故最初名为欢喜。（释有二义。一自利。二利他。得出世心者。即二空知与心相应他名出世心。是邻近释。昔所未得等者。此自利也。于大事用等者。谓利他用。大庄严论云。一见真如谓见自利。二见利物谓见利他。一一刹那能成就百类众生故。）
    诸微细垢犯戒过失皆得清净。是故二地名为无垢。（于此二地离于二垢。一诸微细垢起异乘心。二诸犯戒垢误犯三业。皆得清净即无垢义。）
    无量智慧三昧光明不可倾动无能摧伏。闻持陀罗尼以为根本。是故三地名为明地。（闻思修三慧云无量智慧。从定所发自明明他云三昧光明。能除障名不倾动。即彼三慧以定总持之所发故。即定总持名为根本。结文可知。）
    以智慧火烧诸烦恼。增长光明。修行觉品。是故四地名为焰地。（于此四地修菩提分。智慧之火焰能烧征细烦恼现行障等薪故。更增胜知觉品转胜。）
    修行方便胜智自在极难得故。见修烦恼难伏能伏。是故五地名为难胜。（于此五地。真俗二智行相互违合令相应。俱时而起名修行方便胜智自在。复能除彼害伴随眠违随现行名为难伏。虽分别见等见道已除俱生身见四地已断。至此地中复除害伴。此不与我见俱别起贪嗔等亦通见修断。就总尽说云见修烦恼难伏能伏。非分别惑此地方伏。此通智障以烦恼名说据害伴俱所知品伏不起说。非诸俱生此皆能伏。羸劣睡眠六·七地伏。又依六说。非第七俱。七俱者。八地已去犹现行故。乃至广说。庄公云。言见修烦恼者。谓所知障与烦恼障俱得烦恼名。难可制伏今能伏故。言见烦恼者。谓此烦恼先与见俱。而明见名。俱生身见四地断故。见所断者初地断故。兴公云。见修烦恼者即道品之障。见者即所从之伴。修者即害·伴之属。虽俱生见四地不行。五地正断害见伴惑故。荣其见之修烦恼故。
    行法相续了了显现。无相思惟皆悉现前。是故六地名为现前。（于此地中。恒观十二因缘道理相续不断。名行法相续。智常正观名为了了。此为加行复能引起无分别知。名为无相思。思惟即正智。皆悉现前故。成唯识论云。住缘起智引无分别最胜般若。恒现在前等。）
    无漏无间无相思惟解脱三昧远修行故。是地清净无有障碍。是故七地名为远行。（于此地中。于无相理长时相续。能以真智观无细生灭。无相思惟即无分别智。此中应云于无相理无漏理无间思惟。简第六地有相闇故。解脱谓八解脱。三昧谓三三昧。即无相思惟无相解脱三昧。俱远修行至功用后边故。云远修行。离上现行障故。名清净无障碍。）
    无相思惟修得自在。诸烦恼行不能令动。是故八地名为不动。（于此八地。于无相观任运起故。名无相思惟。修得自在纯无漏观。无烦恼动。云诸烦恼行不能令动。即二不动。一相用不动。相用即有无相。用即功用。二烦恼不动。故唯识云。无分别智任运现前。相用烦恼不能动故。）
    说一切法种种差别皆得自在。无患无累。增长智慧自在无碍。是故九地名为善慧。（于此九地。任运能得四无碍智说一切法。总通四辨俱得名说。以种种名言种种义理种种音声种种辨才差别说。由任运故。皆得自在。离二愚障故。云无患又累。四辨才能说除疑。名为善慧。）
    法身如虚空。智慧如大云。皆能遍满覆一切故。是故第十名为法云。（于此十地。所得法身如大虚空。以大智慧如云遍空。即智充满法身。复说妙法如云下雨。然空有三义。一法身如空。以遍净故。二阿梨耶如空。以遍含一切种故。三粗重如空。遍一切故。云有三义。一闻熏习如云。二智慧如云。三慈悲如云。此等诸义依庄严及瑜伽并此经等所说。各别如疏中说。）
    善男子。执著有相我法无明。怖畏生死恶趣无明。此二无明障于初地。（自下第三明地障。因明十一地障。前问菩提。通佛果故。今亦明佛地之障。此十一障即十一段。此初即异生性障。有相我法即二执之境。相谓伏。能执之心当情相状。即唯议云。起自心相。或即体相执着即能执之心。此执着我法皆悉有体。设执法无还执有无相。若执我无亦是法执。二执是慧俱明。强名为无明。是邻近释。怖畏生死亚趣者。此恶趣言非唯三恶道。通八难故。俱分别所起不善业及所感果并所知障所发业果亦是此摄。毁责之名总云恶趣。由是此经云生死恶趣。非三涂。言怖畏者。即此恶趣是所怖畏。名为怖畏。无明所发无明品故名为无明。前二执无明意说利品。此恶趣无明意说钝品。俱起无明名恶趣者。亦毁责名耳。）
    微细学处误犯无明。发起种种业行无明。此二无明障于二地。（即邪行障是所知障。俱生一分能令菩萨误犯三业。初地已上性戒成就。必不说犯。性戒误有所犯。初地未断。入二地断。发起种种业行无明。是彼误犯所起三业。能起三业不离无离无明。所起三业亦非是愚。愚相应·愚所起·愚品类总名愚。故唯识云。惑唯起业不了业愚。
    未得今得爱着无明。能障殊胜总持无明。此二无明障于三地。（即闇钝障。未得令得者。即是无漏胜定。通色无色及胜修慧。二地无。入三地时能断彼障。体即欲界贪俱所知障。能障殊胜总持。总持有四。谓法·义·咒·得忍。入三地时能断彼障。总持念慧为性。今说初二。由入三地能断定障。得胜定发胜修慧。断总持障得胜总持。发得闻·思二种胜慧。
    味着等至喜悦无明。微妙净法爱乐无明。此二无明障于四地。（即微细烦恼现行障。等至即胜定。味着是爱。喜悦是受。即瓴受下劣定障修胜定故。为胜障。余处多说贪。此经兼受。即正障体贪。缘此受所领爱定故。俱名障。或此喜悦即是定爱。微妙净法是菩提法。爱即乐也。体即是贪。此二无明是彼二贪相应无明。此之二障四地能断。由于四地作菩提分法观故。）
    欲背生死无明。希趣涅槃无明。此二无明障于五地。（即背生死欣涅槃愚。此即于下垂般涅槃障。不能了生死涅槃真体无别故。故有欣厌。由于五地作四谛观。真欲二知合令双行。由能证得无著别如。能证之智名无差别道。唯议云。彼障五地无差别道。入五地时便能永断故能除彼。）
    观行流转无明。粗相现前无明。此二无明障于六地。（此即粗相现行障。观行流转者。即缘苦集无明。粗相现前者。即观灭道净相。以五地中观四谛故。虽亦作无相。多时作有相观。障于六地。多无相观故。入六地能断此障也。）
    微细诸相现行无明。作喜欣乐无相无明。此二无明障于七地。（即细相现行障。征细诸相者。细生相。作意欣乐无相。即观细灭相。由于六地作缘起观。见有生灭。彼障七地妙无相道。未能即空起有胜行故。入七地除。）
    于无相观观功用无明。执相自在无明。此二无明障于八地。（即无相中作加行障。于第七地虽能长时作无相观。能加功用方得。长时有加行愚。由愚未断故起加行。无相观中不得自在。报相者即于七地虽现相正。有执相种。于现相正亦不自在。故入八地能断彼障。相即堕欲现金银等类别。土即随欲现。或大小土狭于相故。今言相即摄得土。）
    于所说义及名句文此二无量未善巧无明。于词辨才不随喜无明。此二无明障于九地。（即利他中不欲行障。所说义义无碍解。及名句文法无碍解。于二中未得自在。云未善巧。于词者。诸方音声。唯识云。词缘于声故。词即声。辨才者。即七辨才。于现音声及七辨才不自在故。名不随意。由第八地于利他中不欲行故。未能除此四无碍愚。故入九地即能永断。）
    于大神通未得自在变现无明。微细秘密悟未能解事业无明。此二无明障于十地。（即于诸法中不得自在障。五种神通过二乘等。能广利他得自在故。名不神通。变谓转换。现谓化现。无而忽有。微细秘密者。有大法智云及所含藏。细者妙也。即是微妙由离障故。极难得故。难解称秘密。未能悟解即是无明。事业者利生事业。于第九地无明障此故。入第十即能永断。）
    于一切境微细所知障碍无明。极细烦恼粗重无明。此二无明障于佛地。（即第十一障。空有理事名一切境。妙观察智观如罗谷。此即由有细所知障通现及种。通七识俱所熏成种。亦由第七现行法执不得分明。极细烦恼精重者。即细烦恼种子。亦通第七识。乃至广说。）
    善男子。菩萨摩诃萨于初地中行施波罗蜜。于第二地行戒波罗蜜。初第三地行忍波罗蜜。于第四地行勤波罗蜜。于第五地行定波罗蜜。于第六地行慧波罗蜜。于第七地行方便胜智波罗蜜。于第八地行愿波罗蜜。于第九地行力波罗蜜。于第十地行智波罗蜜。（自下第四明地所修之行。文段可知。问。菩萨地前尚行六度。及十地论等云。第二劫一行中行一切行。于第三劫一切行中行一切行。即皆具修。何故此留文地各行一。答。据实如是。言于十地各行一者约增而说。故无性摄论云。一一地中具修十种。今约增胜故不相违。）
    善男子。菩萨摩诃萨最初发心摄受能生妙宝三摩地。（自下第五明修行。此意十地各行一度。如何修习。谓要定慧两法双修。故无性摄论云。于地地中修奢摩他·毗钵舍那。由五相修。如彼广辨。然今此经但说止品。以定能引无相正智。是智足故。然初地中。由定起施。名妙宝等持。三者是等。摩地云持。平等持心令住于境。
    第二发心摄受能生可爱乐三摩地。（定能起戒。名可爱乐。由持戒者众所乐见故。）
    第三发心摄受能生难动三摩地。（定能起忍。名为难动。）
    第四发心摄受能生不退转三摩地。（定能发精进。名为不退转。）
    第五发心摄受能生宝华三摩地。（由定能为功德胜田。名为宝华。）
    第六发心摄受能生日圆光焰三摩地。（定能发智日。名为日圆光烟。）
    第七发心摄受能生一切愿如意成就三摩地。（定能发生方便善巧。名一切愿如意成就。）
    第八发心摄受能生现前证住三摩地。（定能发智任运能证无相妙现。名现前证住。）
    第九发心摄受能生智藏三摩地。（定发四辨。名为智藏。）
    第十发心摄受能生勇进三摩地。（定发神通广大事业。名为勇进。）
    善男子。是名菩萨摩诃萨十种发心。（总结。）
    善男子。菩萨摩诃萨于此初地得陀罗尼。名依功德力。（答第一问中有四。此即第四得护。有二。初得护。后颂赞。此初也。十地不同即为十十段段一一段段中各分为四。一标能护名。二正说神咒。三叹法胜。多佛说故。四明护益。四总持中是咒总持。由行得名为功德。余名准行。列此可知。）
    尔时世尊即说咒曰。
    怛侄他晡^7□你曼奴喇剃独虎独虎独虎耶跋苏利瑜阿婆婆萨底（○里反下皆同。）耶跋旃达啰调怛底多跋达^8□叉温惮荼钵唎诃□矩噌莎诃。
    善男子。此陀罗尼是过一恒河沙数诸佛所说。为护初地菩萨故。若有诵持此陀罗尼咒者。得脱一切怖畏。所谓虎狼师子恶兽之类一切恶鬼人非人等怨贼灾横及诸苦恼。解脱五障。不忘念初地。（叹胜中有二。初叹。次所护地。为护初地下是也。若有诵持此下明护益。有二。一无难。二不通。忘念下也。初无能中。无五难。一恶兽。二恶鬼。三怨贼。四水火等灾。五三七等苦。不忘者第二能令不退。余九准知。）
    善男子。菩萨摩诃萨于第二地得陀罗尼。名善安乐住。（由持戒故。得名善安乐住。）
    怛侄他嗢□（入声下同。）里质里质里嗢□罗□罗喃缮睹缮睹嗢□里虎噜虎噜莎诃。
    善男子。此陀罗尼是过二恒河沙数诸佛所说。为护二地菩萨故。若有诵持此陀罗尼咒者。脱诸怖畏恶兽恶鬼人非人等怨贼灾横及诸苦恼。解脱五障不忘念二地。
    善男子。菩萨摩诃萨于第三地得陀罗尼。名难胜力。（由行忍故。得名为难胜力。）
    怛侄他惮宅枳般宅枳羯喇^7□鸡由哩惮^7□里莎诃。
    善男子。此陀罗尼是过三恒河沙数诸佛所说。为护三地菩萨故。若有诵持此陀罗尼咒者。脱诸怖畏恶兽鬼人非人等怨贼灾横及诸苦恼。解脱五障。不忘念三地。
    善男子。菩萨摩诃萨于第四地得陀罗尼。名大利益。（由行精进善成办故。得名大利益。）
    恒侄他室唎室唎陀弭你陀哩陀弭你陀哩你室唎室唎你毗舍罗波世波始娜畔陀弭帝莎诃。
    善男子。此陀罗尼是过四恒河沙数诸佛所说。为护四地菩萨故。若有诵持此陀罗尼咒者。脱诸怖畏恶兽恶鬼人非人等怨贼灾横及诸苦恼。解脱五障。不忘念四地。
    善男子。菩萨摩诃萨于第五地得陀罗尼。名种种功德庄严。（由修定力引诸功德。得因以立名。）
    恒侄他诃哩诃哩你遮哩遮哩你羯喇摩你僧羯喇摩你三婆山你瞻跋你悉耽婆你谟汉你碎阎步陛莎诃。
    善男子。此字罗尼是过五恒河沙数诸佛所说。为护五地菩萨摩诃萨故。若有诵持此陀罗尼咒者。脱诸怖畏恶兽恶鬼人非人等怨贼灾横及诸苦恼。解脱五障。不忘念五地。
    善男子。菩萨摩诃萨于第六地得陀罗尼。名圆满智。（由行智故。得名圆智。）
    怛侄他毗徒哩毗徒哩摩哩你迦里迦里毗度汉底噜噜噜噜主噜主噜杜噜婆杜噜婆舍舍设者波哩洒莎入悉底萨婆萨埵喃悉甸睹漫曼怛啰钵陀你莎诃。
    善男子。此陀罗尼是过六恒河沙数诸佛所说。为护六地菩萨摩诃萨故。若有诵持此陀罗尼咒者。脱诸怖畏恶兽恶鬼人非人等怨贼灾横及诸苦恼。解脱五障。不忘念六地。
    善男子。菩萨摩诃萨于第七地得陀罗尼。名法胜行。（由行方便善巧故。行得名法胜行。）
    怛侄他夕诃夕诃噜夕诃夕诃噜鞞陆枳鞞陆枳诃密栗多唬汉你勃里山你鞞噜敕枳婆噜伐底鞞提呬枳频陀鞞哩你阿密哩底枳薄虎主愈薄虎主愈莎诃。
    善男子。此陀罗尼是过七恒河沙数诸佛所说。为护七地菩萨故。若有诵持此陀罗尼咒者。脱诸怖畏恶兽恶鬼人非人等怨贼灾横及诸苦恼。解脱五障。不忘念七地。
    善男子。菩萨摩诃萨于第八地得陀罗尼。名无尽藏。（由行十无尽愿故。得名无尽藏。）
    怛侄他室唎室唎室唎你密底密底羯哩羯哩醯噜醯噜主噜主噜畔陀弭莎诃。
    善男子。此陀罗尼是过八恒河沙数诸佛所说。为护八地菩萨故。若有诵持此陀罗尼咒者。脱诸怖畏恶兽恶鬼人非人等怨贼灾横及诸苦恼。解脱五障。不忘念八地。
    善男子。菩萨摩诃萨于第九地得陀罗尼。名无量门。（由得四辨广利生故。得名无量门。）
    恒侄他诃哩旃荼哩枳俱蓝婆喇体（天里反。）睹刺死拔吒死室唎室唎迦室哩迦必室唎莎。（苏活反）悉底萨婆萨埵喃莎诃。
    善男子。此陀罗尼是过九恒河沙数诸佛所说。为护九地菩萨故。若有诵持此陀罗尼咒者。脱诸怖畏恶兽恶鬼人非人等怨贼灾横及诸苦恼。解脱五障。不忘念九地。
    善男子。菩萨摩诃萨于第十地得陀罗尼。名破金刚山。（由智能破如金刚障故。得总持名破金刚山。）
    恒侄他悉提苏悉提谟折你木察你毗木底庵末丽毗末丽涅末丽忙揭丽呬□若揭鞞曷喇怛娜恒鞞三曼多跋侄丽萨婆頞他娑惮你摩□斯莫诃摩□斯頞步底頞咥底阿喇誓毗喇誓頞主底庵密栗底阿喇誓毗喇誓跋□谜跋罗蚶么莎□晡喇你晡喇娜曼奴喇剃莎诃。
    善男子。此陀罗尼灌顶吉祥句是过十恒河沙数诸佛所说。为护十地菩萨故。若有诵持此陀罗尼咒者。脱诸怖畏。恶兽恶鬼人非人等怨贼灾横一切毒害皆悉除灭。解脱五障。不忘念十地。
    尔时师子相无碍光焰菩萨闻佛说此不可思议陀罗尼。即从座起偏袒右肩右膝着地。合常恭敬顶礼佛足。（得护中第二颂赞文。分为三。初颂所说法。次顶礼虔恭即欲赞仪。即从坐起下是也。各有所表。如疏广说颂。故不迷。）
　　以颂赞佛。
    敬礼无譬喻  甚深无相法（后由言赞叹。总有十颂。分之为二。初半颂赞所闻法。余九颂半赞佛。此初也。法为佛师故先赞法。佛是教主故次赞佛。虔诚顶拜名为敬礼。法体殊胜云无譬喻。唯佛究了称为甚深。离空有等相故云无相。）
    众生失正智  唯佛能济度（自下赞佛。初半颂总。后九颂别。此总也。佛三德中恩德利生胜故。□标举以影智断。）
    如来明慧眼  不见一法相
    复以正法眼  普照不思议
    不生于一法  亦不灭一法（自下别赞佛。初二颂赞报身智德。次二颂赞法身断德。余五颂赞化身恩德。初中赞初恩德次赞果德。赞恩中。初半赞慧眼。次一颂叹法眼。慧眼照空第一义谛。无分别故。云不见一法相。非无诸法。缘于教法及众相性。名为法眼。无不解了。名为普照。非余所测。名不思议。称境而知。不忘见增生一法。亦不忘见灭一法。处中而知。依他生灭遍计真如并无生灭。故云不生等。非无生灭之依他起性。）
    由斯平等见  得至无上处（明果也。因修二眼得圆满故能平等见。得者证义。断或证灭心故。无上处者即大菩提。不说肉天眼。无记法故。但是业果及定果故。所以不说。在佛身中名为佛眼。今此赞因故略佛眼。）
    不坏于生死  亦不住涅槃
    不着于二边  是故证圆寂（下二行赞断德。初一行赞无住涅槃。后一行赞无余。坏者断也。不同二乘永断生死。亦不乐住涅槃。即空有俱不着。离于此二边。是故能证无住涅槃。）
    于净不净品  世尊知一味
    由不分别故  获得最清净（无余大涅槃即正明法身。净不净性体即真如。名为一味。由无分别智证斯一味正涅槃因故。能获得极清净。无住通因虽是清净极清净。）
    世尊无边身  不说于一字
    令诸弟子众  法雨皆充满（自下因德。分四。一行现身说法德。初地。他受变化随机感现于大身量难测故。名无边。离遍计故。真理无故。云不说一字。然由因缘议变之力。令众闻法皆得充满。如来尼珠随求出宝。亦如天鼓应念出声。）
    佛观众生相  一切种皆无
    然于苦恼者  常兴于救护（此一行观众生常利德。依真法界。怨亲等相一切皆无。然大悲大舍。即空观有故。苦等常兴状救护。）
    苦乐常无常  有我无我等
    不一亦不异  不生亦不灭
    如是众多义  随说有差别（此一行半。明应机差别德。苦乐等五对众多之义。真理虽无。随机说别。）
    譬如空谷响  唯佛能了知（举喻譬。如虚谷本无音声随响缘别出种种声。余不能了。唯佛能知。）
    法界无分别  是故无异乘
    为度众生故  分别说有三（总结无差别。虽初差别。终至一乘于真法界亦无三乘之差别相。文显可知。）
    尔时大自在梵天王亦从座起。偏袒有肩右膝着地。合掌恭敬顶礼佛足。（品中第三大段。大梵赞扬。于中二。初梵王赞劝。复如来印诚。此初也。于中文三。此初赞仪。大自在梵王者。第四静虑王。即第十地菩萨。十地经云。现报利益受佛位故。后报利益摩醯音罪智处生故。）
    而白佛言。世尊。此金光明最胜王经希有难量。初中后善。文义究竟。皆能成就一切佛法。（正赞。瑜伽八十三说有十句。此初别说五句。后皆能成可总说余五句。瑜伽云。初善者。谓于闻时生欢喜故。中善者。谓修行时无有艰苦。远离二边依中道行故。后善者。谓极究竟离诸垢故。及一切离欲为后边故。文究竟者。即善缗缀名身等故。义究竟故。谓能引发利益安乐故。皆能成就等者。摄梵行之相等故。）
    若受持者。是人则为报诸佛恩。（劝持也。如法花第二之叙佛恩深无能得报。属累品云。唯受持经即为报恩。此亦如是。）
    佛言。善男子。如是如是。如汝所说。（第二印诚。有二。初印。后诚。此初也。）
    善男子。若得听闻是经典者。皆不退于阿耨多罗三藐三菩提。（诚也。有二。此初闻者不退菩提。有五。此即初标也。）
    何以故。（征也。）
    善男子。是能成熟不退地菩萨殊胜善根。是第一法印。是众经王。故应听闻受持读诵。（顺释。有二。初释。后劝。是众经王下是。）
    。何以故。（重征也。）
    善男子。若一切众生未种善根未成熟善根未亲近诸佛者。不能听闻是微妙法。（反显也。此未种善根等三人不能听闻。故知能听闻者具前三缘得至不退。）
    若善男子善女人能听受者。一切罪障皆悉除灭得最清净。（灭障胜进。有三。此初灭三障。其文可知。）
    常得见佛。不离诸佛及善知识胜行之人。（此明近善文也。）
    恒闻妙法。住不退地。（得胜法。有四。此闻法及至胜位二文。）
    获得如是胜陀罗尼门。（得胜法。初标。后示。此初也。四总持中是能得不退也。证法性故无尽。得不退故无灭也。）
    所谓无尽无减。海印出妙功德陀罗尼。无尽无减。（别示。此十总持或通十地一一皆得。或随十地如次得一。如前三摩地。初地行施能得应时。如大海潮终不失时。证平等如而为仰故。依陀罗尼出生布施胜妙功德。得后后胜德无有尽。）
    通达众生意行言语陀罗尼。无尽无灭。（于第二地。除不了业愚得此总持故。能通达自他三业。意行言三。如次即意身语三业。或意行即八万四千心行。言语即约解一切众生语言。）
    日圆无垢相光陀罗尼。无尽无减。（于第三地。由离闇钝障获此总持。能发殊胜定三明故。如日圆。自离障故云无垢。破他闇故云相光。）
    满月相光陀罗尼。无尽无减。（于第四地。能离微细障故。精进殊胜。犹如月初渐至圆满。）
    能伏诸惑演功德流陀罗尼。无尽无减。（于第五地。得言相应增上慧故。能伏害伴贪等烦恼。名除伏诸惑。修胜定故得胜静虑演功德流。流谓八解脱法。故花严云。八解脱流净妙水。）
    破金刚山陀罗尼。无尽无减。（于第六地。习于般若。能破愚痴障日之金刚大山。）
    说不可说义因缘藏陀罗尼。无尽无减。（于第七地。多住无相。以方便善巧。功说不可说无相之义。亦不坏假名因缘法藏。）
    通达实语法则音声陀罗尼。无尽无减。（于第八地。得无功用智。以大愿力。能通达实语为众生法则。音声即语。）
    虚空无垢心行印陀罗尼。无尽无减。（于第九地。得四辨自在如空。除利他障故。云天无垢。所说法义能为众生心行胜印。胜印已决得胜益。）
    无边佛身皆能显现陀罗尼。无尽无减。（于第十地。得大智云充满法界。尽无边界生所愿身皆能显现。皆因总持得。皆从所得立总持名。即从果为名。）
    善男子。如是等无尽无减诸陀罗尼门得成就故。（得胜用。前得法体。此依起用。初标。后显。此标也。）
    是菩萨摩诃萨。能于十方一切佛土佛作佛身。演说无上种种正法。于法真如不动不住不来不去。（此显胜用。有三。此初现身说法。然虽说法不坏真谛故。云于法真如不动。现在不住生即灭故。云不住。去无所至故。云不去。从无所来故。云不来。法无定相故。）
    善能成就一切众生善根。亦不见一众生可成就者。（二能益有情。据俗谛善巧成就众生。就胜义谛亦不见生可成就者。故金刚般若云。虽度无量众生而无得度者。）
    虽说种种法法。于言词中不动不住不去不来。能于生灭证无生灭。（三摄用归真令修正观。有三。标·征·释。此初也。）
    以何因缘说诸行法无有去来。（征也。）由一切法体无异故。（释也。以一切法皆归于如为体。体无异故。不见能依身语实生灭等相。）
    说是法时。三万亿菩萨摩诃萨得无生法忍。无量诸菩萨不退菩提心。无量无边刍苾比丘尼得法眼净。无量众生发菩提心。（品中第四大段。闻法获益。于中有四。此初明时会得益。文有四益。一得无生忍。初得在初地。长时得在八地。圆满在佛地。二得不退心。即十住第七心。三定性二乘地得初果故。云得法眼净。四有有大乘性发菩提心。）
    尔时世尊而说颂曰。
    胜法能逆生死流  甚深微妙难得见（第二赞诲。初两句赞。次两句诲。赞中初句赞法上胜能破生死。次句赞法微妙难可得见。）
    有情盲冥贪欲覆  由不见故受众苦（诲也。上句造恶。下句受苦。无明障圣惠眼故。云盲冥者闇也。亦为贪欲之所障覆不知出离但造恶业。由不见真恶业既作。故受众苦。）
    尔时大众俱从座起。顶礼佛足。（大众奉行。此初仪轨。）
    而白佛言。世尊若所在处讲宣读诵此金光明最胜王经。我等大众皆悉往彼为作听众。（第二奉行中有五。此初为作听法众也。）
    是说法师令得利益安乐无障身意泰然。我等皆当尽心供养。（二利益法师。一令安乐。二四事供养。）
    令亦听众安隐快乐所住国土无诸怨贼恐怖厄难饥馑之苦人民炽盛。（利益听众及国土。）
    说此法处道场之地一切诸天人非人等一切众生不应履践及以污秽。（尊重说法处。有三。初标。次征。后释。释中有二。初释不应践污所以。次应修供养。）
    何以故。（征也。）
    说法之处即是制底。当以香华缯彩幡盖而为供养。我等常为守护令离衰损。（第二释也。其文可知。）
    佛告大众。善男子。汝等应当精勤修习此妙经典。是则正法久住于世。（如来更敕。前之四众愿自身受持演说。今敕亦令自勤修习。使法久住也。）

金光明胜王经注释卷第四
金光明最胜王经注释卷第五

          

金光明最胜王经莲华喻赞品第七

    （三门分别。初来意者。妙幢默念。世尊导师久殖胜因。寿命何短。四方四佛忽现室内陈寿无边。岂凡心测。因闻寿远。愿得菩提。说果令求。求须起行。所以夜梦金鼓示忏悔方。今即胜行感梦起。阶非无因缘。众疑未知。所以佛为说。于过去有王名金龙主。以莲华喻赞十方佛。由此胜因感斯嘉梦。欲令时会得除疑惑同殖妙因。故前品后有斯品起。释品名者。兴公疏云。梵云迦摩罗莲花。羯啰池。悉埵赞。总应云莲花池赞品。今以喻代池者。盖翻译之意乎。沼公云。莲花是喻。赞叹是法。此意花即喻因。莲即喻果。前后相望双含因果。又莲花出泥水。不为泥水所污。喻修行虽在染位。必能出离惑泥。然今意取赞佛妙德如似莲花。故此品云。常以莲花喻赞称叹十方佛。此品明彼故以为名。言解妨者。何不于前梦忏品后即说此品。今方说耶。答。时会机宜欲乐示故。又梦忏悔为灭罪之先征。悟即应求罪灭进修胜行。现因正学故即先陈。往事令证诚故在后说。）
    尔时佛告菩提树神。善女天。汝今应知。妙幢夜梦见妙金鼓出大音声。赞佛功德并忏悔法。此之因缘。我为汝等。广说其事。应当谛听善思念之。（品文分四。一举事欲陈诚众令听。二正为广应说令知宿缘。三妙幢汝当知下结会今古许为授记。四众闻发心愿当修学。末一颂是。此即初也。树神名坚牢。亦因地神。树名毕钵罗。佛依成道名菩提树。）
    过去有王名金龙王。常以莲华喻赞。称叹十方三世诸佛。即为大众说其赞曰。（广说有二。初标后说。即为大众下是也。）
    过去未来现在佛  安住十方世界中
    我今至诚稽首礼  一心赞叹诸最胜。（说也。有三十五颂。大分为三。初二十颂赞叹。次一颂回向。后十四颂发愿。赞叹有二。初十五颂赞佛色身。赞色身中。初一颂虔诚标赞。次十三颂随德别赞。后有一颂结无边赞。此初也。初一句陈所应赞。一句所赞住处。一句三业申礼也。）
    无上清净牟尼尊  身光照耀如金色（下随德别赞。此初半颂赞相中十四身皮金色。大般若三百八十一云。十四世尊身皮皆真金色。光洁晃曜如金台。或是赞身之常光。）
    一切声中最为上  如大梵响震雷音（第二赞二十七梵音声相。如般若云。世尊梵音词韵和雅。乃至广说。）
    发彩喻若黑蜂王  宛转旋文绀青色（第三赞发好也。如经世尊首发修长绀青稠密不白。）
    齿白齐密如珂雪  平正显现有光明（第四赞齿相也。如经二十三。世尊齿相四十。斋平净密根深。白逾珂雪。）
    目净无垢妙端严  犹如广大青莲华（第五赞目相。如经世尊眼晴绀青鲜白红环。间饰皎洁分明。）
    舌相广长极柔软  譬如红莲出水中（第六赞舌相。如经二十六。世尊舌相薄净广长。能覆面轮至发耳际。）
    眉间常有白毫光  右旋宛转玻璃色
    眉细纤长类初月  其色光耀比蜂王（第七叹世尊眉相。第八叹三十九眉好。）
    鼻高修直如金鋋  净妙光润相无亏
    一切世间殊妙香  闻时悉知其所在（第九叹鼻随好。初半叹色好。次半赞根用好。）
    世尊最胜身金色  一一毛端相不殊
    绀青柔软右旋文  微妙光彩难为喻（第十合叹。第十一切世尊毛孔各一毛生相。第十二世尊毛发端皆上靡相。）
    初诞身有妙光明  普照一切十方界
    能灭三有众生苦  令彼悉蒙安隐乐
    地狱傍生鬼道中  阿苏罗天及人趣
    令彼除灭于众苦  常受自然安隐乐
    身色光明常普照  譬如镕金妙无比（下二颂半第十一重叹身光相。于中分三。初半颂身光照境。次一颂半赞身光益。后半颂赞身光无比也。）
    面貌圆明如满月。（十二以一句叹佛面轮其犹满月。）
    唇色赤好喻频婆。（十三以一句叹佛唇色好。）
    行步威仪类师子。（十四以半颂叹佛前光威肃如师子王。）
    臂肘纤长立过膝  然等垂下婆罗枝（第十五赞佛第九臂相。）
    圆光一寻照无边  赫奕犹如百千日
    悉能遍至诸佛刹  随缘所在觉群迷（下第十六以三颂叹佛常光面各一寻相。相中分三。初一颂光照随缘。次一颂灭诸生苦。后一颂能与其乐此初。）
    净光明网无伦比  流辉遍满百千界
    普照十方无障碍  一切冥闇悉皆除（除众生苦也。如帝释网。网化众生。佛光亦尔。）
    善逝慈光能与乐  妙色映彻等金山
    流光悉至百千土  众生遇者皆出离（此明与乐有二。初世间乐。皆出离者出世乐也。）
    佛身成就无量福  一切功德共庄严
    超过三界独称尊  世间殊胜无与等（下一颂结无边赞。相好是福分故云无量福。是无漏故超三界。极圆满故无与等。）
    所有过去一切佛  数同大地诸微尘
    未来现在十方尊  亦如大地微尘众（下五颂中身。于赞名分三。初一颂陈佛无边。次一颂归依供养。后三颂发言赞叹。此初也。）
    我以至诚身语意  稽首归依三世佛
    赞叹无边功德海  种种香华皆供养（归依供养。）
    设我口中有千舌  经无量劫赞如来
    世尊功德不思议  最胜甚深难可说（发言赞叹有三。此初一颂总赞如来出心言路。）
    假令我舌有百千  赞叹一佛一功德
    于中少分尚难知  况诸佛德无边际（此一颂设赞一德无穷。）
    假使大地及诸天  乃至有顶为海水
    可以毛端滴知数  佛一功德甚难量（此一颂赞德甚深超过数量。）
    我以至诚身语意  礼赞诸佛德无边
    所有胜福果难思  回施众生速成佛（第二回向。）
    彼王赞叹如来已  倍复深心发弘愿（下发愿有十四颂分二。初半颂总标。后十三颂半别显。此初也。）
    愿我当于未来世  生在无量无数劫
    梦中常见大金鼓  得闻显说忏悔音（金鼓说忏悔音。计此应令在后。以奉金鼓方发愿故。由文便故在前明之。别显有八。一颂第一愿梦见金鼓。）
    赞佛功德喻莲华  愿证无生成正觉
    诸佛出世时一现  于百千劫甚难逢（二此一颂愿赞佛德。喻如邬昙钵莲华。）
    夜梦常闻妙鼓音  昼则随应而忏悔（三半颂愿行忏悔善。）
    我当圆满修六度  拔济众生出苦海
    然后得成无上觉  佛土清净不思议（四此一颂愿修诸善有四。一句行六度。一句济众生。一句愿成佛道。一句愿佛土清净。）
    以妙金鼓奉如来  并赞诸佛实功德
    因斯当见释迦佛  记我当绍人中尊（五此一颂愿当得记。）
    金龙金光是我子  过去曾为善知识
    世世愿生于我家  共受无上菩提记（六此一颂愿子亦同。）
    若有众生无救护  长夜轮回受众苦
    我于来世作归依  令彼常得安隐乐
    三有众苦愿除灭  悉得随心安乐处（七下二颂愿当利他。利他中初一颂半令得世间乐。）
    于未来世修菩提  皆如过去成佛者（此半颂令得出世乐。）
    愿此金光忏悔福  永竭苦海罪消除
    业障烦恼悉皆亡  令我速招清净果（八次六颂愿自得益。自得益中有六。此初一颂愿忏灭得涅槃。苦海者即报障。业者业障。烦恼即惑障。）
    福智大海量无边  清净离垢深无底
    愿我获斯功德海  速成无上大菩提（此一颂愿得法身智成大觉得报身。）
    以此金光忏悔力  当获福德净光明
    既得清净妙光明  常以智光照一切（此一颂愿得身智光照他起化身。）
    愿我身光等诸佛  福德智慧亦复然
    一切世界独称尊  威力自在无伦匹（此一颂愿身智光等诸佛。）
    有漏苦海愿超越  无为乐海愿常游
    现在福海愿恒盈  当来智海愿圆满（此一颂愿超苦海。于中有二。半颂离苦得乐。半颂福圆智满也。）
    愿我刹土超三界  殊胜功德量无边
    诸有缘者悉同生  皆得速成清净智（此一颂愿得净土俱成佛道。文相可知。）
    妙幢汝当知  国王金龙主
    曾发如是愿  彼即是汝身
    往时有二子  金龙及金光
    即银相银光  当授我所记（第三大段结会今古许当与记。一颂结会。一颂许记。）
    大众闻是说  皆发菩提心
    愿现在未来  常依此忏悔（下第四大段众闻发心愿依修学。）
    
金光明最胜王经金胜陀罗尼品第八

    （三门同前。言来意者。上明梦闻金鼓说忏悔音灭除业障修净地行。皆由亲近供养诸佛发胜祈愿善根所成。此等既由佛得。是故教常见佛。广行难学略行易遵。故授总持令依修学。常得见佛修行供养。故前品后有此品生。二释品名者。梵云呬啰。此云金。跋底此云胜。陀罗尼此云总持。金者是喻。陀罗尼是法。胜通法喻。金中之胜。如赡部金。此总持胜亦复如是。取金为喻。义同于前三身品说。三说妨者。问。经持此总持者具大福德。已多佛所殖善持戒决定能入甚深法门。既云已多佛所殖善持戒。此即自能恒睹诸佛。何假佛教总持之法。答。更令增进故教神咒。）
    尔时世尊复于众中。告善住菩萨摩诃萨。善男子。有陀罗尼名曰金胜。（品文分五。初标咒劝持赞人令学。二教持神咒前之方便。三正说神咒。四广赞功能。五教行方轨。初段有三。一对机标咒之名。二劝人持学所以。三是故下美人令其修学。此初也。）
    若有善男子善女人。欲求亲见过去未来现在诸佛。恭敬供养者。应当受持此陀罗尼。（劝人持学所以有三。初述愿持。次征所以。后为解释。此即初也。）
    何以故。此陀罗尼乃是过现未来诸佛之母。（后二文也。能生诸佛名为佛母。）
    是故当知持此陀罗尼。具大福德已。于过去无量佛所。殖诸善本今得受持。于戒清净。不毁不缺无有障碍。决定能入甚深法门。（美人令其修学有八德。如文可知。烦故不述。）
    世尊即为说持咒法。先称诸佛及菩萨名。至心礼敬。然后诵咒（教持神咒前之方便。初标后教。此初也。）
    南谟十方一切诸佛。南谟诸大菩萨摩诃萨。南谟声闻缘觉一切贤圣。南谟释迦牟尼佛。南谟东方不动佛。南谟南方宝幢佛。南谟西方阿弥陀佛。南谟北方天鼓音王佛。南谟上方广众德佛。南谟下方明德佛。南谟宝藏佛。南谟普光佛。南谟普明佛。南谟香积王佛。南谟莲华胜佛。南谟平等见佛。南谟宝髻佛。南谟宝上佛。南谟宝光佛。南谟无垢光佛。南谟辩才庄严思惟佛。南谟净月光称相王佛。南谟华严光佛。南谟光明王佛。南谟善光无垢称王佛。南谟观察无畏自在佛。南谟无畏名称佛。南谟最胜王佛。南谟观自在菩萨摩诃萨。南谟地藏菩萨摩诃萨。南谟虚空藏菩萨摩诃萨。南谟妙吉祥菩萨摩诃萨。南谟金刚手菩萨摩诃萨。南谟普贤菩萨摩诃萨。南谟无尽意菩萨摩诃萨。南谟大势至菩萨摩诃萨。南谟慈氏菩萨摩诃萨。南谟善惠菩萨摩诃萨。（教也。初总礼。后别礼。南谟释迦下是也。其文可知。）
    陀罗尼曰。南谟曷喇怛娜喇夜也怛侄他君睇君睇矩折□矩折□台窒哩蜜窒哩莎诃（正说神咒。）
    佛告善住菩萨。此陀罗尼。是三世佛母（下广赞功能有二。初明咒是佛母。后明持者获益。此初也。）
    若有善男子善女人持此咒者。能生无量无边福德之聚。（获益中。初总标。后别示。此总也。）
    即是供养恭敬尊重赞叹无数诸佛。如是诸佛。皆与此人。授阿耨多罗三藐三菩提记。（别示获益有六。一即供养佛。法供养故。二得佛记。三得福果。四所愿遂心。五常近善友。六佛等守护。文段可知。故不别指。）
    善住若有人能持此咒者。随其的欲。衣食财宝。多闻聪慧无病长寿。获福甚多。随所愿求。无不送意善住。持是咒者。乃至未证无上菩提。常与金城山菩萨。慈氏菩萨。大海菩萨。观自在菩萨。妙吉祥菩萨。大水伽罗菩萨等。而共居止。为诸菩萨之所摄护善住当知。持此咒时。作如是法。（五教行方轨。文分为三。一总标。二别示。三结劝勿忘。此初也。庄公云。水伽罗者。此云金色也。）
    先应诵持满一万八遍。为前方便。次于闇室。庄严道场。（别示。于中有八。一持咒方便。二处所。三庄严。已上所牒文是也。）
    黑月一日。清净洗浴着鲜洁衣。烧香散华。种种供养并诸饮食。（四时节。五结净。六供养。合三文也。）入道场中。先当称礼如前所说诸佛菩萨。至心殷重悔先罪已。右膝着地。可诵前咒。满一千八遍。端坐思惟。念其所愿。日未出时。于道场中。食净黑食。日唯一食。至十五日。方出道场。（七明正行有九。一归礼。二忏悔。三虔恭。四诵数。五起愿。六食处时节。七所应食染令黑亦得。八知量。九期限。其文见。兴公云。净黑食者。日出已后所食名净白。故日未出时饭食名黑食。日出已去不得间绝。故日未出时食净黑食也。）
    能令此人福德威力不可思议。随所愿求。无不圆满。若不遂意重入道场。（愿遂有二。初福多之者二七日愿遂。二若不遂意下。恶业重者更重邀期还如前作。此分二品。）
    即称心已常持莫忘。（结劝勿忘。）

金光明最胜王经重显空性品第九

    （三门同前。言来意者。前寿量等明大乘果。梦忏等下明大乘行。行托境生。前诸品中虽略明空。未广正辨。今为明境。故此品来。亦前诸品虽略明空。多说有行。恐其滞有二执难除。三轮不圆。六度难满。故今广明我法二空。重令除其二执。三轮既得清净。六度能到彼岸。故此品生。释品名者。空性三。一者空即是性。即遍计所执我法二种。二者空之性。即真如是空之真性。因空所显故云空性。非体性空。三者依他亦名空性。名无生性故。若云舜若。空即是性。云舜若多。即空之性。空者无也。显者明也。重者复也。前虽略明犹未能解。余经虽广亦未能知。今复显之故云重显空性品。言解妨者。问。既云明空性品。何故复云求证菩提真实处常以甘露施群生等。菩提有情俱不空故。答。我法实皆空无法。有情觉依他圆成有故说得菩提。若不先观空。无由能证实。为对遣妄执故云空性品。）
    尔时世尊说此咒已。为欲利益菩萨摩诃萨人天大众。令得悟解甚深真实第一义故。重明空相。（品文分三。一初结集叙说所因。二佛为重陈空义。三时众获益庆跃奉行。此初也。云真实者。简诸小乘所说第一义谛。彼非实故。余文可知。）
    而说颂曰。
    
    我已于余甚深经  广说真实微妙法
    今复于此经王内  略说空法不思议（佛为重陈空义。有三十三颂分二。初三颂总标说意。次三十颂别为说空。初中复三。初一颂指显略。次一颂明其所为。后一颂明起说因。此初也。于余甚深者。深密·楞伽·般若等经广说。此经王内略说空法者。总即为人法。别即显十八空。十八空中。但显八空。谓内空·外空·内外空·毕竟空·无际空·无散空·自性空·一切法空。显影余故。）
    于诸广大甚深法  有情无智不能解
    故我于斯重敷演  令于空法得开悟（兴公云。此次显略说之意也。无知者。即无利根之智故。为利钝根广略说法。自有二义。若欲令受持者。利根即广。钝根即略。欲令生解者。钝即广说。利即略说。而言不能解者。即不能广解无量空义。故不相违。法镜不云乎。极略难解知。极实令智退也。得开悟者。即前令得悟解。）
    大悲哀愍有情故  以善方便胜因缘
    我今于此大众中  演说令彼明空义（明起说因。以善方便者。即作胜明者解也。令彼解空义也。）
    当知此身如空聚  六贼依止不相知
    六尘诸贼别依根  各不相知亦如是（自下三十颂别明空。分之为六。初十二颂明三空。为除有人情我法二执。第二有半颂。明毕竟空。三一切诸法下有四颂半。明无际空。四我断一切下一颂明无散空。五我开甘露下一颂明自性空。六明自余文一切法空。初文分二。初一颂总标初三空。后十一颂别明三空。此初也。此身如空聚者。标内外空。即造根四大。及细意识为六识。及五色根依。明内空。亦为外境空故名外空。即扶根尘名之为外。非离身外。六贼依止不相知者。标内空。六尘诸贼等者。标外空。下各广释。此所依身犹聚沫等。云如空聚。又有漏虚伪无功德故。名为空聚。然六根境皆能为缘损坏善品。故并名贼。故云六尘诸贼别依根。）
    眼根常观于色处  耳根听声不断绝
    鼻根恒嗅于香境  舌根镇尝于美味
    身根受于轻软触  意根了法不知厌
    此等六根随事起  各于自境生分别（自下别明空。初三颂半明内空。次一颂半就能所缘以明外空。后六颂明内外空。就内空中。初两颂就所依根以明内空。次识如幻化下一颂半。就能依识以明空。此即初也。此六根体及所缘境。十八空论云。凡夫二乘谓内六入能受六尘果报故名受者。为破此执。唯有六根无能受法。名受者空。此意根境识三和合能受。非根独能。破外道执受者我故。破二乘执能有受法我。又破离识俱说为空。随事起者。随能造大并能依识等事起。照自境生妄识分别。）
    识如幻化非真实  依止根处妄贪求
    如人奔走空聚中  六识依根亦如是
    心遍驰求随处转  托根缘境了诸事（就能依识以明内空。论云。以无境故识不得生。是名内空。识如幻事。从颠倒生。妄想取境。如走空聚。诸境皆贪名遍驰求。托根缘境。根境既空。故识非有。）
    常爱色声香味触  于法寻思无暂停
    随缘遍行于六根  如鸟飞空无障碍
    藉此诸根作依处  方能了别于外境（明外空也。举能缘识明境是空。遍行六根者。约一意处现起之识云遍行六根。识遍缘境如鸟无碍。既藉根处方变缘境。根识是空。外境非有。为破小乘及外道执故说为空。人法俱空。唯识无境。是名外空也。）
    此身无知无作者  体不坚固托缘成
    皆从虚妄分别生  譬如机关由业转（下明内外空。即造根及扶尘之四大是根境依。复总合观故云内外空。无知无作者者。下一者字贯通无知。身如聚沫故不坚固。四大合成故托众级。皆从颠倒虚妄所生。总无我故。如机关木人。但但由业风所转。）
    地水火风共成身  随彼因缘招异果
    同在一处相违害  如四毒蛇居一箧
    此四大蛇性各异  虽居一处有升沉
    或上或下遍于身  斯等终归于灭法（别明四大相乖无常有苦。初两颂总明相乖故无常。后一颂显性各别故有苦。初复有二。初一颂总明相违。次一颂明相违所以。）
    于此四种毒蛇下  地水二蛇多沉下
    风火二蛇性轻举  由此乖违众病生（显性各别故有苦也。）
    心识依止于此身  造作种种善恶业
    当往人天三恶趣  随其业力受身形
    遭诸疾病身死后  大小便利悉盈流
    脓烂虫??不可乐  弃在尸林如朽木（明无净乐等故空分二。初一颂不净业故招五趣果。不同无漏自净之业招清净果。后一颂明不净相无净乐故空也。）
    汝等当观法如是  云何执有我众生（上来明观空体即人法空。此下明观空作用有五空。此即毕竟空。文势亦得结前无我。据别即令观毕竟空。菩萨发心为常益物。故次令观毕竟空。众生揽法以成。法既体空。众生宁有。）
    一切诸法尽无常  悉从无明缘力起
    彼诸大种成虚妄  本非实有体无生
    故说大种性皆空  知此浮虚非实有（明无际空。为成毕竟利有情故。观无际空。文段分三。初一颂半总明体空。次两颂别明缘生。后一颂明轮回不息。即是无终。此初也。诸法无常者。观无常缘生。无明力起者。观无作缘生。即是无常。无明为缘余支得起。彼羯刺蓝等诸位大种颠倒缘生。名为虚妄。不同胜数诸外道等说体皆实。故云本非实有体皆从缘起。无自然生故云无生。余文可知也。）
    无明自性本是无  藉众缘力和合有
    于一切时失正慧  故我说彼为无明（别明十二。此初无明也。非神我等起。非自性等因生。云本是无。但众缘有明缘生义。无正惠明忘失正惠说为无明。）
    行识为缘有名色  六处及触受随生
    爱取有缘生老死  忧悲苦恼恒随逐（明所余支。文相可知。）
    众苦恶业常缠迫  生死轮回无息时
    本来非有体是空  由不如理生分别（明轮回不息显无终也。众苦者。明从生老后起惑业。惑缠苦迫因更复生死轮回故无息时。虚妄缘生无有实体。皆心变。识外体空故。云本来非有等。由不如理虚妄生思惟漏分别。非他所造也。）
    我断一切诸烦恼  常以正智现前行
    了五蕴宅悉皆空  求证菩提真实处（明无散空。不同二乘无大悲。故所修诸善至无余位即皆散舍。身灰致灭。我断烦恼者。得涅槃。常以正智等者。即所起应化是智影故。名为正智。能了皆为空故不舍生死。求真空处故不舍涅槃。菩提菩提断名为菩提。非虚妄故名真实处。）
    我开甘露大城门  示现甘露微妙器
    既得甘露真实味  常以甘露施群生（明本性空。即本性住种姓。我开甘露门者。即能诠之教甘露即涅槃也。微妙器者。即行佛性能得受证涅槃甘露。既得甘露等者。明他闻得。得即证也。常以下一句明他能施。）
    我击最胜大法鼓  我吹最胜大法螺
    我然最胜大明灯  我降最胜大法雨
    降伏烦恼诸怨结  建立无上大法幢（下三颂明一切法空。即力无畏等法也。于中分二。初明所得功德。后由是我于下明为求此功德修行方成。初中复二。一颂半明得一切功德。后一颂半明一切功德利用。此初也。击大法鼓者。开权也。吹大法螺者。说教也。然大法灯者。照涅槃理。降大法雨者。成就智身。降诸怨结者。破恶也。即余经云。欲说大法建大法幢者。得大菩提智也。）
    于生死海济群迷  我当关闭三恶趣
    烦恼炽火烧众生  无有救护无依止
    清凉甘露充足彼  身心执恼普皆除（下明功德利用。由诸众生不知四谛故受诸苦。今此初句是总。关闭恶趣者。令舍苦谛。从烦恼炽火至无依止。令断集谛。清凉甘露等者。令证灭谛。身心热恼等者。令修道谛。此中多说利他功德。）
    由是我于无量劫  恭敬供养诸如来（下明我为求此一切功德修行方成。下八颂中分之为四。由是我于无量劫者。即明初生正勤经无量劫。经无量劫行正勤事故。次恭敬供养等者。明除高慢修十供养也。）
    坚持禁戒趣菩提  求证法身安乐处
    施他眼耳及手足  妻子僮仆心无吝
    财宝七珍庄严具  随来求者咸供给
    忍等诸度皆遍修  十地圆满成正觉（此二颂明除妄想行慈悲行。除他破戒垢故持戒。戒为诸善之根本故。所以先明。为除他贪故行布施。为除他嗔故行忍等诸度。所以先明。为除他贪故行布施。为除他嗔故行忍等诸度。一一遍修得圆满已。方成正觉。）
    故我得称一切智  无有众生度量者（下五颂半明第四除我见生般若观分二。初半颂明般若余不能量。后五颂校量难知。此初也。故者由我观空也。）
    假使三千大千界  尽此土地生长物
    所有丛林诸树木  稻麻竹苇及枝条
    此等诸物皆伐取  并悉细末作微尘
    随处积集量难知  乃至充满虚空界（校量难知。初二颂举一三千尘数。次一颂举十方尘数。后二颂正校量。此初也。）
    一切十方诸刹土  所有三千大千界
    地土皆悉末为尘  此微尘量不可数（举十方也。此微尘量不可数者。即通结前一三千界也。）
    假使一切众生智  以此智慧与一人
    如是智者量无边  容可知彼微尘数（正校量也。初知尘数。）
    牟尼世尊一念智  令彼智人共度量
    于多俱胝劫数中  不能等知其少分（不能知佛也。一念之智多劫不知。况长时也。）
    时诸大众闻佛说此甚深空性（品第三段时众获益庆跃奉行分五。此初指所闻法也。）
    有无量众生。悉能了达四大五蕴体俱空。六根六境安生系缚。愿舍轮回。正修出离。深心庆喜。如说奉行。（二显得悟数。三悉能了下明所得悟。四愿舍下明愿修行愿舍生死。出离者涅槃。五深心下明庆益奉持流通不绝。）

金光明最胜王经依空满愿品第十

    （三门同前。言来意者。前品明空是所观境。未说修行。今明依二空起行。行无所著方契正修。修称真方能得果。故前品后有此品生。方释名者。兴公云。梵云。轮若空尼依知也愿富郁那满。故存正云空依愿满品。今依此方之言故。云依空满愿品。沼公云。依者能依。即所修行。亦通所依。所依即于声境第七摄。空者是境。即行所观。满愿者果。随愿得满。即所修行称空境修。离有无执当得果满。名依空满愿。此品广明故以为名。三解妨者。问。若前品明境为令生解。未说修行。如何闻说解空发愿。答。前正明境。随闻分修。故有得益。此正明修。故天女请云。唯愿为说于甚深理修行之法。又前闻空生无分别智行利。后令起修二智二利。又前利根闻说得益。此为钝根。）
    尔时如意宝光耀天女。于大众中。闻说深法。欢喜踊跃。（大文分六。一天女请问。二佛告善女天下。世尊为答习学之方。三尔时世尊作是语已下。天女领悟奉依修学。四说是品时下。明时众闻经得益多少。五梵王是金光明下。校量显胜令其受行。六尔时大梵天王下。诸天闻敕愿护流通。初中分三。初天女陈请。次世尊垂许。后正申请。观空称念名如意。因发妙惠云宝光。破二障闇称为耀。离染自在号为天。生长他善故曰女。上解请主名。菩萨悲愿应物现形化为女形也。）
    从座而起。偏袒右肩。右膝着地。合掌恭敬白佛言。世尊。愿为说于甚深理修行之法。（初陈请相。白佛言下申启请。启请有二。初长行。后颂请。此初也。）
    而说颂曰。
    我问照世界  两足最胜尊
    菩萨正行法  唯愿慈听许（颂请。世间有二。有情及器。身光智光俱照二世间。故云照世界。于诸有足两足尊。两足之中。林释人王各为调御。佛能调彼名最胜。故云最胜尊。菩萨正行法者。是所请法简邪行。故名正行法。邪行无量。略总而言。诸带二执行名为邪。今问离执称正理行。）
    佛言善女天  若有疑惑者
    随汝意所问  吾当分别说（次世尊垂许。）
    是时天女请世尊曰。
    云何诸菩萨  行菩提正行
    离生死涅槃  饶益自他故（后正申请。请有二。一问菩提之正行。二问无住涅槃之正行。此觉寂因俱能饶益于自他故。又复菩萨意求菩提。利乐有情穷未来际。于涅槃中求无住处。异于凡夫及二乘。故一正行言通上菩提及下涅槃。或无住涅槃又名菩提。菩提断又名菩提。故偏问之云云。）
    佛告善女天。衣于法界。行菩提法。修平等行。（世尊为说习学之方。于中分三。初标宗略释。次善女天云何五蕴下。法喻广明。后善女天善男子下。结劝修学。初中复五。标·征·结·通。此初标也。依于法界者。举前空性所观之境。辨中边云。即此中说所知空性。由无变义说为真如。真性常如无转变故。乃至云。由圣法因义说为法界。以一切圣法缘此生故。此中界者即是因义。今此云依者是所缘因。于者是境声。缘胜义谛行菩提法。以法界性非生死涅槃。离二相故。又非非生死涅槃。不离二故。如是见于诸佛菩提又非生死涅槃。菩提即三身。三身非生死涅槃。作如是观修菩提法。即是修平等行云。）
    云何。依于法界。行菩提法。修平等行。（征也。真如是常。菩提行等无常。常无常生死菩提涅槃有体无体。体相各异。云何依法界行菩提法。修平等行。此意约彼执情执一向异而假征之。）
    谓于五蕴。能现法界。法界即是五蕴。五蕴不可说。非五蕴不可说。（第三释也。此约不离不即答。初云谓于法界等者。即是不离义。谓于者指斥标举端之义。即于五蕴能现法界。法界即现五蕴。此有二。一云。依遍计所执相无自性性及所显空性故。说五蕴能现法界。法界即是五蕴故。般若云。色即是空。空即是色等。二云。依他中有圆成。圆成中唯有依他。故云五蕴能现法界。法界即是五蕴故。中边论云。此中唯有空。于彼又有此。乃至是则契中道。空性即法界。虽云不离不可言一异。若此法界与五蕴一又不可说。若此法性非五蕴者。此意说异。亦不可说。俱是遍计无自性故不可说。此离一异相云不可说。或复二性俱非言境名不可说。故唯识云。真谓自性假智及诠俱非境故。既非言说。又非决定一向一异。所以云平等云云。）
    何以故。（结也。何所以故法界亦五蕴不可说。非五蕴亦不可说耶。）
    若法界是五蕴即是断。见若离五蕴。即是常见。（通也。有三。初释不得言一异。次不得所由。后结。此初也。若法界即五蕴。约遍计说。彼是无故。即是断见。若离五蕴别见法性。即是常见。亦约依他说。二乘得无余时法界同断。即是断见。或随有为真如有灭故说为断。若离五蕴别见法性。又是常见。故以法界性与彼遍计·依他二性。非定一异。言定一异。俱是遍计。不离断常。若定一异法界体。应是断是常。）
    离于二相。不着二边。不可见。过所见。无名无相。（出不得言一异之所以。离于二相者。离常无常有无生灭此等二相故。不着二边者。远离增减。我法二不有故离增。空性真不无故离减。不可见者。非五识境故。过所见者。超于意识虚计度境故。无名者离能诠。无相者离所诠。）
    是则名为说于法界。（结也。）
    善女天。云何五蕴能现法界。如是五蕴不从因缘生。（次下法喻广明。意就法界离于八。故依五蕴能现法界。初且举不生。次例不灭等。文分为四。初法。次善女天譬如鼓声下喻说。乃至四故知五蕴非有非无下总结成。初法说中分三。初假征起前。二标宗。三释所以。此初二也。标宗意说。五蕴不生破遍计执。依遍计无即现法界。故五蕴与法界不一不异等。）
    何以故。（下释所以。外人征云。何所以故不从因生。若执因中有果论者说。因中已有果竟。但从缘生。或从缘显。若从本无果者。且未生果时亦应生豆等。彼此本无从因生故。若去来实有论者说。三世法有。然未来世有生能生应生之法。若无生生不至现在。何所以故云不从因缘生也。）
    若从因缘生者。为已生故生。为未生故生（正释也。初总牒。二为已生故生下开征。开征意云。为诸法生已更持生等因为能生。为诸法未生待生等因为能生。）若已生生者。何用因缘。（别非也。此非初已生。若法未生。可待因生。果既生已。何用生等为因缘生。）
    若未生生者。不可得生。（此非未生生。此意因缘未生即体是无。无自不能生。何能生他。此破去来实有论也。）
    何以故。（将欲举因。先假征之。）
    未生诸法即是非有。（举因也。）
    无名无相。非校量譬喻之所能及。（结成五蕴能现法界。以非有即法空。非校量等者。无比量难立令生也。）
    非是因缘之所生故。（结也。双结前二。若已生法亦非是因缘生。未生生者亦非是因缘之所生。故乃至云。）
    善女天。譬如鼓声。依木依皮及桴手等故得出声。（第二喻说。文中有二。初喻依他假有。次显遍计是无。此初也。有二。初明依他有。次显能现法界。此依他假有也。因缘如幻。但假合生也。）
    如是鼓声过去亦空。未来亦空。现在亦空。（显五蕴能现法性。既是缘生非定实有。过去已灭。未来未生。现在不住。故皆是空。空即法界。）
    何以故。是鼓音声不从木生。不从皮生。及桴手生。不于三世生。是则不生。（次显遍计是无。初征。次辨。后结。声不从木生。无作用故。不皮桴手生亦。不于三世生者。过去生已灭故。未来无故不生。现在自已生故。非三世生。是则不生者结也。此意既不生即显法界。）
    若不可生则不可灭。若不可灭无所从来。若无所从来。亦无所去。若无所去。则非常非断。若非常非断。则不一不异。（三例余不灭等七不明。显法界有二。初例。后释难。遍计所执体性是无。如石女儿。先自现不生。如何有过灭。亦不从未来因来。既是无来。何有谢过去。既不从未来来亦无谢过去。说谁为常断。既无常断。谁与诸法为一异。故不一异等也。）
    何以故。（下第二释难。但释不一异有二。一释不一难。二释不异难。初中有四。初征。二诘。三出过。四结成不一。此即初也。）
    此若是一则不异法界。（却诘是一。）
    若如是者。凡夫之人应见真谛。得于无上安乐涅槃。（出过也。若法界与五蕴一。如是者凡夫见五蕴时。应见真谛。以五蕴即是真如故。若许尔者。凡夫应得无上安乐。无上安乐即是大涅槃。）
    既不如是。故知不一。（结成不一。既不如是成圣。亦不得安乐涅槃。故知不一。）
    若言异者（下释不异难亦有四。初牒征。二诘责。三出过。四结成。此初也。此难下一异也。）
    一切诸佛菩萨行相。即是执着。未得解脱烦恼系缚。（二结责有三。一应是执着。二应未证涅槃。三应未离缚。以如前说不离断常见故。是执着等。）
    即不证阿耨多罗三藐三菩提。（出过也。以有前三过诸佛现应不证。菩萨当应不证。以有执有烦恼故。）
    何以故。一切圣人。于行非行。则真实性。是故不异。（下结成不异。初假征。何所以故不得法界与五蕴异。成云。一切圣人于行即五蕴。非行即法界见。同真实性离一异相。是故不异者结。）
    故知。五蕴非有非无。不从因缘生。非无因缘生。（下例结成有二。初结成非生。次是圣所知下。结成前无名无相等。结前已生未生云非有非无。或此非有无通结八不。云非有非无。以有无故。所以非生灭等。五蕴真性不从因缘生。或遍计所执自性五蕴不从因缘生。依他五蕴非无因缘生。故知八不或约真如及遍计说。非依他起。设依依他说其八不。亦约遍计说。）
    是圣所知非余境故。亦非言说之所能及。无名无相。无因无缘。亦无譬喻。始终寂静。本来自空。（结成前无名等。是圣所知非余境等者。成前非校量之所能及。亦非言说等。成前无名无相。无因无缘者。成前非是因缘之所生故。亦非譬者。成前非譬喻之所能及。始终寂静等者。结成五蕴能现法界。）
    是故。五蕴能现法界。（结也。）善女天。若善男子善女人。欲求阿耨多罗三藐三菩提。异真异欲。难可思量。于凡圣境。体非一异。不舍于俗。不离于真。依于法界。行菩提行。（佛教习学之方中。第三结劝修学。非住涅槃故异真。非住涅槃故异真。非住生死故异俗。此深行相难以分别寻伺之所思量。凡夫一切所见五蕴不离真如。圣者所见真如不离五蕴云不异。蕴如性别云不一。或圣见五蕴如幻。凡见为实云不一。同缘五蕴云不异。由二乘人见五蕴与法界异故。一向厌生死而求涅槃。凡夫见异故。一向怖涅槃而住生死。菩萨见于五蕴法界体非一异。故不舍俗不离于真。由得此平等法界理。不怖生死不乐涅槃。为此能修大悲大智二利妙行也。）
    尔时世尊作是语已。时善女天。踊跃欢喜。即从坐起。偏袒右肩。右膝着地。合掌恭敬。一心顶礼。而白佛言。世尊如上所说。菩提正行我今当学。（第三天女领悟奉依修学。文分为六。一天女喜悟修行。乃至六世尊与天授记成梵庆喜。此初也。）
    是时索诃世界主大梵天王。于大众中。问如意宝光耀善女天曰。此菩提行。难可修行。汝云云何。于菩提行。而得自在。（梵王请问修相有四。此初问如何观解自在。索诃此云堪忍。界者即生死也。于中多怨难。菩萨能忍。因以立名。梵王者或云初禅王。或是第四禅王。大千主故。此菩提行离四句绝百非。难可解知。汝今云何知观自在。）
    尔时。善女天答梵王曰。大梵王如佛所说。实是甚深一切异生。不解其义。是圣境界微妙难知。（下答有四。此初印难知。）
    若使我今依于此法得安乐住。是实语者。（二请明证。此明实解。于此深理得自在智。非诸烦恼相用所动。名为安乐。依此正观名住也。）
    愿令一切五浊恶世无量无数无边众生。皆得金色三十二相。非男非女。坐宝莲华。受无量乐。雨天妙华。诸天音乐不鼓自鸣。一切供养皆悉具足。（立誓愿。表解凡圣不一异。故愿成金色等。表解无男女相。故愿现非男女。表出生死淤泥。愿现坐莲花。表因此解必当证得二胜果乐。愿受无量乐。表能行因亦能教他行因。故愿雨花。表能任运为他说法。愿不鼓自鸣。表智证境为法行供。故愿一切供养皆悉具足。）
    时善女天说是语已。一切五浊恶世所有众生。皆悉金色。具大人相。非男非女。坐宝莲华受无量乐。犹如他化自在天宫无诸恶道。宝树行列。七宝莲华遍满世界。亦雨七宝上妙天华。作天伎乐。（得祥瑞。以解称真所愿当遂。故愿所现皆得随心。乃至称真理无限而修。故花遍法界。）
    如意宝光耀善女天。即转女身作梵天身。（转女身。此自证成无定异相。故女身转成男。）
    时大梵王。问如意宝光耀菩萨言。仁昔如何行菩提行。（此问行行之时作何行解。初问后答。此初问也。）
    答言。梵王。若水中月。行菩提行。我亦行菩提行。若梦中行菩提行。我亦行菩提行。若阳焰露行菩提行。我亦行菩提行。若谷响行菩提行。我亦行菩提行。（答也。行相难知。举喻以显。此有四喻。一水月喻。喻无外境而定心所行境得成。此除遍计性。谓定所取离心实有。故举水月喻。虽无月境而以月生。二梦境喻。喻无心外爱憎之境而有爱憎境生。如梦所见。爱非爱身行菩提行不取为真。三阳焰喻。能取心心所迷乱故缘所取境。而非实有。菩萨以无分别智。于三轮境应如是知。无有真实。四谷响喻。所起语业化众生时。如谷响声。谷实无声。但自出声似彼谷响。故知菩萨为他说法观如谷声。由他缘现但似谷声。说法利生实非出声为他说法。如是行菩提行也。）
    时大梵王。闻此说已。白菩萨言。仁依何义而说此语。（第三问依何道理如是而说。于中有四。一问。二答。三难。四通。今问意云。既如水月等非实有者。依何修说耶也。）
    答言。梵王。无有一法是实相者。但由因缘而得成故。（答也。如水月等无有一法是实有相者。但依假因缘故得修说。）
    梵王言。若如是者。诸凡夫人。皆悉应得阿耨多罗三藐三菩提。（三设难也。若由因缘假合之法能修说者。诸凡夫人皆因假成。悉应得菩提。此意。若有实能修之者可有得不得。既皆假有凡亦应得。此以因缘假有难应皆得也。）
    答言。仁以何意而作是说。（为通有二。初总非。次通释。后梵王是诸圣人下结成。此初也。）
    愚痴人异。智慧人异。菩提异。非菩提异。解脱异。非解脱异。（为通有三。法·喻·合。夫依俗谛是有愚智能行异。菩提非菩提即善不善因异。解脱非解脱果异。何作此说。）
    梵王。如是诸法平等无异。于此法界。真如。不异。无有中间而可执着。无增无减。（圣者了知有无愚智等皆非定异。以于此中法界真如等法平等故皆不定异。无有中间者。诸法非定一等故。如水月无实离增执。假有月离减执故。）
    梵王。譬如幻师及幻弟子。善解幻术。于四衢道。取诸沙土草木叶等。聚在一处作诸幻术。使人睹见象众马众车兵等众。七宝之聚种种仓库。（举喻也有三。初缘生幻境喻。次愚人执实喻。后智者知幻喻。此初也。幻师者喻佛。弟子者喻菩萨等。四衢道者在四生处。解幻术巧方便智。取诸沙土等者。喻有彼机缘所乐之法。随在一处随所受根熟生处。见象等者为现身。七宝等者为说法也。准下合意。此释为好。又有余释。广如疏述。烦故且止。）
    若有众生愚痴无智。不能思惟。不知幻本。（下愚人执实喻有三。初不知幻本喻。次初见执实喻。后终亦不思喻。此初也。言幻本者。幻人幻缘皆名为本。喻无智故不知五蕴从缘假生。）
    若见若闻。作是思惟。我所见闻象马等众。此是实有。余皆虚妄。（次初见执实喻。不知是假。随所见闻分别妄执将为实有。言空无我等皆虚妄无。不离有无增减之执。）
    于后更不审察思惟。（后终亦不思喻。亦不审观思量名义皆虚妄缘生也。）
    有智之人。则不如是。了于幻本。（后智者了达喻。了从缘生非空有空。）
    若见若闻。作如是念。如我所见象马等众。非是真实。（次初不执实喻。喻见谛理无漏智人。初知实无离于有执。审思所以假有实无。此初也。知无象马等实用除增益执。）
    唯有幻事。或人眼目。妄谓象等。及诸仓库。有名无实。如我见闻。不执为实。（审思所以假有实无。幻象马等但惑愚人眼耳。不执为实。离有无执。）
    后时思惟知其虚妄。（后思不实喻。思实无离增执。了为无为非如名言有实身体也。）
    是故智者了一切法皆无实体。但随世俗如见如闻。表宣其事。思惟谛理。则不如是复由假说。显实义故。（随为他说喻。但随世俗所见所闻。假说名言表宣其事。表宣者是能诠。其事者是所诠。且随世俗表宣其事。思惟实理无如所说。复随俗方便假起言说。为彰第一真实义。故云复由假说显实义故。无分别智证入谛理即不如是。心言绝故。此了俗有真谛中无。）
　　梵王。愚痴异生。未得出世圣慧之眼。未知一切诸法。真如不可说故。（下合喻。初合愚人不了喻。言愚痴异生者。为简大乘。见道已前。虽是异生。能分能作唯识观等。了如幻等。亦是未得出世本后二空惠眼。故今除却。二乘虽得生空惠眼了人我无。然未能得出世法空惠眼。故不了法我无。不知一切法之真如性离法相不可说故。不了幻本。）
    是诸凡愚。若见若闻。行非行法。如是思惟。便生执着。谓以为实。（合初见执实喻。初合执有。后合不了无。此初也。行者有为也。非行者无为也。如是思惟者。合后不能审察。便生执著者。合初遇境时。余文可知。）
    于第一义。不能了知法真如是不可说。（合不了无。由其无知不了第一义。不证知故。不知诸法性不可说。如言执实不知实无。）
    是诸圣人。若见若闻。行非行法。随其力能不生执着以为实有。（合智者了达喻。初合自了达喻。后合为他假说喻。随其力能者。初地已上随位证智力能不生执实也。）
    了知一切无实行法。无实非行法。但妄思量。（合了知幻本喻。知从幻者业烦恼缘。或二乘者法执法执之情。妄思量起无如名言有实有为行法。实无为非行法也。）
    行非行相。唯有名字无有实体。（合后思假有喻。唯有世俗名言说之为有。无如彼所说实体真实是有。）
    是诸圣人随世俗说。为欲令他知真实义。（合为他假说喻。随世俗名言说为无为。为欲令他知为无为真实之义故。）
    如是。梵王。是诸圣人。以圣智见。了法真如不可说故。行非行法亦复如是。（第三段成有二。初结知真实无。后结随俗说有。初也。圣人以无分别智。了一切法真如性离言不可说。知彼所说为无为法亦但名言无有实体。非无离言行非行法。但除其病不除法故。）
    令他证知故。说种种世俗名言。（结随俗说有。意令他证为无为法舍凡成圣。随于世俗说蕴处界等种种名言。）
    时大梵王。问如意宝光耀菩萨言。有几众生。能解如是甚深正法。（第四问得益多少。于中有四。问·答·难·通。此初问也。此意梵王虽解众乐能知。依众执情实生为问。寄除执实令生知幻。而能起修。）
    答言。梵王。有从幻人心心数法。能解如是甚深正法。（二答也。一切众生有众能知依他性心心数法如幻人等。则能解此甚深之法。）
    梵王曰。此幻化人体是非有。此之心数从何而生。（二难也。依俗执情幻定非有。能证心心法从何而生。非石女儿有心能证。此依执无难。寄除无见。）
    答曰。若知法界不有不无。如是众生能解深义。（为通。若定执有无。则不能悟知真如法界。双离有无行平等行。此等能悟从缘生。故如幻有无实性故说是无。不如言说定实有无。如是众生能解深义。此即令除有无一异常断等执行菩提行。）
    尔时。梵王白佛言。世尊。是如意宝光耀菩萨不可思议。通达如是甚深之义。（第三梵王赞悟深法。）
    佛言。如是如是。梵王。如所汝言。此如意宝光耀。已教汝等发心修学无生法忍。（第四世尊印述胜益。言如是者。印梵王言。已教汝等者。述得胜益。即庆赞也。）
    是时大梵王。与诸梵众。从座而起。偏袒右肩。合掌恭敬。顶礼如意宝光耀菩萨足。（第五梵王领悟欢喜有二。初改容虔敬。后庆自所闻。初也。）
    作如是言。希有希有。我等今日幸遇大士。得闻正法。（庆自所闻。一赞成胜德。二赞能利他。故重言希有。亦得遇。故重言如是。）
    尔时。世尊告梵王言。是如意宝光耀。于未来世。当得作佛。号宝焰吉祥藏如来应正遍知明行圆满善逝世间解无上士调御丈夫天人师佛世尊。（第六佛与天授记成梵庆喜。号宝焰者。以闻金光明经故。吉祥者。于一切时与众生作吉祥者。藏者色含义。具足功德无有尽时。云吉祥藏也。）
    说是品时。有三千亿菩萨。于阿耨多罗三藐三菩提。得不退转。（第四大段明时众闻经得益。多少有三。初明十地得不退益。次明十回向未得见道益。后明十住得不退益。此初也。不退有四。此行不退。入第八地相用烦恼不动故也。）
    八千亿天子。无量无数国王臣民。远尘离垢。得法眼净。（得见道益。显扬云。极戚非恶趣。极忻非上二者。据顿悟者说。不障色界回心入。又约二乘说。非据大乘。达尘离垢者。远尘是真见无间道。说断见所断烦恼故。离垢相见解脱道。说离粗重。若以种子名粗重者。即俱在无间。现种别说故也。）
    尔时会中有五十亿苾刍。行菩萨行。欲退菩提心。（后明十住是不退益有二。初得因益不退进修。后得果益因满授记。前文有四。一先欲退心。二由闻住意。三复得胜进。四回向菩提。此初也。）
    闻如意宝光耀菩萨说是法时。皆得坚固不可思议。满足上愿。（由闻住意大菩提果名不可思议。由住不退必定得故。满足上愿。上愿即求大菩提愿。通自他利也。）
    更复发起菩提之心。各自脱衣。供养菩萨。重发无上胜进之心。（后得胜进有四。一重发求菩提。二修供养。三复愿修胜行。四作如是愿下愿得不复退。）
    作如是愿。愿令我等功德善根悉皆不退。（此愿得不得退。）
    回向阿耨多罗三藐三菩提。（四回向也。上得因益。）梵王。是诸苾刍。依此功德。如说修行。过九十大劫。当得解悟出离生死。（后得果益有二。初得至初地。后得当记。此初也。依此功德。更如说行至初回向位。故言过九十大劫。以十回向中修行之时各经十劫。当得无漏二空解悟。云当得解悟。出分段死。云出离生死。兴公云。十信已满修三十心心别经劫故。过九十大劫。广如彼疏。）
    尔时。世尊即为授记。汝诸苾刍。过三十阿僧祇劫。当得作佛。劫名难胜光王。国名无垢光。（据当果记有六。一时节。过三十僧祇者。依果梁摄论。十地各三祇过十地数三十只。二劫名。三国名也。）
    同时皆得阿耨多罗三藐三菩提。皆同一号名愿庄严间饰王。十号具足。（四成佛时。问如何五十亿同时成佛。岂一世界多佛成道耶。答。有多说。且一说云。国劫佛名字虽同。据方器各别得同时作佛。故无妨难。）
    梵王。是金光明微妙经典。若正闻持有大威力。（第五大段校量。明胜劝令受行。文分为三。此初标胜也。）
    假使有人于百千大劫。行六波罗密无有方便。（次校量有二。初校量胜。次劝持。就初又三。此初举劣。）若有善男子善女人。书写如是金光明经。半月半月专心读诵。是功德聚于前功德百分不及一。及至算数譬喻所不能及。（余二文也。其文可见。）
    梵王。是故我今令汝修学。忆念受持为他广说。（第三劝学有三。初劝。）
    何以故。（征也。）
    我于往昔。行菩萨道时。犹如勇士入于战阵。不惜身命。流通如是微妙经王。受持读诵为他解说。（释也。有三。法·喻·合。此初法也。其文可见。）
    梵王。譬如转轮圣王。若王在世。七宝不灭。王若命终所有七宝自然灭尽。（喻也。七宝喻七圣财。此经如王。功德如宝。）
    梵王。是金光明微妙经王。若现在世无上法宝悉皆不灭。若无是经随处隐没。（合也。无上法宝者。即七圣财等即是。经义如纵贯花。故经无亦无。）
    是故应当于此经王。专心听闻受持读诵。为他解说。劝令书写。行精进波罗密。不惜身命不惮疲劳。功德中胜。我诸弟子。应当如是精勤修学。（有三。初于经起法行。二明得胜功德。三我诸弟子下经结劝令行。精进者即令行法行。）
    尔时。大梵天王。与无量梵众帝释四王及诸药叉。俱从坐起。偏袒右肩。右膝着地。合掌恭敬。（第六大段天等闻敕愿护流通。分之为四。初请护法仪。三次正愿守护。三佛赞记。四天等喜受。此初也。）
    而白佛言。世尊。我等皆愿守护流通是金光明微妙经典。（愿守护中。文有其四。一护正法。二护法师。三护国土。四护供养者。）
    及说法师若有诸难。我当除遣令具众善。色力充足。辩才无碍。身意泰然。（护法师。护法师有五。一除恶。二得善。三身安。四具辩。五心泰。）
    时会听者皆受安乐。（护听众也。）
    所在国土。若有饥馑怨贼非人为恼害者。我等天众皆为护。使其人民安隐丰乐无诸枉横。皆是我等天众之力。（护国土有四。一除饥馑。二除怨贼。三除非人。四结守护。我等天众下是。）
    若有供养是经典者。我等亦当恭敬供养如佛不异。（护供养者。）
    尔时佛告大梵天王及诸梵众乃至四王诸药叉等。善哉善哉。汝等得闻甚深妙法。（下佛赞记有四。一赞闻法。二赞护法。三赞获宝。四与授记。初也。）
    复能于此微妙经王。发心拥护。及持经者。当获无边殊胜之福。速成无上正等菩提。（赞护法等三文也。）
    时梵王等闻佛语已。欢喜顶受。（第四天等喜受。）

金光明最胜王经四天王观察人天品第十一

    （三门分别。言来意者。上来九品明经正宗利时会竟。自下二十一品并是流通利益末叶正宗之内既有果·行·境三。令流通。中亦有三种。初十六品学行流通。十方菩萨第四赞叹品赞叹流通。付属一品付授流通。初学行中分五。初观察品劝修行。二四天王·无染着·如意三品明等护。三大辩才·吉祥女·增长财·坚牢地神·正了知五品增福智。四王法正论·善生王·诸天药叉护持品正明持学。五授记等四品成前劝意。诸佛说法令生得乐。三身寿量是乐果。忏悔障等是乐因。二是所行法。学行者明能学人。既由胜法成其胜人。亦由人故能弘正法。故次赞人及于法。说赞既周付授传习。然正宗已明乐果及乐因竟。今此一品观察人天令除障恼常得安乐故。劝应令弘于此经。故此品起。释品名者。兴公云。梵云。蛇埵去声。唎。此云四。摩诃。此云大。提波。此云天。啰蛇。此云王。提波。此云天。摩怒沙。此云人。比耶。二合。婆。此云观。路迦那。此云察。故正存彼音。即应云四大天王天人观察品。令从大周之语故立此名。沼公。观谓惠照。察谓审视。人天是所观。四天王是能观。此则人法带数为名。此品广明彼事。故云四天王观察人天品。解妨难者。问。此与后品俱四天王二品何别。答。此品四王赞劝行经发愿护持。后品世尊赞美令广愿护。故二品别。）
    尔时多闻天王。所国天王。增长天王。广目天王。俱从坐起。偏袒右肩。右膝着地。合掌向佛。礼佛足已。（此品文大分为四。一四王赞经尊胜。二世尊我等四王下。四王述自修行。三又复于此下。四王劝人弘经。四大众闻已下。时会依教修学。初文有四。一四王虔敬。乃至四请佛恒说。此初也。）
    白言。世尊。是金光明最胜王经。一切诸佛常念观察。一切菩萨之所恭敬。一切天龙常所供养。及诸天众常生欢喜。一切护世。称扬赞叹。声闻独觉皆共受持。（二赞法为尊。）
    悉能明照诸天宫殿。能与一切众生殊胜安乐。（彰经力能。初与人天乐。）
    止息地狱饿鬼傍生诸趣苦恼。一切怖畏悉能除殄。所有怨敌寻即退散。饥馑恶时能令丰稔。疾疫病苦皆令蠲愈。一切灾变百千苦恼咸悉消灭。（自余六苦。一止息四恶趣苦。二止息五怖畏苦。三止息刀兵。四止息饥馑。五止息疫病。六止息灾变苦。）
    世尊。是金光明最胜王经。能为如是安隐利乐。饶益我等。（请佛恒说。）
    唯愿世尊。于大众中。广为宣说。我等四王并诸眷属。闻此甘露无上法味。气力充满。增益威光。精进勇猛神通倍胜。（正请恒宣说。初请说我等四王下明利益。）
    世尊。我等四王修行正法。常说正法以法化世。（自下述自修行有四。此初王自下化能自弘经也。）
    我等令彼天龙药叉健闼婆阿苏罗揭路荼俱槃荼紧那罗莫呼罗伽及诸人王。常以正法而化于世。（二诸臣佐随同修正行。）
    遮去诸恶。所有鬼神吸人精气无慈悲者。悉令远去。（三法能遮恶也。）
    世尊。我等四王与二十八部药叉大将。并与无量百千药叉。以净天眼过于世人。观察拥护此瞻部洲。世尊。以此因缘我等诸王名护世者。（四明王得名。意明由弘正法以化众生亦行不虚。故名护世。二十八部者。如孔雀王经说。四方各四。四维各一。上下各四。合成二十八。以净天眼者。非是修生。此是报德。能过于人故。）
    又复于此洲中。若有国王。被他怨贼常来侵扰。及多饥馑疾疫流行。无量百千灾厄之事。（第三劝人弘经有三。初睹世间难生。二观弘经对遣。三令人王保国敬重修行。初睹难生也。）
    世尊。我等四王。于此金光明最胜王经。恭敬供养。（自下弘经对遣有四。此初指能除之法。）
    若有苾刍法师。受持读诵。我等四王。共往觉悟劝请其人。（二劝人流行。）
    时彼法师由我神通觉悟力故。往彼国界。广宣流布是金光明微妙经典。（三正弘此经典。）
    由经力故。令彼无量百千衰恼灾厄之事悉皆除遣。（四除难得安乐。）
    世尊。若诸人王。于其国内。有持是经苾刍法师。至彼国时。当知此经亦至其国。（自下令人王保国敬重修行有二。一德人至国。二令王敬重。人能弘道。人至法随。非道弘人。人无法灭。大法既弘益。故应敬重持人。此约也。）
    世尊。时彼国王应往法师处。听其所说闻已欢喜。于彼法师恭敬供养。深心拥护令无忧恼。（令王敬重有三。初劝往听除灾。次劝供给得乐。后劝敬重他附。文可见也。）
    演说此经利益一切。（令演法利人也。）
    世尊。以是缘故我等四王皆共一心护是人王及国人民。令离灾患常得安隐。（五四王为除灾难。）
    世尊。若有苾刍苾刍尼邬波索迦邬波斯迦持是经者。时彼人王随其所须供给供养令无乏少。（此劝供给得乐。）
    我等四王令彼国主及以国人。悉皆安隐远离灾患。（明王臣得益。）
    世尊。若有爱持读诵是经典者。人王于此供养恭敬尊重赞叹。我等当令彼王于诸王中。恭敬尊重最为第一。诸余国王共所称叹。（此劝敬重他附。此有四。初举所敬者。乃至他附也。）
    大众闻已。欢喜受持。（第四时会依学。）

金光明最胜王经注译卷第五
金光明最胜王经注释卷第六

          

金光明最胜王经四天王护国品第十二

    （三门分别。言来意者。前品赞经胜妙劝他弘持。此下三品明经可尊行者得护。初一天护。后二咒护。又前品自意劝持。此品佛劝广护。故前品后有此品生。释品名者。自在光洁神用名天。众天所归为君统摄称为王也。天之王故依主释。方城不同统领分四。复带数名。护谓防御摄养。防御为广除灾。摄养增其福惠。四天为能护。国者是所护。能所合称。此广明彼名四天王护国品。解妨难者。问。此品守护亦通人王并余神众。何故但云四王护国。答。人王行德护国。因彼四王。余神是四王臣。故但说四王护国。如是诸妨如沼公疏广明。）
    尔时世尊。闻四天王恭敬供养金光明经。及能拥护诸持经者。赞言。善哉善哉。（就此品中大分为六。初世尊赞劝令修。二四王奉教愿护。三时四天王下四王荷恩叹佛。四佛更劝结成。五闻是颂下四王庆喜护持。六大众闻经得益。初段分二。初赞成。后劝护。赞中初总赞。后别赞。此总也。）
    汝等四王。已于过去无量百千万亿佛所。恭敬供养尊重赞叹。植诸善根。修行正法。常说正法。以法化世。（别赞。初福业。次修行正法等赞智业。后汝等长夜下赞悲业。此初二也。依仁王般若经。以一僧祇供养诸佛。得至初地为四大天王。）
    汝等长夜于诸众生。常思利益。起大慈心。愿与安乐。以是因缘能令汝等现受胜报。（行悲业。初赞。以是因缘下结。）
    若有人王。恭敬供养此金光明最胜经典。汝等应当勤加守护令得安隐。（劝护有三。此初劝护人王。）
    汝诸四王及余眷属无量无数百千药叉护是经者。即是护持去来现在诸佛正法。（劝护正法。）汝等四王及余天众并诸药叉与阿苏罗。共斗战时常得胜利。（明护法益。即初除自胜怨也。）
    汝等若能护持是经由经力故。能除众苦怨贼饥馑及诸疫疾。（除他三难。其文可见。）
    是故汝等。若见四众受持读诵此经王者。亦应勤心共加守护为除衰恼施与安乐。（明护四众。文亦可见。）
    尔时四天王。即从坐起。偏袒右肩。右膝着地。合掌恭敬。白佛言。世尊。此金光明最胜王经。于未来世。若有国土城邑聚落山林广野。随所至处。流布之时。（第二四王奉教愿护有二。初标愿守护。后世尊若彼国王下正愿守护。标中一愿护之仪。乃至六明拥护相。此初四也。）
    若彼国王。于此经典。至心听受称叹供养。并并复供给受持是经。四部之众。深心拥护。令离衰恼。（明所护人并护所以。）
    以是因缘。我护彼王及诸人众。皆令安隐远离忧苦。增益寿命威德具足。（明拥护相。）
    世尊。若彼国王。见于四众受持经者。恭敬守护犹如父母。一切所须悉皆供给。（正愿守护有三。此明所护人并护所以。）
    我等四王常为守护。令诸有情无不尊敬。是故我等并与无量药叉诸神。随此经王所流布处。潜身拥护令无留难。（广明护相有二。此初护法。令他敬法必须自尊。自若不行。何以劝物。是故我等四王潜护此经。）
    亦当护念听是经人诸国王等。除其衰患悉令安隐。他方怨贼皆便退散。（后护人有二。初标守护也。）
    若有人王听是经时。邻国怨敌兴如是念。当具四兵坏彼国土。（重成护人有四。此初初邻敌心念兴兵也。）
    世尊。以是经王威神力故。是故邻敌更有异怨。而来侵扰于其境界。多诸灾变疫病流行。（第二经威彼便自溃有二。一他寇来侵。二自境灾疫。）
    时王见已。即严四兵发向彼国欲为讨罚。（第三此王命师讨罚。讨者除也诛也。罚拆伏也。）
    我等尔时当与眷属无量无边药叉诸神。各自隐形为作护助。令彼怨敌自然降伏。（第四神助令彼归降有二。此初兴念即降。）
    尚不敢来至其国界。岂复得有兵戈相罚。（二永无相讨也。）
    尔时。佛告四天王。善哉善哉。汝等四王。乃能拥护如是经典。（就护人中。第二世尊赞成有三。此初赞天护法。）
    我于过去百千俱胝那庾多劫。修诸苦行得阿耨多罗三藐三菩提。证一切智。今说是法。（二赞法难闻。多劫修行方得成佛。成佛已久。今说是经。故难闻也。）
    若有人王。受持是经恭敬供养者。为消衰患令其安隐。亦复拥护城邑聚落。乃至怨贼悉令退散。亦令一切瞻部州内所有诸王。永无衰恼斗诤之事。（弘经利益有二。初明现益。二大王若未来世下未来益。此初也。）
    四王当知。此瞻部洲八万四千城邑聚落。八万四千诸人王等。各于其国。受诸快乐。皆得自在。所有财宝丰足受用不相侵夺。随彼宿因而受其报。不起恶念贪求他国。感生少欲利乐之心。无有斗战系缚等苦。（别得益有十。一得益境。二得益果。三受安乐。四丰珍财。五无相夺。六任宿业。七无现贪。八皆少欲。九无怨敌。十无诸苦。）
    其土人民自然受乐。上下和穆犹如水乳。情相爱重。欢喜游戏。慈悲谦让增长善根。（明国人益。此初行行。）
    以是因缘此瞻部洲安隐丰乐。人民炽盛。大地沃坏。寒暑调和时不乖序。日月星宿。常度无亏。风雨随时。离诸灾横。资产财宝。皆悉丰盈。心无悭鄙。常行惠施具十善业。（明现得益有十一。一无兵戈故安隐。二足五谷故丰乐。乃至十一常行十善。）
    若人命终多生天上增益天众。（明死后益。）
    大王。若未来世有诸人王听受是经。恭敬供养并受持经。四部之众尊重称赞。复欲安乐饶益汝等及诸眷属无量百千诸药叉众。是故彼王常当听受是妙经王。（明未来益有二。此初明行胜行。）
    由得闻此正法之水。甘露上味。增益汝等身心势力。精进勇猛。福德威光。悉令充满。
　　是诸人王若能至心听受是经。则为广大希有供养。供养于我释迦牟尼应正等觉。若供养我。则是供养过去未来现在百千俱胝那庾多佛。若能供养三世诸佛。则得无量不可思议功德之聚。（明德大福聚劝成弘经。）
    以是因缘。汝等应当拥护彼王后妃眷属令无衰恼。及宫宅神。常受安乐。功德难思。（明弘经得益有二。初四王卫护眷属。二是诸国土下国福人安。此即初也。）
    是诸国土。所有人民。亦受种种五欲之乐。一切恶事皆令消殄。（明国福人安也。）
    尔时四天王白佛言。世尊于未来世。若有人王。乐听如是金光明经。为欲拥护自身后妃王子。乃至内宫诸婇女等。城邑宫殿皆得第一不可思议最上欢喜寂静安乐。于现世中。王位尊高。自在昌盛。常得增长。复欲摄受无量无边能思福聚。于自国土令无怨敌及诸忧恼灾厄事者。（教人王弘法之仪有四。此初标王愿心。）世尊。如是人王。不应放逸令心散乱。当生恭敬至诚殷重。听受如是最胜经王。（教其轨则有三。初天教听轨。次佛教令迎。后天教为我。初中有二。此初总教也。）
    欲听之时。先当庄严最上宫室王所爱重显敞之处。（别示听轨中。此初示所严处。）
    香水洒地散众名华。安置师子殊胜法坐。以诸珍宝而为校饰。张施种种宝盖幢幡。烧无价香。奏诸音乐。（二示严处轨也。）
    其王尔时当净澡浴以香涂身。着新净衣及诸璎珞。坐小卑坐。（三示严王身也。）
    不生高举。舍自在位离诸骄慢。端心正念。听是经王。于法师所。起大师想。复于宫内后妃王子婇女眷属。生慈愍心。喜悦相视。和颜软语。于自身心大喜弃遍。（四示严王心有八。一令除掉举。二令舍慢。三令听法。四令敬法师。五起慈心。六喜视。七软语。八身心喜。）
    作如是念。我今获得难思殊胜广大利益。于此经王。盛兴供养。既敷设已见法师至。当起虔敬渴仰之心。（五示王安想。初于法起想。既敷设已下于法师起想。）
    尔时佛告四天王。不应如是不迎法师。（自下佛教令迎有二。初诫不迎。后示正轨。此初也。）
    时彼人王。应着钝净鲜洁之衣。种种璎珞。以为严饰。自持白盖及以香华。备整军仪盛陈音乐。步出城阙。迎彼法师。运想虔恭为吉祥事。（示正轨中有五。此初明迎轨则。）
    四王。以何因缘。令彼人王亲作如是恭敬供养。（第二释迎所以有三。此初征也。）
    由彼人王举足下足。步步即是恭敬供养承事尊重百千万亿那庾多诸佛世尊。复得超越如是劫数生死之苦。复于来世如是数劫。当受轮王殊胜尊位。（释迎所有二。此总释有三。一成胜因。二越诸苦。三得胜报。）
    随其步步亦于现世。福德增长。自在为王。感应难思。众所钦重。（自下别释。此初现益。）
    当于无量百千亿劫人天受用七宝宫殿。所在生处常得为王。增益寿命。言词辩了。人天信受。无所畏惧。有大名称。咸共瞻仰。天上人中受胜妙乐。获大力势有大威德。身相奇妙端严无比值天人师。遇善知识。成就具足无量福聚。（下明后益有十三。一得胜处。二受胜报。三得辩才。四他信受。五离怖畏。六得名闻。七得敬奉。八受胜乐。九成大力。十有威严。十一得相好。十二遇善友。十三具福德。）
    四王当知。彼诸人王。见如是等种种无量。功德利益故。应自往奉迎法师。若一踰缮那。乃至百千踰缮那。（结迎远近。）
    于说法师应生佛想。（第三明迎心想。）
    还至城已作如是念。今日释迦牟尼如来应正等觉。入我宫中。受我供养。为我说法。（还宫生想有七。此初得见本师想。）
    我闻法已。即于阿耨多罗三藐三菩提。不复退转。（二明得大菩提想。）
    即是值遇百千万亿那庾多诸佛世尊。（三得见诸佛想也。）
    我于今日。即是种种广大殊胜上妙乐具。供养过去未来现在诸佛。（四供养诸佛想。）
    我于今日。即是永拔琰摩王界地狱饿鬼傍生之苦。（五永离恶趣想。）
    便为已种无量百千万亿转轮圣王释梵天主善根种子。（六得诸王位想也。）
    当令无量百千万亿众生。出生死苦。得涅槃乐。积集无量无边不可思议福德之聚。（七令他得利想。）
    后宫眷属及诸人民皆蒙安隐。国土清泰。无诸灾厄。毒害恶人他方怨敌不来侵扰。远离忧患。（第四明得利益。）
    四王当知。时彼人王。应作如是尊重正法。亦于受持是妙经典。苾刍苾刍尼邬波索迦邬波斯迦。供养恭敬尊重赞叹。所获善根。先以胜福。施与汝等及诸眷属。（结成诫劝有二。初结诫劝。后结得益。）
    彼之人王。有大福德善业因缘。于现世中。得大自在增益威光。吉祥妙相皆悉庄严。一切怨敌能以正法而摧伏之。（此结得益。可知。）
    尔时。四天王白佛言。世尊。若有人王。能作如是恭敬正法听此经王。并于四众持经之人。恭敬供养尊重赞叹。（后天教为我有二。此初牒自所行也。）
    时彼人王。欲为我等生欢喜故。当在一边近于法坐。香水洒地。散众名华。安置处所设四王坐。我与彼王共听正法。其王所有自利善根。亦以福分。施及我等。世尊。时彼人王。请说法者。升坐之时。便为我等烧众名香。供养是经。（次教为我轨则中有六。一示严处所。乃至六令供养。）
    世尊。时彼香烟于一念顷上升虚空。即至我等诸天宫殿。于虚空中。变成香盖。（明依行感瑞有二。初四天述感应。后佛述感应。初中有二。初总后别。总中有二。初香烟至处。后香烟祥瑞。）
    我等天众闻彼妙香。香有金光。照耀我等所居宫殿。乃至梵宫及以帝释。大辩才天。大吉祥天。坚牢地神。正了知大将。二十八部诸药叉神。大自在天。金刚密主福贤大将。诃利底母五百眷属。无热恼池龙王。大海龙王所居之处。世尊如是等众。于自宫殿见彼香烟。一刹那顷变成香盖。闻香芬馥睹色光明。遍至一切诸天神宫。（别明。约香所依烟说有金色光。不尔香尘鼻根所得。如何言见。余文可见。）
    佛告四天王。是香光明。非但至此宫殿。变成香盖放大光明。（佛述感应有二。一香烟遍至大千。是诸人王下明周十方界。初中有四。此初非局情。）
    由彼人王手执香炉。烧众名香。供养经时。其香烟气于一念顷遍至三千大千世界。百亿日月。百亿妙高山王百亿四洲。于此三千大千世界一切天龙药叉健闼婆阿苏罗楬路荼紧那罗莫呼洛伽宫殿之所。于虚空中。充满而住。（明香周遍。）
    种种香烟。变成云香盖。其盖金色。普照天宫。（此明祥瑞。）
    如是三千大千世界。所有种种香云香盖。皆是金光明最胜王经威神之力。（结归经力。）
    是诸人王。手持香炉供养经时。种种香气。非但遍此三千大千世界。于一念顷。亦遍十方无量无边恒河沙等。百千万亿诸佛国土。于诸佛上虚空之中。变成香盖。金色普照。亦复如是。（明周十方界有二。初至处。于诸佛上下后祥瑞。）
    时彼诸佛闻此妙香。睹此云盖及以金色。于十方界恒河沙等诸佛世尊。现神变已。彼诸世尊。悉共观察。异口同音赞法师曰。善哉善哉。汝大丈夫。能广流布如是甚深微妙经典。则为成就无量无边不可思议福德之聚。（自下教弘经轨中第四诸佛赞杨有二。初赞现成胜因。尔时十方下赞未来果。初赞因中。初赞法师因。后赞听者因。此法师者。通其说法者。或通十种法行。皆名法师。）
    若有听闻如是经者。所获功德其量甚多。何况书写受持读诵。为他敷演。如说修行。何以故。善男子。若有众生。闻此金光明最胜王经者。即于阿耨多罗三藐三菩提。不复退转。（此赞听者。）
    尔时十方有百千俱胝那庾多。无量无数恒河沙等诸佛刹土。彼诸刹土。一切如来异口同音。于法坐上。赞彼法师言。善哉善哉。（赞未来果有二。此初诸佛同总赞也。）
    善男子。汝于来世。以精勤力。当修无量百千苦行。具足资粮超诸圣众。出过三界为最胜尊。（彼下别赞中。此初赞因益。）
    当坐菩提树王之下殊胜庄严。能救三千大千世界有缘众生。（自下赞果中有四。此初坐道树。）
    善能摧伏可畏形仪诸魔军众。（此降天魔。）
    觉了诸法最胜清净甚深无上正等菩提。（明得菩提。）
    善男子。汝当坐于金刚之坐。转于无上诸佛所赞十二妙行甚深法轮。（下转法轮有八。此初明法轮之体。）
    能击无上最大法鼓。（吸击义中。此初明闻摧之义。
    能吹无上极妙法螺。（二明立教。）
    能建无上殊胜法幢。（得菩提智。）
    能燃无上极明法炬。（得涅槃理。）
    能降无上甘露法雨。（明能生善。）
    能断无量烦恼怨结。（明能破恶。）
    能令无量百千万亿那庾多有情。度于无涯可畏大海。解脱生死无际轮回。值遇无量百千万亿那庾多佛。（法轮用有三。渡大海离苦谛。脱生死断集谛。由惑系缚轮回生死。故断集谛云解脱也。值遇下得善友。）
    尔时四天王复白佛言。世尊。是金光明最胜王经。能于未来现在。成就如是无量功德。（此下愿护中。第四人王修行得益有三。此初明赞法也。）
    是故人王。若得闻是微妙经典。即是已于百千万亿无量佛所种诸善根。（赞人王。）
    于彼人王我当护念。复见无量福德利故。（明守护中有二。此初出守护所因。）
    我等四王及余眷属无量百千万亿诸神。于自宫殿。见是种种香烟云盖神变之时。（正明守护有四。此初明守护时。）
    我当隐蔽不现其身为听法故。当至是王清净严饰所止宫殿讲法之处。如是乃至梵宫帝释。大辩才天。大吉祥天。坚牢地神。正了知神大将。二十八部诸药叉神。大自在天。金刚蜜主。宝贤大将诃利底母五百眷属。无热恼池龙王。大海龙王无量百千万亿那庾多诸天药叉。如是等众。为听法故。皆不现身。至彼人王殊胜宫殿庄严高坐说法之所。（明天等来降王宫也。）
    世尊。我等四王及余眷属药叉诸神。皆当一心共彼人王。为善知识。因是无上大法施主。以甘露味。充足于我。（诸天共结善知识。）
    是故我等当护是王。除其衰患。令得安隐。及其宫殿城邑国土。诸恶灾变悉令消灭。（正明守护。）
    尔时四天王俱共合掌白佛言。世尊。若有人王于其国土。虽有此经未尝流布。心生舍离。不乐听闻。亦不供养尊重赞叹。（自下第二明令人王护法有二。初弃法不弘。此亦有二。此初弃法。）
    见四部众持经之人。亦复不能尊重供养。（后明弃人。）
    遂令我等及余眷属无量诸天。不得闻此甚深妙法。背甘露味。失正法流。无有威光及以势力。增长恶趣损减人天。坠生死河。乖涅槃路。（自下明由斯有损亦二。初天损。后人损。初中有五。初失法利。二失威光。三增恶趣。四减人天。五失正路。如文可知。）
    世尊。我等四王并诸眷属。及药叉等见如斯事。舍其国土。无拥护心。非但我等舍弃是王。亦有无量守护国土诸大善神悉皆舍去。（明人损有二。此初天神舍离。）
    既舍离已。其国当有种种灾祸。（明国土哀损有三。标·辨·结。此初标也。）
    丧失国位。一切人众皆无善心唯有系缚。刹害嗔诤互相谗谄拄及无辜。疾疫流行。慧星数出。两日并现。薄蚀无恒。黑白二虹。表不祥相。星流地动。并内发声。暴雨恶风。不依时节。常遭饥馑。苗实不成。多有他方怨贼侵掠。国内人民。受诸苦恼。土地无有可乐之处。（次辨衰损中有四。一失国位。二一切人众下人行恶。三疾疫生。四彗星下恶相现有十一。如文可知。）
    世尊。我等四王。及与无量百千天神。并护国土诸旧善神。远离去时。生如是等无量百千灾怪恶事。（结也。）
    世尊。若有人王。欲护国土常受安乐。欲令众生感蒙安隐。欲得摧伏一切外敌。于自国境。永得昌盛。欲令正教流布世尊。苦恼恶法皆除灭者。（明弘护得益有三。此初明王起善愿。）
    世尊。是国主必当听受是妙经王。亦应恭敬供养读诵受持经者。（教使弘经。）
    世尊。是诸国主必当听受是妙经王。亦应恭敬供养读诵受持经者。（教弘经。）
    我等及余无量天众。以是听法善根威力。得服无上甘露法味。增益我等所有眷属。并余天神皆得胜利。（四王蒙益有三。此初标也。）
    何以故。（反征。）
    以是人王至心听受是经典故。（释也。）
    世尊。如大梵天。于诸有情。常为宣说世出世论。帝释复说种种诸论。五通神仙。亦说诸论。（自下第三挍量明胜劝令弘经有三。初校量明胜。次四王领益。后劝弘经。初中有四。此初举劣也。）
    世尊。梵天帝释五通仙人。虽有百千俱胝那庾多无量诸论。然佛世尊慈悲哀愍。为人天众说金光明微妙经典。比前所说。胜彼百千俱胝那庾多倍不可为喻。（二明胜也。）
    何以故。（征也。）
    由此能令诸赡部洲所有王等正法化世。能与众生安乐之事。为护自身及诸眷属令无苦恼。又无他方怨贼侵害。所有诸恶悉皆远去。亦令国土灾厄屏除。化以正法无有诤讼。（释所以也。）
    是故人王各于国土。当然法炬明照无边。增益天众并诸眷属。（四结应持经也。）
    世尊。我等四王无量天神药叉之众。赡部洲内所有天神。以是因缘。得服无上甘露法味。获大威德势力光明。无不具足。一切众生皆得安隐。复于来世无量百千不可思议。庾多劫。常受快乐。复得值遇无量诸佛种诸善根。然后证得阿耨多罗三藐三菩提。如是无量无边胜利。（领益有二。初明天得益。后明人得益。此初也。）
    皆是如来应正等觉。以大慈悲过梵众。以大智慧逾帝释。修诸苦行。胜王通仙。百千万亿那庾多倍。不可称计。为诸众生。演说如是微妙经典。（赞经。）
    令赡部洲一切国主及诸人众。明了世间所有法式。治国化人。劝导之事。（此结人益有二。此明得因益。）
    由此经王流通力故。普得安乐。此等福利。皆是释迦大师。于此经典。广为流通慈悲力故。（结由经也。）
    世尊。以是因缘。诸人王等。皆应受持供养恭敬尊重赞叹此妙经王。（后劝弘经有三。此初标也。）
    何以故。（征也。）
    以如是等不可思议殊胜功德。利益一切。是故名曰最胜经王。（释也。）
    尔时。世尊复告四天王。汝等四王及余眷属。无量百千俱胝那庚多诸天大众。见彼人王。若能至心听是经典。供养恭敬尊重赞叹者。应当拥护除其衰患能令汝等亦受安乐。（大段第二四王奉教愿护中有二。上明身护竟。自此下明法护。于中有三。此初佛劝亦二。此初观护人王。）
    若四部众能广流布是经王者。（劝护四众有四。此初明所护者。）
    于人天中。广作佛事。普能利益无量众生。（二叹功能。）
    如是之人。汝等四王。常当拥护。如是四众。勿使他缘共相侵扰。令彼身静安乐。（三令正拥护。）
    于此经王。广宣流布。令不断绝。利益有情。尽未来际。（四明令护意。）
    尔时多闻天王。从坐而起白佛言。世尊。我有如意宝珠陀罗尼法。若有众生。乐受持者。功德无量。我常拥护令彼众生离苦得乐。能成福智二种资粮。（第二四王法护分四。初标咒功能。次欲受持下二持咒方轨。三时有薜室啰下明得咒益。四假使日月下立誓守护。初文有三。初说咒人。次标咒名。后若有众生下说咒能。）
    欲受持者先当诵此护身之咒。即说咒曰。（明持咒方轨有三。初教护身。次教请护。后正教本咒。初亦有三。此初咒名。）
    南谟薜室啰末拏也莫诃曷啰阇也。怛侄他。啰啰啰啰。矩怒矩怒。区怒区怒。寠怒寠怒。飒缚讽缚。羯啰羯啰。莫诃毗羯喇么。莫诃毗羯喇么。莫诃曷啰社。曷^8□叉曷^8□叉。睹漫。（自称己名。）
    萨娑萨埵难者。莎诃。（此正说咒。薜室啰末拏也。此云多闻。曷罗阇也。此云主。）
    世尊诵此咒者。当以白线咒之七遍。一遍一结系之肘后。其事必成。应取诸香。所谓安息栴檀龙脑苏合多揭罗薰陆。皆须等分和合一处。手执香炉烧香供养。清净澡浴着鲜洁衣。于一静室可诵神咒。
　　请我薜室啰末怒天王。即说咒曰。（诵轨。兴公云。系之肘后者。既被甲之义。国者系之左肘后。女者系之右肘后。却魔军故。安息者即安息国中出香也。龙脑者。案西域羯布罗香树。松身异叶。花果亦别。初捊既湿。尚未有香。木干之后修理而折。其中有香。状若云母。色如水雪。此谓龙恼香也。请我薜室啰末拏天王即说咒曰。此教请护有二。此即初标请也。）
    南谟薜室啰末拏也。南谟檀那驮也。檀泥说啰也。阿揭扯。阿钵唎弭哆。檀泥说啰。钵啰么。迦留尼迦。萨婆萨埵。呬哆振哆。么么檀那末奴。
    钵喇拽扯。碎阎摩揭扯莎诃。（此正说咒。）
    此咒诵满一切遍已。（此结诵法。）
    次诵本咒。（第三正教本咒有四。此初标示也。）
    欲诵咒时。先当称名敬礼三宝及薜室啰末拏天王。能施财物。令诸众生所求愿满。悉能成就与其安乐。（二令归礼发愿也。）
    如是礼已。次诵薜室啰末拏王。如意末尼宝心神咒。能施众生随意安乐。（三令诵本咒。）
    尔时多闻天王。即于佛前说如意末尼宝心咒曰。（四正说咒。）
    南谟曷喇怛娜。怛喇夜也。南谟薜室啰末拏也。莫诃啰阇也。恒侄他。四弭四弭。苏母苏母。旃茶旃茶。折啰折啰。萨啰萨啰。羯啰羯啰。枳哩枳哩。矩噜矩噜。母噜母噜。主噜主噜。娑大也頞贪我名某甲。昵店頞他。达达睹莎诃。南谟薜室啰末拏也莎诃。檀那驮也莎诃。曼奴喇他钵唎脯喇迦也莎诃。（曷喇怛那此云宝怛喇夜也此云三。即礼三宝也。后云檀那云财。驮也云施。曼奴云意。喇他钵唎云我。脯喇迦也云满。总云财施满我意。）
    受持咒时。先诵千遍。然后于净室中。瞿摩涂地。作小坛场。随时饮食。一心供养。常然妙香令烟不绝。诵前心咒昼夜系心。唯自耳闻勿令他解。（明持咒法。兴公云。瞿摩者即牛番之本音。梵天寄牛以化天下。天下之所贵故。）
    时有薜室啰末拏王子名禅腻师。现童子形来至其所。问言。何故须唤我父。（明得咒益有二。初见多闻子益。后见多闻益。见子益中有五。此初王子来问。）
    即可报言。我为供养三宝。事须财物愿当施与。（二持咒者益。）
    时禅腻师。闻是语已。即还父所。白其父言。今有善人。发至诚心供养三宝。少乏财物为斯请召。（三子还自文也。）
    其父报曰。汝可速去日日与与彼一百迦利沙波拏。（此是根本梵音唯目贝齿。而随方不定。或是贝齿。或是金银算铁等钱。然摩揭陀现今通用。一迦利沙波拏有一千六百贝齿。总数可以准知。若准物直随处不定。若卜持咒得成就者。获物之时自知其数。有本云。每日兴一百陈那罗即金钱也。乃至尽形日常得。西方求者多有神验。除不至心也。已上翻经者注也。沼公云。四文令子与也。）
    其持咒者见是相已。知事得成。（五行者得益有九。此初见神验。）
    当须独处净室。烧香而卧。可于床边置一香箧。每至天晓观其箧中获所求物。（二得财中有四。此初受财之仪。）
    每得物时当日即须供养三宝。香华饮食兼施贪乏。皆令罄尽不得停留。（二得已供养。）
    于诸有情起慈悲念。（三起慈悲。）
    勿生嗔诳谄害心。若起嗔者即失神验。常可护心勿令嗔恚。（四令离恶。）
    又持此咒者。于每日中忆我多闻天王及男女眷属称杨赞叹。（三明得护中有四。此即初令念赞。）
    恒以十善共相资助。（二令修善资。）
    令彼天等福力增明。众善普臻。证菩提处。（三令天善资。）
    彼诸天众见是事已。皆大欢喜。共来拥卫持咒之人。（四得守也。）
    又持咒者。寿命长远。经无量岁。永离三途。常无灾厄。亦令获得如意宝珠及以伏藏。神通自在。所愿皆成。若求官荣。无不称意。亦解一切禽兽之语。（四延命。五离难。六得宝藏。七得神通。八得遂愿。九解异语也。）
    世尊。若持咒时。欲得见我自身现者。（自下见多闻王益有五。此初标欲求见。）
    可于月八日或十五日。于白叠上画佛形像。当用木胶杂彩。庄饰其画像人为受八戒。于佛左边。作吉祥天女像。于佛右边作我多闻天王像。并画男女眷属之类。安置坐处感令如法。布列华彩烧众名香。然灯续明昼夜无歇。上妙饮食种种珍奇。发殷重心。随时供养。（二教求见仪。三令诵神咒。四王为现身。五遂其所愿。教求见仪中。一时节。二画佛。三画法。四持戒。五画侍者身。六布列下令修供养。）
    受持神咒。不得轻心。请召我时应诵此咒。（令诵神咒有二。初教诵轨。次说神咒。）
    南谟室唎健那也。勃陀也。南谟薜室啰末拏也。药叉啰阇也。莫诃啰阇。阿地啰阇也。南么室唎耶裔。莫诃提弊裔。恒侄他。怛啰怛啰。咄噜咄噜。末啰末啰。窣??吐窣??吐。汉娜汉娜。末尼羯诺迦。跋折啰薜琉璃也。目底迦楞讫□哆。设唎啰裔。蒲萨婆萨埵。呬哆迦摩。薜室啰末拏。室唎夜提鼻。跋??婆也。医呬医呬磨毗蓝婆。瞿□拏瞿□拏。袾（麻八反。）喇娑袾喇娑。达驮呬么么。阿目迦那末写。（自称己名）达哩设那迦末写。达哩设南。么么末那。钵喇曷罗大也。莎诃。
    世尊。我若见此诵咒之人。复见如是盛兴供养。即生慈爱欢喜之心。我即变身。作小儿形。或作老人苾刍之像。手持如意末尼宝珠。并持金囊。入道场内。身现恭敬。口称佛名。（四王为现身有五。初见其求轨。二内起欢心。三所现之形。四至求请所。五礼敬三宝。配文可知。）
    语持咒者曰。随汝所求皆令如愿。（五遂其所愿有三。此即初总标也。）
    或隐林薮。或造宝珠。或欲众人爱宠。或求金银等物。欲持诸咒。皆令有验。或欲神通寿命长远。及胜妙乐无不称心。我今且说如是之事。若更求余皆随所愿悉得成就。宝藏无尽功德无穷。（次别辨也。我今且说下后结略也。）
    假使日月坠堕于地。或可大地有时移转。我此实语终不虚然。常得安隐随心快乐。（下立誓守护文段有三。此初立誓愿。）
    世尊。若有人能受持读诵是经王者。诵经咒时。不假疲劳。法速成就。（别明获益中有五。此初明行法易成也。）
    世尊。我今为彼贫穷困厄苦恼众生。说此神咒令获大利。皆得富乐自在无患。（二举咒利益。）
    乃至尽形我当拥护。随遂是人为除灾厄。（三明身守护。）
    亦复令此持金光明最胜王经流通之者。及持咒人于百步内光明照烛。（四益其光明。）
    我之所有子药叉神亦常侍卫。随欲驱使无不遂心。（五眷属侍卫。）
    我说实语无有虚诳。唯佛证知。（后结不虚妄。）
    时多闻天王。说此咒已。佛言。善哉大王。汝能破裂一切众生贫穷苦网。令得富乐。说此神咒。（就护法中第三大段世尊赞叹。赞叹有二。此初赞利生也。）
    复令此经广行于世。（后赞利法。）
    时四天王俱从坐起。偏袒右肩。顶礼双足。右膝着地。合掌恭敬。以妙伽他。赞佛功德。（品大段中第三四王荷恩。叹佛有二。初长行叹佛仪轨。后正颂赞前说咒但说多闻。今赞叹即通四天。欲令专心祈请易成故。咒但一说。闻法得益通故。所以四王俱赞。又佛能说经。故唯赞佛不赞余也。）
    佛面犹如净满月  亦如千日放光明（总有五颂。别赞相好。后一颂总赞申礼别中有二。初赞后一句礼赞中有七。此半颂赞而相也。）
    目净修广若青莲  齿白齐密犹珂雪（上一句眼相。下一句齿相。）
    佛德无边如大海  无限妙宝积其中
    智慧德水镇恒盈  百千胜定咸充满（此一颂定惠大海。是总十力无畏等为妙宝。）
    足下轮相皆严饰  毂辋千辐悉齐平（此半颂轮相。）
    手足鞔网遍庄严  犹如鹅王相具足（此半颂鞔网相。）
    佛身光曜等金山  清净殊特无伦匹
    亦如妙高功德满  故我稽首佛山王（三句身光相。一句申敬礼。）
    相好如空不可测  逾于千月放光明
    皆如焰幻不思议  故我乱首心无著（总赞有二。初三句赞。后一句敬礼。）
    尔时四天王赞叹佛已世尊亦以伽他而答之曰。（品大段第四佛更劝赞结成。文分为二。初结集家叙结前生后。后佛正说。有十五颂。分之为四。初五颂赞经。次五颂劝人护。次二颂劝天护。次三颂结也。）
    此金光明最胜经  无上十力之所说（初中有三。初半颂赞经胜。）
    汝等四王常拥卫  应生勇猛不退心（此半颂敕令护也。）
    此妙经宝极甚深  能与一切有情乐（自下四颂明经用。于中初二颂总明大千。后二颂别明瞻部。总明中。此初半颂能与乐。）
    由彼有情安乐故  常得流通赡部洲。（此半颂生善。）
    于此大千世界中  所有一切有情类
    饿鬼傍生及地狱  如是苦趣悉皆除（此一颂拔苦。）
    住此南洲诸国王  及余一切有情类
    由经威力常欢喜  皆蒙拥护得安宁（别明此洲中。此一颂得乐。）
    亦使此中诸有情  除众病苦无贼盗（此半颂明离诸苦也。）
    赖此国土弘经故  安隐丰乐无违恼（此半颂总结也。）
    若人听受此经王  欲求尊贵及财利
    国土丰乐无违诤  随心所愿悉皆从（自下劝人护。于中分二。初二颂法说。后三颂喻合。法中此初一颂听受得乐。）
    能令他方贼退散  于自国界常安隐
    由此最胜经王力  离诸苦恼无忧怖（此颂明离众苦也。）
    如宝树王在宅内  能生一切诸乐具
    最胜经王亦复然  能与人王胜功德（自下喻合。但喻合得乐中有三。此初一颂宝树合得乐。）
    譬如澄洁清冷水  能除饥渴诸势恼
    最胜经王亦复然　令乐福者心满足（此一颂冷水合无远也。）
    如人室有妙宝箧  随所受用悉从心
    最胜经王亦复然  福德随心无所乏（此一颂宝箧合随心。）
    汝等天主及天众  应当供养此经王
    若能依教奉持经  智慧威神皆具足（自下劝天护分二。此初一颂增福智。）
    现在十方一切佛  咸共护念此经王
    见有读诵及受持  称赞善哉甚希有（此一颂佛所赞。）
    若有人能听此经  身心跃踊生欢喜
    常有百千药叉众  随所住处护斯人（此一颂听得护也。）
    于此世界诸天众  其数无量不思议
    悉共听受此经王  欢喜护持不退转（此一颂天得下退转。）
    若人听受此经王  威德勇猛常自在
    增益一切人天众  令离衰恼益光明（此一颂合结也。）
    尔时四天王闻是颂已。欢喜踊跃。（品大段第五四王庆喜护持有四。此初闻颂身心欢喜。）
    白佛言。世尊。我从昔来未曾得闻如是甚深微妙之法。（发言陈白有三。此初闻未曾闻。）
    心生悲喜。涕泪交流。举身战动。（二身心欢喜。）
    证不思议希有之事。（三得未曾有也。）
    以天曼陀罗华摩诃曼陀罗华。而散佛上。（明散花供养。）
    作是殊胜供养佛已。白佛言。世尊。我等四王各有五百药叉眷属。常当处处拥护是经及说法师。（请愿护持有二。此初身护也。）
    以智光明。而为助卫。若于此经。所有句义。忘失之处。我皆令彼忆念不忘。（智护有三。此初令忆念。）
    并与陀罗尼殊胜法门。令得具足。（二与总持。）
    复欲令此最胜经王所在之处。为诸众生。广宣流布。不速隐没。（三令弘法流通不绝也。）
    尔时世尊。于大众中。说是法时。无量众生。皆得大智聪睿辩才。摄受无量福德之聚。离诸忧恼。发喜乐心。善明众论。登出离道。不复退转。速证菩提。（品大段第六大众闻经得益有八。一得智。二得辨。三得福。四离苦。五得乐。六得五明。七得涅槃路。八得不退转。九速证菩提。文显可知也。）

金光明最胜王经注释卷第六
金光明最胜王经注释卷第七

          

金光明最胜王经无染着陀罗尼品第十三

    （三门分别。言来意者。就四天王护国等三品明守护中有三。一令守护供养。二令离染不退。三令离障如意。上已明守护供养。此明令离染不退。若有染着即有退屈。以执着故。护令离染不退修行。有此品生。二释名者。梵云。似疏黎沙。此云无染着。旧云银主者非也。所弘之法从最清净法界平等所流。复由咒力能令离染无所住着故。云无染。诸。陀罗尼者。义如常辨。三解难者。问。总持有四。此无染着何陀罗尼。答。是能令菩萨得无生忍陀罗尼。此品既云。陀罗尼者非方处。乃至云。无有法生亦无法灭等。故知是也。或是神咒总持。此品复云。身亦不被刀杖毒药水火猛兽之所损害。故神咒摄。或可通二。文无简故。）
    尔时世尊告具寿舍利子。今有法门。名无染着陀罗尼。是诸菩萨所修行法。过去菩萨之所受持。是菩萨母。说是语已。（此品之内大文分六。一佛告标守。二间答名体。三请佛陈说。四赞印为宣。五显胜劝修。六开教喜学。此即初也。）
    具寿舍利子白佛言。世尊。陀罗尼者是何句义世尊。陀罗尼者。非方处。非非方处。作是语已。（自下问答名体。是何句义者。问能诠之名。非方处等者。问体也。以诸法体即是真如。言非方处者。离有也。非非方处者。离空也。下佛答中有其七句。舍利分悟故有多少。）
    佛告舍利子。善哉善哉。舍利子。汝于大乘已能发趣信解大乘尊重大乘。（下答。有二。初赞。后答。此赞也。有二。言善哉者赞问。汝于大乘下赞德。有三。初赞舍小。已非发取故。次赞悟大。信解大乘故。以信得解。非智证入。故法花经云。汝舍利弗尚于此经以信得入。况余声闻。趣大以后经二万劫始到十信初心故。后赞坚固。尊重大乘故。余如疏说。）
    如汝所说。陀罗尼者。非方处非非方处。非法非非法。非过去非未来非现在。非事非非事。非缘非非缘。非行非非行。无有法生亦无法灭。（下答有二。初答体。即是诸佛下答名义。初中二。初述成。后然为下答说所以。此初述成也。非方处等如前已解。第二非法等离诠非诠。非法者非一门诠。非非法者非是不离非诠之法。是智证故。第三离三世。以常故。非三世应有。非非过去等。非离世法故。以影略故。第七句经亦同此解。第四事理对。是理非事。又云。非非事者不离事法故。第五有为无为对。非有为缘生。非非有为。了因显故。或不离缘生法故。第六常无常对。行者迁流。真如非行非非行。同前释。第七相非相对。以真如理离生灭等十相故。诸法体生后无名灭。如既不生故无法灭。举此例余。第七离生灭相。通依三性俱得无失。）
    然为利益诸菩萨故。作如是说。于此陀罗尼功用正道理趣势力安立。（自下答说所以。然据胜义。非方处非非方处等忘言绝相。然今为利益诸菩萨故。于方便道理依俗谛中。作如是说。依何说法耶。谓于此陀罗尼者。即指所说法体。依四种义安立施设。名之为说。下言安立者。施设之别名。依此四义而安立故。言四种义者。一功用。即依总持有能得果之功用说。二正道。即此功用体。离二边证正理故名为正道。即念惠等。三理趣。即是真如及所持法义等是念知等境总名理趣四势力。由此法义能令惠等灭恶生善证理得果故。名势力。即法威力。欲明能诠契顺诸法故。或即总持念惠二法有能摄持生善灭恶之势力故也。）
    即是诸佛功德诸佛禁戒。诸佛所学。诸佛秘意。诸佛生处。故名无染着陀罗尼寂妙法门。作是语已。（自下名答问句义。初答义。故名无染着下答句。句即名也。前功用等四义在佛。即俱名功德等。或能为因依。此能得佛不共法等名功德。能令离过名禁戒。为佛师故名所学。法身妙理深难测故名秘意。成报化佛故名生处。由能诠教诠此义故名无染着法门等。或即全惠名为法门。与所持法为门。即法之门。）
    舍利子白佛言。世尊。唯愿善逝。为我说此陀罗尼法。（第三请佛陈说。有二。此初请佛陈说也。）
    若诸菩萨能安住者。于无上菩提不复退转。成就正愿得无所依自性辩才。获希有事安住圣道。皆由得此陀罗尼故。（第二请意。有三。初能学人。二能安住者下明修教得利益。有六。一得不退。随信住等四种不退。二得正愿。谓十大愿。如沼公疏引发菩提心论广述。三得无所依。即无住涅槃。四自性辨才。即四无碍辨。不由师悟故名自性。五获希有事。准菩萨地四十六云。菩萨修习无上菩提有五希奇。一于有情非有因缘而生亲爱。乃至五具不思议大威神力。六安住圣道。住极喜地得二空智名安住圣道。或可为五。得无所依自性辩才合之为一。或有一说。具如疏明。皆由得此等者结。）
    佛告舍利子。善哉善哉。如是如是。如汝所说。（第四赞印为宣。有三。初赞印。次更叹。后正宣。此初可知。）
    若有菩萨得此陀罗尼者。应知是人与佛无异。（更叹有三。此初叹能证得。）
    若有供养尊重承事供给此菩萨者。应知即是供养于佛。（叹能供养者。以证得者如佛所得必当得故。理平等故。）
    舍利子。若有余人闻此陀罗尼受持读诵生信解者。亦应如是恭敬供养与佛无异。以是因缘获无上果。（叹能学及供养者。释文准知。）
    尔时世尊即为演说陀罗尼曰。
    怛侄他。删陀喇你。嗢多喇你。苏三钵罗底瑟耻哆。苏那么。苏钵喇底瑟耳哆。鼻逝也跋罗。萨底也钵喇底慎若。苏诃嚧诃。慎若那末底。嗢波弹你。阿伐那末你。阿毗师弹你。阿鞞毗耶诃啰。输婆伐底。苏尼室唎多。薄虎郡社。阿毗婆驮莎诃。
    佛告舍利子。此无染着陀罗尼句。若有菩萨能善安住能正受持者。当知是人若于一劫若百劫若千劫若百干劫所发正愿无有穷尽。身亦不被刀杖毒药水火猛兽之所损害。何以故。舍利子。此无染着陀罗尼是过去诸佛母未来诸佛母现在诸佛母。（第五显胜劝修。有二。此初赞法功能。初中七。一告所被机。二此无染着下指所赞法王。三若有菩萨下明能学人。四能善安住下明依修学。能善安住者。以此咒为所依。能正受持起法行。正受闻者正持思修慧。五当知是人下得益。有二。一摄内能令发愿。得不退故。二身亦不被。防外非众恶侵故。六何以故征所因。七舍利子下解所以。）
    舍利子。若复有人。以十阿僧企耶三千大千世界满中七宝奉施诸佛。及以上妙衣服饮食种种供养经无数劫。（校量胜劣。于中分四。此即初举布施福。）
    若复有人。于此陀罗尼乃至一句能受持者。所生之福倍多于彼。（二正校量。）
    何以故。（征也。）
    舍利子。此无染着陀罗尼甚深法门是诸佛母故。（四答所以。）
    时具寿舍利子及诸大众。闻是法已皆大欢喜。咸愿受持。（第六大段闻教喜学。）

金光明最胜王经如意宝珠品第十四

    （三门分别。一来意者。就流通中有其三种。第一学行流通。有五。于中第二守护流通。于中复三。第一令守护供养。第二守护令离染不退。第三此咒守护令离灾难所求如意。如文具彰。故此品生。二释名者。梵云震多。此云如意。本音但目意。心思量义。如者义加。末尼者。此云宝珠。此是喻。陀罗尼者是法。如殊能令离诸灾难所求遂心。此咒亦尔。从喻为名。应云如意宝珠陀罗尼品。故下云如意宝珠神咒。以文略故。又释。即此总持名为如意宝珠。从喻名故。云有陀罗尼名如意宝珠。三释难者。问。执金刚主所说神咒名曰无胜。余说亦别。云何但云如意宝珠品。答。有二解。品名从初。不可具辨。二云。初二得其总名。余者从其别称。据宝总得名如意珠。问。四总持之内是何总持。答。是咒陀罗尼。问。四天王品中四王所说。亦名如意宝珠。与此何别。答。同名义别。如文可知。）
    尔时世尊于大众中告阿难陀曰。汝等当知。有陀罗尼名如意宝珠。远离一切灾厄。亦能遮止诸恶雷电。（品文分四。一佛说。二众说。三佛印。四奉行。佛说有三。一标示许说。二大众乐闻。三佛正为说。初中有四。一标咒名。二示功用。三告同说。四许为陈。此初二也。）
    过去如来应正等觉所共宣说。（第三告同说也。）
    我于今时于此经中亦为汝等大众宣说。（第四许为陈。有二。此即初许陈也。）
    能于人天为大利益。哀愍世间。拥护一切令得安乐。（二明利益。）
    时诸大众及阿难陀闻佛语已。各各至诚瞻仰世尊。听受神咒。（大众乐闻。）
    佛言。汝等谛听。于此东方有光明电王。名阿揭多。南方有光明电王。名设羝噜。西方有光明电王。名主多光。北方有光明电王。名苏多末尼。（三佛正为说。有四。一说电王名。二闻得益。三正说咒。四诵咒法。此说电名。云相击出声名雷。故俱舍论云如云声。是出光名电。即主电神名王。故准起世经云。东方无厚闭电共于西方随光明电相触相着相楷相打。以如是故从于虚空云际之中出生光明。名曰闭电。乃至广说。电光者从其主神以立名也。兴公云。阿揭多者名为无去。阿揭多者此云来。苏此云如。末尼此云意。设羝噜者怨也。主多光者火者。）
    若有善男子善女人。得闻如是电王名字及知方处者。此人即便远离一切怖畏之事。及诸灾横悉皆消殄。（二明得益。有二。此初闻名益。问。闻电王名已离恐怖。何假说方离怖耶。答。由持咒力能令彼王守护。）
    若于住处书此四方电王名者。于所住处无雷电怖亦无灾厄。及诸障恼非时拄死悉皆远虽。（二明书名之益。）
    尔时世尊即说咒曰。怛侄他。你弭你。弭你弭。尼民达哩。窒哩卢迦卢羯你。窒哩输□波你。曷^8□叉。曷^8□叉。我某甲及此住处一切恐怖所有苦恼雷电霹雳乃至拄死悉皆远离。莎诃。（已上正说神咒及诵咒法。）
    尔时观自在菩萨摩诃萨在大众中。即从座起偏袒右肩合掌恭敬。白佛言。世尊。我今亦于佛前略说如意宝珠神咒。于诸人天为大利益。哀愍世间拥护。一切令得安乐。有大威力所求如愿。（自下大众说咒。有六。此初观音说。有三。此初请说。亦有三。一请仪。二请说。三述益。令此菩萨以天眼耳及他心通恒观世间随皆能救。云观自在。旧云观世音。从一义说。）
    即说咒曰。怛侄他。喝帝。毗喝帝你渴帝。钵喇窒体鸡。钵喇底。密窒□。戌提目羝毗末丽。钵喇婆莎□。安荼□般荼□。税帝。般荼啰婆死你。渴□羯荼。□劫毕丽。水提罗恶绮。达地目企。曷^8□叉曷^8□叉。我揭甲及此住处一切恐怖所有苦恼乃至拄死悉皆远离。愿我莫见罪恶之事常蒙圣观自在菩萨大慈威光之所护念。莎诃。（已上正说咒及诵咒法。）
    尔时执金刚秘密主菩萨即从座起。合掌恭敬。白佛言。世尊。我今亦说陀罗尼。名曰无胜。于诸人天为大利益。哀愍世间。拥护一切。有大威力。所求如愿。（第三。文有三。此初请说。言执金刚秘密主者。有云。观音异形称为秘密。常执金刚拄杵守护三宝。依目并所持为名。依密迹金刚力士经说。此执金刚及梵王是贤劫千佛之一佛也。）
    即咒说曰。怛侄他。母你母你。母尼□末底末底。苏末底莫诃末底。呵呵呵磨婆以那悉度帝波跋。跋折□波你。恶蚶。侄□荼。莎诃。
    世尊。我此神咒名无胜拥护。若有男女。一心受持书写读诵忆念不忘。我于昼夜常护是人。于一切恐怖乃至拄死悉皆远离。（已上正说神咒及诵持。）
    尔时索诃世界主梵天王 即从座起。合掌恭敬。白佛言。世尊。我亦有陀罗尼微妙法门。于诸人天为大利益。哀愍世间。拥护一切。有大威力。所求如愿。（第三说。此初请说也。）
    即说咒曰。怛侄他。醯里弭里地里。莎诃跋啰蚶魔布□。跋啰蚶么未泥。跋啰蚶么揭鞞。补涩跋僧悉恒□。莎诃。
    世尊。我此神咒名曰机治。悉能拥护持是咒者。令离忧恼及诸因业。及至拄死悉皆远离。（正说神咒及诵持法。）
    尔时帝释天主即从座起。合掌恭敬。白佛言。世尊。我亦有陀罗尼。名跋折罗扇你。是大明咒能除一切恐怖厄难。乃至拄死悉皆远离。拔苦与乐利益人天。（第四说。此初请说也。）
    即说咒曰。恒侄他。毗你婆刺你。畔拖磨弹滞。磨腻你^7□^7□尔瞿哩。揵陀哩旃荼哩。摩登耆卜羯死。萨罗跋喇鞞呬娜末住答磨嗢多喇你。莫呼喇你。达喇你计。斫羯啰婆枳。舍伐哩奢伐哩。莎诃。
    尔时多闻天王持国天王增长天王广目天王俱从座起。合掌恭敬。白佛言。世尊。我今亦有神咒。名施一切众生无畏。于诸苦恼常为拥护。令得安乐。增益寿命无诸患苦乃至拄死悉皆远离。（第五说。文段有二。略无诵益。初段中。初列名。次请仪。后述益。其文可知。）
    即说咒曰。怛侄他。补涩闭。苏补涩闭。度么钵唎呵□。阿□耶钵喇设悉帝。扇帝涅目帝。忙揭便窣睹帝。悉哆鼻帝。莎诃。
    尔时复有诸大龙王。所谓末那斯龙王电光龙王无热池龙王电舌龙王妙光龙王。（第六说。文三。如前。初段有五。此即初列其名也）俱从座起。合掌恭敬白佛言。世尊（二明请仪。）
    我亦有如意宝珠陀罗尼。能遮恶电。除诸恐怖。能于人天为大利益。哀愍世间。拥护一切。有大威力。所求如愿。乃至拄死悉皆远离。一切毒药皆令止息。一切造作蛊道咒术不吉祥事悉令除灭。（三述益也。）
    我今以此神咒奉献。世尊。唯愿哀愍慈悲纳受。（四请纳也。）
    当令我等离此龙趣永舍悭贪。（第五发愿。于中有四。此初标也。）
    何以故。（征也。）
    由此悭贪于生死中受诸苦恼。（三释。）
    我等愿断悭贪种子。（四结）
    即说咒曰。怛侄他。阿折□。阿末□何密□帝。恶叉裔阿弊裔。奔尼钵唎耶佉帝。萨婆波跋。钵唎苫摩尼裔。莎诃。阿离裔。般豆苏波尼裔。莎诃。
    世尊。若有善男子。善女人。口中说此陀罗尼明咒惑书经卷受持读诵恭敬供养者。终无雷电霹雳及诸恐怖苦恼忧患。乃至拄死悉皆远离。所有毒药蛊魅厌祷害人虎狼师子毒蛇之类乃至蚊虻悉不为害。（已上正说神咒及诵持益也。）
    尔时世尊普告大众。善哉善哉。此等神咒皆有大力。能随众生心所求事悉令圆满。为大利益。除不至心。汝等勿疑。（佛印可也。）
    时诸大众闻佛语已欢喜信受。（第四大段。大众奉行。）

金光明最胜王经大辨才天女品第十五

    （三门同前。言来意者。此下五品即是第三令增福智。增福智中有四。一增辨才。二增衣服。三增饮食。四智慧。何故如是。欲流通法以利他于。必藉辨才为生说法。虽有妙辨。若无衣服。相不端严。如阙饮食。四大虚惙。又恐不能忍匮乏苦退行二利。设复能行。恐有悕求染心而说。故增饮食令离斯缘。虽有助缘。若无慧。不能了达世俗胜义。倒说法故。故增智慧。然二利行利他为行。说法利生必资四辨。故先明辨。有此品生。释品名者。梵云摩诃。云大。萨罗悉知婆底。此云辨才。提婆仳此云天女。总应云大辨才天女品。所言大者。依庄严论有四种大。一胜出大。于三有五中趣而胜出故。二寂静大。随向无住涅槃故。三功德大。福智二聚畏故。四利物大。常依大悲不舍众生故。言辨才。者即捷智。才即艺能。有捷智艺能故云辨才。声此辨才为四种大之所摄故名大辨才。神用自在光洁名天。有大辨才。有大辨才天即女故云大辨才天女真谛三藏云。此第九地菩萨。具四辨才。复能施与故立此号。三解妨者。问。今此天女具四辨及四总持。何不名大总持天女。答。总持是因。所持四法是果。从依果胜号如是。答如疏。）
    尔时大辨才天女于大众中即从座起。顶礼佛足。白佛言。世尊。（就此品。文大分为三。一标益辨才。二世尊我当下示求方轨。三尔时佛告下世尊赞劝。初中为二。初请说之仪。后益修行者。此即初也。）
    若有法师说是金光明最胜王经者。（初益持说之人。有二。此标应益人也。）
    我当益其智慧具足庄严言说之辩。（二所益法。有三。一总标二具足也。别中。初与词无碍辨。具足庄严者。即八语具等。）
    若彼法师于此经中文字句义所有忘失。皆令忆持能善开悟。复与陀罗尼总持无碍。（第二与余辨才。第一于文字句义者。即法也。文即是字体用合明。能诠依体非能诠。名是能诠。诠于义。略名不说。皆令忆持者。即法义总持。文义是所忆持。能忆持者即总持也。因果令说。能善开悟者。即乐说辨。复与陀罗尼者。即咒及忍二总持也。总持无碍者。后结也。）
    又此金光明最胜王经为彼有情已于百千佛所种诸善根。当受持者于瞻部洲广行流布不速隐没。（第二益闻学之者。于中分二。此初明为应修行者法久流布此中有二。初明所为。次法久流行。此同般若能生一念净信之心当知已曾供养多佛。）
    复令无量有情闻是经典皆得不可思议捷利辨才无尽大慧。善解众论及诸伎术。（令学得益。有三。此初现得辨才。言捷利辨才者。即乐说及词以一刹那能现诸声名为捷利乐说。辨中有七种。一迅辨。二捷辨。三应辨。四无疏谬辨。五无断尽辨。六丰义味辨。七最上妙辩。捷利即初二辨也。无尽者即第五也。大惠者即所余。着善解众论等者。即法义辨。不思议者。是能四句也。妙用莫测名不思议。）
    能出生死速趣无上正等菩提。（当证佛果。）
    于现世中增益寿命。资身之具悉令圆满。（增现寿等。）
    世尊。我当为彼持经法师及余有情于此经典乐听闻者说其咒乐洗浴之法。（自下示求方轨。有二。初示持经及求辨方便。二尔时法师授记下正求辨才。初段有四。初总标示法。此复有四。此初标行人及所示法。）
    彼人所有恶星灾变与初生时星属相违·疫病之苦·斗诤·战陈·恶梦·鬼神·蛊毒·厌魅·咒术起尸如是诸恶为障难者。悉令除灭。（三标法功能也。言星属相违者。凡人生日属二十八宿。于中或有星度相违。虽人不能。行斯洗法障难亦除。咒术起尸者。西方咒术能起死尸游行处处。或半全用损害于人。此教说听者应依此法也。）
    诸有智者应作如是洗浴之法。（四标修学也。）
    当取香药三十二味。所谓。（自下别示其方。文分为四。初教洗法。此中有八。此初标引洗方。亦二。此初标也。）
    昌蒲（跋者。）年黄（瞿卢折娜。）苜蓿香（塞毕力迦。）麝香（莫诃婆伽。）雄黄（末捺眵罗。）合错树（尸利洒。）白及（因达罗喝悉哆。）芎藭（阇莫迦。）敬杞根（弭苫。）松脂（室利薛瑟得迦。）桂皮（咄者。）香附子。（目窣哆）沉香。（恶揭噜。）栴檀。（栴檀娜。）零凌香。（多揭罗。）丁字（索瞿者。）郁金（荼矩么。）婆律膏（揭罗娑。）苇香（捺刺柁。）竹黄（??路战娜。）细豆蔻（苏泣迷罗。）甘松（苫弭哆。）藿香（钵怛罗。）茅根香（嗢尸罗。）叱脂（萨洛计。）艾纳（世黎也。）安息香。（窭具□。）芥子（萨利刹跛。）马芹（叶婆你。）龙华须（那伽鸡萨罗。）白胶（萨折罗婆。）青木（矩瑟佗。）皆等分。（次列药名。沼公云。婆律膏者。是龙脑香脂。苇香者。苇内有此香。竹黄者竹内所出。细豆蔻者。中粗细故。茅根香者。以兜娄婆香。兴公云。白及者。帝释之手。零凌香者。零凌倒出。郁金者。草花之名。婆律膏者。似水银也。竹黄者。裹竹之叶。细豆蔻者。三角白色。甘松者。黑色之草。霍香者。蜀地中出。叱脂者。出婆罗门。艾纳马芹皆方有。苇香茅根似苇茅而有香也。龙花者。出于复论。白胶者岭南中出也。）
    以布洒星日一处捣筛取其香末。当以此咒咒一百八遍。咒曰。（第二示捣筛。布洒日。二十八宿中南方星名。即旧经云于鬼星日。当以此咒下第三教咒香药。）
    怛侄他。苏讫栗帝。讫栗帝讫栗计。劫摩怛里。缮怒羯□滞。郝羯喇滞。因达啰阇利腻。铄羯□滞。钵设侄□。阿伐底羯细。计娜矩睹矩睹。脚迦鼻丽。劫鼻丽劫鼻丽。劫毗罗末底。尸罗末底。那底度罗末底里。波伐矩畔稚□。室□室□。萨底悉体羝。莎诃。
    若乐如法洗浴时  应作檀场方八肘（自下第四教作坛声。于中有八。此半颂示坛量。）
    可于寂静安称处  念所求事不离心
    应涂牛粪作其坛  于上普散诸华彩（上半示坛处。下半示涂坛法。）
    当以净洁金银器  盛满美味并乳蜜（此半颂示供养。）
    于彼坛场四门所  四人守护法如常（此半颂教守护。）
    令四童子好严身  各于一角持瓶水
    于此常烧安息香  五音之乐声不绝
    幡盖庄严悬缯婇  安在坛场之四边（此一颂半颂庄严。）
    复于场内置明镜  利刀兼箭各四枚（此半颂教僻恶。）
    于坛中心埋大盆  应以漏板安其上（此半颂作洗处。）
    用前香秣以和汤  亦复安在于坛内（此半颂教作浴汤。）
    既作如斯布置已  然后诵咒结其坛（教其结界。）
    结界咒曰。恒侄他。頞喇计。那也泥。呬丽。弭丽只丽。企企丽。莎诃。
    如是结界已。方入于坛内。咒水三七遍。散洒于四方。次可咒香汤满一百八遍。四边安幔障。然后洗浴身。（第七正教洗法。分三。初结前。次方入下作法。者四。一咒水作净。二咒洗浴汤。三教蔽形丑。四都示其咒。其文可知。）
    咒水咒汤咒曰。怛侄他。索揭智。（贞励反下同二。）毗揭智。毗揭荼伐底。莎诃。
    若洗浴讫。其洗浴汤及坛声中供养饮食弃河池内余皆收摄。（第八示洗竟法也。）
    如是浴已。方着净衣。既出坛场入净室内。咒师教其发弘誓愿。永断众恶常修诸善。于诸有情兴大悲心。以是因缘当获无量随心福报。（别示有其方中。第二令发愿。有五。一结前。二方着净衣者发愿仪轨。三既出下发愿处所。四咒师教其下依师教授。此据初学。五永断下发愿。教愿有三。初愿修自利。次于诸下愿行利他。后以是因缘下修行得果。）
    复说颂曰。
    若有病苦诸众生  种种方药治不差（自下第三明依修得益。总有三颂。分三。此初半颂标众生有苦。）
    若依如是洗浴法  并复读诵斯经典
    常于日夜念不散  专想殷勤生信心（此一颂依法修学。）
    所有患苦尽消除  解脱贫穷足财宝
    四方星辰及日月  威神拥护得延年
    吉祥安隐福德增  灾变厄难皆除遣（此一颂半明学得益。益有八。一离病乃至八难尽除。）
    次诵护身咒三七遍。咒曰。（自下第四教其护身。有二。初标教护身。后正说护身咒。）
    怛侄他。三谜。毗三谜。莎诃。索揭滞。毗揭滞。莎诃。毗揭荼。伐底。莎诃。娑揭啰。三步多也。莎诃。塞建陀。摩多也。莎诃。尼□建他也。莎诃。阿钵啰市哆。毗□子也。莎诃。呬摩槃哆。三步多也。莎诃。阿你蜜□。蒲怛啰也。莎诃。南谟薄伽伐都。跋啰蚶。（火甘）摩写。莎诃。南谟萨罗酸（苏活。）底。莫诃提鼻裔。莎诃。悉甸睹漫。（此云成就我某甲。）曼怛啰钵柁。莎诃。怛喇都仳侄哆。跋啰蚶。（火甘。）摩拏都。莎诃。
    尔时大辨才天女说洗浴法坛场咒已。（自下示方便中。第三天女劝行。有三。此初结前示法。）
    前礼佛足。白佛言。世尊。若有苾刍苾刍尼邬波索迦邬波斯迦。受持读诵书写流布是妙经王如说行者。（陈劝学人。有三。初自仪。次启白。若有苾刍下所陈行人也。）
    若在城邑聚落旷野山林僧尼住处。我为是人将诸眷属。作天伎乐来诣其所而为拥护。（明令得益。有三。此初守护供养。）
    除诸病苦流星变怪疫疾斗诤王法所拘恶梦恶神为障碍者。蛊道厌术悉皆除殄。（为殄灾殃。）饶益是等持经之人苾刍等众及诸听者。皆令速渡生死大海不退菩提。（令得胜益。）
    尔时世尊闻是说已。赞辨才天女言。善哉善哉。（自下示方便中。第四世尊赞叹。有四。此初总相赞叹。）天女。汝能安乐利益无量无边有情。（二别指赞。有三。此初赞亦法益。）
    说此神咒及以香水坛场法式果报难思。（二赞别示方。果报难思者。赞当得果也。）
    汝当拥护最胜经王。勿令隐没。常得流通。（三敕护法。）
    尔时大辨才天女礼佛足已。还复本座。（四蒙赞复座也。）
    尔时法师授记憍陈如婆罗门承佛威力。于大众前赞请辨才天女曰。（自下示方轨中。第二正求辨才。文分为四。一陈如赞请求法。二尔时辨才天女下依请教示。三尔时憍陈下陈如闻法喜赞。四第八卷初陈如教请加被。初中有二。此初标请。）
    聪明勇进辨才天  人天供养悉应受
    名闻世间遍充满  能与一切众生愿（正明赞请。三颂分二。初两颂赞。后一颂请。赞中有分三。此初一颂赞内德。）
    依高山顶胜住处  葺茅为室在中居（赞处及仪表。能出生死云住高山据实随处而现。离憍慢故恒居茅室。）
    恒结软草以为衣  在处常翘于一足（此半颂赞威仪表。和忍故软草为服。恒勤利物故常翘一足。）
    诸天大众皆来集  咸同一心申赞请（申请有二。此半颂申同赞请。）
    唯愿智慧辨才天  以妙言词施一切（此半颂愿惠所求。就说法利生词无碍胜偏请。）
    尔时辨才天女即便受请。为说咒曰。（自下天女示法。有三。此初正说咒。）
    怛侄他。慕□只□。阿伐帝（贞励。）阿伐吒伐底（丁里下同。）馨遇隶名具隶。名具罗伐底。鸯具师末唎只三末底。毗三末底恶近。唎莫近唎。怛啰只。怛啰者伐底。质质哩室哩蜜里。末难地昙。末唎只。八啰拏毕唎裔。卢迦逝瑟跇。卢迦失□瑟耽。卢迦毕唎裔。悉驮跋唎帝。毗么目企输只折唎。阿钵唎底羯帝。阿钵唎底喝哆勃地。南母只南母只。莫诃提鼻。钵唎底近唎昏拏。南摩塞迦啰。我某甲勃地。达哩奢呬。勃地阿钵唎底喝哆。婆跋睹。市婆谜毗输侄睹。舍悉怛啰输路迦。曼怛啰毕得迦。迦婢耶地数。怛侄他。莫诃钵喇婆鼻。呬里蜜里呬里蜜里。毗折喇睹谜勃地。我某甲勃地输提。薄伽伐点提毗焰。萨罗酸点羯啰。滞鸡由□。鸡由啰末底。呬里蜜里呬里蜜里。阿婆诃耶弭。莫诃提鼻。勃陀萨帝娜。达摩萨帝娜。僧伽萨帝娜。因达啰萨帝娜。跋喽拏萨帝娜。裔卢鸡萨底婆地娜。羝钐。萨帝娜。萨底伐者泥娜。阿婆诃耶弭。莫诃提鼻。呬里蜜里呬里蜜里。毗年喇睹。我某甲勃地。南谟薄伽伐底莫诃提鼻萨啰酸底。悉甸睹。曼怛啰钵陀弥。莎诃。
    尔时辨才天女说是咒已。告婆罗门言。善哉大士。能为众生求妙辨才及诸珍宝神通智慧。广利一切证菩提。（自下二赞请。问。前请唯求辨才。何故天赞通有余法。答。有二解。一云。不唯词无碍。说法利生无碍胜故。故偏陈请。一云。虽云但求辨。因辨得余。因果通赞。前好。）
    如是应知受持法式。（三教修习法。有二。此初标举他。）即说颂曰。
    先可诵此陀罗尼  令使纯熟无谬失（二教习。总有十九颂半。大分为八。此初半颂教先诵咒。）
    归敬三宝诸天众  请求加护愿随心
    敬礼诸佛及法宝  菩萨独觉声闻众
    次礼梵王并帝释  及护世者四天王
    一切常修梵行人  悉可至诚殷重敬（自下第二有两颂。归敬求护。分三。初半颂标。次一颂一句所归。后一句结。）
    可于寂静兰若处  大声诵前咒赞法
    应在佛像天龙前  随其所有修供养（第三一颂略示作法。于中有四。一句作法。一句教诵咒赞。即前赞请。一句示坐处。一句教供养。）
    于彼一切众生类  发起慈悲哀愍心（第四半颂起慈悲。）
    世尊妙相紫金身  系想正念心无乱（第五有六颂半。令托境安心修本所求。于中有二。初二颂半求佛总持。于中有四。此初半颂明观佛。）
    世尊护念说教法  随彼根机令习定（此二一颂总持中。此半颂明法及咒。忍三种总持。）
    于其句义善思惟  复依空性而修习（此半颂明义持。）
    应在世尊形像前  一心正念而安坐（此半颂三明行法处及修法。）
    即得妙智三摩地  并获最胜陀罗尼（此半颂四明得果。以其智定众德本故。若得总持必成智定。）
    如来金口演说法  妙响调伏诸人天
    舌相随缘现希有  广长能覆三千界（自下四颂求辨才中。有四。此初一颂明所求辨及辨具。说法者即法义二辨。妙响者即词辨也。调伏者即乐说辨。舌相即辨具。）
    如是诸佛妙音声  至诚忆念心无畏（自下令求此二。此半颂求词无碍辨。）
    诸佛皆由发弘愿  得此舌相不思议（此半颂明求辨具。）
    宣说诸法皆非有  譬如虚空无所著（此半颂明求余三辨。）
    诸佛音声及舌相  系念思量愿圆满（此半颂结由愿得。）
    若见供养辨才天  或见弟子随师教
    振此秘法令修学  尊重随心皆得成（此一颂果遂。辨才天见有师弟修行。即授法修必得果遂。）
    若人欲得最上智  应当一心持此法
    增长福智诸功德  必定成就勿生疑（自下第六三颂别示所求。有三。此初一颂求智及福也。）
    若求财者得多财  求名称者获名称
    求出离者得解脱  必定成就勿生疑（此一颂求世出世。）
    无量无边诸功德  随其内心之所愿
    若能如是依行者  必得成就勿生疑（此一颂例求一切。）
    当于净处着净衣  应作坛场随大小
    以四净瓶盛美味  香华供养可随时
    悬诸缯婇并幡盖  涂香秣香遍严饰
    供养佛及辨才天  求见天身皆遂愿（第七两颂广前作法。）
    应三七日诵前咒  可对大辨天神前
    若其不见此天神  应更用心经九日（自下第八教求时限。有三品求。此一颂上品求也。）
    于后夜中犹不见  更求清净胜妙处
    如法应画辨才天  供养诵持心无舍
    昼夜不生于懈怠  自利利他无穷尽
    所获果报施群生  于所求愿皆成就（此两颂中品求。）
    若不遂意经三月  六月九月或一年
    殷勤求请心不移  天眼他心皆悉得（此一下颂下品求。或由根有上中下。或由陈轻重。或由宿福多少。）
    尔时憍陈如婆罗门闻是说已。欢喜踊跃叹未曾有。（自下第三陈如闻法喜赞。大分为四。初标欲读。此中有三。此初心欢。）
    告诸大众作如是言。汝等人天一切大众如是当知皆一心听。（告众令听。）
    我今更欲依世谛法赞彼胜妙辨才天女。（陈如欲赞叹胜义绝言故云依俗。）
    即说颂曰。
    敬礼天女那罗延  于世界中得自在
    我今赞叹彼尊者  皆如往昔仙人说（自下正赞。有二。初颂赞。后咒赞。初有二十二颂。大分为三。初一颂标赞。次二十颂正赞。后一颂归礼。此初也。）
    吉祥成就心安隐  聪明惭愧有名闻
    为母能生于世间  勇猛常行大精进（自下正赞。分二。初三总赞内外德。后十七颂别赞内外。初文有三。初一颂内。次一颂半外。后半颂总结。此初也。有四。一句心安吉祥德。一句聪惠名闻德。一句长养有情德。一句常勤无倦德。）
    于军阵处战恒胜  长养调伏心慈忍（下赞外德。有三。此初半颂战降怨德。）
    现为阎罗之长姊  常着青色野蚕衣（此半颂随类化生德。）
    好丑容仪皆具有  眼目能令见者怖（此半颂具诸相好德。）
    无量胜行超世间  归信之人感摄受（此总结也。）
    或有山岩深险处  或居坎窟及河边
    或在大树诸丛林  天女多依此中住
    假使山林野人辈  亦常供养于天女（别赞内外。有二。初四颂半赞外德。后十二颂半赞内。初中有三。此初一颂半住处供养。）
    以孔雀羽作幢旗  于一切时常护世
    师子虎狼恒围绕  牛羊鸡等亦相依
    振大铃铎出音声  频陀山众皆闻响
    或执三戟头圆髻  左右恒持日月旗（此两颂羽仪翼从。）
    黑月九日十一日  于此时中当供养
    或现波苏大天妹  见有斗战心常愍（此一颂乘便明供养时及辨形不定。）
    观察一切有情中  天女最胜无过者（自下赞内德。有二。初十颂半赞大智尊胜德。后二颂赞大悲救苦德初中有三。初半标胜。次九别赞。后一颂结胜。此初也。）
    权现牧牛欢喜女  与天战时常得胜（自下别赞。有十一。此初降怨胜。）
    能久安住于世间  亦为和忍及暴恶（二住世胜。）
    大婆罗门四明法  幻化咒等悉皆通（三通了胜。四明法者即四薜陀论。旧云韦陀。或毗仳罗论。皆讹谬也。一颉力薜陀。此云寿明。释命长短事。二耶树薜陀。此云祠祀明。释祭祠事。三娑摩薜陀。此云平明。平是非事。四阿闼薜陀。此云术明。释伎术事。此云幻化咒等皆通者即第四明也。）
    于天仙中得自在  能为种子及大地（四仙中胜能为种子等者。释胜所以。）
    诸天女等集会时  如大海潮必来应（五明四信胜。）
    于诸龙神药叉众  咸为上首能调伏（六调伏胜。）
    于诸女中最梵行  出言犹如世间主（七梵行胜。）
    于王住处如莲华  或在河津喻桥筏
    面貌犹如盛满月  具足多闻作依处
    辨才胜出若高峰  念者皆与为洲渚（八为依胜。其德为依常如洲渚。）
    阿苏罗等诸天众  咸共称赞其功德
    乃至千眼帝释王  以殷重心而观察（九称赞胜。）
    众生若有希求事  悉能令彼速得成
    亦令聪辨具闻持  于大地中为第一
    于此十方世界中  如大灯明常普照
    乃至神鬼诸禽兽  咸皆遂彼所求心（十遂求胜。有三。谓初半颂标。一颂释。半颂结。）
    于诸女中若山峰  同昔仙人久住世
    如少女天常离欲  实语犹如大世主（十一德尊胜。有二。此初一颂别明胜。）
    普见世间差别类  乃至欲界诸天宫
    唯有天女独称尊  不见有情能胜者（此一颂总结指胜。）
    若于战阵恐怖处  或见堕在火坑中
    河津险难贼盗时  悉能令彼除怖畏
    或被王法所枷缚  或为怨仇行刹害
    若能专注心不移  决定解脱诸忧苦（自下二颂赞内德中。第二赞大悲救苦德。有二。初别陈。后半颂结例。）
    于善恶人皆拥护  慈悲愍念常现前
    是故我以至诚心  稽首归依大天女（总结归礼。）
    尔时婆罗门复以咒赞赞天女曰。（自下诸文沼公不释。今据兴公释文。是故彼疏云。此第二叹宝德。有二。此初彰叹也。）
    敬礼敬礼世间尊  于诸母中最为胜
    三种世间咸供养  面貌容仪人乐观
    种种妙德以严身  目如修广青莲叶
    福智光明名称满  譬如无价末尼珠（此后正叹。有三。初归敬。次叹德。后显叹功德。此初也。重言敬礼者所敬众多故。敬之至诚故。三种世间者。即天人非人三种是也。）
    我今赞叹最胜者  悉能成辨所求心（第二叹德。有二。初叹实德。后叹化德。初中有四。此初所求必成也。）
    真实功德妙吉祥  譬如莲华极清净（此第二真德清净也。）
    身色端严皆乐见  众相希有不思议（此第三福相难思也。）
    能放无垢智光明  于诸念中为最胜（此第四智用强说也。）
    犹如师子兽中上  常以八臂自庄严
    各持弓箭刀槊斧  长杵铁轮并罥索
    端正乐观如满月（第二叹化德。有三。此初福备奇异也。既证八真备前八行故示八譬。）
    言词无滞出和音  若有众生心愿求
    善士随念令圆满（此次事辩捷利也。）
    帝释诸天咸供养  皆共称赞可归依
    众德能生不思议  一切时中起恭敬
    莎诃（此上咒颂是亦是赞。此后诸天若折咒时必须诵之。赞虔也。）
    若欲祈请辨才天  依此咒赞言词句
    晨朝清净至诚诵  于所求事悉随心（此第二显叹功能也。）
    尔时佛告婆罗门。善哉善哉。汝能如是利益众生施与安乐。赞彼天女请求加护。获福无边。（此第四如来述成也。）
    此品咒法有略有广。或开合。前后不同。梵本既多。但依一译后勘者知之。（此翻经者之辞。）

金光明最胜王经注译卷第七
金光明最胜王经注释卷第八

          

金光明最胜王经大辨才天女品之余

    尔时憍陈如婆罗门说上赞叹及咒赞法赞辨才天女已（自下第四。陈如教请加被。前请求辨之法。此请求时加被令得。大分为四。初结前生。二南谟下正教请加被。三尔时辨才下天女赞劝修行。四陈如欢喜顶受。初中有二。此初结前。）
    告诸大众。仁等若欲请辨才天哀愍加护于现世中得无碍辨聪明大智巧妙言词博综奇才论议文饰随意成就无碍滞者。（生后。有三。初告众。二标所求。收生下启论抟求法中。初总举四辨及智。聪谓能领。明谓能悟。智谓能妙下别举四辨。巧词者词无碍。博综者法义无碍。论议文饰者乐说无碍也。）
    应当如是至诚殷重而请召言。（生下南。如文。）
    南谟佛陀也。南谟达摩也。南谟僧伽也。南谟诸菩萨众独觉声闻一切贤圣。（正教请加初。有二。初请佛加被令得。此中有三。此初归敬三宝。）
    过去现在十方诸佛悉皆已习真实之语能随顺说当机实语无虚诳语。（赞佛语等为请所由。有三。此初赞赞实语。实语??赞妄以赞何益。有三。初赞因。次赞果。后随喜。此初也。）
    已于无量俱胝大劫常说实语。（赞果。）
    有实语者悉皆随喜。（赞随喜也。佛有喜无量故。不嫉生得。故赞加彼也。）
    以不妄语故出广长舌。能覆于面覆瞻部洲及四天下。能覆一千二千三千世界。普覆十方世界。圆满周遍不可思议。（此赞语具。）
    能除一切烦恼炎热。敬礼敬礼一切诸佛如是舌相。愿我某甲皆得成就微妙辩才。至心归命。（此赞利益。以能益故。所以请加。）
    敬礼诸佛妙辨才  诸大菩萨妙辨才
    独觉圣者妙辨才  四向四果妙辨才（请辨天等加被令得。于中有二。初礼所求辨。后敬礼无欺下请加令得。初礼所求辨中。敬礼二字举能敬。次诸佛下二十四颂辨才是所礼求。后所有胜业下即请彼能成之者资我令得。六颂中初一颂半圣者。辨。余天及神仙辨才。圣中今此一能成之人。）
    四圣谛语妙辨才  正行正见妙辨才（此半颂明辨所说。略举三类显一切法。正行有六。谓最胜·作意·随法·离二边·差别·无差别正行。依行六度各有六正行。广如辨中边论。正见有十一。苦谛有八。如病·痈·箭·障·无常·苦·空·无我为八见。观集为结。观灭为离系。观道为能离系见。加上十一。）
    梵众诸仙妙辨才  大天乌摩妙辨才
    塞建陀天妙辨才  摩那斯王妙辨才（初梵众即仙。以离欲故。或梵天与仙各别。初解为正。次大天邬摩者。此是欲界大自在天女。名乌摩。乌摩此云止。以女欲嫁其父大天止而不许故。云大天止。次塞建陀者。此云蕴。西方呼场及肩等名为蕴。谓积物故。次摩那者。此云慈心。）
    聪明夜天妙辨才  四大天王妙辨才
    善住天子妙辨才  金刚密主妙辨才（此四如文。）
    吠率怒天妙辨才  毗摩天女妙辨才
    侍数天神妙辨才  室唎天女妙辨才（初吠率怒此云多手。那罗延之别名。毗此云种种。摩此云业。旧云毗首。）
    室唎末多妙辨才（羯摩天室唎天者。此云吉祥。）
    醯哩言词妙辨才  诸母大母妙辨才
    诃哩底母妙辨才  诸药叉神妙辨才
    十方诸王妙辨才（初室唎末多。此云吉祥惠。次醯哩。此无可翻。次诃哩底者。此云青色。）
    所有胜业资助我  令得无穷妙辨才（请加令得。）
    敬礼无欺诳  敬礼解脱者
    敬礼离欲人  敬礼舍缠盖
    敬礼心清净  敬礼光明者
    敬礼真实语  敬礼无尘习
    敬礼住胜义  敬礼大众生（自下二十五颂颂请加令得。大分为七。初十二颂归礼菩萨请加令得。次二颂半请声闻加。次二颂半请色界天加。次二颂请欲天加。次五颂请八部加。次一颂请余人天加。次一颂请法界有情加。初中分三。初七颂请加令得。次三颂请加令得如来辨。次二颂请加令得佛及声闻等辨。菩萨辨此中有二。此初二颂半总礼一切菩萨请加。次四颂半别礼天女请加。此初总也。赞十德。一离慢无诳德。二证真择灭德。异二乘故。三不染五尘德。四能离缠盖德。五无漏恒行德。六破愚生智德。七说必契境德。八初诸习气德。九任运证真德。十将导有情德。十句经文如次配释。其文可见。）
    敬礼辨才天  令我词无碍（自下别请天女。分文为五。此初半颂请词无碍。）
    愿我所求事  皆悉速成就
    无病常安隐  寿命得延长（此一颂请无病延年。为利有情故。不贪世命。）
    善解诸明咒  劝修菩提道
    广饶益群生  求心愿早遂（此一颂请解明咒劝习菩提。）
    我说真实语  我说无诳语
    天女妙辨才  令我得成就（此一颂明己实求请加令得。）
    唯愿天女来  令我语无滞
    速入身口内  聪明足辨才（此一颂请求天女入身加被。）
    愿令我舌根  当得如来辨
    由彼语威力  调伏诸众生
    我所出语时  随事皆成就
    闻者生恭敬  所作不唐损（自下请如来辨。文分为三。初二句请。次一颂半明求辨才意也。）
    若我求辨才  事不成就者
    天女之实语  皆悉成虚妄（此一颂反成天语不虚我求必就。）
    有作无间罪  佛语令调伏
    及以阿罗汉  所有报恩语
    舍利子目连  世尊众第一
    斯等真实语  愿我皆成就（此二颂请加令得佛及声闻等辨。其文可见。）
    我今皆召请  佛之声闻众
    皆愿速来至  成就我求心
    所求真实语  皆愿无虚诳（此一颂半请声闻加也。）
    上从色究竟  及以净居天
    大梵及梵辅  一切梵王众
    乃至遍三千  索诃世界主
    并及诸眷属  我今皆请召
    唯愿降慈悲  哀怜同摄受（此二颂半请色界天加。）
    他化自在天  及以乐变化
    睹史多天众  慈氏当成佛
    夜摩诸天众  及三十三天
    四大王众天  一切诸天众（此请欲界天加。）
    地水火风神  依妙高山住
    七海山神众  所有诸眷属
    满财及五顶  日月诸星辰
    如是诸天众  令世间安隐
    斯等诸天神  不乐作罪业
    敬佛鬼子母  及最小爱儿
    天龙药叉众  乾闼阿苏罗
    及以紧那罗  莫呼洛伽等（请八部加。此初四颂标名。）
    我以世尊力  悉皆申请召
    愿降慈悲心  与我无碍辨（此一颂申请。）
    一切人天众  能了他心者
    皆愿加神力  与我妙辨才
    乃至尽虚空  周遍于法界
    所有含生类  与我妙辨才（请余人天及法界生加。）
    尔时辨才天女闻是请已。告婆罗门言。善哉大士。（第三天女赞劝修行。有二。初天女赞叹。）
    若有男人女人。能依如是咒及咒赞如前所说受持法式。归敬三宝虔心在念。于所求事皆不唐捐。兼复受持读诵此金光明微妙经典。所愿求者无不果遂速得成就。除不至心。（助劝令修。）
    时婆罗门深心欢喜合掌顶受。（欢喜领受。）
    尔时佛告辨才天女。善哉善哉。善女天。汝能流布是妙经王拥护所有受持经者。及能利益一切众生令得安乐。说如是法施与辨才不可思议。得福无量。（品第三大段。如来赞劝。初赞天女。）
    诸发心者速趣菩提。（劝依修学。）
    
金光明最胜王经大吉祥天女品第十六

    （三门同前。言来意者。修行流通有五。此令修福智中。第二与其衣服财物。若无福利恐外希求妨斯弘经。教依经修学之时自得衣服。既无外求之患。复得修于福智成斯胜行。故此品来。释品名者。梵云摩诃。此云大。室利此云吉祥。提婆仳此云天女解妨者。问。此吉祥天女为天趣摄。为鬼趣耶。答。真谛三藏云。此初地菩萨应作树神王。领诸神名随所至处与他胜乐。乐即功德之果。今解。准经但云天女不说为神。如下地神即名神故。设有处说名树神。王者如四天王亦名四天神王。以主神故名为神王。非必鬼趣。天女亦尔。是天趣摄。）
    尔时大吉祥天女即从座起。前礼佛足合掌恭敬。（与财物中。分之为二。此初一品明弘经者应得四事。下之一品明得之方。初分为四。一见弘经者能供四事。二世尊下辨能供因并为报德。三若复下劝应行学。四佛赞劝成。此即初也。复分为三。此即初请益仪也。）
    白佛言。世尊。我若见有苾刍苾刍尼邬波索迦邬波斯迦受持读诵为人解说是金光明最胜王经者。（此见修行。）
    我当专心恭敬供养此等法师。所谓饮食衣服卧具医药及余一切所须资具皆令圆满无有乏少。若昼若夜于此经王所有句义观察思量安乐而住。令此经典于瞻部洲广行流布。为彼有情已于无量百千佛所种善根者。常使得闻不速隐没。复于无量百千亿劫。当受人天种种胜乐。常得丰稔永除饥馑。一切有情恒受安乐。（自下与其益。益中有二。初与世闻益。后亦得值遇下与出世益。世益有二。初与现益。次复于下与后益。有三。一得胜身。二常丰乐。三能利物。）
    亦得值遇诸佛世尊。于未来世速证无上大菩提果。永绝三途轮回苦难。（得出世益。有三。一值佛。二得菩提。三永绝下证涅槃。）
    世尊。我念过去有琉璃金山宝华光照吉祥功德海如来。应正等觉十号具足。（辨能供因并为报德。有四。此初陈往昔值遇佛。）
    我于彼所种诸善根。（二述昔殖因。）
    由彼如来慈悲愍念威神力故。（三念得佛恩也。）
    令我今日随所念处随所视方随所至国能令无量百千万亿众生受诸快乐。乃至所须衣服饮食资生之具金银琉璃车□码瑙珊瑚虎魄真珠等宝悉令充足。（四令我能益故。我为报昔佛恩故。供养利益弘经之人。随所念。他心通所缘云随所念处。天眼通所见云随所视方。神境通所至云随所至。国七宝等如常所说。）
    若复有人。至心读诵是金光明最胜王经。亦当日日烧众名香及诸妙华为我供养彼琉璃金山宝华光照吉祥功德海如来应正等觉。复当每日于三时中称念我名别以香华及诸美食供养于我。亦当听受此妙经王得如是福。而说颂曰。（自下劝应行学。有二。初长行。后偈颂。其文可见。颂故不释。）
    由能如是持经故  自身眷属离诸衰
    所须衣食无乏时  威光寿命难穷尽
    能使地味常增长  诸天降雨随时节
    令彼天众咸欢悦  及以园林谷果神
    丛林果树并滋荣  所有苗稼咸成就
    欲求珍财皆满愿  随所念者遂其心（重颂。有八益。一身眷无衰。二衣食不乏。三威光长命。四地味增多。五雨降随时。六天神欢悦。七百谷滋茂。八所念皆成。配文可知。）
    佛告大吉祥天女。善哉善哉。汝能如是忆念昔因报恩供养利益安乐无边众生。流布是经功德无尽。（佛赞劝成。）
    
金光明最胜王经大吉祥天女增长财物品第十七

    （三门同前。来意如前。释名者。兴公云。梵云檀那云财。但若云谷。跋但你云增长。故存彼音应云财谷增长。增长在前者即是翻家之意也。沼公云。少有加多云增。先无令得称长。财谓七珍。物谓四弘。经天女能令财物增长此品广明故云增长财物品。余如前解。三解妨者。此品亦与其饮食增其地味。与后品何别。答。能与者异故。又真谛云。此品正与衣服。珍财其饮食是兼后品正与饮食。者是兼。）
    尔时大吉祥天女复白佛言。世尊。北方薜室罗末拏天王城名有财。去城不远有园。名曰妙华福光。中有胜殿。七宝所成。世尊。我常住彼。（明其得法。品文分四。一明请求之轨。二我于尔时下明其得益。三既得如是下教其受用周。四尔时下世尊赞益。就请轨中复分为三。此初指其住所。）
    若复有人。欲求五谷日月增多仓库盈溢者。（二举祈愿之人。）
    应当发起敬信之心。（示其方法。于中亦二。初标劝祈修必得愿遂。二即当诵咒下天教其法。初标中七分。此初劝起信心。要由信心方方能受行故。）
    净治一室。瞿摩涂地应画我像。种种璎珞。周匝庄严。（二标作檀场。）
    当洗浴身着净衣服涂以名香。（三令严身体也。）
    入净室内。（四示行法处。）
    发心为我每日三时称彼佛名及此经名号。而申礼敬南谟琉璃金山宝华光照吉祥功德海如来。（五示其修法。）
    持诸香华及以种种甘美饮食至心奉献。亦以香华及诸饮食供养我像。持饮食散掷余方施诸神等。（此示供养。）
    实言邀请大吉祥天发所求愿。若如所言是不虚者。于我所请勿令空尔。（五教令初祈请。）
    于时吉祥天女知是事已。便生愍念。令其宅中财谷增长。（六标因修得果。）
    即当诵咒请召于我先称佛名及菩萨名字。（七教诵咒归礼也。）
    一心敬礼。（第二正教修法。）
    南谟一切十方三世诸佛。南谟宝髻佛。南谟无垢光明宝幢佛。南谟金幢光佛。南谟百金光藏佛。南谟金盖宝积佛。南谟金华光幢佛。南谟大灯光佛。南谟大宝幢佛。南谟东方不动佛。南谟南方宝幢佛。南谟西方无量寿佛。南谟北方天鼓音佛。南谟妙幢菩萨。南谟金光菩萨。南谟金藏菩萨。南谟常啼菩萨。南谟法上菩萨。南谟善安菩萨。敬礼如是佛菩萨已。次当诵咒请召大吉祥天女。由此咒力所求之事皆得成就。（第二教其请咒者有五。初结前生后。二次当下教其请召。）
    即说咒曰。（自下三示所诵咒。）
    南谟室唎莫诃天女。恒侄他。钵唎脯^7□拏折□。三曼□达唎设泥。（去声下皆同尔。）莫诃毗诃啰揭帝。三曼哆毗昙末泥。莫诃迦里也。钵唎底瑟佗钵泥。萨婆頞他娑弹泥苏钵唎底脯□。痾耶那达摩多。莫诃毗俱比帝。莫诃迷咄噜。邬波僧呬羝。莫诃颉唎使苏僧匠里。呬羝三曼多頞他。阿奴波剌泥。莎诃。
    世尊。若人诵持如是神咒请召我时。我闻请已。即至其所。令愿得遂。（四能行愿遂。）
    世尊。是灌顶法句定成就句真实之句无虚诳句是平等行于诸众生是正善根。（五叹咒功能。有六。一灌顶法句。明是胜人法。如受王位国师乘象取四海水吉祥茅草以灌顶示吉祥相。此表得闻此陀罗尼当受佛位。二定成就句者。决满所求。三真实句者。说契真故。四无虚诳句者。不诳他故。五平等行者。一切有情皆得行故。六正善根者。世出世善之根本故。）
    若有受持读诵咒者。应七日七夜受八支戒。（第三教应受戒。此据在家二众法说。出家五众不必须受。）
    于晨朝时先嚼齿木净澡嗽已。（第四教严净其身。亦洗洛着净服。）
    及于脯后香华供养一切诸佛。（第五教修供养。及于脯后者晨朝亦尔。）
    自陈其罪。（第六自忏已愆也。）
    当为己身及诸含识回向发愿。令所希求速得成就。（第七普为发愿。）
    净治一室。或在空闲阿兰若处。瞿摩为檀。烧旃檀香而为供养。置一胜座幡盖庄严。以诸名华布列坛内。（第八教立坛场。）
    应当至心诵持前咒希望我至（第九希天满愿。）
    我于尔时即便护念观察是人。来入其室就座而坐受其供养。（第二大段。依请得益。有三。此初吉祥来应。）
    从是以后当令彼人于睡梦中得见于我。（二令梦得见也。）
    随所求事以实告知。若聚落空泽及僧住处。随所求者皆令圆满。金银财宝牛羊谷麦饮食衣服皆得随心受诸快乐。（三正明得果也。）
    既得如是胜妙果报。当以上分供养三宝。及施于我。广修法会。设诸饮食布列香华。（第三大段。教其受用。有六。此初应上好为身及我而修供养也。）
    既供养已所有供养货之取直复为供养。（二应货供养。余更为供养。）
    我当终身常住于此拥护是人令无阙乏。随所希求悉皆称意。（三成前劝令供养所以也。）
    亦当应时时给济贫乏。不应悭惜独为己身。（四应给贫穷不独供己也。）
    常读是经供养不绝。（五既得资缘应正弘经也。）
    当以此福普施一切回向菩提。愿出生死速得解脱。（六总以前福布施回向也。）
    尔时世尊赞言。善哉。吉祥天女汝能如是流布此经。不可思议自他俱益。（第四大段。世尊赞欢。）

金光明最胜王经坚牢地神品第十八

    （三门分别。一来意者。前虽益其衣服。未得饮食资持。此益饮食资身安乐故。得弘法。故前品后有此品生。二释名者。兴公云。梵云地唎神荼筏唎地毗坚牢。今从此方故。云坚牢地神。沼公云。坚牢是地义。即坚牢地之神。今又能坚牢地是神用故。三解妨者。天女益于财物。标云增长财物品。此地神加益于饮食。何故不言地神益饮食滋味品。答。天女分成两品故。增财物简之。地神品既不分无滥。不言饭食。）
    尔时坚牢地神即于众中从座而起。合掌恭敬。而白佛言。（品文分二。初益饮食资持。后白佛言下与咒现身加被。初中亦四。此初标益弘经。于中有二。此初仪轨也。）
    世尊。是金光明最胜王经若现在世若未来世若在城邑聚落王宫楼观及阿兰若山泽空林有此经王流布之处。（标益有二。此初弘经时处。）
    世尊。我当往诣其所。供养恭敬拥护流通。（标益弘经。）
    若有方处。为说法师敷置高座演说经者。（第二正明得益。有三。此初明供弘经之人。复分为五。此初指弘经人及处。）
    我以神力不现本身在于座所顶戴其足。（二明神顶敬也。）
    我得闻法深心欢喜。得□法味增益威光。庆悦无量。（三明神蒙法利也。）
    自身既得如是利益。亦令大地深十六万八千踰缮那至金刚轮际令其地味悉皆增益。（四益其供养。供养有五。此初益地味。地味故令地所生皆悉美好。地深十六万等者。依兴公云。大海深八万四千由旬。大海底下更有八万四千由旬。所依合云十六万八千由旬也。）
    乃至四海所有土地亦使肥浓。田畴活坏倍胜常日。（二益分限。）
    亦复令此赡部洲中江河池沼所有诸树药草丛林种种华果根茎枝叶及诸苗稼。形相可爱。众所乐观。色香具足。皆堪受用。（三明益百谷。）
    若诸有情受用如是胜饮食已。长命色力。诸根安隐。增益光辉。无诸痛恼。心慧勇健。无不堪能。（四益受用。）
    又此大地凡有所须百千事业。悉皆周备。（五明益资具也。）
    世尊。以是因缘诸赡部洲安隐丰乐人民炽盛无诸衰恼。所有众生皆受安乐。五结得益。既受如是身心快乐。于此经王深加爱敬。所在之处皆愿受持供养恭敬尊重赞叹。（第三明得供养更广弘经。于中分三。此初明说聪加敬愿持。）
    又复于彼说法大师法座之处悉皆往彼。为诸众生劝请说是最胜经王。何以故。世尊。由说此经我之自身并诸眷属咸蒙利益。光辉气力勇猛威势颜容端正倍胜于常。世尊。我坚牢地神蒙法味已。令赡部洲纵广七千踰缮那地皆悉沃坏。乃至如前所有众生皆受安乐。（次明其地神请说并益。）
    是故世尊。时彼众生为报我恩。（后劝听经。有三。此初念报恩也。）
    应作是念。我当必定听受是经。恭敬供养尊重赞叹。（起次心听也。）
    作是念已。即从住处城邑聚落舍宅空地。诣法会所。顶礼法师。听受是经。（后诣法会听。）
    既听受已。各还本处。心生庆喜。共作是言。我等今者得闻甚深无上妙法。（第三明闻经得益。有三。初欢庆相贺。此中有五。此初庆闻深法。）
    即是摄受不可思议功德之聚。（二庆获福德也。）
    由经力故。我等当值无量无边百千具胝那庾多佛承事供养永离三途极苦之处。（三庆当值佛。次永离下。四庆免三途。）
    复于来世百千生中。常生天上及在人间受诸胜乐。（五庆当胜报也。）
    时彼诸人各还本处。为诸人众说是经王。若一喻一品一昔因缘一如来名一菩萨名一四句颂。或复一句为诸众生说是经典。乃至首题名字。（次传说利他也。）
    世尊。随诸众生所住之处。其地悉皆沃坏肥浓过于余处。凡是土地所生之物悉得增长滋茂广大。令诸众生受于快乐。多饶珍财。好行惠施。心当坚固。深信三实。作是语已。（明其得益。）
    尔时世尊告坚牢地神曰。若有众生。闻是金光明最胜王经乃至一句。命终之后当得往生三十三天及余天处。（第三佛重述成。于中有二。此初述成闻经之益。）
    若有众生。为欲供养是经王故。庄严宅宇乃至张一伞盖悬一缯幡。由是因缘。六天之上如念受生。七宝妙宫随意受用。各自然有七千天女共相娱乐。日夜常受不可思议殊胜之乐。作是语已。（述成供养之益。）
    尔时坚牢地神白佛言。世尊。以是因缘。若有四众升于法座说是法时。我当昼夜拥护是人。自隐其身在于座所顶戴其足。（第四地神愿护。于中有三。此初愿法护法师。）
    世尊。如是经典。为彼有情已于百千佛所种善根者。于赡部洲流布不灭。（二愿护正法。护正法者。为利有情。）
    是诸众生听斯经者。于未来世无量百千俱胝那庾多劫。天上人中常受胜乐。（三明令生得益。有二。初得乐果。后离苦果。乐果有二。初受世果。后得出世果。此初也。）
    得遇诸佛速。成阿耨多罗三藐三菩提。不历三途生死之苦。（后得出世之果。）
    尔时坚牢地神白佛言。世尊。我有心咒。能利人天安乐一切（大段第二。与咒现身加被。于中分三。此初启白也。）
    若有男子女人及诸四众。欲得亲见我真身者。应当至心持此陀罗尼。（说咒亦三。初标告。中复有三。此初总告。）
    随其所愿皆悉遂心。所谓资财珍宝伏藏。及求神通长年妙药。并疗众病。除伏怨敌。制诸异论。（述咒功能。）
    当治净室安置道场。洗浴身已着鲜洁衣。踞草座上。于有舍利尊像之前或有舍利制底之所。烧香散华饮食供养。于白月八日布洒星合。（示持咒法。法有六。一当治净室立坛场。二洗浴严其身。三所居座。四对尊仪。五备供养。六诵咒时白月八日。西方月法。黑半在前。白半在后。布洒星者即此鬼星也。）
    即可诵此请召之咒。（自下别说教之。三咒即为三段。此有三。初标。次说。后诵法。其文可见也。）
    怛侄他。只里只里。主噜主噜。句噜句噜。拘柱拘柱。睹柱睹柱。缚诃缚诃。伐舍伐舍。莎诃。
    世尊。此之神咒。若有四众。诵一百八遍。请召于我。我为是人即来赴请。（此示请法。）
    又复世尊。若有众生。欲得见我现身共语者。亦应如前安置法式诵此神咒。（次诵共语咒。文段三。如前。）
    怛侄他。頞折泥。颉力刹泥室尸达哩。诃诃呬呬。区噜。伐□。莎诃。
    世尊若人持此咒时。应诵一百八遍。并诵前咒。我必现身。随其所愿悉得成就。终不虚然。（此示诵法。）
    若欲诵此咒时。先诵护身咒曰。（后教护身咒。文段三。如前。）
    怛侄他。你室里。未舍羯^7□捺^7□矩^7□。勃地勃地□。底^7□婢^7□矩句^7□。佉婆只里。莎诃。
    世尊。诵此咒时。取五色线。诵咒二十一遍。作二十一结系在左臂肘后。即便护身无有所惧。（此示诵法。）
    若有至心诵此咒者。所求必遂。我不妄语。我以佛法僧宝而为要契。证知是实。（后结劝令学也。）
    尔时世尊告地神曰。善哉善哉。汝能以是实语神咒护此经王及说法者。以是因缘令汝获得无量福报。（报佛赞成也。）
    
金光明最胜王经僧慎尔耶药叉大将品第十九

    （三门分别。言来意者。五品益福智中。前益四辨及以衣服饮食。今此益其智惠。由有智力能正说法。受用衣食。若无智惠倒说法。染着衣食。为离此过。与其智惠。有此品生。又此神是第十地菩萨。难思智境能通达。故大集经。此大士过去尸弃等佛所愿作鬼神。释品名者。僧慎尔耶。此云正了知。药叉此云勇健。威摄诸思。智异群神。统领降怨。故称大将。今明此将能益智惠故。以立名。言解难者。问前与辨才。亦是智惠。此云与智。与前何别。答。虽俱是智。而体用别。四辨明用。此明体。故四辨后得智。此通根本故。又总别有殊。亦无妨也。）
    尔时僧慎尔耶药叉大将并与二十八部药叉诸神于大众中皆从座起。偏袒右肩右膝着地。合掌向佛。（此品分二。初以智惠益后尔时正了知下更以咒力加被。初段分三。初标能能拥护。次世尊何故下明能护所以。后以是义故下明所护明益。初复分二。此请护仪。）
    白佛言。世尊。此金光明最胜王经若现在世及未来世。（明拥护。有二。初护法师。于中有三。此初所弘经反时也。）
    所有宣扬流布之处。若于城邑聚落山泽空林或王宫殿或僧住处。（二弘经处。）
    世尊。我僧慎尔耶药叉大将并与二十八部药叉诸神俱诣其所。各自隐形随处拥护彼说法师。令离衰损常受安乐。（三明拥护。）
    及听法者若男若女童男童女。于此经中。乃至受持一四句颂。或持一句。或此经王首题名号及此经中一如来名一菩萨名。发心称念恭敬供养者。我当救护摄受。令无灾横离苦得乐。（明护听众等也。）
    世尊。何故名正了知。（第二明能护所以。于中有三。此初征也。）
    此之因缘是佛亲证。我知诸法。我晓一切法。随所有一切法如所有一切法诸法种类体性差别。（释也。有二。初明佛证知。次世尊下自述所以。此佛证也。初明能知二智。随所有下明知法。知者后得证知也。晓者本知晓达也。随所有者。随诸所有一切种类即尽所有性。如所有者如诸一切所有道理。即如所有性。前诸法体事。后诸法道理。前俗谛法。后真谛法。准解深密。如有性从胜义性但说真如。如次即前二智所行。上别明所知法。诸法种类下总明所知诸法。若俗谛法有多种类体性差别。真谛虽无体性差别。是彼真性。随彼能依说所依义。亦有差别。又准对法。尽所有即蕴处界。如所有即四谛十六行等。故有差别。）
    世尊。如是诸法我能了知。我有难思智光。我有难思智炬。我有难思智行我有难思智聚。我于难思智境而能通达。（自下述所以。有三。初标。我能了者本智。我能知后智。次释能了。智光智。照了大乘教理行果。非下所测。故曰难思。智炬者本智。破无明闇。智行者了差别行也。智聚者了自体聚也。后结能了。我于智境者本智能通后智能达。或智行者即行解也。智用。智聚者即体性也。故唯议云。体依聚义。名之为身。身即体也。余如前释。）
    世尊。如我于一切法正知正晓正觉能正观察。（下结成。初牒指前四智。知·晓·觉·察如次配之。此依前解。）
    世尊。以是因缘我药叉大将名正了知。（结得名所以也。）
    以是义故。我能令彼说法之师言词辩了具足庄严。亦令精气从毛孔入身力充足。威光勇健。难思智光皆得成就。得正忆念。无有退屈。增益彼身令无衰减。诸根安乐常生欢喜。（明所获得益。复二。初法师益。后听者益。初中。初牒所以。以我有四种智故。能益法师能益法师有八。一益辨才。二亦令下益身力。三益盛光。四益智惠。五益念力。六益令不退。七彼身下增寿无减。八诸善根下益其安乐。）
    以是因缘。为彼有情已于百千佛所殖诸善根修福业者。于赡部洲广宣流布不速隐没。（此益听者因缘所以义。以是得智等所以故。能流布。及由听受者善根力。不速隐没也。）
    彼诸有情闻是经已。得不可思议大智光明。（明闻法益。有六。此初得前四智。）
    及以无量福智之聚。（二得成福智。）
    于未来世当受无量俱胝那庾多劫不可思量人天胜乐。（三得生人天。）
    常与诸佛共相值遇。（四得值诸佛。）
    速证无上正等菩提。（五证菩提。）
    阎罗之界三途极苦不复经过。（六离恶道。如文可解。）
    尔时正了知药叉大将白佛言。世尊。我有陀罗尼。今对佛前亲自陈说。为欲饶益怜愍诸有情故。（第二咒力加被。有六。此初请说显意。）
    即说咒曰。（二正说咒。）
    南谟佛陀也。南谟达摩也。南谟僧伽也。南谟跋啰蚶（火含反）摩也。南谟因达啰也。南谟折咄喃。莫曷啰阇喃。怛侄他。呬里呬里。弭里弭里瞿里。莫诃瞿里。健陀里莫诃健陀里。达罗弭雉。莫诃达罗弭雉。单荼曲劝（驱问反）第。诃诃诃诃诃。呬呬呬呬呬。呼呼呼呼呼。叹鲁昙谜瞿昙谜。者者者者。只只只只。主主主主。旃荼摄钵□。尸揭啰。尸揭啰。嗢底瑟佗呬。薄伽梵僧慎尔耶。莎诃。
    若复有人。于此明咒能受持者。我当给与资生乐具饮食衣服华果珍异。或求男女童男童女金银珍宝诸璎珞具。我皆供给随所愿求令无阙乏。此之明咒有大威力。若诵咒时我当速至其所令无障碍随意成就。（三劝修益。）
    若持此咒时。应知其法。先画一铺僧慎尔耶药叉形像。高四五尺。手执鉾??。于此像前作四方坛。安四满瓶蜜水或沙糖水涂香秣香烧香及诸华鬘。又于坛前作地。火炉中安炭火。以苏摩芥子烧于炉中。口诵前咒一百八遍。一遍一烧（四示行法。）
    乃至我药叉大将自来现身问咒人曰。尔何所须。意所求者即以事答。我好随言于所求事皆令满足。或须金银及诸伏藏或。欲神仙乘空而去。或求天眼通。或知他心事于一切有情随意自在。令断烦恼速得解脱。皆得成就。（五明得益。有三。一现身。二问答。三或须下随与也。）
    尔时世尊告正了知药叉大将曰。善哉善哉。汝能如是利益一切众生。说此神咒拥护正法。福利无边。（六佛赞成也。）
    
金光明最胜王经王法正论品第二十

    （三门分别。言来意者。初学行流通中。此即第四。三品正明持学。持学有二。初二举昔。后一劝今。举昔有二。一为最上生道。二为决空胜道。此品为初。又解。以四天王护国品说。人王若能尊人重。重正行弘经。天等拥护。若不如是。天等舍离。故今此品举昔人王正行弘经。劝勉时会。有此品起。言释品名者。先离后合。王者归也。为众所归。亦通名君。又纵任自在名之为王。法谓轨则。正即简邪。亦名圣也。圣语即见言见等。论谓决择。修环研核诸法道理。王即能行法人。法正论者即所行法。应云王正法论。顺天竺语云法正论。论是能论。正法是所论。王之正法。正法之论。并依主释。今此正辨王之正法论。解妨者。问。地神请佛说王正法。何不自说指往事耶。答。欲明三世法皆同故。法尊胜故。不自杂说。但举往事。问。若尔何故不举过去佛说而引力尊憧王耶。答。理国俗事故。举过去梵王所说。据实梵王亦佛边闻为四王说。如下善生于宝积所闻金光明。不云佛说。问。往力尊王并子妙幢今谁是耶。答。有释。妙幢即今妙幢。又云。即释迦佛。详此二释无文遮许。取舍任情。）
    尔时此大地神女名曰坚牢。于大众中从座而起。顶礼佛足合掌恭敬。（此品之文。大分为三。初地神陈请。次世尊为说。后大众喜行。初复分四。此初请威仪。）
    白佛言。世尊。于诸国中为人王者。若无正法不能治国安养众生及以自身长居胜位。（二举所为。）
    唯愿世尊。慈悲哀愍当为我说王法正论治国之要。（三陈所请。）
    令诸人王得闻法已。如说修行。正化于正。能令胜位永保安宁。国内居人咸蒙利益。（四明所益。）尔时世尊于大众中告坚牢地神曰。汝当谛听。（自下世尊为说。有三。此初对众敕听。）
    过去有王。名力尊幢。其王有子。名曰妙幢。受灌顶位未久之顷。（述昔缘起。于中有八。此初明能所教人。）
    尔时父王告妙幢言。有王法正论。名天主教法。（二明所授之法。）
    我于昔时受灌顶位而为国主。（三明得一门法之缘。）
    我之父王名智力尊幢。为我说是王法正论。（四明得闻法处。）
    我依此论于二万岁善治国土。我不曾忆起一念心行于非法。（五明我能行学。）
    汝于今日亦应如是。勿以非法而治于国。（六诫子随修。）
    云何名为王法正论。（七闻敕请教。）
    汝今善听。当为汝说。（八敕听许说。）
    尔时力尊幢王即为其子以妙伽他说正论曰。（自下陈昔正法。文分为二。此佛标序也。）
    我说王法论  利安诸有情
    为断世间疑  灭除众过失
    一切诸天主  及以人中王
    当生欢喜心  合掌听我说（自下正陈。彼说有七十三行颂。分二。初二颂力尊敕听。后七十一颂为陈正论。敕听中初一行述论益。次三句教所备。后一句敕听为说。问。前长行中俱为其子。云何劝听更有天主人王。答。长行文略颂中广故。又解。此为诫子。意谓。此论称理广益。天主人王皆当欢喜故。汝今应合掌听说。）
    往昔诸天众  集在金刚山
    四王从座起  请问于大梵
    梵主最胜尊  天中大自在
    愿哀愍我等  为断诸疑惑（七十一颂为陈正论。大文分三。初二颂论起所因。次二颂发问生起。后颂正陈其论。初中有五。初二句众集处。次一句能请人。次一句所问者。次二句赞彼论主。次二句请为说。其文可见。）
    云何处人世  而得名为天
    复次何因缘  号名曰天子
    云何生人闻  独得为人主
    云何在天上  复得作天王（发问生起。总有四问。如文可知。意各有三。一问其号。二号依德立。即并问立号所由。所由即是问王行何正法得名王等。若不尔者。四王但问其名。云何天主言我治国法。广引萨遮尼干子经释王名义。如沼公疏。）
    如是护世间  问彼梵王已
    尔时梵天王  即便为彼说
    护世汝当知  为利有情故
    问我治国法  我说应善听（自下六十七颂正陈其论。有三。初二颂序昔许说。次六十颂半天正陈。后是故汝人王下四颂半劝勉依学。初中分二。初一颂力尊标序。次一颂天主许说诫听。）
    由先善业力  生天得作王
    若在于人中  统领为人主（天主正陈。有二。初三颂答名及业二问。后除灭诸恶下五十七颂半通答问得号所由。初亦有二。初一颂答后二问。后二颂答后二问。此初也。）
    诸天共加护  然后入母胎
    既至母胎中  诸天复守护
    虽生在人世  尊胜故名天
    由诸天护持  亦得名天子（答前。有二。初一颂半答第一问。后一颂半答第二。然由先善业力言亦流至诸天共加护文也。）
    三十三天主  分力助人王
    及一切诸天  亦资自在力（下通答得号所由陈其正论。文复分二。初五颂略标。后五十二颂半广释。标中有三。初二颂标诸天助王行正法他益。有二。初一颂天助。次一颂王化其文可见。）
    除灭诸非法  恶业令不生
    教有情修善  使得生天上（此一颂王化。化中初半灭恶。后半生善。）
    人及苏罗众  并健闼婆等
    罗刹栴荼罗  悉皆资半力
    父母资半力  令舍恶修善（此一颂半标人神共护自益。言罗刹栴荼罗者。栴荼罗此云严炽执守恶者。即罗刹中执恶之者此意。恶者尚护。况余善有。）
    诸天共护持  示其善恶报
    若造善恶业  令于现世中
    诸天共护持  示其善恶报（此一颂半全标由全行善化人得诸天护。初半标示。后一颂别示善恶所得因果。问。造善可护。造恶如何护。答。由昔修善今得为王。故造恶时王故造恶时天示恶相护令改修。）
    国人造恶业  王舍不禁制
    斯非顺正理  治摈当如法（自下五十二颂半广释。分二。初三十五颂明王违正法故。福臻。后十七行半明王依正法故福凑。准瑜伽六十一及王法正理论。明王之过失王之功德等。且依此经分之为二。初三十行广明违正法。后如是无边过下五颂结成违正法。广明分三。初八颂明见人造恶不遮失。次若王舍正法下九颂明自行非法失。后国中最大臣下十三颂明见臣造过不除失。初中亦二。初一颂明见恶应遮。）
    若见恶不遮  非法便滋长
    遂令王国内  奸诈曰增多（此一颂不遮恶广。）
    王见国中人  造恶不遮止
    三十三天众  咸生忿怒心（因兹天忿。）
    因此损国政  谄伪行世间
    被他怨敌侵  破坏其国土（下五颂遂有祸生。祸生有五。此一颂怨敌坏国。）
    居家及资具  积财皆散失
    种种谄诳生  更互相侵夺（二财散相侵）
    由正法得王  而不行其法
    国人皆破散  如象踏莲池（三祸起所因也。）
    恶风起无恒  暴雨非时下
    妖星多变怪  日月蚀无光（四灾变并现也。）
    五谷众华果  苗实皆不成
    国土遭饥馑  由王舍正法（五国土饥馑也。）
    若王舍正法  以恶法化人
    诸天处本宫  见已生忧恼（下王自行非法。分四。初二句明王舍正法。二次两句天见心忧。）
    彼诸天王众  共作如是言
    此王作非法  恶党相亲附
    王位不久安  诸天皆忿恨
    由彼怀忿故  其国当败亡（三此两颂诸天共议也。）
    以非法教人  流行于国内
    斗诤多奸伪  疾疫生众苦（四下六颂灾祸遂起。于中复九。此初一颂斗诤等多也。）
    天主不护念  余天咸舍弃（此半颂诸天弃舍也。）
    国土当灭亡  王身受苦厄
    父母及妻子  兄弟并姊妹
    俱遭爱别离  乃至身亡殁（此一颂半违迫事生。国土灭。求不得苦。王身受苦。怨憎会苦。父母等别离。爱别离苦。乃至身亡。即是死苦也。）
    变怪流星堕  二日俱时出（此半颂灾怪并生也。）
    他方怨贼来  国人遭丧乱（此半颂怨贼来侵。）
    国所重大臣  枉横而身死（此半颂大臣横死也。）
    所爱象马等  亦复皆散失（此半颂畜产散失也。）
    处处有兵戈  人多非法死（此半颂人非法死也）
　　恶鬼来入国　疾疫遍流行（此半颂疾遍国也）
    国中最大臣  及以诸辅相  其心怀谄佞
    并悉行非法  见行非法者  而生于爱敬
    于行善法人  苦楚而治罚（下十三颂见臣造过不除失。分四。初一颂大臣造过。次一颂倒赏罚。即上二颂如次）
    由爱敬恶人  治罚善人故
    星宿及风雨  皆不以时行（下十颂有恶果生。于中分五。此初一颂三事乖时。一星。二风。三雨）
    有三种过生  正法当隐没
    众生无光色  地肥皆不沈（二此一颂三种过失起。其文可见）
    由敬恶轻善  复有三种过
    非时降霜雹  饥疫苦流行
    谷稼诸果实  滋味皆损减
    于若国土中  众生多疾病（三此二颂又三恶生。一非时霜雹。二谷稼损减。三众生疾疫。）
    国中诸树林  先生甘美果
    由斯皆损减  苦涩无滋味（四下三颂外果衰征。有三。此初一颂诸果无味。）
    先有妙园林  可爱游戏处
    忽然皆枯悴  见者生忧恼（此一颂林树皆枯也。）
    稻麦诸果实  美味渐消亡
    食时心不喜  何能长诸大（此一颂□不资大也。）
    众生光色减  势力尽衰微
    食啖虽复多  不能令饱足（五下三颂内报亦退。有四。此初一颂形色饥羸尪微。）
    于其国界中  所有众生类
    少力无勇势  所作不堪能（此一颂身无勇势。）
    国人多疾患  众苦逼其身（此半颂疾患苦迫也。）
    鬼魅遍流行  随处生罗刹（此半颂鬼魅流行也。）
    若王作非法  亲近于恶人
    令三种世间  因斯受衰损（此第四结其过失。三种世间者即三界。由王依法增益人天。行非法故。三界衰损。或人畜百谷为世间。人疫损百谷不就。广如上辨。）
    如是无边过  出在于国中
    皆由见恶人  弃舍不治摈（自下五颂大段第二。结成违正法。有四。此初一颂结下不罚恶。）
    由诸天加护  得作于国王
    而不以正法  守护于国界（此一颂结不修善。）
    若人修善行  当得生天上
    若造恶业者  死必堕三途（此一颂结善恶之报。）
    若王见国人  纵其造过失
    三十三天众  皆生热恼心
    不顺诸天教  及以父母言
    此是非法人  非王非孝子（此二颂结违教非人。）
    若于自国中  见行非法者
    如法当治罚  不应生舍弃（自下十七颂半明依正法故福凑。分之为二。初四颂标行正法。后十三颂半依标广释。标中有二。此二颂标罚恶。于中有二颂。罚恶人。）
    是故诸天众  皆护持此王
    以灭诸恶法  能修善根故（此一颂得诸天护也。）
    王于此世中  必招于现报
    由于善恶业  行舍劝众生（下二颂标劝善。于中有二。此初一颂劝修善也。）
    为示善恶报  故得作人王
    诸天共护持  一切咸随喜（此一颂得善报也。）
    由自利利他  治国以正法
    见有谄佞者  应当如法治（自下广释。有二。初五颂半释罚恶。后八颂半释行善。释初有五。此初一颂见恶必治。其文可见。）
    假使失王位  及以害命缘
    终不行恶法  见恶而舍弃（此一颂是不典舍也。）
    害中极重者  无过失国位
    皆因谄佞人  为此当治罚（此一颂明罚所以。）
    若有谄诳人  当失于国位
    由斯损王政  如象入华园（此一颂重更成前。三句法。一句喻。）
    天主皆嗔恨  阿苏罗亦然
    以彼为人王  不以法治国
    是故应如法  治罚于恶人（此一颂半结应治罚。沼公疏中。引尼健子经广述行恶众生事也。）
    以善化众生  不顺于非法
    宁舍于身命  不随非法友
    于亲及非亲  平等观一切（自下八颂释行善。有二。初一颂半释行善。后六颂半释得益。初中复三。初半颂化人不顺非法行。次半颂修政。不随非法友。后半颂赏罚不简亲非亲。）
    若为正法王  国内无偏党
    法王有名称  普闻三界中（自下释得益。有六。初一颂得名称普闻益。其文可见。）
    三十三天众  欢喜作是言
    赡部洲法王  彼即是我子（此一颂得为天子益。）
    以善化众生  正法治于国
    劝行于正法  当令生我宫（此一颂当得生天益。）
    天及诸天子  及以苏罗众
    因王正法化  常得心欢喜
    天众皆欢喜  共护于人王（此一颂半诸天喜护益。）
    众星依位行  日月无乖度
    和风常应节  甘两顺时行
    苗实皆善成  人无饥馑者
    一切诸天众  充满于自宫（此二颂护国益。于中复四。半颂星辰依度益。半颂风调雨顺益。半颂人民丰乐益。半颂能护诸天益。能令天众常充满故。）
    是故汝人王  忘身弘正法
    应尊重法宝  由斯众安乐（明正法中。有三。已上第二广陈正论。下第三劝勉依学。分三。此初一颂劝弘法利他。）
    常当亲正法  功德自庄严（此半颂劝亲法自利。）
    眷属常欢喜  能远离诸恶（下三颂明其利益。有四。此初半颂眷属离非。）
    以法化众生  恒令得安稳（此半颂众生身乐也。）
    令彼一切人  修行于十善
    率土常丰乐  国土得安宁（此一颂丰人奉也。）
    王以法化人  善调于恶行
    当得好名称  安乐诸众生（此一颂国得好名闻也。）
    尔时大地一切人王及诸大众闻佛说此古昔人王治国要法。得未曾有。皆大欢喜信受奉持。（下品第三大段。大众喜行。）

金光明最胜王经注释卷第八
金光明最胜王经注释卷第九

          

金光明最胜王经善生王品第二十一

    （三门分别。言来意者。十六品学行流通分五。第四正明持学。持学有二。初二品举昔时学。后一品劝今持学。举昔有两意。一为世果。即增上生道。二为出世道。即决定胜道。初修久修及大智大悲有差别故。前品明他依教修行为得世果。此品明自持学此经求出世果。故此品起。释名者。梵云。俱舍罗。此云善。唱婆婆。此云生。总云善生。旧云善集。义翻非正。此品明昔善生求法持经之行。故以为名。解妨者。问。本意欲劝持经。举其昔事以晓。此既明往善生求法。何不名为善生求法品。答。应言求法。略故不论。又不但求。亦得闻法供养行经。若言求法阙余法行。故但云善生。）
    尔时世尊。为诸大众。说王法正论已。复告大众。汝等应听。我今为汝说其往昔奉法因缘。（品文分三。此结前生后。次正述修行。后大众愿学。此初也。）
    即于是时。说伽他曰。
    我昔曾为转轮王  舍此大地并大海
    四洲珍宝皆充满  持以供养诸如来
    我于往昔无量劫  为求清净真法身
    所爱之物皆悉舍  乃至身命心无吝（正述修行有三十二颂。大分为四。初二颂总标过去供佛求法。次二十三颂别明过去修学此经。次两颂为除众疑结会古今。后五颂明修学益劝勉诸众。初中有二。初一颂亲近诸佛。次一颂为求胜法。其文可见。）
    又于过去难思劫  有正遍知名宝髻
    于彼如来涅槃后  有王出世名善生
    为转轮王化四洲  尽大海际咸归伏
    有城名曰妙音声  时彼轮王于此住（第二别明过去修学此经。于中有四。此初二颂明求法人。此亦有四。一明求法时。二有王出下明求法人。三为转轮王下明王化。四有城名曰妙音声以下明其住处。其文可见。）
    夜梦闻说佛福智  见有法师名宝积
    处座端严如日轮  演说金光微妙典（第二正求法有十一。此初一颂因梦见闻。梦云罗呾娜。此云宝。俱佗此云积。旧云宝冥讹。）
    尔时彼王从梦觉  生大欢喜充遍身
    到天晓已出王宫  往诣苾刍僧伽处
    恭敬供养圣众已  即便问彼诸大众
    颇有法师名宝积  功德成就化众生（此二颂觉已寻觉。）
    尔时宝积大法师  在一室中而住止
    正念诵斯微妙典  端然不动身心乐（此一颂法师住处。）
    时有苾刍引导王  至彼宝积所居处（四次有两半颂善友引示。于中有三。此初半颂至所居处。）
    见在室中端身坐  光明妙相遍其身（此半颂睹仪相。）
    白王此即是宝积  能持甚深佛行处
    所谓微妙金光明  诸经中王最第一（此一颂陈名行。）
    时王即便礼宝积  恭敬合掌而致请
    唯愿满月面端严  为说金光微妙法（此一颂见启请。）
    宝积法师受王请  许为说此金光明（此半颂法师许可。）
    周遍三千世界中  诸天大众咸欢喜（此半颂众闻欢喜。）
    王于广博清净处  奇妙珍宝而严饰
    上妙香水洒游尘  种种杂华皆散布（自下三颂明庄严道场有二。初王。次八部。王有二。此初一颂庄严处所。）
    即于胜处敷高坐  悬缯幡盖以庄严
    种种秣香及涂香  香气芬馥皆周遍（此一颂严法坐也。）
    天龙修罗紧那罗  莫呼洛伽及药叉
    诸天悉雨曼陀华  感来供养彼高座（此一颂八部供养。）
    复有千万亿诸天  乐闻正法俱来集（此半颂请天同集。）
    法师初从本座起  感悉供养以天华（自下二颂半法师赴会。于中有三。此初半颂起定感应也。）
    是时宝积大法师  净洗浴已着鲜服
    诣彼大众法坐所  合掌虔心而礼敬（此一颂诣坐法则。）
    天主天众及天女  悉皆共散曼陀华
    百千天乐难思议  住在空中出妙响（此一颂众会供养。）
    尔时宝积大法师  即升高坐跏趺坐（ 此半颂威仪也。）
    念彼十方诸刹土  百千万亿大慈尊
    遍及一切苦众生  皆起平等慈悲念（此一颂运想。）
    为彼请主善生故  演说微妙金光明（此半颂正说也。）
    王既得闻如是法  合掌一心唱随喜
    闻法希有泪交流  身心大喜皆充遍（此一颂第三因得闻法。）
    天时国主善生王  为欲供养此经故（自下四颂第四依学法行有十。此但一种谓初供养。于中有四。此初半颂所为。）
    手持如意末尼宝  发愿咸为诸众生
    今可于斯赡部洲  普雨七宝璎珞具
    所有遗乏资财者  皆得随心受安乐（此一颂半发愿。）
    即便遍雨于七宝  悉皆充足四洲中
    璎珞严身随所须  衣服饮食皆无乏（此一颂愿遂也。）
    尔时国主善生王  见此四洲雨珍宝
    咸持供养宝髻佛  所有遗教苾刍僧（此一颂供养也。）
    应知过去善生王  即我释迦牟尼是
    为于昔时舍大地  及诸珍宝满四洲
    昔时宝积大法师  为彼善生说妙法
    因彼开演经王故  东方现成不动佛（此两颂结会古今有二。初会求经人。后会说法者。何故如是欲明说听。俱是法行皆成佛故。）
    以我曾听此经王  合掌一言称随喜
    及施七宝诸功德  获此最胜金刚身
    金光百福相庄严  所有见者皆欢喜
    一切有情无不爱  俱胝天众亦同然（自下五颂第四明修学益有三。此初两颂明修法行得出世果也。）
    过去曾经九十九  俱胝亿劫作轮王
    亦于小国为人王  复经无量百千劫
    于无量劫为帝释  亦复曾为大梵王
    供养十力大慈尊  彼之数量难穷尽（此两颂明修法行得世间报。）
    我昔闻经随喜善  所有福聚量难知
    由斯福故证菩提  获得法身真妙智（此一颂结由经力得获菩提。）
    尔时大众闻是说已叹未曾有。皆愿奉持金光明经流通不绝。（大众愿学。）
    
金光明最胜王经诸天药叉护持品第二十二

    （三门分别。言来意者。学行流通有五。此第四正明持学。复有二。一举昔。二劝今。举昔有二。初举他昔持。次一举自昔持。此品劝今众持。又释前成护国品中能持经人及八部众流通之行。故此品起。释名者。诸天药叉所劝假者。护持二字所学之行。护即护行。持即持行。即劝四众持。劝彼八部护。又释。即住持经令不断灭。名之为护。护即是持。如为护法城。又护持含其二义。护持于经护持经者。故下云于此经王及持经者俱拥护。故因以立名。解妨如疏。烦故且止。）
    尔时世尊告大吉祥天女曰。若有净信善男子善女人。欲于过去未来现在诸佛。以不可思议广大微妙供养之具。而为奉献。及欲解了三世诸佛甚深行处。（品文分三。初略标劝。次颂广明。后众愿护。初中分三。初告天女。次若有下标所欲行。后是人下劝弘教。此初二也。甚深行处者。即二空真如也。）
    是人应当决定至心。（下劝弘此经有三。此初令起加行。）
    随是经王所在之处。城邑聚落或山泽中。（此弘经处。）
    广为众生敷演流布。其听法者。应除乱想摄耳用心。（下弘经行有二。一久学者能为开演。利他行。二初学者即应听闻自利行。十法行中略举此二以影余八。）
    世尊。即为彼天及诸大众。说伽他曰。
    若欲于诸佛  不思议供养
    复了诸如来  甚深境界者（自下第二颂广明。总七十九颂分之为四。初二十三颂明说听二行。次梵王帝释主下四十一颂明天神拥护。次于此有洲内下十四颂明经威力。后一颂总结说听。初中分二。初十二颂明听法行。应严胜高坐下十一颂明演说行。初复分五。此初一颂标福智。）
    若见演说此  最胜金光明
    应亲诣彼方  至其所住处（二此一颂劝至法会也。）
    此经难思议  能生诸功德
    无边大苦海  解脱诸有情（三此三颂赞经功德。于中有三。一颂赞生善灭恶。）
    我观此经王  初中后皆善
    甚深不可测  譬喻无能比（一颂赞法十德。此略举四。即初中后善。其义甚深。以影余六。）
    假使恒河沙  大地尘海水
    虚空诸山石  无能喻少分（此一颂喻明。）
    欲入深法界  应先听是经
    法性之制底  甚深善安住（四次五颂劝应听法。于中有五。一颂劝听法。法性制底者。能诠显故。即见法身。）
    于斯制底内  见我牟尼尊
    悦意妙音声  演说斯经典（此一颂见报身。说相似故。）
    由此俱胝劫  数量难思议
    生在人天中  常受胜妙乐（此一颂得善报。）
    若听是经者  应作如是心
    我得不思议  无边功德蕴（此一颂令庆喜也。）
    假使大火聚  满百踰缮那
    为听此经王  直过无辞苦（此一颂令决听。）
    既至彼住处  得闻如是经
    能灭于罪业  及除诸恶梦
    恶星诸变怪  虫道邪魅等
    得闻是经时  诸恶皆舍离（五次二颂闻经利益。）
    应严胜高坐  净妙若莲华（自下十一颂明演说行。复分为五。此初半颂严坐。）
    法师处其上  犹如大龙坐（二此半颂法师仪轨。）
    于斯安坐已  说此其深经
    书写及诵持  并为解其义（三此一颂演说经。即教他书写及诵受持）
    法师舍此坐  往诣余方所
    于此高座中  神通非一相
    或见法师像  犹在高座上
    或时见世尊  及以诸菩萨
    或作普贤像  或如妙吉祥
    或见慈氏尊  身处于高座
    或见希奇相  及以诸天像
    暂得睹容仪  忽然还不现（此此四颂说法瑞相。）
    成就诸吉祥  所作皆随意
    功德悉圆满  世尊如是说（五次五颂演法利益有十。此初一颂有三。一得吉祥。二所作成。三功德满。）
    最胜有名称  能灭诸烦恼
    他国贼皆除  战时常得胜（此有三益。四有名称。五灭烦恼。六除怨敌。）
    恶梦悉皆无  及消诸毒害
    所作三业罪  经力能除灭（此亦三益。七无恶梦。八消毒害。九灭诸罪。）
    于此赡部洲  名称咸充满
    所有诸怨结  悉皆相舍离
    设有怨敌至  闻名便退散
    不假动兵戈  两陈生欢喜（十无怨酬。）
    梵王帝释主  护世四天王
    及金刚药叉  正了知大将
    无热池龙王  及以娑揭罗
    紧那罗乐神  苏罗金翅主
    大辨才天女  并大吉祥天
    斯等上首天  各领诸天众
    常供养诸佛  法宝不思议
    恒生欢喜心  于经起恭敬（自下四十一颂得天神拥护。复分为二。初三十九颂说听得护。后二颂明护所以。初得护有六。初十二颂护听人有三。此初四颂明天神敬喜。其文可见。）
    斯等诸天众  皆悉共思惟
    遍观修福者  共作如是说（次下六颂赞听经人有四。此一颂也。）
    应观此有情  咸是大福德
    善根精进力  当来生我天（此一颂见请生天。）
    为听甚深经  敬心来至此
    供养法制底  尊重正法故
    怜愍于众生  而作大饮益
    于此深经典  能为法宝器
    入此法门者  能入于法性
    于此金光明  至心应听受（此三颂赞劝听经也。）
    是人曾供养  无量百千佛
    由彼诸善根  得闻此经典（此一颂昔善根也。）
    如是诸天主  天女大辨才
    并彼吉祥天  及以四王众
    无数药叉众  勇猛有神通
    各于其四方  常来相拥护（此后二颂明其卫护也。）
    日月天帝释  风水火诸神
    吠率怒大肩  阎罗辨才等
    一切诸护世  勇猛具威神
    拥护持经者  昼夜常不离
    大力药叉王  那罗延自在
    正了知为首  二十八药叉
    余药叉百千  神通有大力
    恒于恐怖处  常来护此人
    金刚药叉王  并五百眷属
    诸大菩萨众  常来护此人（第二此五颂护说经人。吠率奴者。那罗延天之异名。复形大故名大肩。）
    宝王药叉主  及以满贤王
    旷野金毗罗  宾度罗黄色
    此等药叉王  各五百眷属
    见听此经者  皆来共拥护（第三此二颂复护听人。兴公疏云。金毗罗者名孔非孔。宾度罗者群疏不释。）
    彩军乾闼婆  苇王常战胜
    珠颈及青颈  并勃里沙王
    大最胜大黑  苏跋拏鸡舍
    半之迦羊足  及以大婆伽
    小渠并护法  及以猕猴王
    针毛及日支  宝圣皆来护（第四次下十二颂复护说经者。彩军者。以着彩衣为军众故。苇王者。诸草神王故。以珠贯颈神曰珠颈。项颈青神曰青颈。勃里沙婆者。此云牛。牛神此王牛故。颂文窄故。略去婆字。苏此云好。跋拏此云金。鸡舍此云发。是好金发鬼神。半之迦云五。即神足似羊。大婆伽者大威德。小渠之神。故曰小渠也。）
    大渠诺拘罗  栴檀欲中胜
    舍罗及雪山  及以娑多山
    皆大有神通  雄猛具大力
    见持此经者  皆来相拥护（诺拘罗者此云鼠狼。即神名也。舍罗者此云屋。山名。神依彼山。以山立名。）
    阿那婆答多  及以娑揭罗
    目真医罗叶  难陀小难陀
    于百千龙中  神通具威德
    共护持经人  昼夜常不离（阿那婆答多此云无热恼。娑揭罗此云碱海。目真此云解脱。兴公云。此云四绝山。医罗业者。即旧云伊兰树。其事如序品。）
    婆稚罗□罗  毗摩质多罗
    母旨苫跋罗  大肩及欢喜
    及余苏罗王  并无数天众
    大力有勇健  皆来护是人（婆稚此云团圆。毗摩质多罗此云绮画。以文其形故。母旨此云好。苫跋罗此云食。亦非天名。亦云饭食神。兴公。苫跋罗此云河。从河目名耳。）
    诃利底母神  五百药叉众
    于彼人睡觉  常来相拥护（文相可见。）
    旃荼旃荼利  药叉旃稚女
    昆帝拘吒齿  吸众生精气
    如是诸神众  大力有神通
    常护持经者  昼夜常不离（旃荼男声药叉。旃荼利女声呼。昆帝拘吒齿即齿长包者是也。兴公云。旃稚女者即主电神。余同沼公也。）
    上首辨才天  无量诸天女
    吉祥天为首  并余诸眷属
    此大地神女  果实园林神
    树神江河神  制底诸神等
    如是诸天神  心生大欢喜
    彼皆来拥护  读诵此经人（第五此三颂护读诵人。）
    见有持经者  增寿命色力
    威光及福德  妙相以庄严
    星宿现灾变  困厄当此人
    梦见恶征祥  皆悉令除灭
    此大地神女  坚固有威势
    由此经力故  法味常充足
    地肥若流下  过百瑜缮那
    地神令味上  滋润于大地
    此地厚六十  八亿瑜缮那
    及至金刚际  地味皆令上（第六此五颂复护说经人。）
    由听此经王  获大功德蕴
    能使诸天众  悉蒙其利益
    复令诸天众  威势有光明
    欢喜常安乐  舍离于衰相（自下二颂明得护所以举听经人影持说者。文相可见。）
    于此南洲内  林果苗稼神
    由此经威力  心常得欢喜
    苗实皆成就  处处有妙华
    果实并滋繁  充满于大地
    所有诸果树  及以众园林
    悉皆生妙华  香气常芬馥
    众草诸树木  咸出微妙华
    及生甘美果  随处皆充满（自下十四颂赞经威力有八。此初四颂由经威力百谷丰美也。）
    于此赡部洲  无量诸龙女
    心生大欢喜  皆共入池中
    种植钵头摩  及以分陀利
    青白二莲华  池中皆遍满（次此二颂池沼多花。）
    由此经威力  虚空净无翳
    云雾皆除遣  冥闇悉光明（次此一颂空净常明。）
    日出放千光  无垢焰清净
    由此经王力  流晖绕四天
    此经威德力  资助于天子
    皆用赡部金  而作于天宫
    日天子初出  见此洲欢喜
    常以大光明  周遍皆照耀（次此三颂日殿增耀。）
    于此大地内  所有莲华地
    日光照及时  无不尽开发（次此一颂莲随日剖。）
    于此赡部洲  田畴诸果药
    悉皆令善熟  充满于大地（次此一颂果药恒盈也。）
    由此经威力  日月所照处
    星辰不失度  风雨皆顺时（次此一颂风雨等顺时依度。）
    遍此赡部洲  国土咸丰乐
    随有此经处  殊胜倍余方（次此一颂总结经力。）
　　若此金光明　经典流布处
　　有能讲诵者　悉得如上福（此一颂总结听所功德）
    尔时大吉祥天女及诸天等。闻佛所说。皆大欢喜。于此经王及受持者。一心拥护。令无忧恼常得安乐。（第三大段大众愿护。）

金光明最胜王经授记品第二十三

    （三门分别。言来意者。就学行流通有五。此即第五成前诸品令学行意有三。一为授记。二为除疑。三更重劝。此初与记者。明行必得果。果定因成。故护持后有授记品。言释名者。兴公云。梵云毗耶佉梨那。此云授记。授者付也与也。记者分别也验也。为其分别验其当果而以与之。故名授记。解妨者如疏。）
    尔时如来。于大众中。广说法已。欲为妙幢菩萨及其二子银幢银光。授阿耨多罗三藐三菩提记。（品文分二。初众集。后与记。众集有二。初此结集序。）
    时有十千天子。最胜光明。而为上首。俱从三十三天。来至佛所。顶礼佛足。却坐一面。听佛说法。（次明众集。）
    尔时佛告妙幢菩萨言。汝于来世。过无量无数百千万亿那庾多劫已。于金光明世界。当咸阿耨多罗三藐三菩提。号金宝山王如来应正遍知明行足善逝世间解无上士调御丈夫天人师佛世尊。出现于世。（后与记有二。初与三士记。后与十千记。三士为三。初复有五。一标名。二记时。三记国。四记果。五记号。即金宝山等。号有通别。如文可知。授记之义广如沼公疏述。）
    时此如来般涅槃后。所有教法亦皆灭尽。时彼长子名曰银幢。即于此界次补佛处世界。尔时转名净幢。当得作佛名曰金幢光如来应正遍知明行足。善逝世间解无上士调御丈夫天人师佛世尊。（自下等二大士记。文亦为五。初记时。二牒名。三记处。即于此界下是。四记国。五记号。亦有通别。如文。）
    时此如来般涅槃后。所有教法亦皆灭尽。次子银光即补佛处。还于此界当得作佛。号曰金光明如来应正遍知明行足善逝世间解无上士调御丈夫天人师佛世尊。（下第三大士记。文亦有五。一记时。二牒名。三记果。即补佛处。四记国。还于此界下是。五记名号。）
    是时十千天子闻三大士得授记已。复闻如是最胜王经心生欢喜。清净无垢犹如虚空。（下第二大段文分为四。初与记。二疑生。三为断。四喜信。初中有三。即此初天子闻见心欢。）
　　尔时如来。知是十千天子善根成就（此如来知彼根熟）
    即便与授大菩提记。汝等天子。于当来世过无量无数百千万亿那庾多劫。（下正与记别有八。初标序。二牒名。三记时。然劫有多种。广如沼公疏引法花论等。）
    于最胜因陀罗高幢世界。得成阿耨多罗三藐三菩提。同一种姓又同一名。号曰面目清净优钵罗香山十号具足。如是次第十千诸佛出现于世。（此第四记国名。五记果。六记姓。七又同一名下记号。八如是下记次。）
    尔时菩提树神白佛言。世尊。是十千天子从三十三天为听法故来诣佛所。（此第二疑生有二。一标二问。标中有四。一举来因。即是所举文也。）
    云何如来便与授记当得成佛。（二略问。彼为听来。云何与记也。）
    世尊。我未曾闻是诸天子。具足修习六波罗蜜多难行苦行。舍于手足头目髓恼眷属妻子。象马车乘奴婢仆使宫殿园林。金银琉璃砗磲码瑙珊瑚虎珀璧玉珂贝。饮食衣服卧具医药（三述疑心。）
    如余无量百千菩萨。以诸供具。供养过去无数百千万亿那庾多佛。如是菩萨。各经无量无边劫数然后方得受菩提记。（四显疑意。）
  世尊。是诸天子。以何因缘。修何胜行。种何善根。从彼天来暂时闻法便得授记。唯愿世尊。为我解说断除疑网。（下第二问有三。以何因缘者。是总问所以义。或自行名因。善友为缘。修何胜行等者。即问修六度行。种何善根者。即问修福智行。又有余释。广如疏述。余文可见。）
    佛告地神善女天。如汝所说。皆从胜妙善根因缘勤苦修已方得授记。（第三佛为答有三。此初印可问词。）
    此诸天子。于妙天宫。舍五欲乐。（下正答所问有二。初略后广。初中有三。一于妙天宫下舍欲乐行。能趣法会故。）
    故来听是金光明经。既闻法已于是经中心生殷重。如净琉璃。无诸瑕秽。（二闻经行。法正佛因故。）
    复得闻此三大菩萨授记之事。（三闻记随喜行。能愿求故。）
    亦由过去久修正行誓愿因缘。（后双略答过去修胜行种善根二问。其文可见。）
    是故我今皆与授记。于未来世当成阿耨多罗三藐三菩提。（此结答也。）
    时彼树神闻佛说已。欢喜信受。（此树神喜信也。）

金光明最胜王经除病品第二十四

    （三门分别。言来意者。此为除疑。前品为成劝勉说受。俱当作佛故有授记。三士先曾闻经与记。时众不惑。十千创始至会得记。故有疑生。前虽略答。往因总陈。恐闻难解。此下更为广说。故有除病·流水二品生。然差别者。将说十千往因故。先述其缘起。即有除病品生。又恐病苦妨说听经。兼明为除令得依学。缘起既彰。次须正辨。故流水品起。广如疏述。释品名者。诸大违损云病。药能对遣曰除。此品广明。名除病品。解妨难者。广如疏述。烦故不陈耳。）
    佛告菩提树神善女天。谛听谛听善思念之。是十千天子。本愿因缘今为汝说。（以下二品第二广明十千得记因缘有二。此品明得记缘起。流水正明得记因缘。缘起分二。此初敕听许说。）
    善女天。过去无量不可思议阿僧祇耶劫。尔时有佛出现于世。名曰宝髻如来应正遍知明行足善逝世间解无上士调御丈夫天人师佛世尊。（下正陈缘起有十二。一明时节有三。初总明劫。二明佛。三明时。尔时下别明。）
    善女天。时彼世尊。般涅槃后正法灭已。于像法中。有王名曰天自在光。常以正法化于人民。犹如父母。（下第二明国界。）
    是王国中有一长者名曰持水。善解医明妙通八述众生病苦四大不调咸能救疗。（自下第三明菩萨父子。于中有二。初菩萨父有四。一住处。二德号。三指名。四明医能。）
    善女天。尔时持水长者。唯有一子名曰流水。颜容端正人所乐观。受性聪敏妙闲诸论。书画算印无不通达。（明菩萨子有五。一名。二形貌。三人所乐观者思惠。四受性等者根性。五妙闲法术等者是明伎艺。）
    时王国内有无量百千诸众生类。皆遇疫病众苦所逼。乃至无有欢乐之心。（自下第四明医方缘有六。此初时众病生也。）
    善女天。尔时长者子流水。见是无量百千众生受诸病苦。起大悲心作如是念。无量众生为诸极苦之所逼迫。（二菩萨悲起。）
    我父长者。虽善医方妙通八术。能疗众病四大增损。然已衰迈老耄虚羸。要假扶策方能进步。不复能往城邑聚落救诸病苦。（三思父年迈。）
    今有无量百千众生。皆遇重病无能救者。（四念患无医。）
    我今当至大医父所。咨问治病医方秘法。（五我求妙方。）
    若得解已当往城邑聚落之所。救诸众生种种疾病。令于长夜得受安乐。（六念往疗疾。）
    时长者子作是念已即诣父所。稽首礼足。合掌恭敬。却住一面。（第五诣父咨受有二。一请问之仪。）
    即以伽他。请其父曰。
    慈父当哀愍  我欲救众生
    今请诸医方  幸愿为我说（正以颂请。五颂分二。此初一颂求哀愿说。）
    云何身衰坏  诸大有增损（次四颂正请有五。此初半颂问得病因。）
    复在何时中  能生诸疾病（此半颂问病生时也。）
    云何啖饮食  得受于安乐
    能使内身中  火势不衰损（此一颂问将养之方。）
    众生有四病  风黄热痰□
    及以总集病  云何而疗治（此一颂问医疗之法。）
    何时风病起  何时热病发
    何时动痰□  何时总集生（此一颂问病起时节。）
    时彼长者。闻子请已。复以伽他而答之曰。（自下第六文为解释。此初结集标举。其文可见。）
    我今依古仙  所有疗病法
    次第为汝说  善听救众生（自下三十二颂文正颂释分三。此初一颂许说也。）
    三月是春时  三月名为夏
    三月名秋分  三月谓冬时
    此据一年中  三三而别说
    二二为一节  便成岁六时
    初二是华时  三四名热际
    五六名雨际  七八谓秋时
    九十是寒时  后二名水雪
    既知如是别  授药勿令差（自下三十颂正释中复三。初四颂时节。三三而别说者。谓三月三月为一时。结前四时。二二为一节者。谓二月二月为一节。标后六时。）
    当随此时中  调息于饮食
    入腹令消散  众病则不生（次十三颂正答问中。此初一颂标令调息也。）
    节气若变改  四大有推移
    此时无药资  必生于病苦（次三答初问。于中此初一颂正答病生因。）
    医人解四时  复知其六节
    明闲身七界  食药使无差
    谓味界血肉  膏骨及髓脑
    病入此中时  知其可疗不（此两颂令知病处。一味界者。梵云阿啰娑在脾胃间。饮食至此。分为二分。一佉逻界。即滓质成大小便。二味界。即津味委资身分。二血。三肉。四膏。五骨。六髓。七脑界。）
    病有四种别  谓风热痰□
    及以总集病  应知发动时
    春中痰□动  夏内风病生
    秋时黄热增  冬节三俱起（次此两颂答第二问。明病体数并生时。准此五行推之。痰是水。风属木。热是火。水六月胎正明死。木九月胎五月死。火十二月胎八月死。故将衰病死慕时发。亦于此时可以治也。亦兼答第五问中初四时问。）
    春食涩热辛  夏腻热碱醋
    秋时冷甜腻  冬酸涩腻甜
    于此四时中  服药及饮食
    若依如是味  众病无由生（次此二颂答第三问。）
    食后病由□  食消时由热
    消后起由风  准时须识病（次此一颂答第五问。）
    既识病源已  随病而设药
    假令患状殊  先须疗其本
    风病服油腻  患热利为良
    □病应变吐  总集须三药
    风热□俱有  是名为总集
    虽知病起时  应观其本性
    如是观知已  顺时而授药
    饮食药无差  斯名善医者（次此四颂答第四问。问何故答问次第不同。答。因答第三食饮将养。乘便即明发动时节。故答与问次第不同。就答疗病法中分。三初一颂标。次二颂疗治法。后一颂结。）
    复应知八术  总摄诸医方
    于此若明闲  可疗众生病
    谓针刺伤破  身疾并鬼神
    恶毒及孩童  延年增气力（自下十三颂重料简分五。初二颂教秘术中。一颂标。一颂释。八述者。一疗被针刺法。二疗破伤法。三疗身疾。即前四病。四鬼损。五中毒药。六疗孩童。七延年。八养力。兴公释八术稍异如其疏。）
    先观彼形色  语言及性行
    然后问其梦  知风热□殊（二次五颂半教识病体。于中此初一颂标示。）
    干瘦少头发  其心无定性
    多语梦飞行  斯人是风性
    少年生白发  多汗及多嗔
    聪明梦见火  斯人是热性
    心定身平整  虑审头津腻
    梦见水白物  是□性应知
    总集性俱有  或二或具三
    随有一偏增  应知是其性（次此四颂辨体也。）
    既知本性已  准病而授药（此半颂结法也。）
    验其无死相  方名可救人
    诸根倒取境  尊医人起慢
    亲友生嗔恚  是死相应知
    左眼白色变  舌黑鼻梁??
    耳轮与旧殊  下唇生向下（此两颂半教观死相。）
    诃梨勒一种  具足有六味
    能除一切病  无忌药中王（此示其妙药。此说其总不说别治。此颂明破药。涅槃经云。六味。一苦。二醋。三甘。四辛。五碱。六淡。）
    又三果三辛  诸药中易得
    沙糖蜜酥乳  此能疗众病（次此一颂明补药。三时者。一诃梨勒迦。二阿摩洛迦。三仳仳得迦。似阿无罗而稍大也。三辛者。一干姜。二毕钵。三胡椒。并沙糖等合十物易得补治。）
    自余诸药物  随病可增加
    先起慈愍心  莫规于财利（次此一颂损例诫劝。）
    我已为汝说  疗疾中要事
    以此救众生  当获无边界（第三总结。）
    善女天。尔时长者子流水亲问其父八术之要。四大增损时节不同。饵药方法。既善了知。自忖堪能救疗众病。（自下第七忖已学成。）
    即便遍至城邑聚落所在之处。随有百千万亿病苦众生。皆至其所善言慰喻。作如是语我是医人。我是医人。善知方药。今为汝等疗治众病。悉令除愈。（第八随告能疗。）
    善女天。尔时众人。闻长者子善言慰喻许为治病。时有无量百千众生遇极重病。闻是语已身心踊跃。得未曾有。以此因缘。所有病苦。悉得蠲除。气力充实。平复如本。（第九众闻疗愈。）
    善女天。尔时复有无量百千众生。病苦深重难疗治者。即共往诣长者子所。重请医疗。（第十病深重请。）
    时长者子。即以妙药令服皆蒙除差。（十一蒙药皆除。）
    善女天。是长者子。于此国内。百千万亿众生病苦。悉得除差。（十二总结病差。）
    
金光明最胜王经长者子流水品第二十五

    （三门同前。言来意者。十千得记天女疑生。前授记品末虽为略陈。未能明解。故除病·流水二品更为广辨令众深知。前品广其缘起。此品正说记因。故有此品。释品名者。兴公云。梵言尸礼他弗达罗遮啰婆诃。上声那。此云长者子流水。沼公云。长者子标父以明子。表种姓尊。流水者。以行彰名。明其行胜。又自亦是长者。长者为简其父复称为子。以有养人长鱼之德。故号长者。流水二义。一流水。二与水。从行为名。此乃德行双彰。此品广明其事。故以为名。解妨者。问。何故不名救鱼品。答。流水义广。因为救鱼亦沾余类。故不独名救鱼品也。）
    尔时佛告菩提树神善女天。尔时长者子流水。于往昔时在天自在光王国内。疗诸众生所有病苦。令得平复受安隐乐。（品文分四。一叹结医能。二善女天下明救鱼行。三尔时佛告下结会今古。四尔时大众下领悟依学。初中亦四。此初结众病除。）
    时诸众生以病除故。多修福业。广行惠施。以自欢娱。（此明众增福业。）
    即共往诣长者子所。咸生尊敬。作如是言。善哉善哉。大长者子善能滋长福德之事。增益我等安隐寿命。仁今实是大力医王。慈悲菩萨。妙闲医药。善疗众生无量病苦。（众往礼赞）此如是称叹周遍城邑（此总结名闻。）
    善女天。时长者子妻名水肩藏。有其二子。一名水满。二名水藏。（自下明救鱼行。文亦为四。此初明菩萨眷属。）
    是时流水。将其二子。渐次游行城邑聚落。过空泽中深险之处。（自下明其救鱼有八。此初父子游方。）
    见诸禽兽豺狼狐玃雕鹫之属食血肉者。皆悉奔飞一向而去。（二明睹异相也。）
    时长者子作如是念。此诸禽兽何因缘故一向飞走。我当随后暂往观之。（三菩萨思念也。）
    即便随去。（四念已寻观也。）
    见有大池名曰野生。其水将尽于此池中多有众鱼。（五遂见枯鱼也。）
    流水见已生大悲心。（六即起悲心也。）
    时有树神示现半身。（七树神劝救。于中有三。一现身为急难故。）
    作如是语善哉善哉。（二赞冀发心故。）
    善男子。汝有实义名流水者。可愍此鱼应与其水。（三劝救。符名义故。于中复三。初标劝。）
    有二因缘。名为流水。一能流水。二能与水。（此次释劝。）
    汝今应当随名而作。（结劝。）
    是时流水问树神言。此鱼头数为有几何。（八依请为救。于中复五。此初问数几许。）
　　树神答曰。数满十千。（二答有二千）
    善女天。时长者子闻是数已倍益悲心。（三转益慈悲。）
    时此大池为日所曝余水无几。是十千鱼将入死门旋身婉转（三明鱼受苦也。）
    见是长者心有所希。随遂瞻视目未曾舍。（四众鱼希救。）
    时长者子。见是事已驰趣四方。欲觅于水竟不能得。复望一边见有大树。即便升上折取枝叶为作荫凉。（五慈悲正救。于中复有二。初悲心救苦。后复更思惟下慈心与乐。初救苦有二。初与水。后善女天时长者下施食。与水有十一。初遍求无水。二复望一边下且为作凉。其文可见。）
    复更推求是池中水从何处来。寻觅不已见一大河名曰水生。（三寻觅池源也。）
    时此河边有诸渔人为取鱼故。于河上流悬险之处。决弃其水不令下边。于所决处卒难修补。（四见源被决。）
    便作是念。此崖深峻设百千人。时经三月亦未能断。况我一身而堪济辨。（五念难修补。）
    时长者子。速还本城至大王所。头面礼足却住一面。合掌恭敬作如是言。我为大王国土人民。治种种病悉令安隐。渐次游行至其空泽。见有一池。名曰野生。其水欲涸有十千鱼。为日所曝。将死不久。唯愿大王。慈悲愍念。与二十大象。暂往负水。济彼鱼命。如我与诸病人寿命。（六求象于王也。）
    尔时大王。即敕大臣。速疾与此医王大象。（七王敕急与。）
    时彼大臣。奉王敕已。白长者子。善哉大士。仁今自可至象厩中。随意选取二十大象。利益众生令得安乐。（八掌官任选也。）
    是时流水及其二子。将二十大象。（九得象遂意也。）又从酒家多借皮囊。（十假酒囊。）
    往决水处。以囊盛水。象负至池。写置池中。水即弥满。还复如故。（十一运水添池遂复得满。）
    善女天。时长者子。于池四边。周旋而视。（悲心救苦中。第二施食有十二。此初长者巡瞻。）
    时彼众鱼。亦复随遂修崖而行。（二鱼亦随视。）
    时长者子。复作是念。众鱼何故随我而行。（三长者观念。）
    必为饥火之所恼逼。复欲从我求索于食。（四知鱼所恼。）
    我今当与。（五慈心念与也。）
    尔时长者子流水。告其子言。汝取一象最大力者。速至家中。启父长者。家中所有可食之物。乃至父母食啖之分。及以妻子奴婢之分。悉皆收取即可持来。（六令子取食。）
    尔时二子受父教已。乘最大象。速往家中。至祖父所。说如上事。（七子诣祖陈。）
    收取家中可食之物。置于象上。疾还父所。至彼池边。（八得食而还。）
    是时流水。见其子来。身心喜跃。（九长者心欢也。）
    遂取饼食。遍散池中。（十即遍施鱼也。）
    鱼得食已。悉皆饱足。（十一鱼因饮足也。）
    便作是念。我今施食令鱼得命。愿于来世当施法食充济无边。（第十二长者发愿。）
    复更思惟。我先曾于空闲林处。见一苾刍读大乘经。说十二缘生甚深法要。又经经中说。若有众生临命终时。得闻宝髻如来名者。即生天上。（慈悲正救中。第二慈心与乐有二。初内自思惟。后时长者子不外行利乐。初中复三。此初念昔所闻。）
    我今当为是十千鱼。演说甚深十二缘起。亦当称说宝髻佛名。（次思为鱼说也。）
    然赡部洲。有二种人。一者深信大乘。二者不信毁訾。亦当为彼增长信心。（兼亦利人。）
    时长者子作如是念。我入池中可为众鱼说深妙法。（自下外行利乐有二。此初思欲入池中。）
    作是念已即便入水唱言。南谟过去宝髻如来应正遍知明行足善逝世间解无上士调御丈夫天人师佛世尊。（正为饶曾中复有二。初为称佛名。尔时流水下为说深法。初中亦二。此初称佛名。）
    此佛往昔修菩萨行时。作是誓愿。于十方界所有众生。临命终时闻我名者。命终之后。得生三十三天。（此后释为称此佛之所以。）
    尔时流水。复为池鱼。演说如是甚深妙法。（下为说法有二。初说法令解。后说咒为护。初中亦二。初总标。次别释。此初标也。）
    此有故彼有。此生故彼生。（自下释有二。初明杂染缘起。即是依流转生死次第。此灭故彼灭下明清净缘起。即是还灭断除次第。然二类缘起各有顺逆二种观行。此各依顺说。影彰二逆观。初中复二。初别标。所谓下别释。此初也。对法论云。此有故彼有者。明无作缘生义。唯由有缘故果法得有。非缘有实作用能生果法。此为破诸外道横执大梵神我有实作用能为物因。亦破外道无因妄计。故云此有故彼有。此生故彼生者。明无常缘生义。非无生法为因故。少所生法而得成立。此破外道常法为因能生诸法。亦遮未来化地部等有十二缘起支无为。）
    所谓无明缘行。行缘识。识缘名色。名色缘六处。六处缘触。触缘受。受缘爱。爱缘取。取缘有。有缘生。生缘老死忧悲苦恼。（别释缘起。此即势用缘生也。诸有为法因缘别故各有势用。故对法云。虽复诸法无作无常。然不随一法为缘故一切果生。诸法功能各差别故。然十二缘起义。沼公疏中诸门分别。然今烦故。其示出真体性。诸无明支体。烦恼障中正支取分别中能发感总别报。或唯感总报者。为无明支体。兼支即通俱生分别。无明为体。如成唯识广说。其行支体者。通善不善身语意业。唯感总报及通感总别二业为性唯感别报即非行支。次识支体者。唯取第八异熟识种。论云。此中识种。谓本识因总报主故。次名色支体者。唯识云。除后三因余因。皆是名色种摄。后之三因。如名次第即后三种。次六处触受体者。异熟六根种名六处支。异熟触受种为触受支。除此以外诸异熟法。皆名色支。次爱支体。亦唯俱生。助润不定。唯识云。正润生者唯修所断。次取支正体。通用一切俱生烦恼。助通分别。次有支体。即前行及识等五果种为爱取润转名为有。会释违文广如论。烦故不述。次生支体者。论云。始从中有至本有中未衰变来。皆生支摄。后老死支者。论云。诸衰变位总名为老。身坏命终乃名为死。此二支体皆通五蕴。唯是现在异熟果摄。忧悲苦恼因老死起。非是支摄。十地经云。死别离时。意根相对名忧。五根相对为苦。出声啼哭名悲。愚人心热名恼。此依杂染缘起生起次第。）此灭故彼灭。（自下明清净顺观除灭次第文有三。此初总标也。）
    所谓无明灭则行灭。行灭则识灭。识灭则名色灭。名色灭则六处灭。六处灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死灭。老死灭则忧悲苦恼灭。（次释。此依断位次第而说。逆观者。谓由谁无故老死无。由谁灭故老死灭。乃至由谁无故行无。由谁灭故行灭。此依得果究竟位观逆次第说。令成熟故。）如是纯极苦蕴。悉皆除灭。（别结。）
    说是法已。复为宣说十二缘起相应陀罗尼曰。（第二密说缘起。初结前标举。次正说神咒。可知。）
    怛侄他。毗折你。毗折你。毗折你。僧塞枳你。僧塞枳你。僧塞枳你。毗尔你。毗尔你。毗尔你。莎诃。怛侄他。那弭你那弭你。那弭你。杀雉你。杀雉你。杀雉你。飒钵哩设你。飒钵哩设你。飒钵哩设你。飒钵哩设你。莎诃。恒侄他。薜达你薜达你。薜达你。窒里瑟你你。窒里瑟你你。窒里瑟你你。邬波地你。邬波地你。邬波地你。莎诃。怛侄他。婆毗你。婆毗你。波毗你。阇底你。阇底你。阇底你。阇摩你你。阇摩你你。阇摩你你。莎诃。
    尔时世尊为诸大众。说长者子昔缘之时。（救鱼行中第三诸天闻赞有三。此初标也。）
    诸人天众叹未曾有。（大众同叹。）
    时四大天王。各于其处。异口同音作如是说。（别赞有二。初赞佛说。后说咒愿护。初亦二。此初标也。）
    善哉释迦尊  说妙法明咒
    生福除众恶  十二支相应（此正赞佛。）
    我等亦说咒  拥护如是法
    若有生违逆  不善随顺者
    头破作七分  犹如兰香梢（第二愿拥护有三。初二句标。次四句诫劝也。）
    我等于佛前  共说共咒曰（此说咒也。）
    怛侄他。呬里谜。揭睇健。陀哩。旃荼里。地□。骚伐□。石呬伐□。补啰布□矩。末底。崎啰末底。达地目契。窭噜婆。母噜婆。具荼母噜健提。杜噜杜噜。毗□。翳泥悉。泥沓（徒洽切下同。）绲。达沓绲邬悉怛哩。鸟率吒啰。伐底。頞刺娑伐底。钵杜摩伐底。俱苏摩伐底。莎诃。
    佛告善女天。尔时。长者子流水及其二子。为彼池鱼。施水施食。并说法已。俱共还家。（自下救鱼中第四明鱼报恩。文有十四。此初三士还家。）
    是长者子流水。复于后时。因有聚会。设众伎乐。醉酒而卧。（二长者醉卧。）
    时十千鱼。同时命过生三十三天。（三鱼逝生天也。）
    起如是念。我等以何善业因缘。生此天中。便相谓曰。我等先于赡部洲内。堕傍生中。共受鱼身。长者子流水。施我等水及以饼食。复为我等说甚深法十二缘起及陀罗尼。复称宝髻如来名号。以是因缘。能令我等得生此天。（四念知宿命。）
    是故我今咸应诣彼长者子所。报恩供养。（五议恩应报。）
    尔时十千天子即于天没至赡部洲大医王所。（六天下报恩。于中复三。此初天降下。）
    时长者子。在高楼上安隐而睡。时十千天子。共以十行千真珠璎珞置其头边。复以十千置其足处。复以十千置于右胁。复以十千量左胁边。雨曼陀罗华摩诃曼陀罗华。积至于膝光明普照。种种天乐出妙音声。令赡部洲有睡眠者皆悉觉悟。长者子流水亦从睡寤。是时十千天子为供养已。即于空中飞腾而去。（次报德中有三。此初报长者恩。）
    于天自在光王国内。处处皆雨天妙莲华。（此报国王恩。以王借象复护佛法令我复闻甚深法故。）
    是诸天子。复至本处空泽池中雨众天华。便于此没还天宫殿。随意自在受五欲乐。（此报生处恩。）
    天自在光王。至天晓已问诸大臣。昨夜何缘忽现如是希有瑞相。放大光明。（七王问瑞应。）
    大臣答言。大王当知有诸天众于长者子流水家中。雨四十千真珠璎珞及天曼陀罗华。积至于膝。（八诸臣具答。）
    王告臣曰。诣长者家唤取其子。大臣受敕即至其家。奉宣王命唤长者子。（九王合使唤。）
    时长者子即至王所。（十长者赴命。）
    王曰。何缘昨夜示现如是希有瑞相。（十一王亲自问。）
    长者子言如我思忖。定应是彼池内众鱼。如经所说命终之后得生三十三天。彼来报恩故现如是希奇之相。（十二长者对。）
    王曰。何以得知。流水答曰。王可遣使并。我二子往彼池所验其虚实。彼十千鱼为死为活。王闻是语。即便遣使及子向彼池边。见其池中多有曼陀罗华。积成大聚诸鱼并死。见已驰还为王广说。（十三检验虚实。）
    王闻是已心生欢喜叹未曾有。（十四生信喜欢。）
    尔时佛告菩提树神。善女天。汝今当知。昔时长者子流水者即我身是。持水长者即妙幢是。彼之二子。长子水满即银幢是。次子水藏即银光是。（自下品第三大段结会今古有四。此初结会菩萨父子。）
    彼天自在光王者。即汝菩提树神是（二结会树神也。）
    十千鱼者即十千天子是。（三结会天子。于中亦三。此初结会人也。）
    因我往昔以水济鱼与食令饱。为说甚深十二缘起并此相应陀罗尼咒。又为称彼宝髻佛名。（次结会法。）
    因此善根得生天上。今来我所欢喜听法。我皆当为授于阿耨多罗三藐三菩提记说其名号。（结成善因得记所以。）
    善女天。如我往昔于生死中轮回诸有广为利益。令无量众生悉令次第成无上觉与其授记。汝等皆应勤求出离勿为放逸。（四劝信令修也。）
    尔时大众闻是说已悉皆悟解。由大慈悲救护一切。勤修苦行。方能证获无上菩提。咸发深心。信受欢喜。（第四大段领悟依学。）

金光明最胜王经注释卷第九
金光明最胜王经注释卷第十

          

金光明最胜王经舍身品第二十六

    （三门分别。言来意者。就学行流通中有五。第五成前诸品令学行意有三。此即第三更重劝勉说此舍身。何以故。恐诸闻说行自利行当得成佛。犹不能习。故举萨埵为利他尚舍身命。何不为自修行此经。故说舍身。故此品来。言释名者。为求大觉悲智常修。遇苦良田誓捐身命不保尊位。俯救倒悬难施能行。标为品号云舍身品。解妨难者。如疏具述。烦故且止。）
    尔时世尊已为大众。说此十千天子往昔因缘。（就此品文大分为四。一述昔舍身。二复告阿难陀下会于古今。三我为汝等说下劝励修学。四尔时世尊下众闻得益。初中分三。此初经家结前。）
    复告菩提树神及诸大众。我于过去行菩萨道。（次世尊引后有四。此初标告时机。）
    非但施水及食济彼鱼命。（二指前说略也。）
    乃至亦舍所爱之身。（三更广胜因也。）
    如是因缘。可共观察。（四诫劝时众也。）
    尔时如来应正等觉。天上天下最胜最尊。百千光明照十方界。具一切智功德圆漏。（后为起说之端有二。此初赞佛德尊现光集众。）
    将诸苾刍及于大众。至般遮罗聚落诣一林中。其地平正。无诸荆棘。名华软草。遍布其处。（将导时会诣于道场。言般遮罗者。此云总集。亦谓以笼笼师子等名般遮罗。即此处人捕师子等以笼。笼故因立此名。准西域传。在咀叉始罗国。是北印度境。当迦湿弥罗国西北。此舍身处在始罗国北界。渡信度河东南行二百里度大石门。萨埵王子于此舍身。饲饥虎饿乌徒。其中土地洎诸草木微带绛色。犹血染也。人履其地若负刺。无云疑信。莫不悲怆。）
    佛告具寿阿难陀。汝可于此树下。为我敷座。时阿难陀。受教敷已。白言世尊。其坐敷讫。唯圣智时。（三佛敕阿难令严法坐。）
    尔时世尊。即于坐上跏趺而坐。端身正念。告诸苾刍。汝等乐欲见彼往昔苦行菩萨本舍利不。（自下为现制底作陈舍身之序。于中复分为十八段。此初问众情欲也。）
    诸苾刍言。我等乐见。（二众答乐观也。）
    世尊即以百福庄严相好之手。而按其地。于时大地六种震动。即便开裂。（三佛现神通。问。何不直示令塔涌现手桉方升。答。若不手桉直令塔现。大众不知佛之神力。）
    七宝制底。忽然涌出。众宝罗网。庄严其上。大众见已生希有心。（四宝塔涌现。言制底者梵语。通目佛之堂塔。然言制多。此云灵厝也。）
    尔时世尊。即从座起。作礼右绕还就本坐。（五报恩敬礼。其由饿鬼鞭死尸诸天礼枯骨。此意令众修因故报昔恩。）
    告阿难陀。汝可开此制底之户。（六敕令开塔也。）
    时阿难陀即开其户。见七宝函。奇珍间饰。（七受命奉开。此中有二。初开塔。次睹函。）
    白言世尊。有七宝函。众宝庄挍。（八依见启白。显如来藏具性功德故严宝函也。）
    佛言汝可开函。（九更敕令开函。）
    时阿难陀。奉教开已见有舍利。白如珂雪拘物头华。（十庆喜依教有二。初开函。后所睹表理性净非物所染如白莲也。）
    即白佛言。函有舍利。色妙异常。（十一阿难陀重白。）
    佛言阿难陀。汝可持此大士骨来。（十二佛命持来。）
    时阿难陀。即取其骨。奉授世尊。（十三庆喜奉献。）
    世尊受已。告诸苾刍。汝等应观苦行菩萨遗身舍利。而说颂曰。
    菩萨胜德相应慧  勇猛精勤六度圆
    常修不息为菩提  大舍坚固心无倦（十四佛受说缘有三。一佛受。二劝观。三颂也。）
    汝等苾刍。咸应礼敬菩萨本身。此之舍利。乃是无量戒定慧香之所熏馥。最上福田。极难逢遇。（十五世尊教礼。于中有二。初令礼后释所以。五分法香举三例二。戒即别解脱。定道无表定。惠如名。解脱解数。解脱知见即缘无为惠。广如杂集等辨。）
    时诸苾刍及诸大众。咸皆至心合掌。恭敬顶礼舍利。叹未曾有。（十六依教礼赞。）
    时阿难陀前礼佛足。白言世尊。如来大师。出过一切。为诸有情之所恭敬。何因缘故礼此身骨。（十七问佛礼由。）
    佛告阿难陀。我因此骨速得地上正等菩提。为报往恩我今致礼。（十八答敬所以。）
    复告阿难陀。吾今为汝及诸大众断除疑惑。说是舍利往昔因缘汝等善思当一心听。（自下谈昔舍身正。利时会。文分为三。此初敕听许说。）
    阿难陀曰。我等乐闻愿为开阐。（二众乐欲闻。）
    阿难陀。过去世时有一国王。名曰大车。巨富多财。库藏盈满。军兵武勇众所钦伏。常以正法。施化黔黎。人民炽盛无有怨敌。国大夫人诞生三子。颜容端正人所乐观。太子名曰摩诃波罗。次子名曰摩诃提婆。幼子名曰摩诃萨埵。（三正为开演。于中复二。初长行。后重颂。长行有十。此初陈往眷属有三。一明时节。二述父母。三说兄弟。文段可见。摩诃婆罗者。此云大渠。摩诃提婆者。此云大天。摩诃萨埵者。此云大勇猛。）
    是时大王。为欲游观纵赏山林。其三王子亦皆随从。为求华果舍父周旋。至大竹林。于中憩息。（述昔观游文中有三。初王出游观。次臣佐皆随。后子别追赏。文段可见。）
    第一王子。作如是言。我于今日。心甚惊惶。于此林中。将无猛兽损害于我。第二王子复作是言。我于自身。初无吝惜。恐于所爱。有别离苦。第三王子白二兄曰。
    此是神仙所居处  我无恐怖别离忧
    身心充遍生欢喜  当获殊胜诸功德（第三遇苦悲生。于中有三。初述先想念。此中复二。初三子各陈。后时诸王子下经家总结。）
    时诸子等。各说本心所念之事。（此经家总结。）
    次复前行。见有一虎产生七子。才经七日。诸子围绕。饥渴所逼。身形羸瘦。将死不久。（次见虎饥羸。）
    第一王子。作如是言。哀哉虎产来七日。七子围绕。无暇求食。饥渴所逼必还啖子。（后悲伤共议。此中有七。此初太子见苦哀怜。）
    萨埵王子问言。此虎每常所食何物。（二萨埵问其所食。）
    第一王子答曰。
    虎豹豺师子  唯啖热血肉
    更无余饮食  可济此虚羸（三太子答食肉血也。）
    第二王子闻此语已。作如是言。此虎羸瘦饥渴所逼余命无几。我等何能为求如是难得饮食。谁复为斯自舍身命济其饥苦。（四太子闻生吝怖也。）
    第一王子言。一切难舍无过己身。（五太子述舍身难。）
    萨埵王子言。我等今者于自己身各生爱恋。
    复无智慧不能于他而兴利益。（六萨埵进退商议。于中有三。初责自无能。次推他有力。后心念省察。初责自无能有三因故。一有贪着故。不能生厌离有为心。二复无智惠下。无大智故。不能生求菩提心。三不能于他下。无大悲故。不能生饶益有情心。由此不能舍身益物。）
    然有上士。怀大悲心。常为利他忌身济物。（推他有功。）
    复作是念。我今此身于百千生。虚弃烂坏曾无所益。云何今日而不能舍以济饥苦如捐洟唾。（心念省察。）
    时诸王子。作是议已。各起慈心。凄伤愍念。共观羸虎。目不暂移。徘徊久之。俱舍而去。（七诸子悲伤倪仰而去。）
    尔时萨埵王子。便作是念。我舍身命。今正是时。（第四思应舍命有六。此初废命念起。）
    何以故。（自下第四以作意。即入善法欲为根本作意所生故。即如意作意思。）
    我从久来持此身  臭秽脓流不可爱
    供给敷具并衣食  象马车乘及珍财
    变坏之法体无常  恒求难满难保守
    虽常供养怀怨害  终归弃我不知恩（此颂明四念住。初二句思不净。次三句思无常。次二句思有苦。恒求难满者。求不得苦。难保守者。爱别离苦。怀怨害者。老病死苦。次一句思无我。）
    复次。此身不坚于我无益。可畏如贼不净如粪。（三厌舍忻求有二。初因后果。因中有三。初厌有为。此身不坚无常也。于我无益无我也。可畏如贼无乐也。不净如粪者不净也。）
    我于今日。当使此身修广大业。（次求菩提。）
    于生死海。作大舟航。弃舍轮回。令得出离。（饶益有情。）
    复作是念。若舍此身则舍无量痈疽恶疾百千怖畏。是身有大小便利。不坚如泡。诸虫所集。血脉筋骨。共相连持甚可厌患。（下明忻果亦三。初厌离有为。准解脱道论。有十不净想。一□胀乃至十骨想。今此文中通说四念。痈疽等无乐也。便利等不净也。不坚等无常也。诸虫等无我也。可见。）
    是故我今应当弃舍。似求无上究竟涅槃。永离忧患无常苦恼。生死休息。断诸尘累。以定惠力。圆满熏修。百福庄严成一切智。诸佛所赞微妙法身。既证得已施诸众生无量法乐。（次求菩提。菩提菩提断俱名为菩提。断智恩德因果二文名如次配。）
    是时王子兴大勇猛发弘誓愿。以大悲念增益其心。（四悲愿心逾功。）
    虑彼二兄。情怀怖惧。共为留难。不果所祈。（五恐有难生。）
    即便白言。二兄前去我且于后。（六善修方便也。）
    尔时王子摩诃萨埵。还入林中。至其虎所。（自下第五大段捐身救济。文中有四。此初修途诣虎。）
　　脱去衣服置于竹上（二起前方便）
    作是誓言。（教菩提心。）
    我为法界诸众生  志求无上菩提处
    起大悲心不倾动  当舍凡夫所爱身
    菩提无患无热恼  诸有智者之所乐
    三界苦悔诸众生  我今拔济令安乐（颂中初二句总。后六句别。别中初二句厌离有为心。次二句求菩提心。后二句饶益有情心。）
    是时王子作是言已。于饿虎前委身而卧。（四正舍身命。于中复六。此初委卧身饿虎。）
    由此菩萨慈悲威势。虎无能为。（二虎不食。）
    菩萨见已即上高山投身于地。（三为坠高山也。）
    复作是念虎今羸瘠不能食我。（四更思虎劣。）
    即起求刀竟不能得。即以干竹刺颈出血。（五复起方便也。）
    渐近虎边。（六流血使食。）
    是时大地六种震动。如风激水涌没不安。日无精明如罗□障。诸方闇吝蔽无复光辉。天雨名华及妙香末。缤纷乱坠。遍满林中。（第六瑞感人天。于中有二。初现瑞有三。一地六动。二日无光。三天雨香花遍林供养。）
    尔时虚空有诸天众。见是事已生随喜心。叹未曾有。（众睹亦三。此初睹见二随喜也。）
    咸共赞言善哉大士。即说颂曰。
    大士救护运悲心  等视众生如一子
    勇猛欢喜情无吝  舍身济苦福难思
    定至真常胜妙处  永离生死诸缠缚
    不久当获菩提果  寂静安乐证无生（三赞叹有三。初二句赞悲平等。次二句赞其布施。后四句赞当得果。得果中初两句双赞菩提涅槃。后三句别赞二果。）
    是时饿虎。既见菩萨颈下血流。即便舐血啖肉皆尽。唯留余骨（第七虎遂得食。）
    尔时第一王子见地动已。告其弟曰。
    大地山河皆震动  诸方闇吝蔽日无光
    天华乱坠遍空中  定是我弟舍身相
    第二王子闻兄语已。说伽他曰。
    我闻萨埵作悲言  见彼饿虎身羸瘦
    饥苦所缠恐食子  我今疑弟舍其身（第八眷属号恋有三。一兄弟悲啼有六。此初睹瑞共商。）
    时二王子。生大愁苦啼泣悲叹。即共相随还至虎所（二悲叹寻觅。）
    见弟衣服在竹枝上。骸骨及发在处纵横。流血成泥沾污其地。（三见尸根藉。）
    见已闷绝不能自持。揣身骨上久乃得苏。（四闷绝悲号。）
    即起举手于号大哭。俱时叹曰。
    我弟貌端严  父母偏爱念
    云何俱共出  舍身而不归
    父母若问时  我等如何答
    宁可同捐命  岂复自存身（五兄弟嗟伤。）
    时二王子。悲泣懊恼渐舍而去。（六哀泣而去也。）
    时小王子所将待从。互相谓曰。王子何在宜共推求。（侍卫追觅。）
    尔时国大夫人。寝高楼上。便于梦中见不祥相。被割两乳。牙为堕落。得三鸽鶵一为鹰夺。二被惊怖（眷属号恋中。第三父母哀叹。于中有十。一初夫人惊异有八。此初寝梦不祥也。）
    地动之时夫人遂觉。心大悉恼。（二地动惊觉。）
    作如是言。
    何故今时大地动  江河林树皆摇震
    日无精光如覆蔽  目??乳动异常时
    如箭射心忧苦逼  遍身战掉不安稳
    我之所梦不祥征  必有非常灾变事（三说其恶想也。）
    夫人两乳忽然流出。念此必有变怪之事。（四感激流乳也。）
    时有侍女闻外人言。求觅王子今犹未得。（五侍女闻言。）
    心大惊怖。即入宫中。白夫人曰。大家知不。外闻诸人散觅王子遍求不得。（六走入驰告。）
    时彼夫人闻是语已。生大忧恼。悲泪盈目。（七母闻愁恼。）
    至大王所。白言大王。我闻外人作如是语。失我最小所爱之子。（八悲泪白王也。）
    王闻语已。惊惶失所悲哽而言。苦哉今日失我爱子。（第二父遂悲惶。）
    即便抆泪慰喻夫人。告言贤首。汝勿忧戚。吾今共出求觅爱子。（第三王慰夫人。西国恒法相见称赞呼为贤首。）
    王与大臣及诸人众。即共出城。各各分散。随处求觅。（第四王臣出觅。于中复七。此初四散推求。）
    未久之顷有一大臣。前白王曰。闻王子在愿勿忧愁。其最小者今犹未见。（二臣来白。）
    王闻是语悲叹而言。苦哉苦哉。失我爱子。
    初有子时欢喜少  后失子时忧苦多
    若使我儿重寿命  纵我身亡不为苦（三父闻悲叹。）
    夫人闻已。忧离缠怀如被箭中。而嗟叹曰。
    我之三子并侍从  俱往林中共游赏
    最小爱子独不还  定有乖离灾厄事（四母重嗟伤。）
    次第二臣来至王所。王问臣曰。爱子何在。（五臣至王问存亡。）
    第二大臣懊恼啼泣。喉舌干炽口不能言竟无所答。（六大臣鸣咽不答。）
    夫人问曰。
    速报小子今何在  我身势恼遍烧然
    闷乱荒迷失本心  勿使我胸今破裂（七夫人荒迷催报。）
    时第二臣。即以王子舍身之事。具白王知。（第五得子委曲。）
    王及夫人闻其事已。不胜悲噎（第六知已悲噎。）
    望舍身处。骤驾前行。诣竹林所。至彼菩萨舍身之地。（第七诣舍身处。）
    见其骸骨。随处交横。俱时投地。闷绝将死。犹如猛风吹倒大枝。心迷失绪。都无所知。（第八睹见崩摧。）
    时大臣等。以水遍洒。（第九臣从水洒。）
    王及夫人。良久乃苏举手而哭。咨嗟叹曰。
    祸哉爱子端严相  因何死苦先来逼
    若我得在汝前亡  岂见如斯大苦事（第十苏已嗟叹。）
    尔时夫人。迷闷稍止头发蓬乱。两手椎胸宛转于地。如鱼处陆若牛失子。悲泣而言。
    我子谁屠割  余骨散于地
    失我所爱子  忧悲不自胜
    苦哉谁杀子  致斯忧恼事
    我心非金刚  云何而不破
    我梦中所见  两乳皆被割
    牙齿悉堕落  今遭大苦痛
    又梦三鸽鶵  一被鹰擒去
    今失所爱子  恶相表非虚（十一母泣阿悲。初经家叙。次母悲陈。于中二颂述悲伤。二颂叙恶相也。）
    尔时大王及于夫人并二王子。尽哀号哭。璎珞不御。与诸人众。共收菩萨遗身舍利。为于供养置窣睹波中。（第九大段为立制底。）
    阿难陀。汝等应知。此即是彼菩萨舍利。（第十大段结示利生有三。此初结归舍利。）
    复告阿难陀。我于昔时。虽具烦恼贪嗔吝痴等。能于地狱饿鬼傍生五趣之中。随缘救济。令得出离。（次略示住昔因。）
    何况。今时烦恼都尽。复无余习。号天人师。具一切智而不能为一一众生经于多劫在地狱中及于余处。代受众苦。令出生死烦恼轮回。（述今能利。即随感应形皆为益物也。）
    尔时世尊。欲重宣此义。而说颂曰。
    我念过去世  无量无数劫
    或时作国王  或复为王子
    常行于大施  及舍所爱身
    愿出离生死  至妙菩提处（有五十六颂分二。初二颂总标修行。后五十四颂别颂舍身。前长行有十段。今颂大须略不颂第四思应舍身·第七虎遂能食·第十结示利生。此初标修行。）
    昔时有大国  国主名大车
    王子名勇猛  常施心无吝
    王子有二兄  号大渠大天（自下即分为七。此初颂第一阿往眷属也。）
    三人同出游  渐至山林所（此半颂第二述昔欢游也。）
    见虎饥所逼  便生如是心
    此虎饥火烧  更无余可食（此一颂颂第三遇苦悲生。）
    大士睹如斯  恐其将食子
    舍身无所顾  救子不令伤（此一颂颂第五捐身救济。）
    大地及诸山  一时皆震动
    江河皆腾跃  惊波水逆流
    天地失光明  昏冥无所见
    林野诸禽兽  飞奔丧所依（此一颂颂第六瑞感人天。）
    二兄怪不还  忧戚生悲苦
    即与诸侍从  林薮遍寻求
    兄弟共筹议  复往深山处
    四顾无所有  见虎处空林
    其母并七子  口皆有血污
    残骨并余发  纵横在地中
    复见有流血  散在竹林所
    二兄既见已  心生大恐怖
    闷绝俱投地  荒迷不觉知
    尘土健其身  六情皆失念
    王子诸侍从  啼泣心忧离
    以水洒令苏  举手号啕哭（自下四十六颂半。颂第八眷属号恋中。此六颂颂兄弟悲啼细分可知。略不颂侍卫追觅。其文可见。）
    菩萨身舍时  慈母在宫内
    五百诸婇女  共受于妙乐（自下四十颂半。颂父母哀叹中。初十一颂颂夫人惊异分五。此一初颂宫内娱乐。）
    夫人之两乳  忽然自流出
    遍体如针刺  苦痛不能安
    欻生失子想  忧箭苦伤心（此一颂半感激乳流出。）
    即白大王知  陈斯苦恼事
    悲泣不堪忍  哀声向王说
    大王今当知  我生大苦恼
    两乳忽流出  禁止不随心
    如针遍刺身  烦宛胸欲破
    我先梦恶征  必当失爱子
    愿王济我命  知儿存与亡
    梦见三鸽鶵  小者是爱子
    忽被鹫夺去  悲愁难具陈
    我今没忧海  趣死将大光
    恐子命不全  愿为速求觅
    又闻外人语  小子求不得
    我今意不安  愿王哀愍我（此六颂半悲泪白王。其文可见。）
    夫人白王已  举身而躄地
    悲痛心闷绝  荒迷不觉知（此一颂白已闷绝。）
    婇女见夫人  闷绝在于地
    举声皆大哭  忧惶失所依（此一颂婇女忧惶。）
    王闻如是语  怀忧不自胜（此半颂颂第二王遂悲伤。）
    因命诸群臣  寻求所爱子（自下十四颂王臣出觅分三。此初半颂命臣追觅。长行中无。）
    皆共出城外  随处而追觅
    涕泣问诸人  王子今何在
    今者为存亡  谁知所去处
    云何令得见  解我忧恼心
    诸人悉共传  咸言王子死
    闻者皆伤悼  悲叹苦难裁（自下九颂颂初四散推求。于中此初三颂颂臣依寻求也。）
    尔时大车王  悲号从座起
    即就夫人处  以水洒其身
    夫人蒙水洒  久乃得醒悟
    悲啼以问王  我儿今存不
    王告夫人曰  我已使诸人
    四向求王子  尚未有消息
    王又告夫人  汝莫生烦恼
    且当自安慰  可共出追寻（自下四颂颂第三王慰夫人文也。）
    王即与夫人  严驾而前进
    号动声凄感  忧心若火然
    土庶百千万  亦随王出城
    各欲求王子  悲号声不绝（此二颂颂王出推求。初一颂王。次一颂臣。可见。）
    王求爱子故  自视于四方
    见有一人来  被发身涂血
    遍体蒙尘土  悲哭逆前来（自下四颂半。颂王臣出觅中。第二大臣来白。于中分三。此初一颂半颂王见来。）
    王见是恶相  倍复生忧恼
    王便举两手  哀号不自裁
    初有一大臣  ^7□忙至王所
    进白大王曰  幸愿勿悲哀
    王之所爱子  今虽求未获
    不久当来至  以释大王忧（此二颂大臣进白王。）
    王复更前行  见次大臣至（自下五颂半颂前第五得委曲。于中分四。此初半颂王见臣来。）
    其臣诣王所  流泪白王言
    二子分现存  被忧火所逼（此一颂白二王子现存。）
    其第三王子  已被无常吞（此半颂报萨埵已亡。）
    见饿虎初生  将欲食其子
    彼萨埵王子  见此起悲心
    愿求无上道  当度一切众
    系想妙菩提  广大深如海
    即上高山顶  投身饿虎前
    虎羸不能食  以竹自伤颈
    遂啖王子身  唯有余骸骨（此三颂半述其死由。）
    时王及夫人  闻已俱闷绝
    心没于忧悔  烦恼火烧然（颂第六知已悲噎。于中分四。初一颂父母闷绝也。）
    臣以栴檀水  洒王及夫人
    俱起大悲号  举手摧胸臆（此一颂臣佐水洒。）
    第三大臣来  白王如是语
    我见二王子  闷绝在林中
    臣以冷水洒  尔乃暂苏息
    顾视于四方  如猛火周遍
    暂起而还伏  悲号不自胜
    举手以哀言  称叹弟希有（此二颂又臣重报。）
    王闻如是说  倍增忧火煎
    夫人大号啕  高声作是语

    我之小子偏钟爱  已为无常罗刹吞
    余有二子今现在  复被忧火所烧逼（此二颂父母号叹。）
    我今速可之山下  安慰令其保余命
    即便驰驾望前路  一心诣彼舍身崖
    路逢二子行啼泣  椎胸懊恼失客仪
    父母见已抱忧悲  俱往山林舍身处（此二颂第七诣舍身所。）
    既至菩萨舍身地  共聚悲号生大苦（此半颂睹见崩摧。）
    脱去璎珞尽哀心  收取菩萨身余骨
    与诸人众同供养  共造七宝窣睹波
    以彼舍利置函中  整驾怀忧趣城邑（此一颂半大段第九为立制底。）

    复告阿难陀  往时萨埵者
    即我牟尼是  勿生于异念
    王是父净饭  后是母摩耶
    太子谓慈氏  次曼殊室利
    虎是大世主  五儿五苾刍
    一是大目连  一是舍利子（品中第二大段会于今古。）
    我为汝等说  往昔利他缘
    如是菩萨行  成佛因当学（品中第三大段劝励修学。于中初一颂指昔劝修。）

    菩萨舍身时  发如是弘誓
    愿我身余骨  来世益众生
    此是舍身处  七宝窣睹波
    以经无量时  遂沈于厚地
    由昔本愿力  随缘兴济度
    为利于人天  从地而涌出（此三颂结示底之意。）
    尔时世尊。说是往昔因缘之时。无量阿僧正耶人天大众。皆大悲喜叹未曾有。悉发阿耨多罗三藐三菩提心。复告树神。我为报恩故致礼敬佛摄神力。其窣睹波还没于地。（品第四大段众闻得益。文分为四。初牒前所说。次无量下明得益多少。次复告下答问总结。后佛摄下明塔归故。以事讫故。如文可见。）

金光明最胜王经十方菩萨赞叹品第二十七

    （三门分别。言来意者。流通有三。谓学行赞重付属三别。令其后代依法修行。获益既多。故申庆赞。故前品后有此品生。释名者。赞者称也。叹者吟也。即称扬吟咏。应言触事美德云赞。是理论扬为叹。初人后法。或通人法俱称赞叹。菩萨能赞之人。十方说其来域。欲令有情殷重。故举十方远来。胜尚自论扬。劣者何不歌咏。释难者。问。何故旧经总为一品。今者新翻别为四品。答。今依梵本。四人赞叹名别书记。故今分四。旧人以见同是赞佛故合。为品。）
    尔时释迦牟尼如来。说是经时。（此品分三。初菩萨云集。次正申礼赞。后如来叹仰。此初经家序。）
    于十方世界。有无量百千万亿诸菩萨众。各从本土。诣鹫峰山。（二菩萨云集。）
    至世尊所。五轮着地。礼世尊已。（申礼赞。初身礼。后语赞。此初也。）
    一心合掌异口同音而赞叹曰。（申赞。初标次赞。此初也。）
    佛身微妙真金色  其光普照等金山
    清净柔软若莲华  无量妙彩而严饰（赞有十一颂分二。初十颂三身。后一颂结略发愿。赞三身中。初八颂赞化身恩德。次一颂赞报身智德。后一颂赞法身断德。赞恩德中。初二颂赞现身。次一颂赞说法。次一颂赞福智。四颂赞利生。赞现身。此初一颂所依总身。）
    三十二相遍庄严  八十种好皆圆满
    光明昺着无与等  离垢犹如净满月（此一颂叹相及随好。具如前辨。）
    其声清彻甚微妙  如师子吼震雷音
    八种微妙应群机  超胜迦陵频伽等（此赞说法。八种声者。十住断结经云。一不男。二不女。三不强。四不软。五不清。六不浊。七不雄。八不雌。又有小乘经说。迦陵频伽者妙音鸟也。）
    百福妙相以严容  光明具足净无垢
    智惠澄明如大海  功德广大若虚空（此赞福智。初半福。次半智。一一相好各百福严。言百福者。小乘婆娑有多师释。具如疏述。若依大乘。虽未见文。传有二释。一云。如十善业平等平等相资即为百业。又云。如一一业各有十种。谓一自作。二教他。三庆慰。四随喜。五少分。六多分。七全分。八少时。九长时。十尽寿。故为百福。）
    圆光遍满十方界  随缘普济诸有情
    烦恼爱染习皆除  法炬恒然不休息（此赞利生。初一颂总赞为利生故现身说法。初句身。第二句为利。第三句赞净。第四句法。即中二句通于身法。其文可见。）
    哀愍利益诸众生  现在未来能与乐
    常为宣说第一义  令证涅槃真寂静（自下别赞。初二颂赞所说法能得涅槃。后一颂赞所说法能得菩提。得涅槃中一颂。）
    佛说甘露殊胜法  能与甘露微妙义
    引入甘露涅槃城  令受甘露无为乐（此一颂重成。）
    常于生死大海中  解脱一切众生苦
    令彼能住安稳路  恒与难思如意乐（此一颂明令利菩提。即八正道名安稳路。）
    如来德海甚深广  非诸譬喻所能知
    于众常起大悲心  方便精勤恒不息（此一颂赞报身智德。以大悲故常得有情。不入涅槃。恒不休息。）
    如来智海无边际  一切人天共测量
    假使千万亿动中  不能得知其少分（此赞法身断德。）
    我今略赞佛功德  于德海中唯一渧
    回斯福聚施群生  皆愿速证菩提果（结略发愿。）
    尔时世尊告诸菩萨言。善哉善哉。汝等善能如是赞佛功德。利益有情广兴佛事。能灭诸罪生无量福。（如来赞印。初赞。后汝等下印无染心赞。称理益物故印也。）

金光明最胜王经妙幢菩萨赞叹品第二十八

    （三门分别。来意同前。言释名者。梵云鸲嚧只啰。此云妙。鸡头此云幢。即胜智回秀。喻彼高幢独超尘界。故称为妙幢。即称妙名为妙幢。持业释也。从喻立称。名曰妙幢。旧云信相。信性是净。妙义相似。幢者高显。故谬云相。释妨难者。问。闻法得记不唯妙幢。何故赞叹独举斯士。答。以是首故。）
    尔时妙幢菩萨。即从坐起偏袒右肩。右膝着地合掌向佛。（品文分三。初赞人仪轨。次而说赞曰下正陈赞叹。后佛告妙幢下世尊叹印。此即初也。）
    而说赞曰。（自下赞叹有八颂半分三。初四颂赞变化佛。次大喜下三颂赞受用佛。后如来金口下一颂半通二佛。略不赞法佛。）
    牟尼百福相圆满  无量功德以严身
    广大清净人乐观  犹如千日光明照（初化身中分四。此初一颂赞身也。）
    焰彩无边光炽盛  如妙宝聚相端严
    如日初出映虚空  红白分明问金色（此一颂赞光明。）
    亦如金山光普照  释能周遍百千土
    能灭众生无量苦  皆与无边胜妙乐（此一颂合赞身光。）
    诸相具足悉严净  众生乐睹无厌足
    头发柔软绀青色  犹如黑蜂集妙花（此一颂赞相好。）
    大喜大舍净庄严  大慈大悲皆具足
    众妙相好为严饰  菩提分法之所成（此赞受用身遍自他受用分四。初半颂赞四无量。次半颂赞相好。）
    如来能施众福利  令彼常获大安乐（此半颂赞利益。）
    种种妙德共庄严  光明普照千万土
    如来光相极圆满  犹如赫日遍空中
    佛如须弥功德具  示现能周于十方（此一颂半赞身及光中。初半总。后一颂别。）
    如来金口妙端严  齿白齐密如珂雪
    如来面貌无伦匹  眉间毫相常右旋
    光润鲜白等颇梨  犹如满月居空界（通赞二佛相之与好。）
    佛告妙幢菩萨。汝能如是赞佛功德不可思议。利益一切。令未知者随顺修学。（如来叹印。）
    
金光明最胜王经菩提树神赞叹品第二十九

    （三门分别。来意同前。言释名者。准西域传。云树本名毕钵罗树。在金刚坐上。金刚坐昔贤劫成与大地俱起。下极金轮上侵地际。金刚所成。周百余步。贤劫千佛坐之而入金刚定。故曰金刚焉。毕钵罗树佛坐其下成正觉。因而谓之菩提树焉。具如疏述。大地菩萨现为天女作此树神。即主菩提树之神。依主释也。释难者。问。何不明余神耶。答。最先见佛故。常不离佛故。问。菩提树神与大地神为一为别。答。有说是一。有说是别。）
    尔时菩提树神。（品文分三。初出能赞人。次亦以伽他下述其赞词。后尔时世尊下如来叹印。此即初也。）
    亦以伽他赞世尊曰。（自下赞词总有十一颂。大分为二。初五颂赞。后六发愿。此即初赞也。）
    敬礼如来清净慧  敬礼常求正法慧
    敬礼能离非法慧  敬礼恒无分别慧（此初一颂赞智体中。初一句总赞智体。后四颂赞智用。体中初一句总赞智体。离障智圆名清净惠。次二句赞惠能。能令众生修善故云常求正法。能令舍恶故云离非法惠。三轮净故恒无分别。或初一句赞果。后三句赞因。）
    希有世尊无边行  希有难见比优昙
    希有如海镇山王  希有善逝光无量
    希有调御弘慈愿  希有释种明逾日
    能说如是经中宝  哀愍利益诸群生（此赞智用。初二颂利他用。后二颂自利用。利他中初一句赞具行希。次一句赞出现希。次一句现身希。身处大众。如妙高山镇于大海。次一句光无量。次一句弘愿希。次一句种姓希。日炙种生世尊故明逾日。次一句说此经希。次一句能利生希。即具八希。其文可知。）
    牟尼寂静诸根定  能入寂静涅槃城
    能住寂静等持门  能知寂静深境界（此一颂赞自利住寂德。其文可见。）
    两足中尊住空寂  声闻弟子身亦空（此半颂赞住寂所由。）
    一切法体性皆无  一切众生悉空寂（此半颂结成所以。以法体空自性皆寂故住空寂。余文可知。）
    我常忆念于诸佛  我常乐见诸世尊（此半颂忆念愿所住常见。）
    我常发起殷重心  常得值遇如来日（此半颂殷重所生常遇。）
    我常顶礼于世尊  愿常渴仰心不舍
    悲泣流泪情无间  常得奉事不知厌（此一颂供养侍愿恒供无厌。）
    唯愿世尊起悲心  和颜常得令我见（此半颂愿恒加护令见。）
    佛及声闻众清净  愿常普济于人天
    佛身本净若虚空  亦如幻焰及水月
    愿说涅槃甘露法  能生一切功德取（此一颂半愿恒利有情。）
    世尊所有净境界  慈悲正行不思议
    声闻独觉非所量  大仙菩萨不能测（次二颂愿得见证。于中此初一颂叹胜妙。所行境者即法性身。慈悲正行者即悲智俱不思议。大仙菩萨即等觉菩萨也。）
    唯愿如来哀愍我  常令睹见大悲身（此半颂愿加被也。）
    三业无倦奉慈尊  速出生死归真际（此半颂愿修得证。）
    尔时世尊闻是赞已。以梵音声告树神曰。善哉善哉（自下叹印。此初赞叹也。）
    善女天。汝能于我真实无妄清净法身。自利利他宣扬妙相（下印有二。此初印所赞也。）
    以此功德令汝速证最上菩提。一切有情同所修习。若得闻者皆入甘露无生法门。（此印所愿。）

金光明最胜王经大辩才天女赞叹品第三十

    （来意同前。释品名者。具足菩萨四辩才故名大辩才。有自在故名为天。现为天女即持来释。解难者。问。何不明余此天女赞。答。以诸神中具辩才胜故。不明余也。）
    尔时大辩才天女。即从坐起。合掌恭敬。以直言词。赞世尊曰。（品文分三。此初标能赞人有三。初指人。次威仪。后正赞。）
    南谟释迦牟尼如来应正等觉。（自下赞叹有二。初赞德。二愿以此福下发愿。赞中有三。此初申体。）
    身真金色咽如螺贝。面如满月。目类青莲。唇口赤好。如颇梨色。鼻高修直。如截金鋋。齿白齐密。如拘物头华。身光普照。如百千日。光彩映彻。如赡部金。（自下别赞有十。此初赞相好。）
    所有言词。皆无谬失。（二赞语无失。十八共法中说利胜故偏赞语。）
    示三解脱门。开三菩提路。（三赞所说法外化德有二。一示三解脱门。即涅槃门。二开三觉路。即三佛菩提。所余二乘依此故有也。）
    心常清净。意乐亦然。佛所住处。及所行境。亦常清净。（四赞清净者。一自性净。二离垢净。三得此道净。四生此境净。即逆次第。由心清净。所流教法能生一切觉分法。即生此境净。意乐亦然者。得此道净。佛所住者。即离垢真如法身所住。性相分二。所行境者即自性净。一真法界佛所行境。）
    离非威仪。进止无谬。（五赞永拔习气四威仪中常为利物故。）
    六年苦行。三转法轮。度苦众生。令归彼岸。（六赞现八相。且举苦行转法轮二相影余。）
    身相圆满如□陀树。（七赞身相。）
    六度熏修。（八赞修行。）
    三业无失。（九赞三业不共德。举三例余不共。）
    具一切智自他利满。（十赞智德。此初总标也。）
    所有宣说常为众生。言不虚设。（此别释中。此初利他。）
    于释种中为大师子。坚固勇猛具八解脱。（此赞自利。）
    我今随力称赞如来少分功德。犹如蚊子饮大海水。（结略。）
    愿以此福广及有情。永离生死成无上道。（发愿。）
    尔时世尊告大辩天曰。善哉善哉。汝久修习。具大辩才。今复于我广陈赞叹。（自下叹印。其文可见。）
    今汝速证无上法门。相好圆明普利一切。（此印发愿。）
  
金光明最胜王经付嘱品第三十一

    （三门分别。言来意者。四天王品下明流通分有其三种。上既令学行流通。众闻所说心生喜赞。故今第三次当付嘱令更护持传之末代。故前品后有此品生。释名者。付者授也。嘱者托也。以法托也。以法托之授令持护流通末代。故云付嘱也。）
    尔时世尊。普告无量菩萨。及诸人天一切大众。汝等当知。我于无量无数大劫。勤修苦行。获甚深法。菩提正因。已为汝说。（品文分四。初佛募护持。二尔时众中下闻愿护。三尔时世尊下佛重赞劝。四尔时无量下闻教喜行。初中有二。此初普告大众结前所说之。）
    汝等谁能发勇猛心恭敬守护。我涅槃后。于此法门。广宣流布。能令正法久住世间。（普命大众募其护持。）
    尔时众中有六十俱胝诸大菩萨。六十俱胝诸天大众。（第二众闻愿护有二。初总后别。总中有四。初举众数。）
    异口同音作如是语。世尊。我等咸有欣乐之心。（二述欣愿心。）
    于佛世尊。无量大劫勤修苦行。所获甚深微妙之法菩提正因。恭敬护持不惜身命。（三誓自护持也。）
    佛涅槃后。于此法门。广宣流布。当令正法久住世间。（四兼传末代。）
    尔时诸大菩萨。即于佛前说伽他曰。（自下别有十一。此即第一菩萨愿护有三。此初经家序。）
    世尊真实语  安住于实法
    由彼真实故  护持于此经（自下陈愿护有八颂分二。初四颂见利益故自愿护。于中此一颂知佛语实故。）
    大悲为甲胄  安住于大慈
    由彼慈悲力  护持于此经（此一颂知佛大悲故。）
    福资粮圆满  生起智资粮
    由资粮满故  护持于此经（此一颂知具资粮故愿。）
    降伏一切魔  破灭诸邪论
    断除恶见故  护持于此经（此一颂知能灭障故愿。）
    护世并释梵  乃至阿苏罗
    龙神药叉等  护持于此经（自下四颂见他护随喜。于中此初一颂见梵释八部护。）
    地上及虚空  久住于斯者
    奉持佛教故  护持于此经。（此一颂见地空神护。）
    四梵住相应  四圣谛严饰
    除伏四魔故  护持于此经（次二颂见佛自护。此初一颂赞德具护持此经。）
    虚空成质碍  质碍成虚空
    诸佛所护持  无能倾动者（此一颂显护决定。）
    尔时四大天王。闻佛说此护持妙法。各生随喜护正法心。（第二四王护亦有二文。此初闻教生欣也。）一时同声。说伽他曰。（同心说护。此经家序。）
    我今于此经  及男女眷属
    皆一心拥护  令得广流通
    若有持经者  能作菩提因
    我常于四方  拥护而承事（此说护。护中二颂。初颂护法。后颂护人。可见。）
    尔时天帝释。合常恭敬。说伽他曰。（第三护文段。准前此初标能护人。）
    诸佛护此法  为欲报恩故
    饶益菩萨众  出世演斯经
    我于彼诸佛  报恩常供养
    护持如是经  及以持经者（二颂之中。初一颂述护所由。所一颂陈护法。）
    尔时睹史多天子。合掌恭敬。说伽他曰。（第四此初标能说人。）
    佛说如是经  若有能持者
    当住菩提位  来生睹史天
    世尊我庆悦  舍天殊胜报
    住于赡部洲  宣扬是经典（初一颂述利益。后一颂陈护法。）
    尔时索诃世界主梵天王。合掌恭敬。说伽他曰。
    诸静虑无量  诸乘及解脱
    皆从此经出  是故演斯经
    若说是经处  我舍梵天乐
    为听如是经  亦常为拥护（第五文段同前。）
    尔时魔王子名曰商主。合掌恭敬。说伽他曰。
    若有受持此  正义相应经
    不随魔所行  净除魔恶业
    我等于此经  亦当勤守护
    发大精进意  随处广流通（第六文亦同前。）
    尔时魔王。合掌恭敬说伽他曰。
    若有持此经  能伏诸烦恼
    如是众生类  拥护令安乐
    若有说是经  诸魔不得便
    由佛威神故  我当拥护彼（第七文亦同前。）
    尔时妙吉祥天子。亦于佛前说伽他曰。
    诸佛妙菩提  于此经中说
    若持此经者  是供养如来
    我当持此经  为俱胝天说
    恭敬听闻者  劝至菩提处（第八妙吉祥文二同前。陈护法中。初述经利。后明护法。其文可见。）
    尔时慈氏菩萨。合掌恭敬说伽他曰。
    若见住菩提  与为不请友
    乃至舍身命  为护此经王
    我闻如是法  当往睹史天
    由世尊加护  广为人天说（第九慈尊文亦同前。陈护法中。初颂护人。后颂护法也。）
    尔时上坐大迦叶波。合掌恭敬说伽他曰。
    佛于声闻乘  说我鲜智惠
    我今随自力  护持如是经
    若有持此经  我当摄受彼
    授其词辩力  常随赞善哉（第十迦叶文亦同前。初一颂护法。后一颂护人也。）
    尔时具寿阿难陀。合掌向佛说伽他曰。
    我亲从佛闻  无量众经典
    未曾闻如是  深妙法中王
    我今闻是经  亲于佛前受
    诸乐菩提者  当为广宣通（第十一阿难文亦同前。初一颂赞。后一颂护。）
    尔时世尊。见诸菩萨人天大众。各各发心。于此经典。流通拥护。劝进菩萨。广利众生。赞言。善哉善哉。（自下品第二大印佛重赞劝。大文分为其三。此初听赞。）
    汝等能于如是微妙经王。虔诚流布。乃至于我般涅槃后。不令散灭。即是无上菩提正因。所获功德于恒沙劫说不能尽。（此印。）
    若有苾刍。苾刍尼。邬波索迦。邬波斯迦。及余善男子善女人等。供养恭敬。书写流通。为人解说。所获功德。亦复如是。（自下劝。初劝四众。此十法行中略举四。一供养。二书写。三流通即施他。四解说即闻演也。举四影余。）
    是故汝等应勤修习。（结劝大众。）
    尔时无量无边恒沙大众。闻佛说已。皆大欢喜。信受奉行。（四闻教喜行。依文殊问经论云。有三种义。是故欢喜。一说者清净。二所说法清净。三依所说法得果清净。此意以依所说证入真理得涅槃故。广如沼公疏述。）
    我今采撮群师疏  译注金光微妙典
    所获功德施众生  共息轮回升觉岸

金光明最胜王经注释卷第十
