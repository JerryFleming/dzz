No.2339
五教章通路记卷第一

        东大寺沙门凝然述
          
　　　　　　
　　　　　　
　　　　　　
　
    将解此章。问答料简。重重无尽。
    密等说。二遮三之一。如法花等说。三者表体之一。如花严等说（已上）释曰。遮三表体。即前二种。更加存三。即始教意。纵与立之。通摄三机故名存三。而约三乘无性理。皆同一道。以为一乘。据实三乘定有差别。此乃密意权方之义。是故纵与立二乘名。不同后二遮表虽异。实是一乘无二之义。三历教明相。总成五种。今章文云。随教有五。一别教一乘云云。二同教一乘云云。三绝相一乘。如楞伽。此顿教。四约佛性平等为一乘云云。此终教。五密意一乘。如八意等云云。此约始教（已上）此中别教。即表体一也。同教即是遮三之一也。密意一乘。是存三也。更约终顿。增加绝想。佛性二种。故成五种。别教同教。实是一乘密意一乘。一向纵与。义兼两向。若望始教。即是实义。若望别教。是与立之。具如下释。如此一乘种类非一。又章明同教一乘之中。总有七种。于中密意是始教意。而亦融摄。以为同教。余之六种。并是同教当体事义。是故后七。成五中二。总论一乘。唯有二种。同别是也。且五种中。初二如名。后三并是同教所摄。义门差别。故分三种。自余众类。准例可摄。是故一乘。种类虽多。纲领唯是同别二教。问今章题一乘者。上众类中是何。答题一乘言义。有通局。不可卒尔包摄简去。花严大经。即是圆融别教一乘。天异诸典。若论广摄。诸教在中。然就所目。是别教义。普法之外。不见余故。约其回入。即同教门。三乘之权。归入一故。章下文云。如花严同教中说（已上）又云。如花严经别教中说（已上）是故明知。花严一乘。有其同别二教之相。然此一乘。正陈别教。兼说同教。同教之中。多明回入会归之门。而不可遮破三之义不同法花俱同陈说遮三破三。回入会归。今章一乘。正存别教。兼显同教。同教之中。正显回入。兼摄余门。若二种中。正是直体。其破异门不可遮兼。三种一中。无彼存三。五种一中。无其密意。自余正兼。随应有之。若约能同论所同者。存三密意亦同教摄。非唯密意。亦彼二乘乃至诸乘皆同教摄。能同之一贯摄彼故。若约别教所目言之。一切诸乘森罗万象。莫不在彼别教之中。而唯一乘无有余相。一切诸乘约就同别。包兼收摄。无不皆尽。故题一乘摄彼诸门。指事直举彼存三等三种一乘。为今章题。仍问答云。问既题花严一乘。唯可标第三直显一。何兼余义。答圆教故摄。方便故。准下同教可知（已上）普摄之义。虽无辨释。广包之相。准例可见。问大经之题。唯言花严无一乘言。何以得知此花严经即是一乘。答一乘之言。何必待题。法花一乘岂由题乎。而亦立题托义不同。如胜鬘经。即题一乘。今此花严。因果体相。性用功能。能诠所诠。始末起尽。皆是一乘。圆融普周。自在无碍。究竟备足。一乘本教。唯在此典。题目所载。即是一乘。此外无有可题一乘。如此一乘。即是本经。本经即是自一乘故。是故一乘之言。以为所释所宗。问下卷题云。花严经中。一乘五教分齐义（已上）此意即以一乘为其能释能依。今何违此为所依乎。答花严圆教。本自一乘。法性常然。谁敢异论。然下卷题。文义相对。举文题故。先言花严经中。约体义故。后言一乘。而意即在所依既一。故其能依陈一乘义。不可敢遮。故下卷题布置尔也。今上卷题。其义亦尔。但正以此一乘之言。目所依经。兼亦不遮通能释也。
　　教分记者。日本古德并皆判云。教谓五教。即愚法等。良以下卷之题。分明云五教故。是故古德如此判也。分者分齐。五教分齐各别异故。此亦下卷分明标故。记者记录。聚所有义载简牍故。卷者卷舒。始末随应此中尽故。上者简余。三卷之中。是居首故。斯乃花严二字。是本经题。若约义显。一乘二字。亦是经题。但非文题而已。教分记者。能依章题仍取经题。为章总题。连合标故。上是总题。通一部故。卷上二字。当卷题目。卷独是通。相从为别。仍连通号。为上卷题。是故总名花严一乘教分记卷上也。宋朝章题与此少别。即花严一乘教义分齐章也。且折薪记主。释此题云。言一乘教义分齐者。此总相标名。今此一乘。具同别二教教义之分齐也。以下列十门。释此教义。不出三界一乘。若别教一乘。则三乘等本来不异。若同教一乘。则三一合明故。今虽标一乘。摄三乘等俱尽。所以统收不异故曰一。运载含融故曰乘。此教义具同别之分齐也。例同大疏义理分齐。虽有四科。亦唯同别二教之分齐。尔然催致远传中。复有别名。一曰花严五教章（乃至如上列异题处已引即略中间五十三字）故唯存此名也（已上）余记之中。亦有解释。恐繁不引。
    二魏国下人号。此之撰号。诸本不同。和本有三。一云法藏撰。此三异本。如次广中及略号。作者随时随一即得。或后人随宜广略布置。无别所以。宋朝本云。京大崇福寺沙门法藏述。此亦随宜具举众相。和本号中。直解广名。余即可悉。言魏国者。是别郡名。近比宋人多来。予亲问彼魏国分齐。彼答云。言魏国者。自宋朝杭州行在京。北行三千二百余里有之。彼国即有百二十余州。彼太原府。在此国中。今者为蒙古王所伐取矣（云云）言西寺者。具云西太原寺。即则天皇后之所建也。笔削记（子璇释起信注）第一云。西太原寺者。即长安崇福寺也。以天下有五寺俱名太原。为拣余四故言西也。东即扬州。南即荆南府。西即长安。北即太原（亦名崇福）中即东都（今云福先）俱称太原者。以则天生于太原此既皆彼舍宅所置。为敬生处故为名（已上）
    今此简略唯言西寺。寺有东西两塔。西塔有满意律师（章主律之所承）东塔有怀素律师。此等诸德居彼兴法。今章主者。即居西塔。所言寺者。行愿记（圭山释清凉疏）第一云。梵云毗呵啰。正云尾贺啰。此云行处。出家道人所行止处也。今云寺者。起自摩腾。初来汉国。同诸宾客。权止鸿胪。后建伽蓝。标名白马。因得寺名（已上）自尔以后。续立此名。义苑疏一云。寺者嗣也。治事者。嗣续于其间。如国家九寺。今既统释众所居。则练行治惑业者。相嗣续于其间故云嗣也（已上）此是解释寺名义也。
    言沙门者。行愿记云。沙门梵语。具云室啰末拏。此云勤息。故经云。息心达本源故。号为沙门。然有胜义世俗示道污道之异。如十轮经（已上）义苑云。然有四种。一坏道沙门。二说道沙门。三治道沙门。四胜道沙门。今国师。退非坏道之凡。进非胜道之圣。驾说开宗。法喜禅悦。中间之二沙门摄也（已上）笔削记云。沙门者。释众之通号。此云勤息。谓勤修戒定慧。息灭惑业苦。故受斯称（已上）沙门之号。由德故尔。
    言法藏者。是章主之名。祖师之号也。大师行状传记非一。唐朝千里法师。创制别传。静法大师纂灵记中。有祖师传。海东致远亦造别传。赞宁法师。大宋高僧传第五卷中。有贤首传（义解篇中）日本古德。遥暗传闻。录之简牍（事迹有违。展转闻故）自外记录。要赞亦多。中宗皇帝御制。真赞居士朝隐所制碑文等也。今取精要。标赞祖德。释法藏字贤首。姓康氏。康居国人也。母梦异色孕大师。大唐第二主。太宗皇帝。贞观十七年。岁次癸卯诞生。当大日本国。人王第三十六代。女帝。皇极天皇御宇二年岁次癸卯。于时智俨大师。俗龄四十二也。年甫十七。辞亲求法于太白山。后慈亲不恙。归乡竭孝。乃涉岁时。于时智俨大师。于云华寺。讲花严经。贤首至于中夜。忽见神光来烛庭宇。贤首叹曰。当有异人发弘大教。及明乃遇智俨大师。自此服膺深入无尽。于时贤首龄二十六。值俨入灭至二十八。贤首出家未进具戒。奉敕于太原寺。讲花严经。名价日高。道俗云集。于时于京云花寺。讲旧花严经。乃有五光现从口出。聚顶成盖。天雨妙花。地动六种。证圣元年。岁次乙未。实叉难陀。初译花严。贤首大师。年五十三。共译彼经。首尾五年。翻译终功。如此前后。义净。日照三藏等翻译场。并预其选。证义笔受等事。推师独为精美。圣历二年。岁次己亥。十月八日。大师奉诏。于佛授记寺。讲新花严。至花藏世界品。讲堂及寺中地皆震动。鉴真和尚。年二十一。受具之时。奉请大师。为尊证师。于时大师龄六十六也。大唐第六主。玄宗皇帝。先天元年。岁次壬子。贤首入灭。春秋七十。当日本国人王第四十三代。元明天皇御宇壬子岁也。贤首大师一期行业。兴法济物。不可胜计。前后讲新旧花严经三十余遍。大经及诸经论。制章撰疏。其数极多。探玄记二十卷。是为大部。造花严宗中。杂要义料。广略三十余本。造诸经论疏十有余本。今日本国所流传者。探玄记二十卷。五教章三卷。旨归一卷。纲目一卷。花严问答二卷。花严三昧章一卷（亦名发菩提心章）花严杂章一卷。义海百门一卷（亦名法界义海）游心法界记一卷。法界还源观一卷。花严策林一卷。关脉一卷。花严三宝礼一卷。金师子章一卷。花藏世界观一卷。普贤观行法门一卷。花严传五卷。纂灵记五卷（本是贤首所撰。于后静法作之）此是并就花严撰之。又梵网戒本疏三卷。心经疏一卷。密严疏四卷。楞伽心玄记一卷。起信论疏二卷。同论别记一卷。法界无差别论疏一卷。十二门论疏一卷。此并就余经论撰之。自余诸文。旧经翻梵语一卷。新经梵语一卷。三宝对辨悬谈一卷。新经略疏十二卷。花严赞礼一卷等。并逸不行。或留唐朝不传日域。或高丽等流传盛学。贤首大师。则天皇后治世。嘉运大弘佛宗。昌兴一乘。帝乃谥号贤首大师。一朝国师。四海导首。是大唐花严宗第三祖师。花严大经。新旧义门。唯以大师解释为本。后代花严。并从此疏。凡立宗义必依祖承。今花严宗。立祖有二。一古来立五祖。谓帝心尊者。云花尊者。贤首菩萨。清凉大师。圭山大师也。此是始祖自唐而取。二宋朝净源。奉诏建立七祖。唐五祖上。取马鸣龙树。以为初二。此之二义。唐土人师。判断成立。以为楷模。日本古德。未必楷定。今立十祖。以为大准。夫法界身云毗卢遮那如来者。是开法大师。一乘教主也。海会上首四依菩萨。以为传法弘教祖师。谓普贤菩萨。文殊师利菩萨。马鸣菩萨。龙树菩萨。世亲菩萨。帝心尊者。云花尊者。贤首菩萨。清凉大师。圭山大师也。大日本国兴隆花严。朗辨僧正以为始祖。最初讲弘。新罗学生。审祥禅师。专有其功。自尔已来。于今不绝。此等由来。具如别明。诸祖虽多。独立贤首尊者。为宗家焉。研究判断。成立辨明。究幽尽理。事在兹故。举世号为香象大师。日本智憬大德云。新罗元晓法师。飞龙之化。赞于青丘。故字香象。传记如斯。见者知之（已上彼师起信唯识同异章文）真影铭云。一朝由兹驾以香象（已上）今推此事。唐土诸文。无立此名新罗日本。立香象称。此乃由驾乘德。显法化仪故也。
    所言撰者。元照师云。撰即训述。示其谦也（已上清缘记一上文）此约大途。兼能为言。若细言之。撰述有别。元照亦云。撰谓采觚染翰。诠次成章。述谓谦己推他。相备旧辙（已上资持记文）此是所谓其差别也。今约通相。撰即述也。是故宋本即云述也。义苑疏云。教传至道。诸圣同途。先觉后贤。一门游趣。故称曰述。演义云。传古非作。又云。作者曰圣。述者曰明。明圣者述作之谓。此乃谦之谓欤（已上）撰既即述故。以述字义理。可知撰之义也。若别释之。远效诸圣。亲承师授。布列成次。诠表作章。自谦推他。专修旧辙。故曰撰也。
    章建立一乘。一下二本文。此中分二。初预列章门。二正入本文。今初。此之十门次第有由。教主毗卢遮那如来。海印定中。顿说圆经。显彰一乘中正之道。今陈此旨故有初门。虽明余乘。意在立一。或本立建立乘无一之言。寿灵所览。即依此本。古来流行章本多尔。指事解云。初依海印三昧。建立诸乘差别。乘为本故。是故初有建立乘门（已上）意云。此门总明三一等乘。非谓唯局欲明一乘。是故标章言建立乘。不言一乘。或本云建立一乘。宋朝章本。其言皆尔。具云建立一乘。不言建立乘也。此土古德钞云。言建立一乘者。有本无一字。然准下释。有一字胜也。下文虽释二三乘等。而随本意故名建立一乘（已上）义苑云。将欲遂机渐施末教。先于海印。顿演此经。显一乘中正之道。故受之以建立一乘第一（已上）折薪云。先句权宗。判一乘为不了教。是佛密意之说。故首立一乘（已上）此并成立一乘宗旨。所辨所陈。唯此而已。今详此门所立义意。即在一乘。虽举三乘及以小乘。啻是对简。成一乘义。是故纵但言建立乘。意为成立一乘之旨。三乘小乘唯是所简。而亦不弃。非谓此门总辨诸乘。况于彼言建立一乘之章本乎。是故今意以标一乘为其正本。义意可知。此第一门。即是总宗能摄能管。自余九门。即是别拣所摄所管。总别相成。显一乘义。非唯初门明一乘理。亦后九门。皆显一乘。虽举三乘教义摄益。教分宗旨。乘运前后决择异相。所诠差别是为显一乘别教圆融妙义。何况中卷四门。正明别教义乎。良以非对三乘小乘别教之义。谁以显彰。是故诸门。多明余教。而亦不弃。皆摄管故。建立一乘。其相已讫。所立乘中。必有教义及所为机获益之事。故举初门。具陈三一教义分齐及彼教义摄机对根获益之相。前之二门。三一总对。一代雄诠事未具折。而自所立不可顿显。先须举列古今诸师立教分齐。兼知诸师判断。花严之顺违事。是故有其第三门来。他义已显。自义须陈。是故第四约诠立五。约旨开十。判摄委细。分齐炳然。即知本教深大相状。立教开宗。其事已讫。乘及以教各须开合。此乃总会前之四门。约乘开合。则会初二门。约教开合。则会次二门。然正约就第四之门。兼亦有会前三之义。开合已知。如来起说。一乘三乘及以小乘前后须知。是故次有第六门也。虽明前后分齐相貌。未显其意。是故第七有决择门。前后所以义相已显。未陈三一差别之相。故立第八叙殊异相。上之八门。总约三乘一乘等法。对简辨拆。然其一乘别教。能门义海冲融事须陈彰。是故第九曲开四门。具明其义。纯门直辨。其事已讫。五教法义。纲目未精。是故第十细开十门。各约五教。具明佛道从来终归。因果行相。大凡一宗判教摄法。究尽佛化。洞朗教旨。该罗诸门。贯括众妙。义理究竟。意致周足。寔是八会宏纲。一代纲目。包囊八方。统收十二。唯此教章罄其精美。然此十门。约义分之。前之八门。就教法以明。后之二门。约义理以辨。前八之中。初之五门。就化法以开。后之三门。就化仪以辨。后二门中。第九纯就圆教陈义。第十之门。具就五教。以明义理。若就题目。以分对者。花严一乘。总通十门。是所宗故。能管等故。教分二字。亦通十科。但是纯杂粗细之异。记言能诠。录上义故。此十门中。初之八门。并有上卷。第九义理。即在中卷。第十所诠。是下卷也。然宋朝本。第九之门。是所诠差别。以为中卷。第十还是其义理分齐。以为下卷。此是后代如此分之。唐朝古本日域古来至今。章本并乃不然。第九是义理。以为中卷。第十即所诠。以为下卷即是古来恒式不改。净源法师举三失中云。又云。若总列章门。稽诸异本。皆以义理分齐。允乎第九。所诠差别当于第十。近有佛泷学者。传乎径山写本。妄以第十门为中卷。反以第九门为下卷。向所谓列门有参差。其失二也（已上第一标题乖谬前已引之）径山写本妄以前却。是故唐朝古来本。并日本所传本。并以为正。即章文云。若就法义。如下卷中别辨（已上）言法义者。即五教法义。心识种性。行位等是也。至下卷中。一一陈之。然后代本。何还前却。教章今文如何会通。又演义钞中。五教断证。阶位等事。指章下卷。故后二门不可前却。后代诸记。对前却本。随彼陈述。次第生起净源研核。何不依乎。然宋章本上卷之终。章主自注显其次第。所诠义理以为中下。以此注文。宋定次第。然日本章。都无此注。至彼文处更可料简。今此文初。所列十门。可在正文略作十门语句次下而列示之。然抽彼文。预置此中。日本古来诸本皆尔。欲令易见。正文前列。宋朝章本。在正文中。发端由来次序续故。若据义理次第。其事实可尔也。今且依其古来所传。随文相顺。成预列义。此乃开卷见章。列门分齐。一部始末。炳焉可知故也。

五教章通路记卷第一（终）
五教章通路记卷第二

        东大寺沙门凝然述
          
　　　　　　
　　　　　　
　　　　　　

    章今将开释迦佛下。二正入本文。大分为二。初举所宗以开章。二依章门以陈义。今初。故德钞云。今将开释迦乃至十门者。此文应在最初。又云。应在所诠差别十门次准知（已上）此中二义。初释即以列章。置略作十门次。如宋本章。后释是随现流本也。言准知者。各可陈演其所以也。
    言今将开释迦佛者。初之三字。总贯一部。谓开敷演畅所应明义也。释迦佛者。此标教主。具梵语云释迦牟尼。此土翻云能忍寂默。梵网疏云。释迦此云能仁是姓也。牟尼此云寂默是名也（已上）姓名合号能仁寂默。问说此经佛。是十身具足毗卢舍那。何故今此言释迦佛。以释迦身是化佛故。答此释迦身随教有殊。一乘别教。以此即为十身遮那。非是法身。亦非报化。三身唯是十中所摄。是故化身融三世间十种法身。不同三乘三身差别。释迦是化而非报法。今一乘中。释迦即是毗卢遮那。故本经中。或名卢舍那佛。或名释迦牟尼。唯是异名。非别有物。是故今章。依一乘教。显此树下成道释迦。即是融通三种世间。十身具足。圆满无碍法界身云。故唯标言释迦佛也。此经教主。如第八门解释迦身。如下卷末。探玄记等。直举十佛。以摄释迦。今此章中。唯举释迦。显是舍那。彼此映带。总明圆旨。指事寄问。以显此义。宋本章云。今将开释如来海印三昧等。唯去如来。不言释迦。不言舍那。故就彼本。都不可作此问答也。彼如来者。诸记多云十身如来。义寔可尔。凡此教章唐和两本。时有差殊。文字同异。句逗有无。参互非一。良以年代县远。传写渐错。自非古本。何质此讹。且如宋本。净源法师。举三失中。其第三云。且夫三轴之文。难以文定。十门之义。宜以义求。其或舛光为尧。讹凤为风。此例实繁。不可具陈。所谓传写有讹舛。其失三也（已上。初二之失前已引也）中古唐本。参差如此。然后英哲逗文质字。力励精整。弘之于世。今日域章。末代写误。然有古本。堪质文句。宋本之章。今将开释如来等言。与日域本既违。此乃以如替迦。以来代佛。不知何是。但义无背。各用无妨。自下诸处。字句参差。随彼彼处。对校准例。
    言海印三昧者。是标说经所依定也。演义一上云。如说法华。依无量义处三昧。说般若经。依等持王三昧。说涅槃经。依不动三昧。故诸经多依三昧。今说此经。依何三昧。即海印三昧。既依此定。说大花严。此三昧定。其相云何。还源观云。言海印者。真如本觉也。妄尽心澄。万象齐现。犹如大海由风起浪。若风止息。海水澄清。无象不现。起信论云。无量功德藏。法性真如海。所以名为海印三昧也。经云。极罗及万象。一法之取印。言一法者。所谓一心也。是以即摄一切世间出世间法。即是一法界大总相法门体。唯依妄念而有差别。若离妄念。唯一真如。故言海印三昧也。花严经云。或现童男童女形。天龙及以阿修罗乃至摩□罗伽等。随其所乐。悉令见众生。形相各不同。行业音声亦无量。如是一切皆能现。海印三昧威神力。依此义故。名海印三昧也（已上）释曰。此中三处。结海印名。初双明彼能现所现。第二即相能现心体。兼显取现森罗万象。第三正举应机殊形。兼显取现异类之相。是故三处结成海印。然是总合陈定力能。玄记四云。海印者从喻为名（已上）若合法者。海合如来所证真如。始觉同本。理智冥契一相不二。平等法体。印合如来智中所现一切色心。依正万象。所现众相。遍圆理智。湛然法体。故玄定名毗卢遮那如来。世尊。智证圆满。随入果海。唯佛与佛。内证寂焉。机根纯杂。不可思议。此是果体。觉相穷极。体既圆满。须起大用。是故应机播无方用。此乃本觉理智之上。有二种用。一谓印现一切万象。二谓示现随类殊形。问何故智上有此二用。答体极普周。万法皆如。是故如来证理觉心穷满之上。还顿印现一切万象。印现穷尽。无有遗余。是故七处九会化仪。皆智海中而所印现。如来世尊。利他行愿。穷满圆足。是故智心示现随类万差之形。随物说法。对机救济。七处九会。所以施设。俱是佛果无方大用。不离理智冥合之体。彼体之中。印现变示二门一体。自在应作。此是依体起用之相。还源观中。名为海印森罗常住用也。花严大经七处九会。横遍十方竖穷三际。尘毛尽极。圆满普周。凡如此等无边大用。皆由圆明海印三昧大威神力之所致也。是故章初标举此定。以为说经所依本也。
    言一乘教义者。此标海印三昧所现花严大经。教谓能诠声名句文。总为其体。义谓所诠理性行果。以为状貌一乘法门不过此二。是故题目。及今句等。举此以为所宗标帜。复古记主。判此以为因果二大众名义等及以说大。以今教义。即为二大。十地论中。因果二分。以为二大。即名之为义大说大。既是因果二分二大。不可与今滥以例同。此唯能诠所诠而已。
    言略作十门者。立此十体。为一部章。一宗义门。收措穷尽。此乃应无尽数。无有遗余者也。
    章初明建立乘者下。二依章门以陈义。以则十门。如前预列。今此大文第一建立乘门文中分二。初标章。二辨相。今初。唯云建立乘者。然宋本云建立一乘。如前列中已具料简。安一之言。是契宗义。问此建立者。谁人建立（虽不及问为评异义）答复古记云。言建立者。孔目曰。一乘法义。佛及普贤愿行建立。有情众生。依而住持。三乘法义。众生业行建立。佛菩萨等依而住持。故经云。毗卢遮那佛愿力。周法界一切国土中。恒转无上轮等。有云。吾祖建立者非也。且佛及普贤等所证之道。却族祖师而建立哉（已上）今详此义。一乘法理。本来妙体。古今不改。事义恒尔。既是三世常然而有。佛佛菩萨。愿行满足。所证所纳。是故遮那及普贤等所建所得。唯在此法。孔目第四。即由此义。是故一乘。佛等所立。至于今章初门建立一乘之事者。此乃贤首大师。约就同别。兴建成立三乘之外。别有一乘法门之义。由此事故。即显花严究竟一乘圆融教法。此是三乘宗兴。不许三外有一。是故祖师。建立此门。陈演显扬三乘大乘非是一乘。三外大乘。正是一乘。然不可遮所立一乘。在今常然。佛等所证。大愿大行之所建立。倚傍此义。即以今章所立义门。推为彼佛菩萨建立。还不许言祖师建立。此义太过。一何越乎。此门建立。不可唯推取立根源成立解释。安布施设。事在祖师巧妙智辨。是故所立源虽在佛。成立唯在祖师者也。问所立一乘。云何如来及普贤等而建立之。答至相大师要问一段。此事委细。故彼上云。问一乘教相。建立云何。答此义相难。今举喻显。如一楼观内外严饰。尽其功思。唯有一门。有智慧者。能扣开门示无智者。一乘教义。亦复如是。性起树藏。内在一乘。外严三乘及小乘等。有一觉门。向菩提树下。唯有因果二位。佛及普贤二人开见。为诸有情。可化众生。终大教张。亘生死海漉天人龙。置涅槃岸。诸教相中。示彼小乘及三乘教。令物生信起信分证。示一乘教令其见闻后得入证。故彼教相似。成或内外及教义不同。即如法花经界外大牛车及地论第八地已上文。即是其事（已上）释曰。此建立者。就利他。明佛及普贤。自已证穷。欲令物悟。建立一乘然一乘法。佛内证理。三乘小乘。随宜方便。是故名之外庄饰也。一乘因果。圆融无二。平等通该。名一觉门。端坐入证。名向树下。大用出化。名张教纲。言生信者。是十信位。起行总指地前三贤。言分证者。即十地法。此教道门。非即证道。三乘十地。非证道故。一乘之中。举三生门。法花大牛。地论八地。皆是一乘。今章具明佛说三乘。诱引机根。令入一乘。权以施设。此意即是同教门也。孔目第四。三乘法义。众生业者。佛说三乘。随机宜故。孔目亦云。如来解脱德。建立一乘（已上）此乃如来自证无碍。圆融不二。任运无方。自然大用。是故为物建立一乘。令证得此圆满极法。佛立一乘意致如此。大师今章开门显义。兴建如来所立一乘。此乃能成立者。功在祖师。所成立者。即佛所建者也。
    章然此一乘下。二解释。此中亦二。初约乘分教。二依教释义。今初。问何故名为别教同教。答言别教者。异三乘故。即如分相门初释之。若历事义。举别种类。下异相门。略明十别。谓时处主众等。此等诸义全异三乘。是故名为别教一乘。言同教者。同三乘故。若准别教十别言之。即可有彼时等十同。此等所立诸法门等。皆同三乘及小乘故。然下取要举其种类。总有七种。至彼可知。孔目四云。夫圆通之法。以具德为宗。缘起理实。用二门所会。其二门者。所谓同别二教也。别教者。别于三乘故。法花经云。三界外别索大牛之车故也。同教者。经云会三归一。故知同也。又言同者。众多别义。一言通目。故言同。又会义不同。多种法门。随别取一义。既无别相。故言同耳。所言同者。三乘同一乘故。又言同者。小乘同一乘故。又言同者。小乘同三乘故。前德已述通别二教。而未见释相。今以理求。通之与同。义无别趣也（已上）释曰。此一段文。是一宗之纲要。一即如前陈。其通别教。即彼教摄。非同教摄。今取同边。为此教摄。上来会归门。同教义相也。二众多别义一等者。三乘小乘诸教之中。多种别类一切法门。一一皆是无非一乘。是故多义唯一佛乘。何故然者。以会归故。虽经会归。约义是一。是故此门。名为别义通一之门。此啻会归门中别义。三会义不同等者。三乘等中。无量法门。以一见之。皆是佛乘。故众多法。随举一法。会归一乘。自余一切。皆亦佛乘。即此一摄。无有余相。故名同教。随一归会。诸法皆尔。是故会义多种非一。随一互摄。不见余相。此名随别会归门也。此示第一会归中摄。此上三种。即今章中所流门摄。四三乘同一乘者。此以三乘。参一乘中。即以能同。同于所同。以为一乘。此以三乘。为能同法。以其一乘。为所同法。此乃法相交参中之一分所摄。此门同教。兼通今章摄方便门。为一大事。施设三乘。故以三乘。同一乘法。以为同教。亦通所流。所有三乘。从二流故。是故以三。以同一也。此名三乘同一同教。五小乘同一乘者。此门释义。大同次前。此名小乘同一同教。六小乘同三乘者。三乘小乘以一管之。彼彼诸法。无非皆一。故所管中。以小同三。亦是一乘望能管故。是故此门。今摄方便及所流摄。亦通殊胜。所同三中。大乘即是殊胜一故。此名小乘同三同教。问约义言之。有一同三。一乘同小。三同小乘。此三何故。此中不言。答以三同小。义亦可有。以一管故。所流等故。然此不列。略故无也。一乘同三。及一同小。本教大准。是为指南。别教名义。今章全取。释同教名。总有六义。一会三归一者。众生根钝。不能顿趣一佛乘道。故佛方便。于一佛乘。分别说三。彼彼之人。遂于自乘。各得其益。所设权方。是暂止息。渐渐诱引。次第长养。于是根熟。堪入佛乘。是故如来。说一乘法。令彼各趣之人。入于平等之道。是见前事非是别法。皆是一乘之所流事故。前所行全是佛乘。进见其终圆融满果。此则开会三乘别趣。归入一乘真实大法。如来是时所说法门。大同三乘小乘等义。良以机根自浅至深。犹有向限不融之意。是故不能直得普门。如来为说彼本所习法门义理。故虽入一而有同三。然今所举会归门者。三乘别机。俱入一乘。约此门故。名为同教。此会归门。总名开三显一法门。开彼三乘方便权门。显此一乘真实义故。于此门中。有种种名。类摄论之。不过三种。一名破三立一。或名遮三立一。或名破异明一。二名会三归一。亦名会三为一。三名回三入一。亦名回三归一。随所立名。义各少异。而以类摄。只此三种。此等皆是同教分齐。然有通属。事须简之。且如会三归一门者。会三定是同教之义。归一通二。谓随所望。或为同教。或为别教。余名例尔。问此三种名。有次第耶。答此三类名。唯一开会。具此诸义。无有次第。若强立之。破立回入反以会归。如此次第。克体据实。无有前后。归一通小。总通一切。不言自显。所以然者。从小入三。从三入一。虽终入一。而其一乘有同三乘及以小乘。不堪顿受别教法。故如此渐次。然后入别。由此义故。名为同教。此乃以一贯管余乘。是故诸乘皆是一乘。是故此中无可别举。通一切故。是总相故。然别言之。亦非可遮。或可会归门中所摄。是故孔目不别举也。泛而言之。一乘二者。全简诸宗。以为别教。全收诸宗。以为同教。收诸宗故。乃至小乘人天等法。皆是一乘。开显会归。无异物故。本是一故。故同教中。有诸乘法名近就胜。同顿同终。会二泯二。俱一乘故。若约总相。摄一切尽。是故今章同教义门。即此而已。此是以一贯一切。故孔目所说。大途全尔。若无此门。不名一故。诸乘名一。由此门故。此乃以其所同。约能同故。总以一切。名为一乘。此是以一为能。以三乘为所同。是故今章同教之中。二乘三乘乃至无量。俱名一乘。约能同故。若三同一。以三为能。以一为所。此是别门。且有此义。若约通相。一能三所。以此即为同教总义。指事主云。同义虽多。非过三义。一三乘人共所得故。二一乘同于三乘故。三三乘同于一乘故。名为同教（已上）此之三义。顺逆相成。总为同教一乘之相。谓三乘之人。进得入一。是故一乘同三乘法。一同三故。言三同一。其义无妨。三同一者。一同三故。一同三者。三人根熟。入一乘故。然其三人所得义者。即成一乘同三所以。今开此义。总成三义。具至本门。其义可悉。宋朝先德。解同教义。异论甚多。或立别章。具明此义。或因释文。广举异义。历于诸祖。尽彼所释。举诸德解。互以破立。文言繁碎。后学还惑。今此且举纲要。相知义途而已。凡此一乘同别二门。亦名共教及不共教。故问答上云。问一乘教义分齐云何。答一乘教有二种。一共教。二不共教。圆教一乘。所明诸义。文文句句。皆具一切。此是不共教。广如华严经说。二共教者。即小乘三乘教。名字虽同。意皆别异。如诸大乘经中广说可知。仍诸共教上中相望。有共不共。如小乘教三世有等。三乘即无。三乘教有。小乘即无。或二乘共有。如道品等名数共同。或二乘俱无。即一乘教是也（已上）此共不共。即今同别。源出智论。故依彼名。复古记云。开为二门者。难思普法。超情离见。启二门以示之。故曰缘起理实。用二门所会。一别教。二同教。此即智论共不共也。故要问云。一乘教义分齐云何。答一乘教有二种。一共教。二不共教。圆教一乘。所明诸义。文文句句。皆具一切。此是不共教。如华严说。又曰华严一部。是一乘不共教。清净曰。别即不共。不共顿实故。又曰。迥异余教。又曰。不共三乘二乘。故孔目云。一乘之法。对机以明别。非谓自相而可别。随机论别相。别别具十。所以说十者。欲显无量故。即圆融普法。夐绝迥异。故名别也。二同教者。要问曰。二共教。则小乘三乘教。名字虽同。意皆别异。如诸大乘经中广说。是故下同教中。始于一乘。至无量乘。并列其中。总出余经。故曰余经是共教。一乘三乘小乘共依故。又孔目云。同教门者。则与三乘义同。俱由智回向教。入一乘摄。故论及问答。乃云共教。又共者同也。诸祖乃言同教。滥觞于智论。广布于吾宗。诸文同别皆自此始（已上。此中问答之文相内连列。勿厌繁重）共不共中。共有二重。一对三根人。说三乘法。各得自果。名之共教。始教大乘。正即是也。二令三乘人获一乘法。是故诸乘皆归一乘。即其法也。其终顿门并是泯二。义通两门。犹是三人所得法故。名为共教。五性皆佛。相想俱绝。即同教摄。且依今章。既是三人所得之法故。终顿教。亦名共教。即是初重共教门也。不共门者。即是别教。迥异二乘五乘等法。今借彼论共不共名。而目圆教门中二教。然今正立同别之名。以共教名滥三乘故。是故以彼为三乘名。于一乘内。立同教称。即以不共名为别教。一乘之中。同别之名。所以立也。问同别二教。为唯局名。为当互通立其名耶。答同别之名。互通立之。此则由别义门故尔。孔目四云。别教之中。亦有同别。由多即一。是其同也。为一中多即是别也。同教之中。亦有同别。一乘三乘。同一善巧。是其同也。各为机别。即是别也（已上）此是约就二教所明义门。立同别名。非是判教浅深义门。依别教门。唯是一乘圆教之中。渐入顿入。摄机分齐不同而已。问同别二门。属何教典。答华严经具同别二门。如法花中亦有同别。余诸教中。亦有同教一乘之义。自外多是三乘等法。若据傍正多少义者。华严多正明别教义。傍少说同。法花多正说同教义。傍少说别。指事上卷。简二教相云。约多分义。目同别耳。谓法花中。多说同义。少说别义。故目同教。又三乘一乘。和合说故。华严经中。别教义多。同教义少。故名别教（已上）傍正之义。其事可知。若据与夺义门言之。华严大经。别教一乘。虽有同教。即是称性。还属别教。法花所说。同教一乘。虽有别教。唯是对权。还属同教。虽有此义今且约就多少义门。明同别相。问今章所开。同别二门。为唯就圆教具摄五教耶。答正举圆教。兼摄五教。所以然者。别教一乘。圆融普周。自本不见三乘小乘。唯一自在无尽教海。若约所目。诸乘皆摄。由此义故。五教悉收。然本不名余诸乘等。同教一乘。会归诸乘。见诸乘相而显一乘余同是一。所同即三。约能同故。诸乘皆一。约所同教。五教历然。今就所同故。同教中五教皆摄。无有遗余。是故同别二教之中。具有五教。题标华严一乘教分。文中亦云一乘教义。初门建立。一乘一章。并摄五教。俱尽诸典。寔广荡之至教。无方之妙宗也。高超诸教。天秀众典。一部三轴。十门星罗。最初建立一乘之法。即是总相。千门万端。蕴在此中。余之九章。各别庄饰。佛宗大域。无及此者。荡荡乎。洋洋焉。不可得称者也。
    章初中亦二下。依教释义。此亦为二。即别教同教。如章开之也。第一明别教一乘中。分文为二。初通举二分。略陈相状。二别就因分。广明义理。初中亦二。初标分。二一是下随释。此中亦二。初别陈二分。二总显融摄。初中分二。一明果分。二陈因分。初中亦二。一标名。二释义。初中性海果分者。舍那诸佛。内证穷极。所得则诸法本源。能证则该焉大智。能所得是横遍竖彻。心境契合。一体不二。冥一究竟玄极大果。深奥无底。广博无涯。是故喻海以为其号。如大海必具深广二德。故法喻合目。故云性海。此性是极。更无应到。穷究竟涯底是故名果。所言分者。是分齐义。究竟尽极。无所滥故。性海即果。果即分故。问此果分者。既是如来究竟自在圆满大果。为是约理名果分耶。为亦通事为果体耶。若云局理者。应十地所证即是果分。十地是因。证十如故。又终顿等教。皆证真理。应与今果全是一同。以所证理无差别故。若云通事者。既是不可说。应定是理。事法即是可说相故。既言性海。非理是何。两边有疑。请陈实义。答究竟自在果海之法。该罗事理。贯括性相。一切诸法。入佛果中。即是如来所知。非己分故。不简事理。一切诸法。唯望如来。皆名果分。章主大师。所释分明。如下具引玄记第十。但文言性海者。穷事理性源故。理智事理。性相体义。各有其性。约本源故。非谓真理独名性海问约顿等教。各有佛果及以因人。亦应建立因果分耶。答终顿等门。并是三乘所入之教皆取圆教行布一门。施设立之。若望圆教。皆是教门。并因人摄。虽无圆融。有行布故。是故彼教。无二分义。若约自宗。不遮立之。如三乘教。望其自宗。具定教义。无所阙故。问同教一乘。有二分耶。答若望自教。不遮立之。若夺言之。同三乘故。名为同教。教是三乘。义即自宗。无有究竟自在果分。若约上同别教言之。即成所入。全是别教。即是别教。究竟果分。若约入门。即同三乘。问圆教十地。有二分耶。答总相论之。虽是因分。而亦于中分别二分。两重二分。相望明故。在玄第十。如下具引。
    章当是不可说义下。二释义。于中为二。一正明。二引证。初中亦二。初明义。后出体。初中亦二。初正陈。二征释。今初。言当不可说义者。此拟正陈果分相状。究竟自在。果海之法。深不穷底。广弗得涯。难说难示。唯知有之。强以不可说义拟之。若不配之。岂知有之。非谓不可说义显。问理是无相。故不可说。既不可说。是故果分。应言唯是无相真理。答此义不尔。今此不可说者。据果是探玄。故啻入佛果。一切绝离。非应指体而显。非应对机示故不简理事。一切皆绝。
    章何以故下。二征释。于中亦二。初征。二释。今初。何以故者。征也。此征之言。兼正有二。一云。正征不可说之言。意云。何故果分不可说乎。二云。兼征当义之言。意云。若此果分不可说者。直可绝言。不可言当不可说义。何必言当义乎。
    章不与教相应故者。二释也。见此释意。唯明不可说之所以。若明所以。其当义言。即自显彰。故不别明。言不与教相应故者。问何故果分。不与教合。假使佛果内证法体。以佛辞辨。何不说之。诸佛辨才。应不能乎。答果海法门。诸佛内证。唯佛与佛。唯证相应。天隔机见。远离外闻。然言说者。对机陈之。既非机见。为谁说之。是故全不与教相应。但佛辨说。对机明之。今望内证故。不用辨。问答佛说之。是有何过。答佛若说之。即堕因分。对机说示。不合体故。问若对机之佛。说果分法者。法对机缘故。应堕在因分。若果海佛。说果分法。不应堕因。法合果故。若由此义。果应可说。答唯佛与佛。对面言语。唯是证悟。不名为说。说者对机。显示事故。不知之者。有可知义。名之为机。对此说示。果海诸佛。唯证相应。是故不立说之名言。问对机佛会。有诸神等。是则佛境界中之众。彼果海佛。可有众。若许有者。对此言语。即应果中有可说义。答果海之中。佛及诸神。唯是一味内证境界。神王非机。佛非能说。彼此诸人。唯证相应。并是舍那自境界故。问谁言。果中神王是机。虽同是佛。重彷对谈。答果分之中。一切诸事。唯证境界。无不知义。故不名说。问义苑疏云。果海离念而心传。故不可说。理圆言偏故。不与教相应（已上）此意即谓。果海是理。故不可说。此义云何。答义苑疏主。未必全尔。极果自内所证离相。故言理圆。非谓唯理。不简事理。内证玄绝。问说教待机。为机说法。是故设教。必由二门。今果海法。可举二义。谓离机根。及离教说。果海之中。无此二故。何教章中。唯举离教。答设教由机。果海无机。既举无教。故无机根。任运自彰。即不别举。若委言之。可有二由。故指事云究竟果海义。唯佛内证境故。对于机缘。发起言教。不可说其相状故也（已上）此释不与教相应故之句。此中即有二所以也。玄记第十。即有其意。释摩诃衍论。明性德圆满海。举二所以。陈甚深相。集成记主。即引彼文。故彼记主云。释论第一曰。是法极妙。甚深独尊。能得于诸佛。诸佛得不。故菩萨二乘。一切异生。亦复如是。性德圆满海是焉。所以者何。离机根故。离教说故。第十又曰。此不二法。形于彼佛。其德胜故。其一切佛。不能成就圆圆海劣故（已上彼文）彼论具明性德圆圆海及修行种因海。圆圆海。是当果分。种因海。即当因分。故果分处。引圆圆海。今不相应。同彼离教。复古记主。亦引释论或可。章意离机根者。是不与教相应之所由。故不别举。共成一义。
    章即十佛自境界也者。二出体。此中意云。此不可说性海果分。其体是何。即究竟圆满。十佛自境界。是其性海果分体状。此十佛者。大宋诸德。义苑等主。皆引离世间品成正觉十种。为此十佛。日域先德。指事等主。亦举离世间品十佛。依元晓疏。广明其相。复依章主。举众生等融三世间十身释之。泛而言之。若言十身则众生身等十。若此间言差别明之。若约互通。十身十佛。但名无妨。故如来身中十。并立身名。菩提身等。与离世间成正觉等。其体一故。融三世间。亦名十佛。故玄记第二。出此经教主云。今释此佛。准下文中。是十佛之身。通三世间（乃至）是故唯是周遍法界十佛之身（已上）身佛互名。无有局对。若依此义。今言十佛。通两种十。然依至相大师解释。且用成正觉等十佛。故彼十玄章云。所言果者。谓自体究竟寂灭圆果。十佛境界。一即一切。谓十佛世界海。及离世间品。明十佛义是也（已上）本义既尔。依此为准。然亦不遮双用二种。寿灵法师。虽举二种。依章本意。正以融三世间十身。为今十佛。若约必不必。具言之。举融世间十佛。必具成正觉等十佛。三世间中。必有如来身十身故。举正觉等。未必具彼三世间十。若约融摄。无不皆具。问玄记融三世间十身。唯明能说举严教主。此乃对机说法。因分义门。何关究竟果海十佛。答于此教主。取其自证。故为自体究竟境界。正觉等十。其义亦尔。自通因果。兼包体用。言教主则二种俱具。言果体则二种亦具。问二种十佛。其相云何。答国土身等。名解境十佛。解悟照了境界法故。正觉佛等。名行境十佛。解绝修证境界法故。解境十身者。众生身国土身。业报身。声闻身。缘觉身。菩萨身。如来身。智身。法身。虚空身也。天亲论主。摄此十身。以为三分。初三染分。次六净分。后虚空身。名非二分。通为二依。非染净故。问何故此十身。名融三世间。答此十摄束为三世间。初一即是众生世间。次国土身。即国土世间。其业报身。前二世间能感因缘。谓业烦恼。由业烦恼。即感众生及国土故。然经举业。略其烦恼。论中显之。问何故名中。有报之言。答大疏七下解云。而云报者。能招报。从果立名。若是所招。宁异上二（已上）所招果报。众生国土。即同初二。即唯取业。问三世间门国土世间。岂限秽土。亦可通净。何故论主。唯名染分。答大疏会云。然国土身。合通于净。亦从一类。以判为染（已上）故约实义。即通净也。声闻已后六身。论既判为净分。是故一类。为智正觉。于中二乘当分是果。菩萨是因。次三即是究竟佛果。其如来身。总通三身。智身是报佛。法身即法身。名望佛果。三乘即是众生世间。今则望其六道众生。故名净分。为智正觉。其虚空身。是外虚空。是故国土世间所摄故。演义钞一上云。融三世间而为佛身。则外虚空。是虚空身（已上）然若以义言之。有通真理之空。故大疏七下云。观下别类。多约事空。义兼于理（已上）若依非二二之所依。此虚空通净土空。即显国土世间有净秽之义也。论意约类。前国土身。名为染分。今事虚空。即通染净。二所依故。此十种身。约三分门。贞元疏一云。此三无碍。为一缘起。并为遮那无碍身云（已上）染净虚融。不见秽故。三世间中。正觉世间。泯亡国土。照彻众生。一味清净。融摄无碍。玄记二云。直摄一切三世间。尽以具此三事。方为佛故。三身二身。但是三中智正觉摄。妙净土及同生之身。无不皆是此中所摄（已上）融一切法。无不皆佛。非唯一重。该摄普遍。重重无尽。无有边涯。故玄二云。亦正报毛孔。依报尘中。各重重具摄三世间等一切诸法。如帝网现（已上）玄记如是约三世间直摄。重摄二门明之。言行境十佛者。成正觉佛。愿佛。业报佛。住持佛。涅槃佛。法界佛。心佛。三昧佛。本性佛。随乐佛也然第八地。说众生等三世间身。随一一身。说其类相。满十减十。种相多别。其如来身。亦说十身。谓菩提身。愿身。化身。力持身。相好庄严身。威势身。意生身。福德身。法身。智身也。此全同前所列离世间品十佛之相。谓菩提身。即成正觉佛。愿身即愿佛。化身是涅槃佛。力持身是住持佛。相好庄严身即业报佛。威势身即是心佛。意生身是随乐佛。福德身是三昧佛。法身即法界佛。智身即本性佛也。此二处十。唯是一体。是故并名行境十身。如来修生修得十身。如是具德。融摄无碍。是故总名十身遮那。问何故此经要说十身。答贞元疏一云。所以此经要说十者。诸教随宜。或说诸佛唯一法身。或二或三。今圆满教。故须具说（已上）是故余教。说三身相。身义不足。今宗说十佛身。功德圆满周尽。问余教之中。说为三身。今教身中。是何身摄。若余所说。有不摄耶。答余教所说。二三身等。即今教宗。融三世间。智正觉摄。即如已前引玄第二。此约法体。明其所摄。若约执迹。十中不摄。问二身三身。智正觉摄。即尘大中。摄少分身。若其有彼此普遍该摄耶。答三身十身。相摄有二。一者直摄。三即十中。正觉摄故。二者融摄。得十则虽三不狭穷三则虽十入三。知三即十十即三。故若依此门。解境行境。与三相摄。无有宽狭。不碍十之三故。三即遍十。不阙十之三故。十即是三。问云何二种十身。与彼三身相摄。答贞元一云。若欲会同三身等者。菩提愿化力持四身。即是化身。相好福德通于报佛。威势意生。通他受用及与化身。法即法身。智通三身。具四智故。兼他受用。即通四身。然报必契法。离法无报。如金成像。离金无像。莹金发光。离像无光。依体起用。离报无化。故说为一无障碍身。一不为一。为破诸数。是以舒则弥纶法界。卷则是迹。离寻故离思议（已上）大疏一上。明经教主。举二种十。而融中云。即三乘即十身（已上）钞二上释此文云。若以佛身上十身者。菩提身。愿身。化身。力持身。意生身。即三身中。化身摄也。相好身。威势身。福德身。义通报化。法身即法身。智身义通三身。局唯法报。故即三是十。即十是三（已上）此中意生。唯在化身。随意变化。化身胜故。贞元总通化身化用。变作之事。兼亦通故。余虽语异。义既不乖。上是三摄行境十。以十摄三。义即易知。离世间品十身可知。其解说十与三摄者。演钞次下文云。若约融三世间十身即三者。如来身通三身。智身。法身。虚空身。即法身。余六通法身体故。随物应国土等故（已上）如是二种十身。与三融摄无二。余教之中。非唯三身。亦说四身五身十身无量身等。并是三身分齐而已。非今经宗十身之例。此之十佛。若约对机。即是因分。今取遮那内证玄绝。自体境界。为果分相。机缘悬离。绝思议故。
    章故地论云下。二引证。言因分可说果分不可说者。非是全文。得意引之。经第六会。十地品时。金刚藏菩萨。受诸佛加。说十地本分而默然住。解脱月等。请说十地义。总有三家五请。既有殷请。不能默止。欲说地相。先陈许说分齐。此中总明十地义理难说难思。然后且陈受佛加被应说小分。地法深妙。名为义大。为物宜陈。名为说大。故论经云。微难知圣道非分别离念。离得无垢浊。智者智行处（乃至）如空中鸟迹。难说不可见。十地义如是。不可得说闻（已上此是大义）次下文云。我但说一分（已上此是说大）此中意云。十地之义。甚深难说。虽然受加。唯说一分。论牒经中义大。有六偈半。说大五偈。具本经中。偈数并多。彼说大中。亦明难说。说大文云。如是智入行忆却说不尽。今如此略说。如实满足任（乃至）是言说甚难。无量佛神力。光炎入我身（已上）是力我能说。地论云。前言十地义如是不可得说闻。今言我但说一分。此言有何义是地所摄。有二种。一因分。二果分。说者谓解释。一分者是因分。于果分为一分。故言我但说一分（已上）说大之初。言说一分。故引义大相违之文。以作问难。论答意云。此十地法。总有二门。一不可说分。究竟果海。约极证故。二是可说分。因人所行。约机根故。前言不可得说闻者。是约果分自体门故。今言我但说一分者。即是因分缘起门故。论经我但说一分之处。晋经云。是事虽为难（已上）此处唐经无别言句。然末偈云。无量佛神力。咸来入我身。此处难宣示。我今说少分（已上）论经此处云。是言说甚难等。即如前引。此初是言说甚难句。即唐经第三句。此处难宣示也。论经我能说。即唐经此今说少分。窃案唐经说大初句。应有说一分言。而此一句。与说大终偈末句。我能说言一合。总言我今说少分也。晋经说大末偈云。佛神力无量。今皆在我身。我之所说者。如大海一渧（已上）此与我今说小分。同说大初言虽为难也。总相意云。经许说中。多言难说。即是果分。既言一分略宜说等。即是因分。以难说故。是不可说。一分说故。即是可说。经论炳然。故列举之。问今证果分不可说义。何故亦明因分可说。答文义一具。即证后文因分可说。或可因分既言可说。是故果分。要不可说。此乃以因。证果分义。而亦兼证后因分义。指事云。此文既云但说一分者。是因分。故知果分不可说也。故今取论意云因分可说。果分不可说也（已上）问今一分者。为取广大果中一片。名一分耶。为极果全对机说故。名一分耶。答。二门俱是。非限一边。果海深奥。对机仅取其一片法。其所取法。以果成因。以佛内证。全对机故。一分言。通此二门。问娑竭龙王。所雨之雨。唯有大海而能容受。彼第十地能化舍那。所说之法。唯第十地菩萨受之。能化所授。彼既受尽。何今唯片以为一分。答彼是对缘。随分受尽。今以自证对机而说。法是无限。机是有限。非片者。何故不违也。
    章二是缘起因分下。二明因分。于中有二。一标名。二出体。今初。言缘起者。缘谓机缘。起谓说起。性海果分。自证绝缘。无像现像。无说起说。取果成因。以摄根机。言因分者。所现所说。皆为因人。是故所示。皆是因人所知所了分齐而已。又此缘起者。非唯机缘。亦通方便缘修因果。此即由机缘故。致如此等事也。
    章即普贤境界也者。二出体也。所言缘起因分者。其体是何。即是普贤因人境界。德周法界曰普。至顺调善曰贤。普贤即是等觉大士。因人上首。机缘终穷。以此为始。一切普机。不简凡圣。皆名普贤信普法故。解普法故。行普法故。证普法故。人既普贤。法亦普贤。总而言之。普贤菩萨。诸佛大源。诸法体性。入果改名。即名性海。在因即是普贤人法。位前位中及以位后。皆是普贤。三乘大法。亦名普贤。是故即有一乘普贤。三乘普贤。今且约就一乘因人。名为普贤。此因分门文句简略。若对果分。即具应言二是缘起因分。是可说义。何以故。与教相应故。即普贤境界也。果分具明。因分自显。对前易知。故不具陈。
    章此二无二下。总显融摄。言此二无二全体遍收者。因是揽果为因。果外无因。与果无二。果是揽因。为果。因外无果。与因无二。是故名为此二无二。果即因故。因即果故。揽果为因故。因门摄果。无不摄尽。揽因为果。故果门摄因。无不摄尽。是故名曰全体遍收。因摄果故。果摄因故。问因果无二其相云何。答一尘之法。以果门见之。自体究竟。周遍法界。一即一切。一切即一。机见绝绝。教说离离。因人即入果海故。尔一尘之法。以因门见之。机缘了知融通无碍。主伴具足。重重帝网缘起森罗。教说将填。果人即出因门故尔。言其犹波水等者。揽水为波。水即是波。波摄水尽。揽波为水。波即是水。水摄波尽。是故名曰思之可见。水波无二。水波互遍。因果互融。合此易知。是故亦曰思之可见。玄记第十。因果二分。具举诸释。先有四说然后正陈自所立义。四说之中。有说。能诠之教。名为因分。所诠之义。名为果分。有说。地前因行为因分。地上证智为果分。有说。十地渐增为因分。十地圆满名果分。有说。十地安立施设名因分。十地亡诠证入名果分。前之四说。疏主并破。后云正义云。今释有两重。一此十地有二分。一就实十地。唯佛所知。佛智所行。名为果分。上论云。此智是谁证。偈言。佛所行故。又上文云。智起佛境界故。又上加分中。言不思议佛法。又如鸟迹所依大空。为果海等。二随相十地。菩萨所知。菩萨所行名为因分。是则果分玄绝。当不可说。因分约机。是则可说。此义通一部经中大意。问若尔。菩萨证智。岂可说耶。答教说修中满足修等是也。二云。十地有二分。一约妙智。正证智如境。故离相离言。故名果分。则不可说。如彼鸟迹同于虚空。不可说也。二约方便寄法。显地差别。如下文。初地二三地。寄同世间。四五六地。同二乘故。又寄禅支道品。诸谛缘生。以显地别。令众因此表解地义。故名因分。如空中迹约鸟说异。名为因分。同空无别。名为果分。一迹通二。故为二分。问约鸟约空。迹皆离相。云何有可说。有不可说。答迹虽离相。就鸟得说。就鸟得说。所说常离也。迹同虚空。理不可说。所况地智。准此可知。此释局斯地品。故云虽为难。即是一分也（已上）此以晋经。会同论经。虽言欲说。即说一分。晋经一句。如前引也。此一段文。两重二分。初重二分。通一宗义。就实十地。名为果分。随相十地。名为因分。今章所明。二分义者。即此初重因果二分。通一部经。冠一宗义。谚贯万法。括千门故。其第二重二分相者。就此菩萨十地为言。约此十地。有二分义。是故就此。陈宣其相。问此第二重二分。与初因分。有何差别。答后重二分。当初因分。虽开果分。唯就菩萨十地别故。然初因分。其义极广。通取等觉已前发心已上法故。后重二分是狭。唯约十地品故。若唯就十地品义。上摄佛果下摄地前。与前无有宽狭。初重因分。有一问答。答中教说修中满足修等是也者。说大即是因分可说。此说大中。亦分三大。一因成就大。慈悲愿力等为地智因故。二因渐成就大。三惠渐次生地智故。三教说修成就大。由前二因。证得地智。然其地智。契合真理。体性深玄。指陈不到。假言寄显。名教说修。此中有二。一满足修。由前二因。地智满故。是根本智。证真理也。二者观修。智既契理。发后得智。缘事理法。此教说中。满足修者。体会真如。微妙虽说。若望当分。是不可说。是后重二分之中。即名果分。随分果故。然是因人所行。是故还即因分可说。以望实体究竟果故。等言等取第二观修。虽是后智体玄难说。然亦寄法即名可说。故玄记云。此中满足修。据根本智。观修约后得智。反缘观内。俱不可说故修也（已上）意云。满修观修并不可说。然约寄显。名为教说。玄记答意。即此义趣。问何故。初就实果分。名为十地。十地即是因位名故。答因果诸法。皆是十地。菩萨十地。入佛地中。名果十地。广大深奥。不可思议。三贤诸位。是十地因。地地各有解行愿。故十信即是初住方便。十地圆满。即是佛果。冥同广大穷源性故。无始已来。自性住性。全在十地。体无二故。是故一切不出十地。故就实果。名十地也。当知圆教菩萨十地。亦有二分。以此可知。即第二重二分相故。问满足修相。云何寄显。答玄记十云。证智地体。不可直示。故寄别法之用。以显表示。如二地正地中。说十善等。三地正地中。说四禅等。四地正中。说道品等。并是如此教说修摄（已上）此是全体后重二分。证智地体妙智正证。是果分故。寄别法用。方便寄法。是因分故。别教十地。二分如是。若对初重。还是因分菩萨所知所了法故。上来略明二分善相。粗消文句。所遗诸义。至十玄初。亦可略陈。

五教章通路记卷第二（终）

于时正安二年（庚子）秋九月五日于东大寺戒坛院述之法子实圆志营华严酬彼雅请缀此简记功业不虚要证十身而已。
华严宗沙门凝然（春秋六十有一）
五教章通路记卷第三

　      东大寺沙门凝然述
  　      
　　　　　　
　　　　　　
　　　　　　

    章就普贤门中下。二别就因分。广明义理。于中分二。初标章分门。二依门陈相。今初。就普贤门中者。揽果示机。名之因分。全果是因。非是别法。机中普贤。即是上首。兼通一切。对告普机。演说此法。既是普机所知所行。是故所说。名普贤门。至相大师。十玄章云。问文殊亦是因人。何故但言普贤是其因人耶。答虽复始起发于妙惠。圆满在称周。是故隐于文殊。独言普贤也。亦可。文殊普贤该其始终。通明缘起也（已上）述曰。问来意者。彼十玄章。陈因分云。所言因者。谓方便缘修。体究位满。即普贤是也（已上）此举因人上首故尔。唯举普贤。故致此问。普贤文殊。海会上首。妙理大智。如次主之。不可独关其普贤。故答中二解。初意依本觉智。发心修成。是故善财。于觉城东。初遇文殊。成满信心。文殊虽是因满。托初发足主之。普贤行满。功在妙吉。善财童子。终值普贤。显因广大。普贤虽亦应初。托行满位主之。是故不言文殊。唯独举普贤也。妙惠是文殊。称周即普贤。后解文殊是始。普贤即终。因分可说。通托二人。或言文殊门。或名普贤门。约发心初。故举文殊。约行满终。故标普贤。今章就普贤门中者。即当初解释意。约因满终极故。言一分相门二该摄门者。复古记云。所以作二门者。分相以彰权实。该摄正示无他。含万流而为其广。落群峰特现其高。魏魏乎洋哉。可谓迥异余宗。统收不异者也（已上）折薪一云。分相门则一乘。别于三乘。该摄门则三乘。本是一乘。故皆属别教也。若准初门。则三一迥异。若准后门。则三一本同。今既分为二门。则先以全三之一。拣于全一之三。后以全一之三。本是全三之一。则虽分相。而未始不同。虽该摄。而未始不异。故此二门。拣收自在（已上）义苑释云。分相则诸乘迥异。该摄则法界融通。故虽异而常同也（已上）立二之意。诸释互美。
    章分相门者下。二依门陈相。于中分二。初分相门。二该摄门。初中亦二。初标名。二此别教一乘下辨相。于中为四。一依名示别。二立门明别。三托旨陈别。四举况破执。初中亦二。初正明。二引证。今初。此别教一乘。别于三乘者。宋朝本云此则别教一乘别于三乘（已上）和本无则之字而有破字。此中意云。分相门者。具陈一乘三乘差别。此二全别。无所同故。是立一乘别于三乘。全异余乘。高显胜妙。别教之称。寔由此义。此一段之义。含众生妙。诸记各解。俱有眉目。今具引之。以养神解。义苑疏云。三乘有二。一法花之前。以三乘权。隐于一实。此谓覆相之三。二正当法花会上。破三显一。会三显一。虽谈一性一相。既有形对。一亦名三。故贤首判终顿。为三乘者。意在于此。今既立别教一乘。何以广引法花对三之一耶。然法花之一意。兼两势。若乃会三归一一。属于同。称性融通。法本如是。故属于别。故演义云。法花摄诸经归花严。以别该同。皆圆教摄。此之建立。乃是贤首一家宗教。以义定诠。原佛本意。摄末归本。故作斯说。若据天台教相。一观伸明一经旨趣。但齐今终。已诠修证。尚未指陈同别之谈。斯义宁显。下文建立。大略如斯。但为排法相宗权实混和故。对昔三较量一实。叨不可以此一乘。要异三乘。便同终实之一。何以故。若此唯终。更于何处。指明别教一乘耶。首建一乘。应同虚设故（已上彼文）述曰。义苑疏主。三乘立二。覆相之三。是始教三。多在法花已前教中。开会之三。是一性教。多在法花已后教中。二种之三。皆是所别。花严别教。即是能别。此分相门。圆教法者。唯是别教。不关同教。以彼同教下别明故。故此别教。全异始终顿之三教。立别教名。今既立别教一乘下。会通相违。此之问答。应在下章引法花文。证三一异之处。然因上所立义。故在此明。此问之意。法花既定。三一差别判故。若与判之。唯是同教。何故别教以此经证。此门之一。唯别教故。答意。法花之一。通同别义。今取别教义边为证。法花本意。摄末归本。言其本者。归花严本。所入宝所。即花严故。若据天台教相下。弹他宗义。彼宗虽是崇重法花。未谈别教所立教旨。唯当终教。未显所入。未言入彼花严一。故夺而言之。似不能得法花本意。法花要摄群经。入花严别教。故彼涌出品。得闻是经。入于佛意。文分明故。但为排法相宗下。此亦明对他宗立义。为对法相。终顿名一。叨不可下。是诫谬执。言异三乘者。异始教中三乘故尔。不可以今一。同终教之一。何以故下。即是征释。义意可见。折薪记云。问此三乘唯是始教耶。通中间三教耶。此一乘是花严一乘耶。法花一乘耶。若尔何失。二俱有过。若是始教三乘。岂别教唯别于始。不迥异余宗耶。若通中间三教。临门三车。岂是终顿耶。又若是花严一乘。何指法花白牛。若是法花一乘。岂得名为别教。今释此义。略为二门。一引教正释。二问答辨明。初中有二。一引当文。二引他文。初中此一乘者。是花严迥异之别。此门外三车。通中间三教。故下章中。三处明文。以深密法相为终教。何者如李唐三藏。深密等。三法轮中。后二是始终二教。故文云。此三法轮。但摄小乘及三乘中始终二教。不摄别教一乘（此亦是将别教一乘。对法相宗三乘料拣。亦以三乘。通始终教）又云。立教中。复指深密三法轮中。后二是始终二教。又决择其意。第三门小始入终。亦云后二为始终二教。如深密说者。是此上三说。正以法相宗第三时。为终教也。相宗正当三时教。知三车通终教也。况下同教中明文。以临门三车是终顿二教。故文中以小乘在所引诸子中。临门三车为能引因致。问云。云何得知愚法二乘在所引中耶。答以彼愚法二乘。约大乘终教已去。并不名究竟出三界故。何以故。人执烦恼。未永断故。但以能折伏而已。乃至结云。是故当知。门外三车。不同愚法。释曰。以始教许二乘断证。所以出界。不在界内所引中也。若始教为能引。但引不定性人。定性趣寂。则在三界门内所引中也。既约终教已去许为能引。岂非三车通终顿二教也。又正立教中云。中间三者有其三义。一或总为一。谓一三乘教也。以此皆为三人所得故。如上所引说。据此文。正指前能引三车共般若之义。亦以三车。总合中间三教也。此上引当文以证。二引他文者。大疏光宅四乘中。彼以三车为权。清凉辨违云。若唯说法花为实。则抑诸般若及大乘了义之经。是知昔大亦有权实。法花但会昔权故。说三皆虚。指昔日不滞方便。故不会之。演义云。抑昔大乘了义之经。皆成权故（此之不许昔大皆属权亦是通中间三教之意）又南中诸师。以第二时。为空。第三时。为双照空有（此当临门三车）清凉辨违云。若第二时。未显常住实相。般若岂无常耶。涅槃亦说佛性。亦名般若。是知实相般若。则正因佛性等（此不许第二第三时一向是权）如上所引。并以三车。通中间三教。非为始终也。二问答辨明者。问若如所引。虽知三车通于三教。何故圭山。云然此大乘与一乘异者。法相宗学人多不信之。故花严藏和尚。制五教义分齐。文中料拣大乘一乘。有十义差别。都引二十余部经论。论证之。据此岂法相宗是终教顿教耶。答此文乃是乘摄中文。其中不曾言是始是终。况圭山乃是性相对论。今文乃是别教一乘。与三乘对说。若以法相宗。证今三车。为始教者。今明一乘应是终教。何得独以法相宗。证此三车为始教。何不以彼一乘。证今一乘。为终教耶。况或固执法相宗。为始教者。此亦是吾宗大分一意。但不可坚守。何者若以意求。昔日三车。通乎二义。如上引破光宅之文。并破南中二三时义。则昔三乘。通乎权实。若辨光宅等。顺则许昔三是权故。云若未依昔显说一切具有如来知见。根败之种。今并说成。则今昔有异。演义云。昔日大乘。亦说如来藏性涅槃法身真常之理。未曾显说一切众生皆具如来知见。则一乘三乘。昔权今实。又云。昔日实体。不足皆属法花（此即许昔三。为始教。已此中许意。非昔无实。但实体不足。由将法花一向实。故大分以昔三。是权始教义也）又南中诸师。辨顺中云。若约大分。犹有理在（此亦许二三时为权。当始教义）故清凉破南中五时而圭山用南中五时者。正取清凉辨顺中大分之意也。如上等文。则昔日大乘。通有一义故。诸祖或云是始。或云通实。随说皆得须。善得文意。不可局执。今文乃是通相之义。故当中间三教也。又问三车通意。虽以辨明法花白牛。安是别教耶。答露地白牛。拣三是别教。会三是同教。但教有同别之二乘。唯露地白牛故。上文于一乘教义分齐。开为同别二门。正如一心二门。二门不同。心唯一也。所以教义摄益中。以白牛自有教义。则是别教。唯指花严。若三车为教。一乘为义。则唯法花。若门外三车。说之为教。得出为义。则通余经。则法花已前。诸大乘经也。此之三义亦证之。唯有一乘而有二教。若自具教义。则属于别。三一合说。则属于同。又证知三乘。是法花前诸经。岂不通中间三教耶。又近人多以三车为始。又多疑法花一乘是别故。致繁文辨拆。愿真罪你屡也（已上彼文）此中二门。文义委悉。三乘是通始终顿三。一乘即是圆中别教。义理极成。不可异端。复古记云。别教一乘别于三乘者。至相曰。依法花经。约界分体相。方便究竟不同故。探玄云。或开为二。谓一乘三乘。前诸经中。虽有存三泯二不同。然皆通三乘趣入。故名三乘教。后一直显本法。不通二乘。故唯是一。清凉曰。或唯后一。是不共一乘。智论指此以为不共。大品等经。共二乘说故。亦顺四乘。下章曰。后一即别教一乘。中间三教。或总为一。谓一三乘教也。以此皆为三人所得故。亦名称法本教。逐机末教。或名究竟乘方便乘。然于五教。有乎二说。一诸教为三乘。后一为一乘。略如前引。广如孔目问答搜探二玄诸杂章等。二者以始小为三乘。后三为一乘。此如花严圆觉疏钞等。所以尔者。前代诸德。但于教门。显权实不同。方便正乘有异。专显花严顿圆究竟。唯有此法。有极果证。离此普法。无有得成佛者。诸有所作。皆为方便。故唯后一。为圆极一乘。前之四教。皆是随宜少说。纵说如来藏真常功德实不兼权。方便安立总属三乘。贞观以来。奘师西归。基师承袭。以五性三乘为实。一乘一性为权。其说医于一乘。其道盛行中国。记信等疏。以言教具阙等门。辞而辟之。遂明一乘一性为实。三乘五性为权。终顿二教。皆谈一性。是以判入一乘。清凉承其后。圭峰继其踵。故说后三为一。前二为三。今章乃抄录云花之遗言。勒成文体故。以前诸教。属三。皆名方便。昔人不闲孔目问答搜探二玄。失于章旨。以惑后贤耳（已上彼文）述曰。此中意云。三乘一乘。总有二义。有二义者。玄奘三藏。归朝已前。始终顿。三总为三乘。后一为一。奘师已后。始教为三。后之三教。皆为一乘。问何故玄奘已前诸师。后一为一。前三为三。答昔以事事无碍等门。名为一乘。不谈此义。名为三乘。约成佛义。虽是一乘。一义不足。对权等故。是故夺之。名三乘教。玄奘已后。约成不门终顿二教。亦名一乘。此乃贤首大师。起信义记。十二门疏。并判终顿。以为一乘。此五教章。以中三教。并为三乘。是故深密第三时教判为终教。说不空故。并是三乘趣入故也。集或记主。先明一乘三乘。各有二说。全同复古。陈其所以。义意有别。故彼文云。所以尔者。终顿二教。进退殊故。若约皆为三人。则中三为三。若约泯二异前。则后三皆一。故太一曰。若后破执成正。义则是终教。则一切众生。皆有佛性。大乘涅槃经。四句佛性者。非小乘及回心人。则是顿教终教。佛性及大般涅槃。从是已后。亦说后三为一。前二为三。今章正用前说。勒成文体。思之可见（已上）见此释意。复古约时。以奘三藏前后分故。搜其所以。即由存三等义趣故。集成记意。唯约义门。不约奘师先后时分。诸记解释。虽有同异。并以始终顿。名三乘教。别教一乘。名为一乘。义理极成。无有异端。
    章如法花中下。二引证。言宅内所指门外三车等者。此中所引文言简要。初学之人。难得义意。余依彼经。引文取意。略括始终。粗显义趣。法花正宗。专说一乘。破三乘执。令入一道。机根差别。有上中下。说法诱之。即成三周。初唯法说。不借譬喻。不说宿缘。上根身子。一人悟之。如来述成及授记别。为未悟者。身子更请如来。以譬说一乘义。中根之人。迦叶波等四人悟之。各得授记。后亦为余未悟入者。广说王子宿世因缘。所余声闻。皆入一乘。是名法譬因缘三周。三周俱陈前三后一。三乘成入一乘之法。如来出世。大事因缘。唯在此门。无有异路此约渐悟。其顿悟者。直入一乘。无此渐诱。不简渐顿。皆入智地。并是如来一大事因缘也。今章所引。是第二周。譬说之文。举其要旨。直显三乘一乘分齐。问彼文譬喻其相云何。答法花经第二云。若国邑聚落。有大长者。其年衰迈。财富元量多有田宅及诸僮仆。其家广大。唯有一门。多诸人众。一百二百乃至五百人。止住其中（乃至）周匝俱时。欻然火起。梵烧舍宅。长者诸子。若十二十。或至三十。在此宅中。长者见是大火。从四面起。即大惊怖。而作是念。我虽能于此所烧之门。安稳得出而诸子等。于大宅内。乐着嬉戏。不觉不知。不惊不怖。火来逼身苦痛切已。必不厌患。无求出意（上是正文自下取要）长者思惟。我身手有力。当以衣□。几案出之。复更思惟。我当为说怖畏之事。此舍已烧。宜时疾出长者如思。具告诸子。汝等速出。父虽愍喻。诸子不惊。了无出心。东西走戏。长者思惟。具告诸子。汝等所可玩好之者。如此种种羊车鹿车牛车。今在门外。可以游戏。汝等于此火宅。宜速出来。随汝所欲。皆当与汝。尔时诸子。闻父所说。适其愿故。争出火宅。是时长者。见诸子等。安稳得出四衢道中。露地而坐无复障碍。其心泰然。欢喜踊跃。时诸子等。各白父言。父先所许。玩好之具。羊车鹿车牛车。愿时赐与。尔时长者。各赐诸子等一大车（乃至此中德量如下别引）所以者何·是大长者。财富无量。种种库藏。悉皆充溢。而作是念。我财无量。不应以下小车与子。皆是吾子。爱无偏党。我有如是七宝大车。其数无量。应当等心各各与之。不宜差别。是时诸子。各乘大车。得未曾有。非本所望。此是经中。譬喻相也。问以此譬喻。合法相何。答国合三界。长者合佛如来。则为世间之父。诸苦永尽。众德圆满。慈悲方便。出现世间。为济众生三毒等火。教化令得大菩提故。而诸众生起惑造业。受种种苦。不觉不惊不求解脱。于此三界。驰走不患。如来见此思念为彼与佛智乐。今其游戏。如来复念但与知见。众生钝根。不能得出广火宅所烧。何解佛智。但以方便。令出三界。即为众生。说三乘法。名修令出三界火宅。如彼长者。不用身手。说怖畏事。但以方便。言与三车。令出火宅。声闻修谛。如彼羊车。缘觉因缘。如彼鹿车。菩萨六度。如彼牛车。各出三界。得自乘果。如来复念。三乘众生。已出三界。我有智慧力无畏等无量法藏。是诸众生。皆是吾子。等与一乘。令成佛果。以佛灭度。而灭度之。如彼长者。初与三车。引出火宅。后与白牛。令彼第一快乐安稳以喻合法。其相如是。问何以得知。三车三乘。露地大牛是一乘教。答譬说合说。相对得知。三车如次。对合法花已前三乘。大白牛车。即合法花所说一乘。故门外三车。是三乘教。四衢大车。是一乘教。问何以得知门外所指牛车之外。别有四衢大白牛车。未审大白牛车。若是门外牛车。答一乘三乘。差别道理。唯有此门。章主大义。建立十别。具在次下。下直约就经文明之。经说三中牛车相云。若有众生。从佛世尊。闻法信受。勤修精进。求一切智。佛智自然。智无师者。如来知见。力无所畏。愍念安乐无量众生。利益天人。度脱一切。是名大乘菩萨。求此乘故。名为摩诃萨。如彼诸子。为求牛车。出于火宅（已上）（已上）上经具举佛说三乘法。与譬和合。此文既是说牛车竟。次下即陈与受大白牛车。文云。如彼长者。见诸子等。安稳得出火宅。到无畏处。自惟财富无量。等以大车。而赐诸子。如来亦复如是。为一切众生之父。若见无量亿千众生。以佛教门。出三界苦怖畏险道。得涅槃乐。如来尔时。便作是念。我有无量无边智慧力无畏等诸佛法藏。是诸众生。皆是我子。等与大乘。不令有人独得灭度。皆以如来灭度而灭度之。是诸众生。脱三界者。悉与诸佛禅定解脱等。娱乐之具。皆是一相一种。圣所称叹。能生净妙第一之乐（已上）述曰。若见无量亿千众生者。总牒已前。为取三车。所出众生。此诸众生。皆托教门。出三界苦。是故三车所出之界。并以出三界系为果。是故为三乘子。皆与大白牛车。令出变易苦。获三佛大果。是为如来救子本怀。是为三乘所归极果。次文亦云。如彼长者。初以三车。诱引诸子。然后但与大车宝物庄严安稳第一。然彼长者。无虚妄之咎。如来亦复如是。无有虚妄。初说三乘。引导众生。然后但以大乘而度脱之。何以故。如来有无量智慧力。无所畏诸法之藏。能与一切众生。大乘之法。但不尽能受（已上）前举喻中。最后总有不虚妄譬。是故今对合彼喻说。此中分明陈演三乘三车。皆是方便施说。一乘一车。是最实事。一乘之外。有三乘方便。三车之外。有一车真实。文相分明。义理极成。经次下云。以是因缘当知诸佛方便力故。于一佛乘。分别说三（已上）三一权实。文义如是。由此义故。此中三乘。总摄始终顿三。一乘唯摄别教宗义。问尔何故。引法花证今一乘义。以彼法花是同教故。答义苑明之。如前已引。今更略陈。法花之意。三乘之外。别立一乘。会三显一。虽是同教。三外明一。故引证之。虽三中大亦是同教。今唯取其三外之一。况彼同教所归之一。即是花严别教义乎。此门即如义苑师。明下十别中。多引法花。其意同然。亦不更释。问喻中诸子。以何等事。为其出宅所趣之果。答长者宅内。告诸子言。门外有三车。各出取之。诸子为取车。各竞出宅。故以取车。为所期果。问其各所期车。门外得之耶。答长者方便。外指三车。子虽出宅。皆无得之。问外既指车。何故不得。答无三车处。言有三车。故虽出宅。不得三车。问长者契车。诸子随出。而不得车。有何义理。答长者契车。为令出宅。已出火宅。免焚烧难。诸子安稳。长者无虑。三车既虚。故亦无与。问车既不与。岂无妄咎。答无有虚妄。出火宅故。经中如来。与舍利弗。问答说之。然经二重。一全命出宅相对。二小车大车相对。今期三车出宅。是初重相对也。问所合法中。三乘之人。各于自乘。发心修行。发智断惑。取自乘果。喻中得车为所期事。而不得车。似无其果。法中三乘。各得自果。法与喻异。喻与法违。若如喻者。不可得果。若如法者。喻可得三车如何。答法譬相对。一往似违。始终本意。义理符合。期车出宅对发智断证。车得不得对果实不实。期车实可有出朽故火宅要果实可有离三界系缚事。喻谓实。是保执心法譬出苦乃实义益。此望自宗。许得其果。若不得果者。岂出三界乎。若望一乘。即果无体。无体谓实。是保执心。出宅不见车。喻三果无实。诸子出火宅。譬出界。即果非谓不得三车。以喻不获三果。三果既得。而非实故。非谓彼出宅之外。各期其车。出界之外。别可得果。出宅即益。出界。即果。法喻相对。如是成故。问出火宅已。诸子各索自乘之车对法合之其相云何。答三人索车。即合三乘。调缚机根。应受一乘。是名机索。舍利弗等。四十余年。蒙训诱已。至法花时。及初心菩萨。堪断疑等也。若依言索。身子尊者。三请法说。亦请譬说等也。索车之义。如下别明。问以何得知。机索言索。唯望一乘。不望三乘。答喻中索车。不与三车。即与高广大白牛车是故。以此望一乘法。机熟缘来。以义名索。况又以言正请一乘。问既索三车。而不与三。法中亦应不与三果。答三果无实。喻无三车。如前已陈不可亦疑。问以三果无实。喻不与三车。由无车故。即索三车。何以此事。得名机索。其言何故。三果非实。岂名机熟堪受一乎。答三执渐荡。一机渐熟。故佛见之。初说法花。若自非其时缘纯熟。岂有机索言索事乎。故以索车。合缘熟等。若对诸子。索车应言。问何故三乘自果非实。答三乘诸果于一佛乘。分别流出。假立施设。由假立故。唯教非实。问其实者何。答言实果者。唯是佛果。三乘回入。成一佛果。此佛果外。无有真实。是故说一。会三归一。三既假立。故后与实。如诸子乞三。长者赐一焉。问三果非实。假与三果。若尔三车非实。应假与车。何故虚指。一向不与。答车假立者。是其言教。言有三车。出宅取之。由此出宅。已免火难。义益事足。长者本意。以言配事。故不别与。无实体故。本虚指故。问若尔法中。何故假立三乘之果。应唯虚指。合顺三乘。假立果名。然后夺破谓实之执。由机熟故。闻此悟一。问若尔譬中假与三车。然后应破谓实之执。何故不尔。虚指更索。答长者如来。法喻随宜。虚指成事。则不别与车。假立成义。则别立三果。化仪顺缘。不可固执。或可。法喻互通。不可偏对。假与三车。后夺实情。虚指三果。索果练机。然喻中假与。以言摄之。法中虚指。破实配之。各有所由。不可迟滞。问所言宅内。其体是何。答寿灵师云。宅内者。是分段三界火宅内也。即以异熟赖耶。为其体性（已上）此依慈恩师意出之。彼玄替第五。释譬喻品。多有田宅之宅字。云喻诸众生异熟本识。故说本识。亦为宅识。如世国王。四海为宅。光宅天下。佛亦如是。以诸众生而为其家。体即本识。故无垢称云。诸有情土。是为菩萨严净佛土（已上）彼异熟识是总报体。三界有漏。依正二报。无不依此所变。五根是正报相。所变器界。即是依报。佛居秽土。是应现住。随应所化诸众生故。若佛所变。是无漏土。今此秽土即佛成所作智所现。体净无漏。相是似秽。经中或云。多有田宅。其家广大。或云。梵烧舍宅。于火宅内。此等并是。异熟为体。非是异物同所住处。问长者诱子言与三车。为宅内指耶。为宅外要耶。答是于宅内。指外言赐。问经云。长者见是大火从四面起。即大惊怖而作是念等。未云在内。今何言内。答此文仿□。然下诸文。皆显在内。或云。东西走戏。视父而已。或云。如此种种。羊车鹿车牛车。今在门外。可以游戏。此文义意。皆在宅内。况下合云。大慈大悲。常无懈倦。恒求善事。利益一切。而生三界朽故火宅等。何况偈云。长者闻已。惊入火宅。合譬偈云。今此三界。皆是我有等。此即宅内。指外有车。问经云。我虽能于此所烧之门安稳得出此义云何。答此明长者已出火客故。合譬云。如来亦复如是。即为一切世间之父。于诸怖畏。哀恼忧患。无明暗蔽。永尽无余。下偈譬云。是时宅主。在门外立。合譬偈云。如来已离三界火宅（已上）此明如来居法身地寂然安住。玄见机情。非谓契车时。在火宅之外。问门外者何。答嘉祥师疏五云。今在门外者。门者宅也。立此三车。同出生死外。所以然者。三界虽异。感尽义同。故在门外（云云。如彼）慈恩师云。三乘之教。合名为门。理出教外。名门外。又此门者。三乘因行果。出因中故。名门外（已上）由此等义。总名门外。问门之与宅。有何差别。答嘉祥疏云。如世人总举一宅。名之为门。或称一家。或言一户。今亦然也（已上）扑扬师摄释三。引此解释议曰是有理也（已上）此意门宅是一体也。或有差别。如世间人。宅是所住之处。门是出入之处。随宜同异。不可偏隅。今门外者。即当宅外。诸子在宅而指外故。问何故羊鹿牛如次。喻声闻及以缘觉菩萨乘耶。答嘉祥疏云。菩萨化世。声闻从师。并居人间之类。故如牛羊。缘觉进不化世。退不从师·喻之。如鹿。以来山林之流。又释。羊之为兽。其性迟钝。譬于声闻。鹿性揵疾。譬于缘觉。牛力强然。引重之远。譬于菩萨。又解。羊形小。譬小乘。鹿形处中。譬中乘。牛形大。譬菩萨乘也（已上）此中三释。一约化世从师有无。二约情性利钝。三约身形大小。义并易见。且引一家知相。余师恐繁不载。问此三车譬。为总合一。为羊与车开而成耶。答慈恩大师。羊鹿及牛。并其三车。别开为相。余之诸师。总合成譬。其义唯取羊鹿牛体。所引三车。随即成立。问此之三车。其体各何。答诸师出体。异端非一。光宅大师。法花疏四。出三车体。解释委细。彼疏意云。三乘果地总有二种。一有为果。藉缘熏修之所得故。二无为果。因果缚绝之所显故。此无为果。亦有二种。一因尽无为。二果尽无为。此二无为。非是车体事。是通用无为非故。唯有为果。是其车体有运载用。至果地故。此有为果。亦有二种。一功德门。寄境修行。不辨事故。二智慧门。照境断证。事究竟故。今取智慧。为三车体。此智慧门。亦有十智。谓苦集灭道。名字。法比。及以他心。尽无生智。也。今取尽智及无生智。为三车体。非余八智。虽非正体。而是校具。问何故尽无生智。以为三车正体。答因尽故。名为尽智。果亡故。言无生智。三乘行人。发心修行。三界烦恼。因果并亡。三人究竟。到此处所。所运功能专在二智。是故此二。为三车体。彼文甚广。取意陈之。问以尽无生智。为三车体者。且利根罗汉。得二智故。事实可尔。钝根罗汉。唯得尽智。不得无生智。车体不满。岂得名车。答。光宅大师。弘成实宗。彼宗一切利钝罗汉。皆得二智。因果尽处。必双得故。不同毗昙言钝根罗汉不得无生智。又不同毗昙罗汉初念。即得尽智。第二念时得无生智。无学初念。双现前。故新译大乘。同成实意。上宫太子。出三车体。全依本义光宅解释。省约彼文取要陈之。天台大师。解释之意。经明诸子出宅。总有六句。经云。尔时诸子。闻父所说。珍玩之物。适其愿故。心各勇锐。互相推排。竞共驰走。争出火宅（已上）彼师释之。且约声闻。从始至终。适愿是闻慧。勇锐是思慧。互相推排已下修慧。初句是暖顶位。竞者忍法。具观四谛。渐渐缩观。乃至一行一念。总摄下中上三忍也。共者世第一法。与上忍同故。驰走是见道十五心。争出是修道位。已出火宅。成无学果。断思惑尽。乃出火宅。是故此果。即名事体。缘觉菩萨。俱出三界。得无学果。是为鹿牛二车之体。上六句者。义句非文。一闻思二慧。四念法同故。二暖顶二位。同是退位故。三忍法位。不出观故。四世第一法。世最极故。五见通位。六修道位。是名六句。经下合譬。总合三乘。故。彼文云。但以智慧方便。于三界火宅。拔济众生。为说三乘声闻辟支佛佛乘而作是言。汝等莫得乐住三界火宅。勿贪粗蔽色声香味触也。若贪着生爱。则为所烧。汝等速出三界。当得三乘声闻辟支佛佛乘（已上）文句第五。释此文中云。汝等莫得乐住三界下。是示其尽无生处也。三界是示苦谛。勿贪粗蔽乃至生爱等。示其集谛。速出三界。示其灭道。灭道即是示其三界外有智断三乘之果。故令速出三界。当得三乘。三乘正取道灭为体也（已上）言尽无生处者。即是道谛也。三车体性。此中可知。若约言之。藏通三乘。别教菩萨。此七方便。随应即是三车所摄。一一体性。随教可见。嘉祥大师。法花玄论第六。广明三车体相。约就四门。双法陈之。一因果门。光宅法云大师。庄严寺惠旻法师。并云羊鹿二车是果非因。至大车者。光宅云。是果。庄严云是因。论主广破二师义已。自述义意云。羊鹿二车。并果为体。大白牛车。总通因果。然具四句。一唯果非因。如在门外。二唯因非果。如大品经。是乘从三界出到萨婆若也。三亦因亦果。如诸子所乘如来所乘等。四非因非果。诸法寂灭。不可言宣四句无方。随言即得。然通因果。是常途门。羊鹿二车。亦有因义。然在门外。正是果车。二约就功德智慧。举光宅唯智慧义。而不用之。正义具取福惠。为大小二车体。三空有门。破旧解。取有之义。出正解云。空有二智。皆小车体。实惠方便惠。为大车体。四者为无为（已上）然约优劣。以智为正。以三乘智有优劣故。取本所求。二乘求灭无为为正。然合譬中。声闻之处。言求涅槃。缘觉菩萨。并举智慧。或是互举。或是辨异。后二举智。广说如彼。慈恩大师。羊鹿牛体。其各车体。简别而明。彼释意云。以二乘所得生空无漏智。为羊鹿体。羊鹿二车。有名施设。不见不登。故以虚指二乘所得小中种智。为二车体。即以声闻缘觉所得有漏后智世间三昧名为种智。此是有漏。假解智也。不能深细分别诸法。是故有名不见其体。不能登游。不见体故。出火宅已。后时从父。索此二车。二乘生空无漏智。后引起有漏假解种智。独如羊鹿。各索其车。是故随应。如是而喻。所言大牛及牛车者。菩萨所得。二空无漏。正体智名为牛车。即以无漏后得种智。为牛车体。分别诸法。究涯底故。然此牛车。即通因果。佛果牛车。以四智中一切种智。为其体性。即无漏后得智。因车即以妙观察智。平等性智。二智之中。后得种智。为其体性。此正体智。引起种智。是故如应为彼二体。上来诸释。且就现流诸家所说。要略举之。余家甚多。恐繁不载。若依章主大师意者。次下文处。应具明之。问言诸子者。是指何者。答别指三乘根性之者。名为诸子。应出宅故。然长者子。有通有别。经云。多诸人众。一百二百乃至五百人。止住其中。诸师并判云。譬五道众生。经次文云。长者诸子。若十二十。或至三十。在此宅中。诸师又判云。譬三乘众生。且嘉祥疏云。列五百人。复明三十子。五百人。通譬五道众生。三十子。别明昔曾禀化也。所以具明通别二种众生者。以具化二人故也。一者别化中下根人。令识三一权实。二者通为一切众生。令知三界过患也。又此经令一切众生离凡夫地。后明诸子出门求车不得。及等赐大车。令知二乘是空举一乘是真实。令离二乘地。以是因缘故。具化二人也（已上）彼疏亦云。问五百人。已摄三乘根性。今何故重辨乎。答前明五百。通辨五道众生。明有人天乘根性未必具三乘根性。今别明三十子。虽是五道所摄但别有三乘根性。故别说之。昔曾禀教生善。善从佛生。詺善为子。以善目人。人受子名也（已上）又云。问何故无有一乘根性耶。答三乘中大乘。即是一乘根性。入此中正明三乘机发。一乘机发在后故。今不说也（已上）若依章主作此答者。应云三乘并权。三外有一。即是真实。三乘机发。光出三界。一机后发。出变易死。前三全体。归入一乘。一乘机熟。在后明之。故今不说。问所言露地。是何处所。其相云何。亦合何义。答此露地者。正授大白牛车之处。上无覆阴。名为露地。问经云。是时长者。见诸子等要稳得出。皆于四衢道中。露地而坐。无复障碍。其心泰然。欢喜踊跃（已上）如此文者。露地唯是三人期车出宅之处。即三乘人。所得极果。何以此为得白牛处。答期车到处。即是界外。即于此处。更索三车。由索车与白牛车。此之三车。俱在一处。故次文云。时诸子等。各白父言。父先所许。玩好之具。羊车鹿车牛车。愿时赐与（已上）此是索车。在许车处。言今在门外。可以游戏。故言争出宅。是期车处。次文亦云。尔时长者。各赐诸子。等一大车（已上）此是正授白牛车处。依此文故。章主判言露地所授大白牛车。不可偏取而令相违。问章下引。云四衢别授。今文引。云露地所授。二文处举。同异云何答四衢露地。即是同处。而四衢是总。露地即别相。经言。皆于四衢道中。露地而坐。同处而在其衢中故。四衢露地是一具文下四衢处。具明露地。广引诸释。显义途故。问大白牛车。以何为体。答此亦诸师异解不同。光宅大师。以佛果究竟。尽无生二智。为大牛体。违出五百由旬之外。具含万德。满庄严故。言高广等。对昔劣故。太子御解。义理全同。文句五云。依天台智者。明诸法实相。正是车体。一切众宝庄严。皆庄严具耳（已上）此是章安大师。上举他解已。然后正出宗师所判。彼嘉祥慈恩两祖宗义。以前三车中牛车。即判为大白牛车。其所出体。如前已陈。章主义意。至下明之。
    章然此一乘三乘差别下。二立门明别。亦分为三。一标分。二正陈。三结显。今初。所言一乘三乘别者。一乘是三外别教。三乘乃诸子所期。三一合论。总成四车。是故三乘悬隔。此即章主大师宗旨。然震旦国。古来诸师。三东四车。三中之一。三外之一。诤论非一。立破极多。昔光宅大师。大讲法花。立宗开教。三车虚指。三外建一。即成四车。以为四乘。天台大师。广引教文。具陈义理。亦立四车。北齐惠文尊者。南兵惠思大师。义意全同。即是天台。远近所承。其后章安乃至妙乐。其下智度行满道暹等。服庸相传。宗绪繁昌。并皆建立四车之义。嘉祥是三论祖师（亦号金陵大师）慈恩是法相高祖。并立三车。不许四车。三中牛车。即大车故。上宫太子。日本高祖。以光宅疏。为其本义。作法花疏。故立四车。三外明一。所释宗旨。全同光宅。此等诸义。俱昌于世。今此章主。贤首尊者。正立四车。三是方便。一即真实。三外有一。一外有三。胜劣浅深。差别天隔。故立十门。明其不同。故法相三论并三车义。天台华严俱四车宗。光宅太子。即同华严故。昔仁寿嘉历。依于。宣旨。以光宅法花疏。附华严宗。厥后此宗学者。习玩彼疏。永世弘敷。于今不废。
    章一权实差别下。二正陈。即有十门。不分自别。第一权实差别。此中亦二。初标。二释。今初。此门大意。三乘是权。一乘是实。是故即成权实差别。
    章以三中牛车下。二释。亦二。一约喻。明权实。二就法明权实。初中亦二。初正明权实。二遮破异执。今初。言三中牛车亦同羊鹿权引诸子务令得出者。长者言教。具设三车。其意无偏。唯为令出三界火宅。羊鹿二车。既权引子。牛车亦同羊鹿。一具假说。巧方便故。以劣令同胜。所立有不巧便。是故今文。以胜同劣。所立义巧。宗旨极成。言是故临门三车俱是开方便门者。佛出世间。利益众生。钝根不能趣入一乘大道。佛于一乘。开分三乘。各授自乘问云。何于一。出分三乘。答于其别教一乘之中。分取生空真如之分。以教声闻缘觉性人。分取二空不变一分及行布一门。以训菩萨。此菩萨人。即有三乘差别见计。于行布门事相二利。繁兴修行。虽入理性。不能融通。虽融理事。融该不足。虽有顿绝。不见事法。是故此人。地前三贤及十信中。依行布教。修行熏习。地前随应。体会一乘。未入一前。是方便门。声闻缘觉。先入共教。乃至同教。其所入处。即是别教不共一乘。未入同教之前。即是开方便门。问此方便言。为约所化根机知耶。约不知耶。答若不能知三是方便。即亦不知一乘是实。若知三权。必识一实。是故不知。即覆三乘。是局滞故。覆三乘故。亦覆一乘。以三权不开。一实不显故。若依此义。虽说一实。三外存一。不能开会。三一有别。法花已前。诸教之中。有滞教者。即此义也。问今方便者。是约何门。答若总论之。不简知不知。说三乘法。名开方便门。出宅索车。并是不知。约此即名开方便门。知三一权实。亦名开方便。开三乘是方便。显一乘是真实。如法花经方便品名。又彼经法师品云。此经开方便门。示真实相（已上）此是开三显一。开示即是约知。辨明开示。法花要是识知门也。法花方便品云。佛以方便力。开示三乘教。众生处处着。引之令得出（已上）若直言之。知三是权。名为方便。不知非方便。情谓实故。而亦约佛。名方便也。方便品又云。舍利弗。我今亦复如是。知诸众生有种种欲深心所著。随其本性。以种种因缘。譬喻言辞。方便力故。而为说法。舍利弗。如此皆为得一佛乘一切种智故（已上）经上文。具明总诸佛及别三世诸佛开三显一。然后有此释迦开三显一文也。其显一义。即属今章下示真实相也。言四衢别授大白牛车。方为示真实相者。经云。皆于四衢道中露地而坐。无复障碍。衢道露地。即是一具。光宅疏四云。四衢道者。东西尽彻。南北交通。此明四边无障。露地者。此明上又无碍。五处无障。此表明大乘机发五浊不能为障。下即释。言无障。此释四边无障。又言无碍。此释上又无碍也（已上）此中意说。四衢露地。俱显无障。五浊之中四浊。是喻四衢。是横。一浊即喻露地是竖。即是劫浊。劫即时分。时中有浊。合名五浊。太子疏云。四衢譬大乘四摄四等。言三乘人。发大乘下化众生之机。露地而坐无复障碍者。露地譬佛地。言佛地不为五浊八苦。所阴弊。故云无障碍。言三乘人。发大乘上求佛道之机也（已上）天台解释。四衢譬四谛。四谛观异。名为四衢。三界思尽。名为露地。嘉祥疏云。皆于四衢道中者。增一阿含云。四谛譬四衢。断四谛下惑尽。通达四谛。如路之四达为衢。露地者。既断四谛下正使尽。亦无盖缠。故称露地（已上）玄赞云。四衢道者。四谛理也。三乘并视四谛理故。大般若中。说四衢道。为四谛故。离烦恼障。出分段生死。无拥名露。各有所依果满之位名地（已上）灵范师云。我生已尽等四智。名为四衢。指事引之。嘉祥统略。四衢譬四谛。且随旧释。约昔教故。望今教意。四达曰衢。四方皆空。不见车。不得车。章主尊者。既无所释。托何亦得随胜应领。然义苑云。四衢即四谛也（已上）集成记云。四衢者。觉钞云。四谛（已上）言觉钞者。圭山圆觉疏之钞也。四圣谛义。通三乘观。今依此解。且即得。问何故。白牛名为别授。答总通虚指三车界外。对此车故。三外白牛车。名为四衢别授。问贤首大师。所立之意。大白牛车。以何为体。答指事云。元晓云。所乘之法。略而说之。有其四种。一谓一乘理。及一乘教。一乘之因。一乘之果。如是四法。更互相应。共运一人。到萨婆若。故说此四。名一乘法。犹如四马。更互相应。共作一运。故说四马。名为一乘。当知此中道理亦尔。若准此义。显章主意。一乘一运即一切运。主伴无尽。理教因果。喻于大车。是故下云。无量宝车。显于一乘无尽教义。又疏云。若依普门。一位即一切位故。亦一运即一切运。名不思议乘。乘此乘者。十信满心。即得六位。案云。此通教义因果人法等一切法。以为乘体。准思可知。此约别教。若依起信论。说牛车体。即一心体大。乘此本觉体大。到如来地故也。是故论云。一切诸佛。本所乘故。一切菩萨。皆乘此法。到如来地故。藏记云。即始觉之智。是能乘本觉之理。为所乘故（此约同教。已上彼文）贞元疏云。法花大车。以况佛智（已上）若分白牛及车能引所引相者。别教一乘。一即一切教义理事等。互融相即。重重影现。主伴具足此即更互能引所引。能引为牛。所引为车。以前为牛。以后为车。以主为牛。能引伴故。以伴为车。以能从主。为所引故。互为主伴。互为车牛。无尽宝车。是别教义。若依同教。本觉理智。以为能引。始觉修生。以为所引。以能引故。为白牛体。以所引。为其车体。依本觉法。起始觉智故。本觉为牛。始觉为车也。若依始觉。为能证智。本觉真理。以为所证。即以能证能显为牛。所证所显。以为车体。以智引起所隐理故。如十地位所显真理。名引出性。即以妙智。为能引法。十重真如。为所引理。然此对望。义途非便。若始觉智冥本觉理。则始本不二。无复始本之名。此始本不二之智。引起后得如量之智。现他受用及变化身。如是建立。即成车牛。此则始本不二之智。为大白牛之体。后得如量之智。为大白牛车体。上以三义。解同教车。初是本有修生相对。次虽非便。唯约出障。后是亦约出缠修生之法。立义。又于本有法。理智相望。作白牛车。义理亦成随义作成。得旨可悉。所言示真实相义者。三车既是方便施设。无有体相。不得实事。是故露地大白牛车。最极真实。体性□妙。相状殊特。业用速疾。自在无碍。别教一乘。十玄六相。圆融相即。自在无拥。重重帝网。主伴无尽。具德圆满。是故最上真实之相。不同同释诱引三乘合易信故。一切同彼。高超众典大秀诸乘。终顿尚不能窥窬。始小岂得望边庭。别教高广。非实者何。虽引法花。所所入边。所入一乘。即别教故。然则开方便门。是权是虚。示真实相。即真即实。故先牒喻。显权实法。三乘一乘。施设显现。权实差别。历然分明。折薪记曰。问此实终实所。指别教为实耶。此权是始教耶。通相说耶。答此实即别教一乘。此权即中间三教。何者如答小乘无行果。则云今依大乘故。无实果此大乘即通实也。若约三皆无实。则望一乘。故皆权也。又云。后皆进入别教一乘。又同教望中就胜门云大乘望别教一乘虽权义有异等。今分权实之异。别当别教。故无疑矣（已上）此一段。章所明之义。既是别教。是故所简三乘。无遗。所取唯是别教一乘。其同教义。在下别明。复古记云。方便者权施方便也。即法花经开方便门也。于五教中。后一为究竟乘。亦名本教。亦名正乘。前之四教。为方便乘。亦名末教。方便故。权究竟故实。问终教亦名实教。顿亦名实。何以为权。答以实体不足故。不说一切皆有佛知见故。故属三乘。纵谈一乘一性。但有理性同车。而无果性果车。今章约果。故说皆空。并为方便事。须舍方便。而趣正乘。然后成佛。故非究竟。非究竟而是权也。问清凉曰。昔□不滞方便。故不会之。何谓趣正乘是方便耶。答曰。祖师但云不滞方便。不言是方便。虽不设会。根熟而自归。譬如寄食旅亭虽不遣而自性矣。清凉曰。谓昔日虽有大乘亦说如来藏性。涅槃法身真常之理。未曾显说一切众生。皆悉具有如来知见。唯为一事。出现于世。不为于余。则一乘三乘。昔权今实。于理照着。故睿公云。至如般若诸经。深无不极。故道者以之而归大。无不包。故乘者以之而运。然其大略。皆以适化为本。应劝之门。不得不以善权为用。权之为化。悟物虽弘。于实体不足者。皆属法华。固其宜矣。则昔有实。总属三车。为方便也（已上）集成记主。问答数条。顿决心疑。恐繁不载。问此权实门。三乘权中。羊鹿二车。为是愚法通大乘耶。答此是集成记中。一段问答。彼答文云。此有三说。一云愚法。一云通大。一云俱。今从第二。太一云。声闻等为究子。是所引故。知小乘外。别有三乘。又准天台。藏教断而不动。无量义经断而动。故非愚法（已上）法花经意。愚法小乘。虽在所引中。依终教意。非实断惑。唯是折伏。实断惑者。大乘中三。是故三子。实出界外。故三中羊鹿。是大中羊鹿。渐渐诱引。入一乘故也。

五教章通路记卷第三（终）
五教章通路记卷第四

      东大寺沙门凝然述
        
　　　　　
　　　　　
　　　　　

    章若彼三中牛下。二遮破异执。于中亦二。初破执实。二遮设救。初中亦二。初牒异执。二致遮破。今初。若彼三中牛。亦是实者者。是三车宗。所建立义。欲遮破故。牒举彼计。法相三论两宗。俱立三车之义。摄尽一切出世乘门。不许三外别有白牛。然此二宗。所说旨归。未必三车三乘义途。法相宗旨。建立法相。决择研核。陈唯识义。穷转变相。三论宗旨。纠举执着。破片遣荡。到无执处。无方自在。故此二宗。设立四车。不妨决择破遣之事。然和通此二宗诸师。俱立三车。不许有四。故此两宗。言三车义。但法相宗旨。陈附顺。摄乘立三乘。尽出世机。收性立五性。穷究众机。深密瑜伽本源。说此义。唯识佛地支流。和此法。由此义故。托譬唯立三车。就法唯建三乘。若分权实。应回之者。即是权施。即不定性圣菩萨故。第三牛车。决定是实。以无上故。以深广故。总而言之。三乘真实。显了之说。一乘密意不了之说。出世乘门。事决定故。是故三乘真实了义。圣不定性。要入一乘而说一切。故成密意。由密意故。言不了说。是故法相。成三车宗。三论宗意。虽局三车。不立三乘定种性义。不说五性各别之事。一切二乘皆成佛果故。本乘声闻。虽入无余。无量劫后。还生心识。回心向大。终成佛果。此世回心。当不定性。如舍利弗等。终成佛果。三论祖师。兴皇（法朗）金陵（吉藏）等。皆立此义。是故二宗。虽共三车。有此不同。非全一类。问今章立四车。遮破三车义。其三车者。为并遮破二宗义耶。为随一耶。答立三车者。皆被遮破。是故二宗。是其所破。问复古记云。相宗不信三外有一。以门外牛车。混于露地。二牛不辨故。今判云。三中牛车。同于羊鹿。俱属方便门也。露地大车。为真实相（已上）此解释意。破相宗。不言三论。何言二宗。答法相所立。执三乘定。章主之世。盛弘此义。执见纷诤。故举破之。三论诸师。未必如是。非三乘定。唯解义耳。但不妨其遮破之内。又金陵所释。诸章疏等。大宋后代。逸不流布。是故记主。不能举之。日域盛弘。章疏是繁。故彼所计。知在破中。日本先德。指事私记。皆举二宗。显遮破相。问遮二宗义。有傍正耶。答破三车义。二宗是同。然章所破。正在相宗。兼摄三论。随文可知。问且法相宗。唯羊鹿车。以为权假。牛车为实。其相云何。答譬是三车。法是三乘。随举即得。体无异故。玄赞第四云。此经亦云。唯此一事实。余二则非真。密遣二人。息处说二。羊鹿非真。不说三言。从胜至劣数。佛乘第一。独觉第二。声闻第三。无第二独觉。无第三声闻。非无三乘之中大乘体极。极勘梵本。云无第二第三。今翻之略故。云无二亦每三也（已上）又云初虽作二乘。后皆作佛。得一切种智。一切种智。得佛正智。种别能知一切法。故正是牛体（已上）此释方便品文。云是诸众生。从诸佛闻法究竟。皆得一切种智之文。又释经云如来但以一佛乘故。为众生说。无有余乘。若二若三云。以此一乘为众说法。都无第二独觉第三声闻。从胜至劣。为次第故。不以修习浅深难易为次第也。故此经中。第一周云。余二则非真。第二周云。密遣二人。第三周云。息处故说二。不说于三。故知不是总无三乘。但应知今所说义也。会彼所修教理行果。为今大因。劝住大乘（已上）既唯三车。无有别一。是故会破。唯局二乘。破二归一。会二为一。一者三中大乘。羊鹿权教。入牛车故。玄赞又云。二乘不知二为方便。执二乘果。以为真极。今说二涅槃。但为化城。说二菩提。但是羊鹿权教所设。非是二果所得所证菩提涅槃真胜极也。破彼情执有二果极。故说为一。即经所言。诸求三乘人。有怀疑网者。佛当为除断。令尽无有余（乃至）本论末后。亦云云。方便品有五分。示现破二明一。不说破三等（已上）此明总相唯有三乘无有别一。三中牛车。即是真实。亦名白牛。陈此义已。破四车义。故次文云。或有说言。破三执故。非破二。如萨婆多。执佛化身。以为真佛。今说为化。故破三执。此亦不然（已上细破如彼）是故相宗。于三车中。羊鹿是权。牛车是实。法华宗旨。唯此牛车。最极殊妙。究竟法故。非谓三外有别白牛。故今章主。牒彼计云若彼三中牛。亦是实者也。非是假设。预致遮遣。被宗公白。作此释故。问三论宗家。唯是三车。无有别一。三中牛车。即大白牛。最极究竟。其相云何。答嘉祥宗意。三乘往判。声闻缘觉。决定是权。菩萨大乘。唯是真实。无有权大。此大乘外。无有别一。法华已前所说。三乘二乘是权。菩萨即实。今法华时。破此会此。唯在二乘。不关菩萨。故三车中。羊鹿是假。牛车即实。即是白牛。非是别体。故索车时。二乘索车。本不得故。菩萨不索。未至得故。法华玄论第六云。寻大小乘经始终。皆明佛乘是有。如初教明佛乘是有。至法华。亦明佛乘是有。以始终明佛乘是有。是故不索也。后见法华论。亦明唯有佛乘无有二乘。凡有二义。一者云。无有二乘涅槃。唯有大涅槃。名为佛乘。前已答竟。二者总序方便品。有五分明义。但为破二明一。若尔不言无有佛乘。菩萨何所索耶。法华前后又无有言佛乘是方便。但言二乘是方便。故二乘人索。菩萨不索（已上）又云。若言昔明三乘皆是方便者。从大品已上。乃至法华之前明佛乘。皆是方便。若佛乘是方便。六度等因。亦是方便。若尔者。付穷子财。此之珍宝库藏。皆是方便说。并应非真实也。若付财之宝。遂是夜光。非鱼目者。大品明佛乘。已是真实。不名方便（已上）本经唯此一事实。余二则非真。息处故说二等。由此文故。唯有三车。会三归一。义理成立。金陵说文。陈述此义。散到布置。不能具引。斯乃三车之中。二权一实。牛车之外。无有别一。故章牒云若彼三中牛。亦是实者也。此亦非假说。分明正说故。
    章长者宅内下。二致遮破。言长者宅内引诸子时等者。此中意说。三界舍宅。欻然火起。诸子在中。父于宅内。告诸子言。门外有车。是羊鹿牛。汝等疾出。至彼处所。取彼彼车。长者意谓。小子取羊车。中子取鹿车。大子取牛车。如此令随欣。是时诸子。为取其车。竞出火宅。到露地处。三类诸子。各欲得车。是故大子。亦为取其牛车往彼。欣羊鹿者。出至露地。不见二车。本是虚指。无其体故。牛车亦尔。亦虚指故。牛车若实。菩萨大子。到四衢处。可得其车。而不能见。何故尔乎。既不得见。明知牛车亦同羊鹿。虚指无体。既不得车。是故诸子。从父长者。亦索牛车。即同二子索羊鹿车。言本所指车所住处者。即四衢道中。露地之处。父于宅内告示言车在此处。故既索牛车。明知体无。如羊鹿车。不得故索是故三车皆是虚指。假引诸子。令出宅故。言出火宅者。离分段死故。经云。但离虚妄。名为解脱是也。言不得车者。出界分齐。非实事故。经云。其实未得一切解脱是也。一切解脱者。离变易死也。言虚指者。于未极处。如其极处指。此示此诱诸子。故长者之意。为令出宅。相似实事。指示诱摄。诸子不知长者密意。谓为实事。坚执不舍。不欣上法。无进胜位。如来长者。渐渐陶练诸子执情。遂令遣执入一乘道。一乘机熟。故索三车。三车无实。堪进入一。是名索车。权大之益。既非实果。故趣一乘。令机纯熟。故求牛人。同彼羊鹿。不能得之。不得牛车。权大非实。乞索牛车。一乘机熟。今章下文。明光宅师四乘中云。临门三车。为三乘。四衢所授大白牛车。方为第四。以彼临门中牛车。亦同羊鹿。俱不得故。余义同上辨（已上）言同上者。即今文也。三一权实。彼此大同。清凉大师。大疏一上。具录光宅师义中云。以临门牛车。亦同羊鹿。俱不得故。并无体故。诸子皆索故。是三皆虚指。以为方便（已上）演义释云。以临门牛车下。二出所以。有三所以故。三乘是权。而义势连环。一亦同羊鹿。俱不得故者。羊鹿是虚指出门不上车。牛车若是实。出门即合上牛车。亦不上。明三皆虚指。约法而说者。皆指三乘出三界门外。二乘出三界。此有真实证。菩萨出三界。岂有真实证。俱无实证。名不上车。明知三乘。皆是权设。二并无体故者。既不得车。明皆无体。以无可得故。长者虚指。三车实无。界外三乘。明是方便。尽无生智。是二乘车体。丈六权智。是牛车体。二乘之智。即非真实。丈六权智。岂有实耶。然上不得。约人就法。今明无体真就法明。三诸子皆索故者。复成上义。向若有体。即不合索。诸子皆索。明皆无体。不见羊鹿故索羊鹿。今索牛车。明无牛可见。故彼经云。尔时诸子。各白父言。父先所许玩好之具。羊车鹿车牛车。愿时赐与。既索牛车。明同无体。故牒索耳（乃至）由是故知。三乘皆索（已上彼文）三种所以连环相者。门外三车。俱不得故。明知无体。并无体故。诸子皆索。此顺次第。若逆次第。诸子索故。定知无体。以无体故。并不得车。若作问答。何故求索。以不得故。何故不得车。以无体故。何故无体。以虚指故。何故虚指。为出宅故。方便尔故。准清凉意。消释章文。亦有三意。而文有二。谓而不得故复更索耶者。不得是第一所以。更索是第三所以。然上牒三车宗所立义。云若彼三中牛。亦是实者所言实者。即是实体。次破中云。此应亦出。即得见牛车。所言见者。是见体也。出已应见。而不见之。所以不见者。以无体故。以意取有。无体义故。同大疏三义满足。而无体义。可在第一。章意在初。亦义便故。一并无体故。二俱不得故。三诸子皆索故。以三所以。顺逆次第。更与连环。相成相释。以无体故。三并不得。以不得故。诸子皆索。以求索故。明知不得。以不得故。明知无体。问章牒三车宗义。云亦是实者。以亦之言。是有何意。答以非三车宗。应唱言之语。以四车宗意。置此亦之语。谓汝如吾宗白牛是实。以三中牛车。说为是实者。以此意故。置亦言也。问依经何文。立索车名。答折薪记主。释此义云。经文本无索写。但取经中愿赐我等三种宝车之辞。义言索耳（已上）此释章文复更索耶之索字也。金陵大师。法华玄论六云。文中无索字。但有赐言。长行明时赐与。偈中云愿赐我等三种宝车。虽无索字。言但愿时赐与。即是索也（已上）光宅。天台。太子疏等。皆言索车。并此义也。慈恩疏中。亦用索字。问三车两宗。牛车言实。准光宅意。有此三难。云何三车会通此难。三种难者。牛若实者。可有其体。若有体者。可得牛车。若得牛车者。不可索牛车。然无体故。不得。不得故索牛车。答三车两宗。各有所立。且法相师意者。门外三车。各有求索。以生空智。为羊鹿体。二乘之人各实得之。是故发智。断惑得果。至自乘极。然其所余种智定等。未能证得。为得此法。精勤修习。名索二车。今此牛车。菩萨乘人。无漏正智。以为牛体。无漏后智。为牛车体。自位后智。虽已证得。远望佛果。求其妙智以佛果智未证得故。非谓彼牛及以牛车体都无故。本不可得。不可得故。即不得之。以不得故。即求索之。牛体是实。牛车体亦实。然车有未得之处。是故求之。故汝三难非难所摄所各异。互不相开。如是开决。无有所妨。玄赞第五。解诸子索车云。随三乘机。皆于佛所。专意希求自乘妙智。义同。于父各索其车。二乘之人。离分段死。已得解脱。证于四谛。入于化城。已名出宅。专于佛所。闻思修习。种智了达。求证诸法名索羊鹿。菩萨之人。依此本论。初地已上。虽离分段。未证解脱。不名入城。不疲倦故。不入有余。不说菩萨入化城故入无住涅槃。亦息分段死。纵名入城。未乖道理。若尔亦应许上羊鹿。故知但如初解为善。已伏烦恼。□出分段死。亦证四谛。亦名出宅坐四衢道。求佛妙智。亦名于父索其牛车（已上）寿灵大德。引此全文。为索车异解之一。摄释施一问答。显示要旨。今即载之。彼三本云。疏随三乘。至各索其车者。问此中二乘。为回趣者。为未回心。若已回心。但合趣牛。何求羊鹿。若未回心。自果已满。云何疏云皆于佛所。专意希求。答为二释。一云。未回心者。练根修定及余功德。亦名希求。故疏次云。求证诸德。名索羊鹿。诸德即彼禅定等也。二云。佛指种智。名之为车。出宅不得。故专意求。先所许智。名为希未。希未种智。勇证诸法。议曰。顺疏上下。此后释善（已上）此中答意。就未回心之者为言。始出火宅。方得果证。未会一乘之已前故。问三乘宗义。如是成立。若尔此上章主意何。答章主意云。三乘必从一乘流出。于一佛乘。立三乘故。并假施设。本无实体。然三乘人。执彼三果各有实体。以成情谓。克体言之。唯一佛乘。既同无体。岂独牛车。得有实体。又羊鹿二种。一切无实岂得羊鹿并有实体。唯其二车。是假立乎。二乘因果。皆是菩萨。无生法忍。无二实果。皆是假设。生空无漏。非极果故。三中菩萨。断证出界。浅近之果。皆同二乘。非是实故。由此义故。三中牛及以牛车。并皆假立。非离一乘有其别体。是故菩萨。亦入一实。三乘非实。同一类故。此乃法相大乘。五性差别。三乘各定。由此义势故尔。章主之意。望法相宗。应如是知其顺违相。然章中言。全依光宅。彼师义趣。所由尔故。其三论师意者。三乘之中。二乘是权。菩萨是实。昔于一乘。开为三乘。言其开者。一乘是本。其上分出声闻缘觉。二乘是末。本末合论。以为三乘。不同余宗一乘为本。其上开三。以为枝末。是故一乘。即根本法。三皆枝末。本末合四。今三论宗。总是三乘。智论斗米一上。分二以合一。总为一斗。即此意也。今法花时。见昔二乘。其体是无。无有真实。故出门外。望羊鹿车。其体皆无。其牛车体。本一实无有改变。始终是有。昔说三乘。其中菩萨。即是真实。今会二乘。即归此一。是故羊鹿。其体并无。以体无故。俱不得之。以不得故。即求索之。其牛车者。既是一实体。是本有。以有实故无不得之。以获得故。无有索之。所以然者。二乘之人。至许车处。不见其车。故索果车。菩萨之人。未至许处。是故无索。佛果大车。应索之时。未来至故。不同二乘至应得果之处。而不见果故。即索之。二体无。不得故索。牛车是体实。应得故不索。法花玄论建立十义。广明二乘必定索车。菩萨必定无索车义。破邪立正。文义繁广。今略引其最要玄文。彼第六云。本以三车。譬于三果。故云今此三车。皆在门外。二乘人出门外。至许车处。觅果不得。可言索果。菩萨之人。未至许处。觅佛果不得。何有索果耶（已上此十义中第一）又云。小乘法中。尚无出三界菩萨。何得言菩萨出三界而索耶。又三十四心成道。无出观义。岂有索耶。又本就佛索果。释迦菩萨。就谁索耶。又大乘经中。明有十地至第六地时。断三界正使尽。岂不知有七地而就佛觅究竟果耶（已上第二义中之文）又云。经明三乘是方便。可言索三。又云唯此一事实。余二则非真。又云世间无有二乘。唯一佛乘。以此推之。唯索二乘。不索佛也（已上第五义中之文）又云。既有三人索者。何故无菩萨领解耶。但明二乘领解。不明菩萨领解。故知无菩萨索也（已上第八义中要文）又云。合赐车云。不令有人独得灭度。皆以如来灭度而度之。独取灭度。可有二义。一者昔日菩萨。受记作佛故。菩萨独得如来灭度。二乘人。不得作佛。故不得灭度。今日令二乘人亦得如来灭度。故名等赐。二者二乘人。独取小乘灭度。今令同得大乘涅槃。以此二文推。无菩萨索。既有菩萨独得如来灭度。菩萨何由更索。又昔二乘人。独取小乘灭度。故今以大车赐之。菩萨不尔。云何赐菩萨耶。即以此文破四车义也。若三乘皆索。则失独得灭度之意也。夫论独者。此是偏谓此人得。彼不得。故名独。若三乘皆索。何有独耶（已上第十义中之文）上陈三论宗牛车真实义之中。已引十义第三第六之文。余三义中文。恐繁厌不引。玄论如是以十义。陈牛车真实不索。羊鹿非实故索。问小乘教中。所说菩萨。未出三界。无索车者。若出三界。可有索耶。答不尔。三十四心。断结已竟。已出三界。即是佛果。故无索义问大乘教中。所说菩萨。至第六地。断三界惑。是出三界。有索车耶。答此亦不尔。既知七地已上等竟必应成佛。是故不索。问将成佛时。有索义耶。答不尔。成佛次定。最极真实。是故无索。不同二乘出三界外无实故索。是故大小乘教。菩萨始终。决定无索车义。问金陵师意。索有何义。答义疏六云。但索车譬。凡有二门。一为无索假设索譬。二约疑情明有索也。言无索而假设索譬故。凡有二义。一为欲显三乘是方便。二欲显一乘是真实。显三乘是方便。明道理无三。显一乘是真实。亦道理有一。盖是一经大宗。故假设索车譬也（乃至文广略之）所言就疑情有索者。然迷悟二门。俱无有索。昔既执三。则见有车。证得小车。便不索车。今若领悟。知有一无三。亦不索三而今言有索者。约将今无。微觅昔有三。故言索耳（已上）佛昔说有三。今经明无三。或者将今无三。微觅昔有三。故言索耳。此疑情者。索人意云。以今见之。无有三乘。何故昔日说有三耶。法花机熟。故有此疑。父昔所许。三种宝车。今都不见。愿时赐之。在何处耶。是故然后与白牛车。义疏又云。问为二人索三。答据出门而索三。但是罗汉辟支二人。索耳。小乘明菩萨从初发心。乃至补处。未断烦恼。犹是凡夫。故在门内不得言出门外。索车。大乘菩萨。出三界外。自知未至佛果。亦不索车。又三车譬三乘果。罗汉辟支。至二果处不见果不得。故索果也。无有菩萨至佛果处。不见佛果不得。故无菩萨索佛果车也。问若尔但二人索。但应索二。何得索三耶。答一人二人。俱得索三。无所疑也。问若尔言二人索者。何得文云诸子索耶。答盖是总相。称为诸子。非是门外三人名为诸子。故后合譬。释云若见无量亿千众生。出三界苦。得涅槃乐。此但明二乘人出三界。得涅槃乐。不说菩萨。则知不必皆是三子索也。问颇有菩萨。亦有索车不。答若据门外。无菩萨索。若通论门内。约疑情。亦昔说有三。今说无三。菩萨以无征有。亦有索也。问既其索三。云何赐一。答既以疑情。故。索疑是解律。若有解律。则大机已动。扣佛说一。即索一。故后赐一也（已上）此等问答。妙养神解。不惮繁厌。引载显义。由此义故。三中牛实。所立有由。不可微难。问今章主意云何。责此会通义。以影宗旨。答以章主意。见彼宗义。二车体无。彼此无异。至牛车者。大有混乱。不知三外有一。不识一外有三。遂以一混三。以三混一。设牛车之计。徒然不显。赐白牛之趣。虚焉无满。故移白牛之德。即附小牛之上。掩虚指之构。忽负大车之饰。泯黄牛之色。直染白牛之色。枝叶立破。虽是巧妙。根本盘折。事已乖差。宗途混杂。源由兹焉。章主之意。对三论宗。应如是知顺违之相。
    章亦不可说界外索车下。二遮设救。于中亦三。初正破。二引证。三结成。初中亦二。初直遮救。二出所以。今初。言亦不可说界外索车但是二乘者。此举古师所立直破。以彼古师。言菩萨不索车。唯二乘索车故。直牒破之。问此破何师。答破嘉祥师。彼师专陈。二乘索车。以体无故。菩萨不索。有实事故。如上具明。问慈恩师义。此中无邪。中答慈恩师宗。三人俱索。是故此中。不摄彼义。上章所破。若彼三中等一段文者。通破二宗所立之义。故指事牒彼文已释云。此难吉藏大乘基等诸德唯说羊鹿。以为权车。牛车是实故也（已上）由此解故。今钞上段。粗陈二宗所立义旨。指事又云。言亦不可说等者。此除大乘基等诸德。难吉藏师等诸古德。以唯二乘索车故（已上）嘉祥师义。广如法花玄论第六。法花义疏第六。统略中本等。然三车四车等诤论。古来往往有之不休。嘉祥已前诸师非一。天台文句第六。举三车师十义破立。即当立论所玄。而文简略。彼中唯云有人云也。天台灌顶。举彼十义。破三车义。立四车义。即随彼十。亦陈十义。嘉祥玄论。举他四车师。三车俱索。菩萨索车义已。自立十义。破彼旧义。显今正义。菩萨索车。是四车宗。似光宅天台义。但彼论言旧经师云也。古旧已来。定有此诤。三车四车。古今各立。光宅天台。是古四车师。嘉祥是古三车师。慈恩是今三车师。贤首乃今四车。上宫太子。日本上古。最初传灯。四车师也。自余元晓。惠苑。清凉。宗密（今四车师）惠沼。智周等（今三车师）并准例可知。古昔已来。诸师竞出。讲敷法花。弘扬一乘。其数极多。异解随繁。今就章疏。现流世间。粗举梗概。名数如是。今文亦不可说等言。正破三论师所释之义。非是假设之言。然复古记云。亦不可等者。恐彼救云。但是回心二乘。出竟索车。义苑亦云。恐彼救云等。虽知有正释。作此言无妨。言界外索车但是二乘者。若直简别索车之人。唯二乘也。非是菩萨。彼实有故。故言但是二乘。若望所索言之。一人索三车。二人索三车。一人索三者。声闻乘人。或索羊车。或索鹿车。或索牛车。法华会上。唯有罗汉。无缘觉果人。故二人索三。准解易见。义疏问答。为三人索三等。如上已引。玄论广明。恐繁不引。
    章以经不说下。二出所以。于中亦二。初不说得牛故。二不说唯二故。今初。言以经不说彼求牛车人等者。经次第相。父指门外。言有三车出宅各取。诸子期车。各竞出宅。出已露地宴坐而已。父无赐车。唯嘉而已。此即三车一具如是故。经次下有索车文。诸子三车并牒索之。依之文相。羊鹿二车。既许有索。于一具文。何言牛车有实不索。若言牛车不索。羊鹿亦可不索。一具文故。汝言羊鹿并索。牛车事亦可尔。一具文故。然言羊鹿并索。牛车不索。党解鉾楯岂会道理。经既无有得牛之文。以不得故。岂不索乎。
    章又不说彼索先许车。唯二乘故者。二不说唯二故。此亦前门一具类例。前是不说大子得车。今是不说索车唯二乘人。有此左右。成索牛车义诸子向父。列索三车。于此一具文。岂见唯二乎。若尔列举菩萨此亦如何。前科与此文。并破三论师。以上所牒破。所以指定故。问以上二事。经既不说。若尔三论之师。何以判言菩萨得车。唯二乘人。有索车耶。经言诸子所索之车。亦举牛车。云何会通。答菩萨得车者。得大白牛车。三中牛车。即白牛故。三外无别白牛车故。何谓有三外一。得责三中牛车。得不已成。牛车有实不索。唯二乘人。索车之义。自然成立。经诸子者。二乘各有无量之人。若约种类。唯言三人。三乘各有多数。而类各言一人。今约二乘各各多数。故言诸子。经所索中列牛车者。即是白牛。二乘各索三车。一人索三等。如上引义疏也。玄论明菩萨不索十义已云。今所明者。但二乘人索。菩萨不索。如上十推。问若尔者。唯应索二。何得文云愿赐我等三种宝车。答昔说三乘是实。尔遂云有一无二。昔有三之言。竟何所在。以今无征昔有。亦以昔有。难今无故。名为索也。经师不体此言。故谓三人索。致成异说。今视其言。甚易见耳。次下文云。问经父提三车。各就父索之。故云羊鹿牛车。愿时赐与。云何背文但言二乘人索。菩萨不索耶。文并曰。若二乘人索三者。应二乘人乘三车。三乘人实不乘三。二乘人亦不索三。又并曰。若二乘人。索菩萨车者。菩萨之人。应索二乘车也。文义往推。进退究捡。幸宜依旧。无俟新通。答若领解前通。无俟后问。盖是腾昔三。以征今一耳。昔道三。今遂云唯此一事实。余二则非真。若尔昔日明有羊鹿牛车。为何所在。腾之征一。文义暖然。下诸难并不通。自去宜改旧迷。以从新悟也（已上）次下又云。问以证知二乘索三车耶。答本为二乘人。开三乘耳。初以一佛乘。化之。不得故。于一佛乘。分别说三。谓三乘化得。今明无三唯一。故二乘人。索觅三也。又此经终始。正为二乘人说故。二乘人。索三。今具引三周文证之。方便品云。告诸声闻众及求缘觉乘。佛以方便力。示以三乘教。既但告二乘人。明方便说三不告菩萨。故知三乘教。为二乘人也。次三请初。但明二乘人。执动生疑。不明菩萨。故知二乘疑无三有一也。三者十方佛。劝释迦云小智乐十法。不自信作佛。是故以方便。分别说诸果。不明为菩萨分别说三。故知为二乘人。分别说三也。
　　诸果者。谓三乘果也。次第二周文。身子腾学无学人。时随疑悔。请佛重说。不明菩萨疑悔请佛重说。故知第二周说。但为二乘人。又云我欲令汝忆念本愿所行道。故为诸声闻。说大乘经。名妙法莲花不明为菩萨说。第三周文云。若如来自知涅槃时到众又清净。名为说此经。世间无有二乘而得灭度。唯一佛乘。得灭度耳。又云。唯有一佛乘息处。故说二。以此三周文证。故知开一为三。但二人。今会三归一。亦为二乘。若尔索三之义。亦二乘人索（已上）又云。问罗汉出界外故索。缘觉亦然不。答当法花座。唯有罗汉。无缘觉果。故唯是一人索三耳。非二乘果人索三。问若是一人者。何得文云诸子就父觅车。既云诸子。则知三乘人也。答下合譬中云。若见无量亿千众生。以佛教门。出三界苦。得涅槃乐。便赐大车。此约罗汉非一。故有诸子耳。又虽无缘觉。悬为缘觉果人。作索车譬。令缘觉因人领解亦无失也。又即以此文。证无菩萨索但罗汉一人。即得索三。岂须三人方索三耶（已上）准依此等数条问答。彼举诸子。牒三车等违文会通。其义易知。问彼三论师。此等会释。依章主意。云何破之。答现文指掌。周焉难通。拄构会释。疑云弥厚。二牛一混。基由兹矣。今章主意。弹应加是。
    章是故经中下。二引证。言父先所许玩好之具等者。玄赞云。玩者戏弄。好音呼到反爱也。或呼老反善也宜也美也（已上）解章之诸记。就此所引。并从要略。陈索车义。释法花之诸师。依此经文。广包研核。立索车义。诸文繁重。义途难尽。演义钞二下云。索车是喻。约法云何。古有多释。略要有二。一者机索。二者口索。言机索者。三乘之人。以佛教门。出三界苦。谓到究竟。不解索乘。已被陶练。一乘机熟。机宜叩圣。义言索耳。佛知机熟。灵山集会。为说法花一极之旨。即是各赐诸子等一大车。二口索者。已集灵山。三乘三根。皆悉启言。求法求记。即是索车。为说与记。令其修证即此等赐。弥勒序品。陈四众疑。征佛定因。已是索义。文殊云。诸求三乘人。若有疑悔者。佛当为除断。令尽无有余。已许等赐。方便品初。告诸声闻众。及求缘觉乘。我令脱苦缚。逮得涅槃者。佛以方便力。示以三乘教。众生处处着。引之令得出。已是开权。又云。舍利弗当知。诸佛语无异。于佛所说法。当生大信力。世尊法久后。要当说真实。即是显实。开权显实。已是等赐。亦是许与。身子三请法说索车。譬喻品初。腾疑白佛。请说喻车。涌出品中。弥勒陈疑。请说果车。开示知见。说佛寿量。等即是等赐。三根求记。即是索车。佛皆与记。即是等赐。菩萨闻是法。疑网皆已除。即是欢喜。千二品罗汉。悉亦当作佛。皆是赐义。故合喻云。令诸子等。日夜劫数。常得游戏。与诸菩萨及声闻众。乘是宝乘。直至道场。由是故知。三乘皆索（已上）经中说车。总有三车。一者索车。言愿时赐与故。二者赐车。言各赐诸子。等一大车故。三者得车欢喜。言各乘大车。得未曾有故。初有许车。言今在门外。可以游戏故。若加此一。即有四事。此中许车。唯望三车索车。虽索三而约一机熟。赐车得车。唯在一乘。今演义中。且明索车赐车二种。而引合譬乘是宝车。即是得车。即成三事。索车之义。解释繁广。
    精要不过演钞所释。章今所引。既索三车。于四车宗。极是显了。故今举之。楷定是非。即显牛车决定求索。然三车宗。枉设会通。菩萨不索事。义难思。
    章以此得知三车同索者。三结成。谓初以义纠破。次引文匡成。又义既明。故今结显。三车同索故。菩萨亦索。牛车非实。其义理极成。上来诸科。巨细不同总陈约喻。明权实竟。
    章此中三车下。大文第二。就法明权实。于中为五正出三体。二对望得不。三权尽入实。四研核楷定。结成入一。五问答虚实。今初正出三体。前就譬喻。总明出宅。出宅之事。必有其果。故今约法。定其体性。所谓三乘果体分离。此中三车者。牒能喻外事。约彼三乘等。定所譬法体。宗家正意。定判在兹。问三乘所求果者。是何。答三乘之人。各依自乘。发心修行。断惑证理。得自乘果。三乘皆出三界分段生死烦笼。以此即为三乘自果。声闻缘觉。见思烦恼。皆悉断尽。罗汉果初。尽智现前。菩萨得果。其事亦尔。三界烦恼灭尽之处。以为自位究竟之果。指事释此三界所求果云。若依经云。声闻独觉。不退菩萨。以为所求果也。故经颂三乘得益云。是诸子等。若心决定。具足三明及六神通。有得缘觉不退菩萨。大乘基云。合依言免难。心决定者。不疑四谛。得证真谛。具六通者。得阿罗汉。余二果可知。论说不退位。初地已上。出分段生死故。今依章意。一若依初教。初地已上。出分段繁。得不退位。若依终教。十住以上。出分段宅。得不退益。二若依此章上下文云。总出世益。以为所求果也是故文云若望自家。并皆得果。若不得者。如何出世。又下云。得出世益。以为究竟（已上）此意说云。五教之中。始终顿三。并是三乘。且约依言显渐教。定三乘果。陈出世益。又此教中。建立阶位。自微至着。知浅深故。且始教中。三乘差别。有本来声闻种性之者。有本来缘觉种性之者。有本来菩萨种性之者。三乘各定。互不相通。是谓三乘定性者也。又有不定性众生。而有四类。或有具声闻缘觉之性。或有具声闻菩萨之性。或有具缘菩萨之性。或有并具三乘种性之者。初类趣寂。永不回心。后三皆悉回心向大。以具无上菩萨性故。诸回心向大者。有菩萨种性故。法花三车。诱引诸子。总通三类不定性者。以望一乘。皆回心故。今且约就三乘不定所具。满足对车故。始教二乘。断尽见修。各证自果。是名出界。指事记主。直依本经。明二乘果。当始教意。本经所说。二乘无学。名为出离三界之果。章主所成果者是也。故经云。若有众生。内有智性。从佛世尊。闻法信受。殷勤精进。欲速出三界。自求涅槃。是名声闻乘。如彼诸子。为求羊车。出于火宅（已上）重颂此处。唯云。是诸子等（总通三乘）若心决定。具足三明。及六神通（已上）此是声闻所求极果。经云。若有众生。从佛世尊。闻法信受。殷勤精进。求自然慧。乐独善寂。深知诸法因缘。是名辟支佛乘。如彼诸子。为求鹿车。出于火宅（已上）下次唯云。有得缘觉（已上）此是缘觉所求极果。经云。又即众生。从佛世尊。闻法信受。勤修精进。求一切智。佛智。自然智。无师智。如来知见力无所畏。愍念安乐无量众生。利益天人。度脱一切。是名大乘菩萨。求此乘故。名为摩诃萨。如彼诸子。为求牛车。出于火宅（已上）下偈唯云。不退菩萨（已上）求佛智等。是自利门。度脱一切。是利他行。二利具足。故名大乘此菩萨乘。断烦恼障。出离三界。名所求果。偈颂既云不退菩萨。此位即是菩萨所求。出三界系之极果也。问不退菩萨。是何位分。答始教大乘不退位者。瑜伽论意地前诸位。总说为退。初地之位即得不退。佛性论意十回向初。是不退位并是章主所判。又依幡颂。示七住不退。为始教义。依本业显。机即三品。不退异说本业上根。瑜伽下根。佛性当中。三乘所说。各得不退。随宜俱名菩萨所求出世之果。指事所引本经不退。本论判为初地已上。即与瑜伽所说是同。且依此门。料简即得。问七住及初回向。未出分段。如何名为出世果乎。答经性是类。相从各出三界。问始教大乘。初地见道。断分别二障。俱生烦恼。未断种子。乃至金刚加行道心。烦恼未断。云何名出三界。答俱生烦恼。初地已上。能顿伏尽。又约分别。已出三界。又初俱生。既言伏尽。故于见修。同全出世。是故总名出三界也。问始教之意。十地分段。无出三界义。纵约寄显。七地分段。岂可初地名出世乎。答此亦约彼顿伏之义。名出三界。况此等义。教门施设。不可塞滞。问经说三乘修证之相。不言已得自乘各果。唯是各各欲求而已。声闻段云欲速出三界。自求涅槃。不言已得。缘觉段云求自然惠。无已得言。菩萨段云求一切智。亦非已得。三界并是因位分齐。何故云约出世果乎。答求智惠等。且言发足。由此事故。遂至极果。取此所得。为出世果。譬喻既言出于火宅宅亦云安稳得出。露地安坐。合譬总云。以佛教门。出三界苦。怖畏俭道。得涅槃乐。此等皆就已得为言。又经云。乘是三乘。以无漏根力。觉道禅定。解脱三昧等。而自娱乐。便得无量安稳快乐（已上）总通三乘。此即约果。劝诱诸子。问何故约就始教明之。答三车导子。三乘教故。问何故二乘约不定性。答法花开会二乘。是此世回心人。此世回心。是不定性。定性入寂。不回心故。始教当宗。永不回故。问始教定性。终归云何。答彼以权教同教见之。入寂之后。随根性知。还生心识。回心向大。是名界外回心之者。如法花化城喻品说。当不尔。永不回故。又终教意。一切众生。一如来藏。平等皆具一切众生。皆成佛果。然由诸缘熏习力故。暂时得有三乘差别。终归一乘。回心成佛。偏增熏习。根钝之者。此世不回。入寂后回。是名定性。即暂时也。不偏增者。此世回心。名不定性。法花会上。诸声闻众。既是此世回心之者。是故约此。亦明回心。然今先明终教所说所求果相。菩萨亦尔。即是三乘所求相故。问终教声闻何位。名为出三界益。缘觉亦尔。答日本古德私记等中。并判声闻初果已上为出三界。名出世果。问何故尔乎。答初果圣者。断尽三界分别惑故。问初果断见。始教亦尔。彼至罗汉。名出三界。终教由何。独预初果。答教是深细。根机利故。此位得出世益。疾得入后教也。犹如始教菩萨。虽有俱生惑程。得入初地。名出世果。彼义若成立。此亦可成故。缘觉准知。今立一义云。终教二乘。亦至罗汉无学果时。得出世名。尽分段故。非是初果。全同始教二乘出世。法花经文。其相尔故。如何未至无学。得名出世极果。经文即如已前具引。问终教大乘菩萨。何位名出世果。答即如指事所明。初地已上。名出世益。以此名菩萨所求果。本经既云不退菩萨。终教不退。初住得故。终教菩萨。入初住位。尽烦恼障。而故留不断。助愿受生。言其智力。应断惑故。得生空理。成圣者故。问若尔何故法花论言初地离分段得不退转乎。答所断惑种。初地永断。兼断智障。是故即得无生法忍。约无生忍。名不退位。不遮智力初住应断。故不相违。问始终二教随应皆许声闻回心。若尔佛世于二教中。有回心乎。答法花已前。不定性人无回心者。以法花云未曾说。汝等当得成佛道。所以未曾说。说时未至故。今正是其时。决定说大乘故。若言法花已后。终经已经开会。故非所论。问若尔法花已前。始终二教。说回心义。是有何益。答法花已前。大机未熟。为欲数开令纯熟故。尔前数许二乘回心。非唯许不定性回心。亦许定性界外回心。以彼即实事故。谈当来之事故。陈不定性人之心故。彼闻此事。举况策励。舍小趣大。由渐导故。问今明二乘回心义者。就何教宗。成立此事。答今明回心。约就同教。法花回心。即此教故。论其所入。即别教故。问菩萨入一。其相云何。答法花已前。诸菩萨人。不滞三者。本是一乘。不论法花。其滞三者。于法花中。即入一乘。经云菩萨闻是法。疑网皆已除（已上）尔前教中。三乘菩萨。即时入一之者。机根利故。不同声闻。然多至法花。断疑入一也。问何故三乘所求果处。不约愚法小乘而明。小乘教中。说三乘故。答愚法二乘。以终教以上意见之。无有断惑证理义故。虽在三车诱引之中。不出三界。不至门外。不及索车。无回心义。故不约彼。言出三界义。小教菩萨。全同二乘。或彼菩萨。入始教分。宗密大师。如此判故。若依此义。亦有回义。言以是无意所标趣故者。元意谓本心。标谓标帜。趣谓发趣。问谁人本意。答如来本意也。此即如来。于一佛乘。分别说三之本意也。问以何为标。答立三车于门外。以此为标帜故。指此告子。令免火难。问云何发趣。答能发趣是佛。劝子令出故。所发趣即子。依劝出宅故。如来劝诱诸子。令趣到门外也。如来本意者。令出宅而已。是故诸子所趣。唯在露地之处。此即所求极果处也。指事云。言以是元意所标趣故者。然夫佛于一佛乘。分别说三本意者。若为界内初机之徒。直往说示道场所得无尽佛法。以根机劣。不能信受恐堕三途。受重苦故。初且说三乘方便拔彼三途重苦。出三界火宅。然后依一乘教。令到佛果。是故初说三乘方便。标趣于三界外。今如初所标出三界外故。故吉藏师云。示世间中善根者。此释佛意。佛意我本说世间善根。拔汝三途重苦。令汝欢喜。然后令入大涅槃城。云何乃保为胜妙果报。为治此故。故说火宅譬喻。此之谓也（已上）义苑疏释此旨云。如来标三乘。令趣一实故也（已上）此约远意。释元意也。折薪释云。初以三乘。引之得出。从昔已来。标意趣向自所求果。既不得车。故求之也（已上）复古释云。禀教造修。志求果故（已上）集成无别解释。诸大同。似有少异。对校可见。然如来说三本意者。唯为近令子至三界门外。而不可遮远意在一。
    章若望自宗下。二对望得不。然宋本章。前所标趣故句之次下。若望自宗句之次上。于其中间。有一问答。故彼文云。二乘各得少果。何以界外更索乎。答依小乘云。有教有行果。今依大乘云。昔日但有言教。无实行果故。故云三车空无（已上）然后有若望自宗等言。自下诸句。即彼答一具之文。日本所流本。自昔无此文。然此问答。虽无无苦。如彼答者。下若望自宗等二句。即成无用。有重言过。同言连续。虽无无苦。但三乘教。无实行果。文显义成。故用亦要。言若望自宗等者。三乘自宗。由此出界。不见他面。故实得果言得果者。出界益也。若无此巧者。不可出世故。是故依自。即实得果。对胜不得。权方便故。此乃以实得果。即成不得之义。指事云。若望自宗。并皆得果者。问三乘圣人。出三界外。得有余涅槃。故望于自宗。可言得果。大乘菩萨。未得佛果。何望自宗。可言得果。答虽未得佛果。而由三乘教。出三界之外。得不退位。分见法身。现八相故。三乘教益。已究竟故。故云望自宗皆并得果（已上）问菩萨得果。唯在成佛。何出三界。名得果耶。答三乘教中。无实佛果。本唯以彼出分段死。为其极果。故云尔也。指事云。若不得者。云何出世者。若由三乘。不得果者。何求三车。出门外耶。既出界外。明知得果。即由此文故知。章主但出世益以为三乘所求果矣（已上）又云。今言俱不得者。以望一乘故者。彼三乘人。由彼自教。出三界外。根机熟故。见自所得三乘之法。皆依一乘无尽教起。是彼方便阿含施设故。又虽出分段三界。未出变易故。是故云俱不得等（已上）三乘回心。后入别教。故见从彼无尽故起。是此门意。若依同教说。见从彼一乘而起。是故三乘会归一乘。
    章是故以实映权下。三权尽入实。于中亦二。初以一夺三。二回三入一。今初。以实映权等者。指事云。彼三乘等法。本来不异别教一乘。何以故。为彼所目故。更无异事故。会三归一故云也。映于敬久夺也。不明也（已上）此总以一映夺三乘。如以日光。映弊月光。不现。复古记云。映者隐也。实现而权自隐矣。方便随宜。巧便施设。引归一实。一实既显。假相亡矣。故云方便相尽（已上）折薪记云。方便相尽者。正别教意。以三本是一故。三相尽也（已上）以别教见三本无体相故。虽得三果。以别见之。本来即成不得义也。
    章为欲回彼三人下。二回三入一。此中回入。有总有别。总则回三入一故。别则大亦入一故。或可此科成立回大入一之义。上回三入一。为成下回大入一义。意云。回三入一故。即大亦入一。为显三中大乘非实。即是破彼三车宗义。指事云。言为欲回彼三人。入一乘故。大乘亦说回也者。此有二种。一或有众生。此世三乘根不定故。堪进同教一乘者。则见自所得三乘之法。皆依一乘无尽教起。是彼方便阿含施设。是故诸有所修。皆回向一乘。二或有众生。于三乘法。根不定故。堪可进入别教一乘者（即知彼三乘等法。本来不异别教一乘故）进入别教。问三乘中菩萨。界内示佛乘。出三界外。亦示佛乘。非如二乘回入异乘。如何大乘。亦说回耶。答昔在界内。闻说三乘。即执为实。今至界外。闻说一乘。回昔三乘别执。入今平等大会。是故大乘亦说回也。问若说三乘因果。皆是方便故。归一乘者。为归一因。为归一果。元晓师解云。于一佛乘。分别说三。故随其本。归因归果。是义云何。声闻缘觉。若因若果。皆于一因。分别为二。如经说言。声闻缘觉。若智若断。皆是菩萨无生法忍。当知此二。皆归一因。归一缘故。终致一果。彼经中说佛乘因果。分别佛地化身少分。如经说言。我实成佛已来。百千万亿那由他劫。故当知。彼说佛乘因果。同归于一乘果内。若有菩萨。依彼教故。望树下佛。发心修行。如是愿行。归于一因。同彼二乘未至果故。若准此义。释章主意。二乘如前。权教大乘所说。佛乘因果。分别一乘圆教所说。三种世间。圆融十身。无尽一大法身小分化用故彼佛乘因果。同归于一乘圆果。若有菩萨。依彼教故望色顶佛发心修行。如是愿行归于一乘圆因。同彼二乘。未至佛果故。是故经云。声闻缘觉。不退菩萨。乘此宝乘。直至道场（已上彼文）此段章文。总别直明三乘回心所归之处。即是别教。然言其门。要经同教。
    章若不尔者下。四研核楷定。言若不尔者。上成三中牛车。必是三中大乘。故今反质。言若不尔者。谓若非三中大乘者也。指事释此段云。此明三乘菩萨。退不同凡二。进未同一乘。谓彼菩萨。求牛车故。出三界外。到十住不退位。得出世净心。异外凡夫。故不同凡夫。既以过二地不求二车故。不同二乘。然未会三乘别行。归一乘无尽普贤圆因故。不同一乘。是故梁摄论云。十解以上。得出世净心。又云。十解以上名圣人。不堕二乘地。由是故知。此三中大乘。非露地一乘（已上）此中三内菩萨乘者。且约终教菩萨陈之故。取初住已上为准。若依始教。虽有三根。多是初地。名出世益。
    章以至自位下。四结成入一。上科与此文相钩锁。似明三中菩萨。始发终归之相。然此科中。兼明三乘入一之旨。故文中云后皆进入。言自位究竟处者。三乘自宗。所求所得。出世之果。离分段死。证得三乘教行。所设之果极至此所。故出三界。名究竟所。二乘无学。实是究竟。然自教分益。是究竟。彼离变易死。至佛果位。是一乘·教。非三乘分。故出三界。名究竟果。折薪记云。以至下。既云后皆进入。则约三乘俱入也。故经云。今此幼童。皆是吾子。爱无偏党。我有如是七宝大车。其数无量。应当等心各各与之不宜差别。此则皆进入别教一乘之意也。下亦云。三乘根不定故。堪可进入别教一乘等。亦此意也。又探玄云。前共教菩萨。于彼教中。多时长养深解。究微行布教源（此是自位究竟）即当得此普贤法界（此是进入别教一乘已上粗注俱彼文也）言后皆进入别教一乘者。问三乘之人。一乘机熟。进入别教。其相云何。答声闻乘人。法花会上。闻说一乘。回心向大。归入一乘。小行即一。小人即大。修一乘行。证一乘果。此即渐入一乘菩萨。所入之处。即是花严经各诸子等一大车。此是同教分齐。七宝大车。其数无量。此是别教一乘。即是等一之所入所。涌出品云。如是之人。我今亦令得闻是经。入于佛惠。得闻是经。是同教分。入于佛慧。即别教所。后皆进入别教一乘。约就二乘。其相如是。其三乘中。菩萨之人。入别教一乘之相者。且如一类极迟之者。佛摘别教行布一门。为彼菩萨。施设授与。彼菩萨人。发心举足。多劫之中。修行布法。闻修所薰。多劫所叩。根机渐熟。堪入一乘。然初地已上。证理融通。论其实体。唯在一乘一味理性。平等满故。三乘教中。言诠施设。谈证十地及以佛果。在地前位。悬期地上。其自分行。十信三贤。唯学行布事相一门。虽有理观。不能镕融。十回向终时。入初地。行布行究。三乘教尽。初地入心。无间道时。无满始现。智与理冥。理遍通故。事无不融。四种法界。一尘全收。周遍自在。事事无碍。重重帝网。主伴具足。是故初地已后诸位。即是一乘。此地上者。正是圆教一乘十地。从此已后。念念圆融。重重无尽。乃至佛果。十身圆满。法界体相。大用无穷。三乘菩萨。入别教法。终归究竟行相如是。问三乘教中。说十地等。三乘菩萨。何故不证。超越即证圆教十地。答三乘教中虽有。唯是言教。无实证地。证地唯是别教法故。以离此普法。无成佛路故。问若尔。何故三乘教。有十信三贤。答地前皆是教道之法。多劫修行。皆是行布。是故得有三贤十信。问三乘菩萨。于教门中。可经十地。何故不尔。答十地唯是有漏法者。事实可尔。既是证位。必入一乘。无唯教义。问何故初地必入一乘。答地前多劫穷行布教修练莹磨。根要熟故。问三乘菩萨。初发之时。岂不要期其十地佛果耶答远意要契。即此教门。一切发心。皆有此事。既是教门。实无获证。问三乘菩萨。既无证地。若尔三乘菩萨。入一乘后。无地前耶。更经此耶。若云无之者。一乘阶位。岂不具乎。若更经者。初地之后。岂始入三贤十信乎。若云用三乘时。地前行者。彼唯行布。岂别教行可尔耶。答地前万行。多劫叩机。入圆教后。即用前时。地前诸行。虽是行布。入初地时。令前地前行。即圆融无碍初地证理。融地前行。令事事融通无碍自在。理遍通故。前行布行。令理遍包。是故别教。地前地上。诸位圆满。无有阙减。非初地后。修地前行。唯初地时。所证理性。前所修上。融遍含摄。充溢法界。周侧虚空。直通诸地。融入佛果。即是圆教。三贤信满。指事云。言以至自位至别教一乘者。此明三乘菩萨。到出世自位究竟所。根机成熟故。进入一乘也。即下文云。或有众生。于三乘法。根不定故。堪可进入别教一乘者。即知彼三乘等法。本来不异别教一乘。何以故。为彼所目故。更无异事故。如会三归一等。此之谓也。问三乘菩萨。极至何阶。根器成熟。能信一乘。答古德云。极至三贤位。必定信一乘。是故疏云。问此等不信。是何位菩萨。答文无正断。准其劫数。十千已过。僧祇未满。应是三贤位人。问更至何位。则能信此。答极至此位。必定信入此一乘法。终无证地而不信此。问若尔。此位未究竟位。云何名为自位究竟。答古德云。虽未到极位。依彼三乘教。出系业三界。得出世益故。三乘教益。已究竟故。到十住以上。自位不退处。住大乘自位究竟不退故。由此义故。名究竟也。所以者何。佛于一佛乘。分别说三者。若为界内初机之徒。直往宜说道场所得无尽佛法。以根机劣。不能信受。恐随三途。受重苦故。初且说三乘方便。拔彼三途重苦。出三界火宅。然后说一乘教。令到佛果。是故三乘权教。初引界内机。令得出世益。以为究竟也。一乘实教。后引界外机。令得佛果。以为究竟是故经说三乘益云。得不退菩萨。又说一乘益云。与诸菩萨。及声闻众。乘此宝车。直至道场（已上彼文）指事次下一具文。广即明究竟之义。辨定三乘益满。次施一问答。引起信论等。具明初住出界。次举自位究竟不正之说破责。一根熟究竟。二七地究竟。三佛果究竟。举此三说。一一难破。佛果究竟。其过甚重。为阐提顶。招无间苦。此等文义。恐繁不引。好广之者。可养神解。
    章问临门三车下。五问答虚实。言问临门三车。为实不实耶等者。指事云。问上已明权实讫。何更问实不实。答此非问权实。但问虚实耳。是故苑三。问若权教菩萨。毕竟还须入实教者。权教所说。十地佛地。岂虚设耶。答权教所设。因果行相。非实非虚。非虚者。为权引故。长养根器故。无实十地。故非是实也。亦如小教说佛菩萨因行果证。彼说非实。非不实也。即经云。如彼长者。初以三车。诱引诸子。然后但与大车宝物庄严安稳第一。然彼长者。无灵妄之咎。如来亦复如是。无有虚妄。初说三乘。引导众生。然后但以大乘。而度脱之。今此问答。明此经意耳（已上）彼三一权实者。三权一实也。三乘一乘。相望以明。今虚实者。唯就三乘。明实义故。举方便以为其实不实之所。方便一言。通二事故。唯一相义。其事在爰。上来释第一权实差别竟。

五教章通路记卷第四终
五教章通路记卷第五

      

（此卷阙）
五教章通路记卷第六

        东大寺沙门凝然述
          
　　　　　　
　　　　　　
　　　　　　

    第五寄位差别。于中为二。初标。二释。今初。如来设教。随宜不同。或就实理。或约功能。寄说事物。显法浅深。随顺宜缘。示义宽狭。今寄位者。菩萨十地。甚深广大。分齐难知。是故寄说五乘等法。显其浅深宽狭分齐。由此寄说。知义相故。亦名寄在。亦曰寄显。未必事实。表显尔故。于此寄位。有彼一乘三乘差别。故立此门。
    章如本业经下。二释。亦二。初引教二显义。今初。言如本业经仁王经等者。问此中总举二经二论。明寄位相。其各说何。答先本业经上下二卷。总有八品。正宗之中。具明贤圣始终之相。总有三品上卷有贤圣名字品。具列四十贤圣名字。亦有贤圣学观品。具明贤圣所观行法。下卷之初。有释义品。总释贤圣始终义相。其学观品。行相委细。二地十善。三地八定。而初地施行相仿□。以义准判。初二三地。相同世间。四地具修三十七品。五地修十六谛。此二俱寄声闻。六地广观十二因缘。此是缘觉。寄此显位。七地具修十波罗蜜。八地任运。一念现形。九地四十辩才说法。十地职位。法云弥满。等觉法光学佛变通。此诸地中。四五六地。寄声绿乘。七地已后。并大乘法。此章下卷。寄在门中。举本业经。其中文云。七地已去。寄是菩萨。以得无生法忍故。此如本业经说。上来唯约三乘教说。以未分出一乘法故（已上）初地乃至六地。与今同故不引。是故今文。八地已上一乘法者。是出余典。非本业经。问彼经名字品云。须陀洹。秦言观明焰地。斯陀含。秦言度障难胜地。阿那含。秦言薄流现前地。阿罗汉。秦言过三有远行地（已上）此是于菩萨四五六七地上。如次立声闻初二三四果称。何故今所引。与彼所说相违。答本业经中。四地道品等。所说分明。是故章主。引彼所说。然名字品。唯是四果名同而已。无别释义。纵有相似。不如分明。又彼经所说。即成二门。今引一边。成三一别。次仁王经者。上下二卷。上卷教化品中。说五忍相。信忍三品。相同世间。四地道品。五地诸谛。六地缘起。即是二乘。七地方便智愿智。化一切众生。八地双照。方便神通智。化一切众生。九地四无碍智。化一切众生。十地得理尽三昧。化一切众生。然后得佛地。登萨婆若果。此中七地已上。大乘无碍行相。而无一乘广大之言。下卷受持品。说十三观门。即三贤十圣也。说相虽有广略。大途同教化品。其中第四五六七地。加次名须陀洹。斯陀含。阿那含。阿罗汉。是故章主。寄显门中。即引此经。为阿罗汉。至第七地。八地已上。寄显大乘约自在未自在位故。经有二门。今章所举。当教化品。而未开出一乘之义。次地论者。论即本经十地品论。论随经释。初二三地。相同世间。四五六地。相同二乘。七地一切菩提分法。即是大乘菩萨行相。八地已上。同佛果相。即是一乘无碍行相。本经本论。专说此相。非可引别文别句。其梁摄论者。是真谛三藏译。有十五卷。本论无著菩萨造。本论别译。总有三卷。释中牒本无有阙略。今所引者。第十五卷。彼明报土十八圆净。其处圆净文云。论曰。出过三界行处。释曰。三界集谛为行。三界苦谛为处。净土非三界苦集所摄。故言出过三界行处。此句明处圆净。若非苦集谛摄。以何因得生。以何法为体。论曰。出出世善法功能所生。释曰。二乘善名出世。从八地以上。乃至佛地。名出出世。出世法为世法对治。出出世法。为出世法体功能。以四缘为相。从出出世善法功能。生起此净土故。不以集谛为因。此句明因圆净。何者为出出世善法。无分别智。无分别后智所生善根。名出出世善法（已上）言论曰者。牒本论也。言释曰者。即释论也。先明处圆净。若非苦集谛摄下。明因圆净。此二圆净。次第相连。问答而来。故连引之。此因圆净中。有出世及出出世义。出世是三乘教。出出世即八地已上。是一乘法。故成一乘三乘差别。问二经二论。寄位之相。各有几许。成其证据。答寄位之相。非皆满足。或满不满。合成寄位。本经仁王。始终是同。六地已前。同寄人天二乘之位。七地并是菩萨大乘。而未分出八地已上一乘之义。十地论中。具明十地始终寄显。梁论既明出世。出出世故。四地已上。三乘一乘。皆陈其相。而不明其初二三地。同世间相。二经二论。总集和合。明寄位相。而十地论。具足寄显。问地论既是具足寄显。唯可引此。何举余三。答十地一论。义虽满足。为显经论多说。是故诸部总合而引。
    章若大乘即是下二显义。亦二。初进退核足。二问答释疑。初中亦二。初征责。二配足。今初。言若大乘等者。致征责。先牒异执。七地已下。正作征责。言七地即应是出出世者。退约表诠而责。是依梁论意。言又不应一乘在于八地者。进约遮诠。而责。是地论等意。
    章是故当知下。二配足初牒法花三车。配三乘寄位。四衢下。举此大白牛车。配彼八地寄一。问出世等言。出在梁论。于法花中。云何对之。答法花宅内。及三界等。即是世间。以界内故。即彼门外四衢露地。即是出世。以界外故。于彼露地。授大牛车。已居三乘出世之表。此是为定出出世义。此宅内者。梁论处圆净中。三界苦集谛也。又法花合譬中。世间慈父是也。以此露地。对彼出世。此露地所得白牛。对彼出出世之法也。指事云。言是故当知至七地者是也者。此明出世以为自位究竟。案云。若二乘者。预流以上。若大乘者。十住以上。俱为出世自位究竟。何以故。以其四地寄预流故。初出世故。住于二乘自位。以究竟不退故。三乘菩萨。极至三贤位。必定信受故。十住以上。初出世故。住于大乘自位。以究竟不退故。以三乘益。已究竟故。由是故知。未必无学位。为自位究竟。以预流果入究竟故（已上）指事记主。三乘位极。以此所判。为其定量。又指事释章上文以至自位究竟处故。后皆进入别教一乘之处。即引此段三乘之人乃至至七地者是也之文已解云。若二乘者。预流以上。若大乘者。十住以上。俱为出世自位究竟。以其四地寄预流故。初出世故。住二乘自位。究竟不退故。若大乘者。十住以上。初出世故。住于大乘自位。以究竟不退故。是故俱为自位究竟（已上）次下亦云。又疏云。心不退者。论释自住处。毕竟智谓。大乘法。是菩萨住处。住于大乘。心不退转。名毕竟智。解云。此明不退心为自位究竟。由是明知。三乘菩萨。得不退位。住于大乘自位。以毕竟不退故。是故名为自位究竟。又释究竟有二。一者有学究竟。二者无学究竟。今言究竟者。有学究竟也。信位满心。成就般若。断界内烦恼。得出世益。故地地满心。皆为究竟故。是故梁论第七卷云。究竟道有二种。一有学究竟。二无学究竟。此位最清净智慧生处故。最微细惑障。灭尽无余故。故名究竟位。诸地乃至如来地。皆有此究竟义。问依何教证。十住以上。出系业三界。得不退益。答起信论云。菩萨发是心故。则得少分见于法身。以见法身故。随其愿力。能现八种利益众生。乃至亦非业系。以有大愿自在力故。如修多罗中。或说有退堕恶趣者。非其实退。但为初学菩萨。未入正位。而懈怠者。恐怖勇猛故。又是菩萨一发心后。违离怯弱。毕竟不退堕二乘地。又梁论云。十解以上。得出世净心。又云。十解以上。名圣人。不堕二乘地。又寂法师云。十解已上。出系业三界。亦得疏云出三界。以十解菩萨。得位不退。出系业三界故。亦得云出宅受车。是故经云。第四生贵真佛子。舍离生死。出三界（已上）引梁论有学究竟。通诸位者。为成初位不退自位究竟义也。引文虽繁。为显彼师所立义旨。具载彼释。余次上释。前处已引。
    章问若尔何故下。二问答中文。如前已引。既言二乘。应是声闻缘觉二乘。岂摄菩萨。若摄菩萨。应言三故。此二乘善名出世一句。正是违文。即难之体。从八地以上等。非难要旨。即作答据。而今相连。一具引也。答中初进退研核。即于问中所引论文。进成一乘。退摄二乘。其牛车人。无所收处。故约别门。应摄三乘。是故已下。即正会通。大小二乘。尽三乘故。言二乘名通者。此通伏难。谓有难言。常言二乘。声闻缘觉。何作此判。故今答云。二乘名通。是故无过。下同教二乘中。具举三类二乘。是故今指彼所明也。
    第六付属差别。于中分二。初标。二如法花经云下。二释。此中亦二。初引教。二显义。今初。彼经意云。机根熟者。为说法花。未熟之者。授余大乘。渐诱调练。后授一乘。经言信如来智慧者。当为演说此法花经者。问如来智慧者。是何等智慧。答总而言之。一乘体相。言一乘者。佛知见也。亦名佛慧。亦名平等大慧。理智平等。始本不二。理事圆通。总绝夷齐。是故总名如来智慧。若历别言。经次上明三种智慧。故彼经云。如来有大慈悲。无诸悭吝。亦无所畏。能与众生佛之智慧。如来智慧。自然智慧。如来是一切众生之大施主。汝等亦应随学如来之法。勿生悭吝（已上）此中总举三种智慧。天台文句云。佛之智慧者。一切智也。如来智慧者。道种智也。自然智慧者。一切种智也（已上）嘉祥义疏云。佛之智慧。照有慧也。如来智慧。照空慧也。自然智慧。空有二种任运能知。即无功用慧也。此之三慧。摄慧义尽。此经虽明二权二实。意在摄入佛慧。故偏说之（已上）今言信如来智慧者。即当三中第二。下令得佛慧者。即当第一佛智。然此举一。收摄余二。一味总括。不可局限。天台释此一段文云。若根深智利。直说佛慧。若不堪者。于余深法中。示教利喜。佛慧是深而非余。六方便是余而非深。别教次第。是余亦是深。汝能以余深法。助申佛慧者。即善巧报佛之恩（已上）六方便者。七方便中除一。藏通二教。各有三乘。并别教菩萨。名七方便。今除别教。名六方便。言示教利喜者。折薪云。若智论六十九云。示者示人天。生死。涅槃。三乘六度。教者教言。汝应舍恶行善。利者为说法利。引导令出。喜者随其所行。叹之令喜。释曰。今引此文。明示教利喜之相。然此通示三乘法等。今文唯示大乘尔（已上）指事云。基法花疏第七云。示教利喜。即新翻云示现。教导。赞励。庆喜。显扬第十二。更加令离欲。谓诃毁诸行。令离爱染名令离欲。示现四种真实道理。名为示现。已得信解。令正受行。名为教导。若彼退屈。策发令进。名为赞励。彼随法行。赞令忻悦。名为庆喜。章家起信记云。示其义。教其行。得义利。行成喜故也（已上）示教利喜。新旧如是。
    章解云余深法者下。二显义。亦二。初成立大乘。二结显一乘。初中亦二。初正明。二遮执。今初。以余深言。进退推研。非一非小。三中大乘。其义自成。当知即是始教所依一切诸教兼通终顿二教之义。折薪记云。若智者解云。佛慧是深而非余（乃至前引）报佛之恩。此师以别教菩萨为余深。今以大乘为余深。正相符契也（已上）般若。深密。净名。思益等。诸经之中所说。菩萨因果行相。皆余深法。
    章亦不可说下。二遮执。言亦不可说以彼小乘为余深法者。此遮三车宗谬救也。问三车二宗。有此解耶。答二宗祖师。无作此解。唯是恐有作此救者。假设遮破。考实言之。不可有彼指法花为余。以小为深者。假设之言。其事是明。金陵疏云。问文云。若有众生不信受者。即于如来余深妙法中为说。然小乘三藏非是深妙。大法即是大乘。云何别有余深妙耶。答方等有二。一者大乘。二者一乘。余法即是大乘。问何故信大乘。不信一乘耶。答有二种人。信大乘。不信一乘。一者是小乘。信大品等。以大品等。唯是大乘。未废小乘故。小乘信大乘自是菩萨法。信小乘是声闻法。二者新学菩萨。亦信大品云。大品明菩萨法为说。大品等是我等所行。非二乘所行也。问小乘人。既不信一乘。何故信大品等大乘。答大品等。密令舍小。密令信大。如前信解品中。密大乘。有自他两教也。亦为新学菩萨说大品令密信一。密舍三也（已上）此师意致。指大品等诸大乘经。为余深法。玄赞云。若不信此经。令行余经。谓遇二乘。化此妙法。如其不信。且说般若大乘深法。调伏其心。后化此法（已上）此亦指般若。名余深法也嘉祥师意。出世之法。不过三乘。其中菩萨。即是一乘。亦名大乘。一切一味。无有胜劣。然约废小及不废小。且立一乘大乘之名。而无大乘名三乘教。慈恩师意。出世之乘。亦唯三乘。其中菩萨。即是一乘。即是大乘。然约密意及显了义。有第二时第三时异。但其大乘体。无有异。今花严宗。一乘大乘。是三外法。三乘大乘。是三中大。三外之大。名一乘大乘。是三外法。三乘大乘。是三中大。三外之大。名一乘大乘。三中之大。名三乘大乘。三外之大。有同教一乘。有别教一乘。事义非一。问探玄记一云。当今诸德。于大乘中。自有两说。一立三乘大乘。乃至二后师引彼一乘大乘教（云云）三乘大乘。是法相宗。一乘大乘。即花严宗。终教已上一乘大乘。既摄终顿。终顿二教尚是三乘。而名一乘。岂非相滥。若名一乘。应是三外。答一乘三乘。总有二重。一若约成佛不成佛门。始教大乘。是三乘教。五性三乘。成佛不成佛。各定别故。终教已上。是一乘教。一切众生皆成佛故。对法相宗乘差别故。约就此门。立为一乘。三若约圆融不融义门。圆教是一乘。始终顿教。并是三乘。圆教即明一尘法界。事事无碍圆融满故。终教虽明理事无碍。而非事事融。不满故。玄记所判。且约成佛不成佛门。故无相滥。若约融满。唯摄别教。即如此所明分相门一乘。太子胜鬘疏云。大乘一乘。大意虽复同。所以少异。大乘犹是三中之别名。一乘则无三二之称。般若维摩。虽名大教。而不名一乘。是其所以也（已上）太子御解。是四车义。全同光宅所立之义。与贤首宗大途是同。言以法花中正破小乘者。法花本意。正令声闻。归入一乘。是故经中。或约遮破。或就开会。或从归入。或约废绝。虽举三乘。正在破小。深破二乘。兼破菩萨。经云。唯有一乘法。无二亦无三是也。而兼破三。会三。废三。今明小乘。不名深法。故云正破小乘。
　　章是故当知下。二结显一乘。言法花别意正在一乘者。法花宗旨。专说一乘。为显一实。正破小乘。亦破三中菩萨大乘。经云。如来但以一佛乘故。为众生说法。无有余乘。若二若三（已上）又云。诸佛如来。言无虚妄。无有余乘。唯一佛乘（已上）又云说佛智慧故。诸佛出于世等。五佛章段。三周所说文遍一部。义无二路。此乃法花始终。正显一乘故也。
    第七根缘受者差别。于中分二。初标。二释。今初。言根缘受者差别者。指事云。根机成熟。即有受法缘。若不成熟。无受法缘。故云根缘受者。谓菩萨摩诃萨。若根机未成熟。无受一乘缘。故名为三乘菩萨。若根机成熟。有信受缘。故名为一乘菩萨。若无一乘大乘别者。彼未熟菩萨。为何色人也。既不信一乘。故非一乘菩萨也。以摩诃萨故。非小乘也。若非三中大乘人。更何人耶。是故由根缘受不受差别。明一乘三乘别（已上）复古记云。根器机缘。受行之者。有所不同。谓普别二机。感普别二法。各不同也（已上）折薪记云。经云。未闻此经者。是根差别也。清凉云。所以凡夫顿能信者。宿因闻熏。此约有根。今无根故。不闻此经也。次经云。虽闻不信者。是缘差别也。于此大经。无缘故。虽闻亦不信也。又云。不受持随顺者（以上不信句中。不字贯于下句也。故唐经云或时闻已。不信不解。不顺不入。故得知也）是受者差别也。以唯受行布之教。不受此圆融之说也。故名根缘受者差别（已上）根缘受者。三记少异。俱见一三别。互有其理在。
    章如此经性起品云下。二释。亦二。初引教。二显义。今初。言菩萨摩诃萨无量亿那由他劫等者。此中义理。一宗旨归。和汉记中。委悉解释。今具可引彼。不可以私言。指事云。言如此经性起品至假名菩萨者。疏云。此明闻信难得。若菩萨依于三乘渐次教中。纵经尔所劫。修习六度道品等行。以根未熟故。不闻不信此一乘经。若不尔者。璎珞经等。十千劫等。修信成满。岂可无量亿那由他劫。修行六度。犹不信此经。既非二乘。更是何等菩萨也。此同法花中。若不信此法。当于如来余深法中。示教利喜。亦同上文求大乘者。犹为易。能信是法。甚为难。问尔许劫行。犹未能信。今诸凡愚。云何得信。答宿有种姓。闻便信受。若不尔者。多劫难入。今时有人多不信者。不足为怪也。问此等不信是何位菩萨。答文无正断。准其劫数。十千已过。僧祇未满。应是三贤位人。问更至何位则能信此。答极至此位。必定信入此一乘法。终无证地。而不信此。问何故二乘。纵得罗汉。亦未信入。三乘菩萨。不至地上。而能信耶。答以三乘胜故。是近方便故。不同二乘也。是故若入此法。则于十信满心。具一切位。同时而得也。有迷者云。无量亿那由他劫。名为三阿僧祇劫也。经三祇劫。得佛果。人。名假名菩萨。今难之云。若尔可言假名佛也。又上古哲人。探诸圣典。断定阶位。流通末代。末叶愚夫。何发诳心。不信此文。反述妄说。若无正断故不信此文者。何圣教中。正断此不信者。为三乘佛果耶。愿示现教。决此疑难。若依宝积。作是说者。检彼经文。都无此文。若依法花。检经亦无。检上古经疏。亦都无此文。天受所见。岂胜上古。既无圣教。何作妄说。如思禅师智者禅师灵山听法。亿在于今。即作章疏。流通末代。彼章疏中。不作此说。又此土古德。训僧都等。名高一朝。学普六宗。近受详法师。远依藏法师。传彼一乘宗。都无如是说。今汝依谁。为此妄说。非直无现教。亦无教授师。愚夫妄义。由何建立。又汝愚云。五教云自位究竟者。以得佛果故。名自位究竟。今亦难云。若藏法师。作五教时。以佛果位。为究竟处作经疏时。岂说三贤位。信入一乘耶。若不见正文。谬说地前者。亦未见正文。何作五教。以佛果位。为究竟耶。如是征难。都无走避。由此可知。佛果回之义。俱是汝等之妄说耳（已上彼文）此中所明。文言虽繁。唯所成者。三贤之终。回入一乘。然后大破三乘佛果。还即回入一乘之义。折薪记云。今文直云菩萨摩诃萨等。若唐经中。初加设有之言。故云设有菩萨摩诃萨等。大疏解云。设有之言。似当假设。望慈氏赞善财言。余诸菩萨。于百千万亿那由他劫。乃能满足菩萨愿行。今善财一生。则能净佛刹等。斯则举权显实等非假设也。若实有此不信人者。为在何位。文无定判。义当三贤。以入证圣。必信圆故。若约教道。三祇亦未入玄。所以凡夫顿能信者。夙因闻熏为种。别故今更不信。当来岂闻（已上彼文）言若约教道三祇亦未入玄者。三乘菩萨。入一乘法。总有教证二道之门。言教道者。教门施设。诱引机根。菩萨发心。乃至佛果。始终行相。并托教道。是故菩萨。经历三祇。登升佛果。虽领此义。而非实证。不实经故。唯依教门。悟解而已。非有如教实入彼果。言证道者。真无漏智。证入真理。此时即离教所设相。既出教表。实证明白。初地已上。即得此证。若据此门。必入一乘。无有证者。不入一乘。是故当知。三乘教中。唯有教道。无有证道。一乘教中。即具教证。问三乘教中。十地岂非是证道耶。一切十地。应皆证故。答三乘教中。所设十地。唯是教门。无有实义。实证即是一乘法故。于三乘教。谓入十地。即入一乘十地实证。问三乘地前。亦不可有。其所施设是教道故。答三贤诸位。本是教道。未证理故。唯比观故。问一乘地前。亦应教道。答信位满心。没同果海。虽有教道。教亦融故。问一乘地上。有教道耶。答有教道也。此教即融是无尽故。问一切十地。可皆证耶。答不尔。虽言十地。非皆是证。三乘十地。非是证故。不同一乘教证圆融。问三乘菩萨。信入一乘。判其位分。贤首清凉。全是同耶。有不同耶。答两祖所判。大旨是同。而亦似有其所不同。贤首大师。玄记一云。守权非器。谓三乘共教。诸菩萨等。随自宗中。修行未满初阿僧祇。亦非此器。故下文云。菩萨摩诃萨（云云。性起品文今章引）此中意云。三乘菩萨。初僧祇中。既是非器。即三贤位。明知劫满已上。是器。此是五种非器之中。第五非器。不信一乘。玄记下文。五为中云。三引为者。谓彼如前共教菩萨。于彼教中。多时长养深解。穷彻行布教源。即当得此普贤法界。既云无量那由他劫。不信此经。即知过此劫数。必当信受。离此普法。更无余路得成佛故。经不说彼过此劫数。犹不信故。问若彼地前。过彼劫数。必信受者。即知地上二宗不别。岂彼所信无十地耶。答于彼教中。具有行布十地。渐次乃至佛果。养彼根器。务令成熟。极迟之者。至此劫数。定当信入。如其疾者。是即不定。可准知耳（已上）此解释中。唯言亿那由他劫后。信入一乘。不定何位。分齐难知。性起品玄记云。文无正断。准其劫数。十千已过。僧祇未满。应是三贤位人（已上）唯言三贤。不定别位。问不信及信。指定何位。答初只未满。即是不信。对此义故初阿僧祇。圆满之位。是信一乘。至极不信。唯迄那由他劫。不言过此劫犹是不信故。那由他后。要信入一乘。问那由他劫后者。为至地上信耶。未至初地已前信耶。答未登初地已前。十回向之终。方信一乘。回向终者。即初只满。问就初只满。有将满矣。有正满矣。有已满矣。今就何时。言初只满。答此就将满。言初只满。性起品意。未登地时。信受一乘。成其器故。玄记云。问何故二乘。纵得罗汉。亦未信入。三贤菩萨。不至地上。而能信耶。答以三乘胜故。是近方便故。不同二乘也（已上性起疏文）既云不至地上。能信受。是初僧祇将满明矣。若泛言之。亦通正满已满何妨。未登地故。问不至地上已前。要心信一乘者。何故性起探玄记。云终无证地而不信此（已上）此意证地必信一乘。明知尔前未必信入。又玄记一云。问若彼地前。过彼劫数。必信受者。即知地上二宗不别。岂彼所信。无十地耶（已上）此问文中。地上方信。是故责言二宗不别如何。答言终无证地而不信此者。为成地前将满信入。致此夸节文言。何者无有证地不信一者故。将满时。必信一乘。次问中文者。将满之时。已入一者。至地上时。二宗不别。此亦不遮地前信一。问第十回向。将满之时。既信一乘。若有犹迟于此者耶。答入一之者。是为极迟。定不可有迟于此者。故玄一云。极迟之者。至此劫数。定当信入。如其疾者。是即不定。可准知耳（已上）此劫数者。亿那由他劫也。故至此劫。是是极迟也。问玄记。疾者。不定。此是何等分齐。答疾入之者。既云不定。是通初后。不可局定。圭山大师。圆觉大钞。明三乘教菩萨。入一佛乘。总有三处。一十住初心入。得位不退故。二回向终心入。一阿僧祇。练行纯熟故。三极迟初地入。证得法界。融通自在故（取意引之）此中初住。疾中之一。回向终心。大迟与此玄记意同。花严问答上云。问三乘教中。立诸位地。令生信解者。不为如所立要至自究竟果耶。有要至自究竟果人耶。答不定。泛三乘教大意。为欲生信解。随众生意。安立受此教。人有多重若利根人。始闻方便教。即知方便之意。即入一乘。又有闻教不知方便之意。如斯人。此中有多品类。随根熟处。入一乘位。最钝根人。如所闻教。至自究竟果。方回入一乘见闻位（已上）又云。问何知三乘极为佛。而还入一乘也。答如法花经云。既至三车处。方又索故。信乃与一车故。彼三车处。即三乘果喻故。不可不尔也（已上）前明三乘中。菩萨自位究竟成佛竟。然后还入一乘见闻位故。有此问答也。此问答二卷题下云。法藏撰。然文言卑拙。句逗杂乱。不似贤首常途章疏文言句逗。贤首大师。所制文章。简而又要。精而又美。随读得意。随解领旨。教章。玄记。旨归。纲目。梵网戒疏。门论疏等。皆此类也。至密严经疏。文言少异。四字成句。事无混滥。要妙精雅。中正冷焉。今此问答。与彼相反。俚而又野。难言祖文。或贤首门人。承师记之如慈恩胜鬘疏等。然贤首弟子。六英之中。惠花。惠英。文超等师。不异宗家所制文言。余之宏观。智光。宗一。俱莹金王。互飞风光。都不可有如是野言。或后人造之。借名宗家。用不任意。何劳会违。然古来先德。皆依用之。私记等中。引用和会。题目下。云法藏撰故。然不乖宗旨。义有要妙。今且随古时。引用之。彼问答意。三乘菩萨。入于一乘。总有三时。一利根即入。二中根不定。随根熟故。三下根极位。文言即似至佛果位。利根即入。应是十信。中根随熟。或初住位。或三贤中。或回向终。或初地位。下根佛果。如是应准。指事破三师谬解。中根熟究竟佛果。究竟即当后二义焉。古德私记中。会三乘极为佛而还入一乘之文。成立非取佛果之义。即读文点。成立彼义。文点意云。于三乘极迄成佛。而还入一乘。此点竟说。三乘菩萨。初发心时。乃至信等。于菩萨法。要期成佛。企三祇行。练熏琢磨行布教源。由此发足。欲至佛果。然勤修行。至不退位。自位究竟入一乘法。于三乘教。欲进佛果。而还入一乘见闻位也。于行布教。如是究尽。即当清凉教道门义。古来先德。作此料简。玄记疾者不定之义。随处非一。或十信位。或初住位。或三贤中。唯是回向终心已前。有此差别。若至将满。成极迟故。清凉大师。大疏一上云。守权非器。谓三乘共教。诸菩萨等。随宗所修行布行位。不信圆融具德之法故。下经云。设有菩萨。无量亿那由他劫。行六波罗密。不闻此经或时闻已。不信。不解不顺。不入不得。名为真实菩萨（已上此唐经文）此中行布。即教道也。此举三乘菩萨不信此经之位。下所为中云。引为即前权教菩萨。不受圆融之法故。十地之中。寄位显胜。借其三乘行布之名。彼谓同于我法。后因熏习。方信入圆融。以离此普法无所归故权教极果。无实事故（已上）演义钞四上云。权教极果无实事故者。如有五教唯圆教因果俱有实事。前四因中则有。至果皆无。由修权因。若入地后。即入实故。犹如百川浩荡。千里亦无究竟满处。究竟满处。即是海故（已上）此中既云若入地后即入实故。是故初地必入一乘。回向终心已前。皆不信一乘也。唐经出现品。亿那由他劫文。如前大疏所引。彼处大疏九上云。若不依此教。纵多劫修行。尚非真实。况能疾得菩提。此中设有之言。似当假设（乃至如前折薪所引）今更不信当来岂闻（已上）演义十九上云。若约教道三祇亦不入玄者。即古十玄中意。然历三祇。设未究竟。亦已入位。何以得言未入玄耶。是故上云。若约教道。施设三祇。教既未真。则成佛义。亦非真也。教不实故。若约证道。三祇修行。必已克证。修权既深。则能入实（已上）此不信位。大疏既云义当三贤。即同玄记应是三贤位人之文。此信入位。大疏既云以入证圣。必信圆故。即同玄记终无证地而不信此之文。然大疏意。据演义钞。若入地后。即入实故之解。此证圣言。即是初地。彼此一同。此时必信。问若尔。何故不信位。言义当三贤。应言三贤之终。信入一乘。是初地故。答约证明信。故云证圣。初地得四不坏信。无漏信故。五忍之中。初二三地。是信忍故。纵使回向将满之时。虽有信入。有漏位故。隐之不显。举胜显之。故云证圣。问若尔玄记亦即可尔。何故第十回向将满。立信入义。答虽是非胜。初入一乘。故约初信。言不至地。而亦约证故。云终无证地等也。虽有证位。就始为言。故成回向将满信义。如是和会。两祖无违。虽然今约隐显初后成立。香象将终。清凉入证信一之义。斯则两祖。似有差别。是故各述其所立意。问清凉约证。大钞初地入一之义。有何差别。答无有差别。唯是一同。问法花三车中牛。既合不退菩萨。若尔贤首。约始教者。初地不退。十回不退。若依终教。初住不退。清凉师意。始教七住。终教初住。得位不退。何不约此明信入位。两祖各判有差别耶。答且约一相。两祖各用。若细言之。约教如是。随应明之。寿灵所判。约就初住。即此等义。问三乘何位入一乘者。为入一乘十信位耶。为当入彼三贤等耶。答两卷指归云。纵使三僧祇修满。若更回向。得入顿教大乘信位（已上）顿教即是花严也。言三祇修满者。此文是似从佛果位。回入一乘。若约教通。非实佛果。三乘实位。应地前等若据此释。入一乘信位也。若依花严同答解释。入一乘见闻位。即十信位。然问答中。利根即入。似是三乘信位之者。自余诸文。无有从彼三乘十信。入一乘者。然玄记中。不定之言。以此思准。岂得无乎。今且立一义云。依清凉释。从证入者。所入之处。即是初地。非是信位。依香象释。从第十回向将满入一者。即从其位。疾入初地。亦非信位。若依大抄。从初住入者。或入信位。或即入住。彼指归文。从三乘宗贤位初入故。入一乘十信位也。彼三祇满。是教道故。花严问答。会通亦尔。或是拟宜。虽是上位。初信一故。拟言入信。如彼二乘回入一乘。虽无三生。当解行生。问从三贤等。入一乘者。为更修一乘三贤等行耶。为更不修进后位耶。答大抄三云。既于彼三处入已。为更从十信等位。而修行耶。为但彼入处一乘。更不修行耶。
    答有二。一入已更行彼一乘三贤行。以圆融位与彼差别位不同故。二更不修行。以但彼位满。即入法界。岂可以证法界。更劫行彼诸位耶。故知更无别行。入即圆融也（已上）此有二义。随一即成。后义不别修一乘行。入一乘已。必得圆融。融前三乘三贤等行。令无早故。此法即成一乘行布圆融具足之行。于此义上。拟宜成立修行之义。若依此门。言修无遮。前行布上。后令融故。此乃当修圆融行也。章解云此明三乘菩萨下。二显义。亦二。初释成大乘。二结显一乘。今初。此中意者。以花严经积行菩萨。令同法花余深法机。此余深法。即譬喻品三车中。牛所领菩萨。若约时分。此三人中。法花已前。初门菩萨。是譬喻品意。嘱累品中。余深法机。是佛灭后。初门菩萨。性起品中。积行菩萨。是久远劫。行布菩萨。三类虽异。并三中大。是故章中。令同一也。折薪记云。若望自宗。亦真实也者。既此菩萨。义当三贤。探玄周问云。若地前。过彼劫数。必信受者。即知地上二宗不别。岂彼所信。无十地耶。答于彼教中。具有行布十地。渐次乃至佛果。长养彼根器。务令成就（即自宗真实义）极迟之者。至彼劫数。定当信入。如其疾者。则是不定。又引清凉亦云。若约教道。三祇未入玄（亦自真实也已上经亦彼也）自宗真实者。自位究竟故。问三乘菩萨。入一乘者。必是自位究竟者耶。答花严问答中。判言不定。即出其相。如前已引。疾入之者。既言不定。其中岂无不至自位。若约教言。始教回向终心。终教初住。各是极果。问颇有始教初住。终教初地。入一乘耶。答若约不退。始教三处。从此处所。各入一乘。终教初住。是即克定。若入一乘。多分亦余。何遮证位。机不同故。若始教中。初住入者。少分有之。何强遮之。章此文意明下。二结显一乘。言此文意等者。折薪记云。探玄问云。璎珞经等。十千劫修行十信行满。何故此中。无量亿等。不信此经。答以彼但于行布位中。修行信等。于此圆融普贤十信。一摄一切。犹未闻信。由此故知。二宗差别。故今云不同彼也（已上）此二宗差别句次下。玄记续云。若不尔者。修行既经尔许时劫。不信此经。何名菩萨摩诃萨也（已上）积行菩萨。不信此经。是故此经悬异三乘菩萨所行。由此义故。花严圆教。别教一乘。炳然显了。
    第八难信易信差别。于中分二。初标。二释。今初。言难信易信者。浅教易信。深法难信。声闻唯易。一乘唯难。缘觉菩萨。相望通二。难易有四。即于此中。显示一乘三乘差别。
    章如此经贤首品云下。二释。亦二。一引教。二显义。今初。折薪记云。贤首品者。此品即十信之终。三贤之首。以此诸贤。摄诸德故。偏举贤名。谓体性至顺。调善曰贤。吉祥胜德。超绝名首。即以此菩萨。演说此法。贤即是首故。名贤首（已上）所引经文。声闻。缘觉。大乘。是法。四重显然。言是法者。即别教一乘也。
    章解云以此品中下。二显义。指事云。言信位终心即摄一切位等者。问何以故。唯说信位终心。摄诸位即成佛。不说信初门摄诸位成佛。答信位初心。未得不退故。未出三界故。未得般若故。未见平等法界理故。由不见此理。不能解普法。是故不说初门成佛。到信满位。得不退门。出三界外。成就般若。分见平等法界理。故得解普法。由解普法故。初位摄后位。即成正觉。是故经云。初发心时。便成正觉。具足慧身。不由他悟。由此明知。三乘菩萨。亦得不退。信入一乘。今时凡夫。见闻一乘。亦到彼位。可得普法。若不尔者。何初发心。即成正觉（已上）复古记云。信位终心者。即十信满心。胜进分上。得一切位及佛地等。故云成佛等事。此是实成。非变化成非三乘境界。设有闻者。必难信受。至今有谓但名字观行即耳。非究竟即也。经恐难信。故以三乘对决。显二乘不同也。问前明果德绝于说相。云何十信终心即具佛果德用。若十信同果德者。即果德是可说之相。何名不可说耶。答因位辨果德者。欲彰果德是不可说。是故叹德文言。菩萨在于一地。普摄一切诸地功德也（已上）折薪记云。大疏问云。此既是初。何得乃具后诸行位及普贤德耶。古德释此。略有二门。一行布次第门。谓从微至着。从浅至深。次第相乘。以阶彼岸。如璎珞仁王起信瑜伽等说。二圆融通摄门。谓一位即具一切位等。如此所说。亦如大品等中。一行具一切行。此中有二门。一缘起相由门云云。二法界圆摄门云云。问约法相收。是则可尔。约人修行。岂十千劫修行才满。即具如此无边德耶。答法是圆融具德法故。若诸菩萨。行此法行。是彼所收。或无量劫。或无定限。十千劫言。非此所说（以仁王经中。即名十信修十千劫尔）如下善财童子。及兜率天子等。所行所得。并是其人不同。行布次第教中之所说也。又十千劫乃是一经。璎珞但云一劫二劫（经具云佛子发心住者。是上进分善根人。若一劫二劫乃至一恒二恒佛所行十信行等）此经纵有行布亦皆圆融。问此品偈云无量亿劫勤修学。得是无上菩提智。斯则非一生也。亦非十千。以为无量。通斯难者。应有二义。一此约行布展转义故。二约圆融展促无碍故。如上所辨故。善财见仙人。执手一一佛所。经无量劫。故修短难思。特由于此故。贤首菩萨云。信大乘者。犹为易。能信此法。倍更难。以此初心具一切功德故难信也。故今文云。既超三乘。恐难信受等也（已上）诸释分齐。以此可知。
    第九约机显理差别。于中有二。初标。二释。今初。言约机显理者。指事云。为别机而显浅理。以为三乘教。为普机而显深理。以为一乘教。由此机理浅深。明一三别。故云约机显理等也（已上）为三乘机。说谛缘度。各显所诠三种义理。或所证理故云尔也。
    章如此经第九地下。二释。亦二。初引示。二释成。今初。示声闻道者。是说四谛法也。为说辟支佛者。即十二因缘法也。为说菩萨道。六度。四摄。四无量等法也。复古记云。谛缘度等。为三乘。皆是一方化仪有限说也。非无尽佛法。故云差别（已上）此意约诸相如是显释门之名也。指事云。问三乘教中。亦说佛法。何唯为说菩萨道耶。一乘教中。说菩萨行。何故偏说无尽佛法。答三乘教中。虽说行布一相因分少分佛法。以未说主伴无尽。果分圆满。十佛境界故。唯是菩萨所知。因分之少分故。随初心菩萨机说故。名菩萨道。一乘教中。寄普贤门。显主伴无尽果海十佛境界故。名说佛法。是故下云。不同三乘一相一寂等法也。此之谓也。后句云无尽佛法。疏不说也（已上）此释三乘唯言菩萨。一乘言佛之所以也。三乘因少分故。一乘寄因显果。然立乘名随宜不同也。且约三乘。声闻缘觉名。合因果。菩萨乘者。举因摄果。若言佛乘。举果摄因。若言大乘。普通因果。今三中大。名菩萨者。举因摄果。一乘名佛身者。举果摄因。或三中大。既名菩萨。今对此故。一乘名佛。若云一乘。总含因果。名一佛乘。举果摄因。无尽佛法者。无尽法通因果。佛之言约果也。或三中大。无实果故。唯名菩萨。一乘有实因果。且对菩萨故。云佛身。此义唯约一乘宗也。
    章解云此明一乘法门下。二释成。亦二。初随难解释。二说法所以。今初。所引经中。言示佛身。说无尽法。是故消释。显其相状。复古记云。主伴具足等者。如此经中。一一结通一切时处。皆说此法。又一一法门。皆说下者。欲显无尽故。或名无尽修多罗海。与彼三乘不同。一相一寂。即一事一理。所以三乘终教。一相真如也。而言等者。孔目云。并初教门染净即空。愚法小乘苦谛之教。所诠实法。有为无为等宗。并不同。义理各别也。下文云。若依三乘。种性差别。略有三说。一约始教。二约终教。三约顿教。今就彼终教以拣。明知此章通拣诸教三乘。无足疑者（已上）指事云。一相一寂等法也者。如法花经第三卷云。如来知是一相一味之法。所谓解脱相。离相。灭相。乃至常寂灭相。终归于空。策法师疏云。一相者。谓同一无相。一味者。同一解脱味。解脱相离相灭相等者。于一相中。更立三名。并是空之异名。同以人法二空。为其体故。曰终归于空。又大般若第三百八十三云。通达一切有为无为皆同一相。所谓无相。案云。三乘教中。唯说如是一相佛法。以未说无尽佛法故。不同一乘（已上）此中法花。虽非三乘所说一相。同三乘故。折薪记云。一相寂等法者。下文更云一味。故云等也。此通三教所起相。始教则三兽不同。河水一也。法花云。我等同入法性等。清凉云。终顿二教。虽说一性一相无二无三。不辨圆融具德。正拣此也。即法花云。如来知见。即一相一味之法。所谓解脱相。离相。灭相。究竟涅槃常寂灭相。终归于空是也（已上）诸释虽繁大途是同。三乘法门。无非单一。章以此地中下。二说法所以。亦通伏难。言所以者。问何故九地中。明说三乘等。答第九地菩萨。得四十辨才。通达为物授法义式。是故具陈为彼三乘及一乘机说三一法。言文之差别者。文谓教文。及以法文。并目能诠。即示所应说三乘教法差别也。通伏难者。谓有难言。花严是别教。何故说三乘。是故通云。悬说九地菩萨行相。非花严会被三乘机九地菩萨。作此事故。折薪明法师相。文言繁故不载。
    第十本末开合差别。于中分二。初标二释。今初。言本末开合者。指事云。本者一乘。末者三乘。开者于一佛乘。分别说三。合者会三归一。若无三乘一乘别者。如何三乘法。入遮那海。是故由此本末差别。显一乘三乘别。故云本末开合差别（已上）由合知开。由开合本。依能所归。显三一别。
    章如大乘同性经云下。二释。亦二。初引示。二释成。今初。大乘同性经者。有上下二卷。后周天和五年庚寅（当隋第四王宣帝。大建二年）崛多三藏。共僧安于长安译。又有新翻本。名证契大乘经。亦有二卷。大唐永隆元年庚辰。日照三藏。于东太原寺译。今章所引。即旧译本。文在下卷。彼经以海妙深持自在智遍菩萨。为其对扬时会上首。时彼菩萨白佛言。佛地有几。佛告彼菩萨言。佛有十地。一切菩萨声闻缘觉。所不能行。一甚深难知广明智德地。二清净身分成严不思议明德地。三善明月幢最相海藏地。四精明金光功德神通智德地。五大轮成仪明德地。六虚空内清净无垢炎光明相地。七广胜法界藏明界地。八寂净普觉智藏能净无垢遍无碍智通地。九无边德庄严回向能照明地。十毗卢遮那智海藏地。时佛说此十地名已。世界震动。诸菩萨众。请说地义。佛告海妙。声闻缘觉诸地。尚不可说。何况菩萨如来诸地。时海妙菩萨。问三乘十地如次说声闻。缘觉。菩萨十地。菩萨十地。即欢喜等（自下正文）海妙深持菩萨。复问佛言。世尊。一切自地。从何处生。佛言善丈夫。一切自地。从佛地生。海妙持菩萨。复问佛言。世尊。解脱解脱彼此何异。佛言。善丈夫。河水海水。彼此异不。海妙深持菩萨言。世尊。河水海水广狭有异。佛言。如是如是。善丈夫。声闻辟支佛解脱。如彼河水。如来解脱。如大海水。海妙深持菩萨。复问佛言。世尊。诸大小河流入海。不。佛言。如是如是。善丈夫。如汝所说。何以故。诸有声闻法。辟支佛法。菩萨法。诸佛法。如是一切诸法。皆悉流入毗卢遮那智藏大海。述曰。上总具说四乘十地（已上）诸佛。声闻。缘觉。菩萨。此经文言一切自地从何所来者。此问二释。一云。总指四乘言一切故。一云唯指三乘从佛生故。问声闻缘觉解脱。是如何水。佛如大海。菩萨喻何。答亦有二义。一云菩萨喻海。上云声闻辟支佛等诸地尚不可说。何况菩萨诸地。一切如来佛地名也（已上）何况之处。亦摄菩萨。等言向内等故。一云。菩萨喻河。不及佛故。等言等取菩萨。下举菩萨分不可说。彼声闻等。是能入法。智藏大海。即所入处。问能入法中。何举诸佛。答上四乘法。皆是能入。并如河水。诸河入海。四乘皆入智藏海故。上言一切。指此四乘。初义胜故。无所遗故。上不可说况菩萨者。是随分故。若对智藏海。佛地亦分故。菩萨喻河。有等言故。难上文。说佛十地已云。此地是如来十地名号。诸佛智慧。不可具说（已上）随时称叹。事义皆尔。问能入佛法。岂非一乘。何有一乘得入智海。答总而言之。如来十地。是一乘法。以三乘法。所归处故。然于其中。第十智藏。一中一极。是故三乘。九如来地。皆悉流入第十极处故。能入中言诸佛法。即指此等。总为能入。智藏大海。虽是一数。既居极满。总所归处。是故一切皆归此处。如彼信等位诸行。为初住位总集方便。三贤等善。为初地因。取七地前诸位万行。为第八地总集方便。取九地前诸位万行。为第十因。次第十地为因圆满。以五十一位诸行等。为佛果因。佛地诸法。名果圆满。如是相望。次第增胜。今地亦尔。准思可知。问智藏大海。与佛第十地。为是一同。为亦别耶。答彼第十地。名地海藏地。此所入处。名地藏大海。虽无地名字亦上下。唯是一名。有何遮妨。或可是别。智藏大海。四乘十地。总所归处。指事云。问上引元晓师说云。声闻缘觉。若因若果。于一因分别为二。当知此二皆归一因故。终致一果。彼教中。说佛乘因果。分别佛地化身少分。当知彼说佛乘因果。同归一乘果中。若有菩萨。依彼教故。望树下佛。发心修行。如是愿行。归于一因。同彼二乘。未至果故。如何今释。云三乘诸法皆悉流入毗卢遮那智藏大海。答约一乘中。自有二门。一因果差别门。二因果无二门。前释约第一门。今此约第二门。是故不违也（已上）此问答意诸佛法者。约三乘教佛果为言。复古记。释。此所引经云。初引示二。初本末分异。所有下至诸佛法。本末分异也。诸佛法是本。余法是末。故二宗差别也。如是下。二会末归本。如是诸法。是前二乘并菩萨法也。皆悉流入者。会前之三乘之末。归遮那本法也（已上）此解释意。诸佛法者。与智藏一。而能入所入言。似有所滥。义苑疏云。教逐机兴。乘分大小。随功陟位。果满僧祇。故云菩萨法诸佛法。原其逐机之法。因中则有。至果全无。佛纵立乘也。是阿含假设故。此文中。皆悉流入智藏大海（已上）此意佛法即三乘果。全同指事。集成记云。如是等者。即声闻等二法。毗卢等。是佛第十地。举后摄初。十皆佛法。会末归本。故云皆入（已上）此解释意。同复古记。此文之中。初分本末。谓有声闻缘觉菩萨法末及佛法本。如是已下。会末归本。即归佛法。佛法即是智藏大海。
    章此文约此下。二释成。义苑疏云。从本流末。故有四乘之法。摄末归本。但显一乘（已上）折薪记云。此文下。初约本末分异。即三乘法为末。佛法为本。仍会末归本。即四法皆入智藏大海。既此经亦名一切佛行入智毗卢遮那藏经。又佛第十地。与今名同。但海字前却。若三一对说。即佛法为本。既是对论。未为绝待。若对待兼亡。则佛法亦为末也。即以智藏大海为本。此例如清凉释依处中。染净融通四句内。若染净对说。即花严为本。刹种所持世界为末。若理事相望。则前三句皆末（或唯染。或唯净。或居花藏内娑婆。此三句皆末）第四句复为其本（或泯。染净相。尽同一法界）今此义势。例同此也。故经中释佛果第十地云。为诸菩萨。说一切法无所有故。复告令知一切诸法本来寂灭。大涅槃故。据此则知。毗卢遮那智海藏中。本来寂灭。方为绝待也（已上）此释意有二重本来外义大途。实有理在。复古记云。本末分异。前分四法也。仍会末归本。即会如是下。一切三乘法。归第四诸佛法也。章语如揭日月而行也。何其惑哉。智藏大海。即诸佛十地中。第十名也（已上）诸记异释。皆有道理。是故忘繁具载录之第十门竟。
    章此上十证下。三结显。上分三段。标分。二正陈。此是第三结也。此上十证足为龟镜者。义苑疏云。如上十门。经之与论。证成三乘外。别有一乘。如既指掌。类彼蓍龟辨其吉凶。明镜鉴其妍丑（已上）此释镜义。未必秦镜。集成记云。大钞曰。龟镜者。神龟有灵。能知吉凶。秦镜照胆。能鉴邪正（已上）此是龟镜。皆有灵验。圆觉钞云。大乘与一乘异者。法相宗中。学人多不信之。故华严藏和尚。制五教义分齐。文中料拣大乘一乘。有十义差别。都引二十余部经论证之（已上）圭山大师。明三一别。全指此章。即此段文。问此十证中。所引经论。部数不几。而言二十余部经论。有其数耶。答二十余者。非谓别部（已上）是引文。有尔所数。一经有多文。总别合数。一总依法花譬喻品。陈四车义。二引同品索车文。三合譬教门四得车欢喜。五体具德文。六用殊胜文。七行眷属文。八无量宝车。九嘱累品文。已上九文。同在法花。十总指华严。十一本业经。十二仁王经。十三十地论。十四梁摄论。十五同论二乘出世。十六华严性起品。十七同经贤首品。十八同经第九地。十九同性经。二十破执中。维摩经。所未闻经等文。十证前后始终。既有二十文证。而寄位中。言梁摄论等。此等之言。等取余经论。寄位经论。非唯一二。此等即是二十之余。是故总言二十余部。天台文句。立四车义。即引诸文。明四乘义。即引华严第八。无上乐大事。说无量佛法等。又引三十六文。即三解脱法。出声闻乘。无诤法。出缘觉乘。六度四摄。出大乘。知一切法。出佛乘也。又引第九地。说声闻乘地。支佛乘地。菩萨乘地。如来乘地也。又引十地论第二地。五种十善。又引璎珞经第十三。三乘各三。三三九乘。悉会入平等大惠。引此等。证陈三一别。乐广之者。应养神解。
　　章其别教一乘下。第三托旨陈别。言行位因果等相者。行谓位中所修。一切行相。位谓阶位。不过行布圆融二门。因谓四十一位。五周各说此位之相。果谓十身具足满果。佛不思等诸品广说。所言等者。时分。依身。断惑。证理。如此所诠义理法门。天异三乘教中所说。别教之相。其义炳然。言广在经文者。别则三贤十地佛果诸会。总则五周因果。五分始终。言略如下辨者。远则下卷一轴。所诠差别。近则当卷后段十异。历焉三乘一乘差别可见。
    章纵无教证下。第四举况破执。此科并前。见文次第。唯是似为十证结文。然顺古记。具为别科。于中亦二。初举况二破执。今初。复古记云。尚须分宗者。文中虽但云三一差别。意兼小乘。明有三宗。一小乘宗。二三乘宗。三一乘宗。然此三宗。寄于五教。则有二说。一依此章并孔目等。则以后一。为一乘宗。中间三教。为三乘宗。初一为小乘宗。探玄云。谓小乘三乘一乘。智论既将此经。为不与二乘共。故名为不共。即是一乘。大品等诸教。为通三乘同观得益故。名为共。即是三乘。四阿含经。不共菩萨。即是小乘。亦名不共。依此三位。梁论第八。善成立有三种。一立小乘。二立三乘。三立一乘。下章云。是故当知。三宗各别。理无疑也。清凉亦曰。或唯后一。为不共也。二依圆觉华严等疏。初一为小乘宗。次为三乘宗。后三为一乘宗。今当前义。至文更释（已上）折薪记云。纵无上十重教证。但依所诠中行位等义异故。尚须分宗。况复有上十重证耶（已上）言圣教云披焕然溢目者。上来七部。二十余文。诸教所说。三乘一乘。差别证据。如云兴矣。如霞起矣。满目遮眼。炳焕显明。云披之言。是明繁多。或可。冷风吹虚。卷拂云雾。日月星宿。悬空高照。诸人仰面。皆悉见之圣教凉风。拂人疑云。四乘星月。人皆见之。众星如声闻。北辰喻缘觉。月如菩萨。日似一乘。法喻极巧。岂不尔乎。焕者。玉篇云。呼换切。明也。亦作奂（已上）炳焕明了。同一义也。
    章而守株之类下。二破执。言守株者。元照资持记上一下云。守株喻其愚也。韩子曰。宋人有耕者。见田中株。兔走触之折颈而死。因释耕守株。冀复得兔（已上）言故经云所未闻经等者。维摩经下卷。香积品中。众香世界。菩萨问维摩诘曰。菩萨成就几法。于此世界。行无疮疣。生于净土。维摩诘言。菩萨成就八法于世界。行无疮疣。生于净土。即列八法。其第四云。所未闻经。闻之不疑（已上）即当此文。而章有为希有也一句。维摩无之。可勘余经。问东土得一。作法花要略。其中卷初。立三车义。破花严天台四车之义。其中就此花严宗义。即彼文云。先破藏公者。法藏师云。解深密经。瑜伽论云。宅内先所许三车。指华严会。名一露地大白牛车。汝言非理。所以者何。有五失故。一不知宅失。二不知内外失。三不知先后失。四不知车失。五不知索车人失。言不知宅失者。且如舍利弗等声闻。昔凡夫时。所招苦集谛之五取蕴身。是名宅内。亦名三界内。尔时佛为说四谛。言是苦。是集。是灭。是道。是名见道位示相转。苦应遍知。集应永断。灭应作证。道应修习。是名修位劝修转。汝苦已遍知。不应复知。汝集已永断。不应复断。汝灭已作证。不应复证。汝道己修习不应复修。是名究竟道位作证转。尔时舍利弗等。闻三转法轮已。出苦集之五蕴身。而证灭道之菩提涅槃。是名出宅乘羊鹿车。当于之。尔时诸菩萨。闻无作四谛。登初地二地乃至佛地。是名出宅乘牛车。此中菩萨。出无作苦集谛之细生死。是名出宅。证无作灭谛之四种涅槃。得无作道谛之四智心品。是名证得菩提涅槃。亦即名乘牛车。此即始从花严。位至涅槃。为诸菩萨所说。菩提涅槃。是名牛车。不知此意。而妄执云。指深密瑜伽。名宅内所许三车。指华严会。名门外露地所授大白牛车。是名不知宅失。言不知内外失之者。其之乘。既四谛故时。已出宅各乘自车。此三人中。华严所说。十信。十住。十行。十回向。十地。等觉。妙觉位之佛菩萨。是名大子乘牛车。先四谛中。苦集二谛。是名宅内。亦名三界内。灭道二谛。是名露地三车。亦名出宅外。亦名三界外。以是义故。华严法花。即三乘收。不知此意。而妄执云。华严一乘。非三界内所许。三中之大乘。是名不知界外失。言不知先后失者。华严大乘。此四谛教时。诸菩萨所证菩提涅槃。深密华严。同无前后。不知此意。而妄执云。深密般若。等名先所许三车。指华严会。名后露地所授大车。是名不知先后失。言不知车失者。有作灭道。是名羊鹿车。无作灭道。是名牛车。即名佛乘。亦名一乘。亦名如来乘。亦名大乘。亦名菩萨乘。亦名无上乘。亦名阿耨多罗三藐三菩提。不知此意。而妄执云。三乘中大乘。同二乘权。华严一乘。别三乘故。名别教一乘。是名不知车失。言不知索车人失者。决定二乘人。法花前。各乘自车故。至法花会。更不索车。彼不定性二乘无学。四谛教时。虽乘羊鹿。而未得牛车故。至法花会三。请说大乘。菩萨不请。先已乘故。不知此意。而妄执云。菩萨索车故。同二乘权。更授华严一乘故。一乘为实。是名不知索车人失（已上）既付此五失。破四车妙义。云何遮此难。得成立宗义。答所附五过皆非。今宗枚释会通。不必要旨。且不知宅失者。二乘之宅。是无别途。菩萨宅者。法花三车。皆出分段粗三界苦。是故菩萨。亦唯出离分段三界。以佛教门。出三界苦。通三乘故。无别途故。经文何处。有说牛车菩萨得出变易生死。法花涅槃等。说出变易。即是一车菩萨之事。何开三车之中菩萨。瑜伽论等。虽说变易。唯是教门。其牛车者。唯是分段分齐而已。汝既不知宅失。还在其身。次不知内外失者。所言菩萨宅内宅外。所立既乖内外亦坏不关变易。故非法花意故。又华严法花。总言三乘总入。三中牛车。一列义理。何三一何分。汝还不知内外分域。次不知先后失者。何取华严。为先后例。非是章主所立意旨。华严唯是所入之处。三车一车。是望法花。法花与尔前。决定有前后。汝奈诤之。非华严事。汝还既成不知先后。次不知车失者。丈六权果。是牛体。汝不知车三一混乱。后不知索车人者。菩萨大子。不得牛车。是故同小。亦即索之。而言不索。失还在汝。章特逆之。不可更述。所附诸失。所负在汝。恐费纸墨不广言之。

于时正安二庚子年十月九日。于东大寺戒坛院。为实圆禅明房记述之。
华严宗沙门凝然六十有一。
右以嵯峨大觉寺写本校之了
文化辛未八月朔日
比丘典寿春秋五十四

五教章通路记卷第六（终）
五教章通路记卷第七

      


（此卷阙）
五教章通路记卷第八

        东大寺沙门凝然述
          
　　　　　　
　　　　　　
　　　　　　
　
    章四约殊胜门下。四殊胜门一乘。于中为二。初标二。释。今初。诸乘相望。胜劣非一。声闻是劣。以钝根故。缘觉是胜。以利根故。菩萨殊胜。最上根故。此是三中菩萨乘也。若一乘法。是最殊胜极上上故。今是三乘中菩萨即殊胜。以此名一。为一事实。非谓唯彼三外一乘为殊胜一。其义然者。非同教故。三中大乘。名为一乘。是同教故。
    章即以三中大乘下。二释。亦二。初正明。二引证。今初。三中大乘。为一乘者。三中大乘。即是牛车。望二乘故。是殊胜法。以殊胜故。即名一乘。若通言之。三中大乘。三外一乘。皆是殊胜。总是大乘。名殊胜故。是故摄论。大乘法门。总名殊胜。一部所明。有十殊胜。梁摄论本云。佛世尊前。善入大乘句义。菩萨摩诃萨。欲显大乘有胜功德。依大乘教。说如是言。诸佛世尊。有十胜相。所说无等。过于余教（已上）释论云。唯大乘中。有胜功德。余乘中无。为明大乘不共德故。言欲显大乘有胜功德依大乘说（已上）唐论本云。谓依大乘。诸佛世尊。有十相殊胜胜胜语。无性释云。依大乘者。所为所托。非声闻乘。亦非世间（已上）旧译名十胜相。新名十殊胜。□□□□□语三中大乘。三外大乘。皆是殊胜。梁论善成立中。第二三乘。第三一乘。通十胜相。若别简之。第三最居上故。一乘应名最殊胜也。十殊胜者。一所知依殊胜胜语。二所知相。三入所知相。四彼入因果。五彼因果修差别。六增上戒学。七增上心学。八增上惠学。九彼果断。十彼果智殊胜胜胜语。中问八种。皆有殊胜胜胜语。摄论所说。此十为体。解阿毗达磨经摄大乘品。故名摄大乘论。此即大乘。名殊胜法。言以望别教虽权实有异同是菩萨所乘者。此文即有二意。一明上所立所以。二通伏难也。初所以者。三中大乘。是菩萨所乘故。若直陈所由者。三乘之中。菩萨胜故。故待二乘。名殊胜门。次通伏难者。谓有难言。三中大乘。即是权教。何名殊胜。别教是殊胜。岂关三中大。是故通言。若望别教。虽权实别。俱是菩萨。俱是深广。约此义故。对彼二乘。三中大乘。名为殊胜。若望别教。此三中大。实是非胜。待对不同。是故无过。问三中大乘。名一乘者。唯望二乘。随分得名。岂可以此名同教一耶。以无一乘同三乘故。答三中大乘。既名一乘。名一乘故。即是同教。若不尔者。不可名一。况融大同一。以成此门。是故名为同教一乘。
    章是故经云下。二引证。亦二。初正引。二料简今初。此文出法花方便品。彼重颂中。颂五佛章开三显一。此是彼总诸佛章显一中。颂果一之文。具偈云。说佛智惠故诸佛出于世。唯此一事实。饼二则非真。终不以小乘济度于众生（已上）此一行半。即说果一。佛智慧者。即上四佛知见。是诸佛出世。一大事因缘故。言一事者。即一大事。大事即是一佛乘法。是最实事。余二则非真者。彼二乘法。佛方便说但假名字。引导众生。终不以小乘等者。小乘非实故。不以此济度众生。若以小乘。度众生者。彼不成佛。损众生故。指事云。问此殊胜门。以三中一。名为一乘。如何引唯此一事实。以为证耶。以唯此一事实。为无三之一故。非三中一故。答所以引唯此一事实等者。非证一事实以为三中一。以唯言余二则非真。非言余三则非真故。明知不破三中大乘。以不破三中大乘故。望于二乘。为殊胜。故同无三之一。为佛乘故。融三中大。同无三之一。故名为一乘。非谓一事实则为三中之大也。有人迷此文云。法花一乘。名为三中一者。聋盲此章文。盲后学眼耳（已上）问经文始终所说之相。唯立三外一乘为实。故此一事。即当三外。上云声闻若菩萨。闻我所说法等。此通举彼三乘之众。次云唯有一乘法。无二亦无三。此一乘者。即三外一。二者声闻缘觉二乘。今此次下。唯一事实。应是三外。何以此一。独言三中。答一段所说。随宜多端。或举三外一。或举三中一。今既云余二。明知次上一事之言。正指大乘。是三中大。以为一事。上文唯有一乘法等。即约本意。直举三外一乘为实。今正被小。故云大实。问若非三外一者。岂可是同教乎。全不依托三外之一。唯三中大。名一乘故。答一乘之名。本在三外。取三外一之名。以目三中之大。是则一乘同三乘法。是故此门。成同教义。此约同教。故作此释。若约别教。如章次下问。上长行云。如来但以一佛乘故。为众生说法。无有余乘若二若三（已上）又云。十方世界中。尚无二乘。何况有三（已上）重颂偈云。十方佛土中。唯有一乘法。无二亦无三（已上）此令余乘一向全无。今云唯此一事实余二则非真。此是令有而非真实。何故二说。如此不同。答上为除遣二乘保执。以遮破言。直云无二。由此小乘恐生疑虑。谓彼疑云。若尔何故如来。昔日鹿园已后。四十余年。但说三乘引导诸子。故今释云。但除如来方便所说。机根痴钝。不堪直大。虽欲说一。不能受故。故于一佛乘。分别说三。渐渐诱引。令近一乘。除此方便。佛唯说一。无有二乘及三乘法。故云除佛方便说也。次下文云。但以假名字。引导于众生。此文意云。既以方便。说二乘法其方便者。但是假名。非实事故。以此引物。令进一乘。故通伏难。言假名字。以假名故。今言非真。是故前后不相违也。言文云止息故说二等者。此亦引法花第三卷化城喻文。彼品广说化城宝所之喻。具明如来先三后一之相。彼譬意云。譬如有一导师。将诸人众。经五百由旬。到珍宝处。所将人众。疲极欲还。导师方便。过三百由旬。化作一城。疲众入城。快得安稳。众止息已。导师灭城。语众人言。汝等去来宝处在近。前城吾化为止息耳。如来如是。若有众生。但闻一乘成佛之道。谓是长远。乃至退心（向下正文）佛知是心怯弱下劣。以方便力。而于中道。为止息故。说二涅槃。若众生住于二地如来尔时即便为说。汝等所作未辨。汝所住地。近于佛慧。当观察筹量所得涅槃。非真实也。但是如来方便之力。于一佛乘。分别说三。如彼导师为止息故化作大城。既知息已。而告之言。宝处在近。此城非实。我化作耳（已上）下偈颂譬已云。我亦复如是。为一切导师。见诸求道者。中路而懈废。不能度生死烦恼诸险道。故以方便力。为息说涅槃。言汝等苦灭。所作皆已辨。既知到涅槃。皆得阿罗汉。尔乃集大众。为说真实法。诸佛方便力。分别说三乘。唯有一佛乘。息处故说二。今为汝说实。汝所得非灭。为佛一切言。当发大精进。汝证一切智十力等佛法。具三十二相。乃是真实灭。诸佛之导师。为息说涅槃。既知是息已。引入于佛慧（已上）章中所引。当此偈句。然改处字。为止字也。长行云为止息故。说二涅槃。或取长行中五字引之。唯取要言。不随句逗。既云唯有一佛乘。息处故说二。既云说二。故一是三中大。同方便品唯此一事实等。是故一具列引说耳。指事云。又云止息故说二等者。游心法界记云。问若后之一说。独为究竟。前之诸说。皆是方便者。何故法花经中。不言止息故说三。而但言说二耶。答大乘自有二种。一者实教。二者权教。若以开权异实。许二入灭。即三乘各殊。小不向大。皆为究竟。不言止息。今就泯权归实。权教大乘即真。不得回故。所以但言息处故说二乘。不言说三也。此云何知。案法花经。云菩萨乘者。即佛乘也等。此就泯权说也。案云。见彼说意。亦似依殊胜门不回菩萨也。以菩萨乘即佛乘故。非如二乘回异乘故。是故云息处故说二（已上）又云。问上文为欲回彼三人入一乘故。是故大乘亦说回也。何彼文云不待回也。答三乘菩萨未闻法花。虽知自身当得作佛。未信二乘同皆成佛。今闻二乘共皆成佛。回昔三乘别心。入今平等大慧。是故大乘亦说回也。然三中之一。与无三之一。但皆是佛乘故。共菩萨所乘故。非如二乘回异乘故。是故即真不待回也。所望异故。不相违也。是故寂法师云。问三乘中菩萨。为亦须破不。若须破者。云何不言破三明一。若不须破。云何言菩萨闻是法疑细皆已除。答三乘菩萨。未开法花。虽知自身当得作佛。未信二乘同皆成佛。今闻此经。方除别执。故言菩萨疑网皆除。虽尔犹名菩萨乘者。非如二乘回入余乘。是故不言破三明一。此之谓也（已上）寿灵师意。以遣三乘各别疑执。名为菩萨回心入一。此唯义寂解释为言。此同教门三中菩萨。除疑回心入一之相。别教之中。义门不尔。方知本来悉是一乘。又证理之心即成别教。章有等言。等取余文。方便品云。诸佛语无异。唯一无二乘（已上）化城喻品云。世间无有二乘而得灭度。唯一佛乘。得灭度耳（已上）此等全同余二非真。如是等文。何处皆证。
    章此文有二意下。二料简。亦二。初标。二一若望上别教下。释。亦二。初约别教。二约同教。今初。言余二者即大小二乘也者。问何故别教大小二乘。以名二乘。非声缘二。答建立三乘各随其数。教自体并下合为三乘。如下具明。是故别教如是达立。问此门余二。经有证耶。答方便品。说三中大云。佛知彼心行故。为说大乘。此余二句。次下偈云。终不以小乘济度于众生。此二处文。合和言之。三乘束分为大小二。唯言二乘。三乘皆摄。化城偈云。诸佛方便力。分别说三乘。唯有一佛乘。息处故说二（已上）此文次第。三乘是权。下即名此。为故说二。一乘是实。即是三乘。名为二也。三乘为二。并是非真。唯三外一。独是真实。即是别教一乘之法。本来华严圆融之体。回心同归所入之处。即是已前分相门意。言开一异二者。别立三外之一。异大小二乘也。是故唯此一事实者。即是三外别教一乘。
　   章若望同教下。二约同教。既以声闻缘觉为二故。三中大名为一事。即是此门所立正意。言又融大同一者。以三中之大。令同三外一。若不融此三中大乘。同三外一者。不可直以三中之大。名为一乘。是故一三和合。成一乘者。即同教法。问若如此义。即以三外一。为一事实。融大同一故。答不尔。以三中大。令同三外一。一三和合。以为一事。非谓直独取三外一。此是别义文。置又言故。或唯前义。谓于三中大。立一乘名即取三外一。同此大乘。此即融大令同一乘。以为一事。即圆教意。问方便品云。诸佛以方便力。于一佛乘分别说三（已上）又声闻若菩萨。闻我所说法。乃至于一偈。皆成佛无疑（已上）又云菩萨闻是法。疑网皆已除（已上）此等并是三乘教中。大乘菩萨。虽有此文。虽是略举。具说三中菩萨。法花出在何文。答光宅师释并太子御解。并指方便品三行半偈。以为具说昔日三中大乘之文。故彼偈云。有佛子心净。柔软亦利根。无量诸佛所。而行深妙道。为此诸佛子。说是大乘经。我记如是人。来世成佛道。以深心念佛修持净戒故。此等闻得佛。大喜充遍身。佛知彼心行。故为说大乘（已上）此是昔日三中大乘菩萨行愿。以为方便。嘉祥师释。亦以此三行半偈文。科为昔日大乘教法。即是花严般若等教。而不许此为方便教。诸大乘经。显道无二。不许三外立一乘故。三中大乘。极微妙故。彼宗不许三外一乘。唯以三中大乘为一。然其三中大乘。即当余宗三外一乘。不立余宗三中大者。唯是羊车鹿车大白牛车。声闻缘觉一佛乘法。是名三乘。无菩萨乘。不许大教权菩萨故。若彼小乘偏行六度菩萨。即是方便。彼非例。光宅师意。嘉祥所指。花严一乘。非是方便。非三中大故。自余诸大教所说。菩萨之中。即有三中之大。以此为方便也。天台以此有佛子心净等三行半偈并声闻若菩萨等一偈。总合四行半偈。科为诸佛显一中人一之文。诸佛显一。总有四一。前明理一。后说教一。及行一也。而有佛子以净等一偈。判为昔日别教菩萨。即三中大。下偈声闻若菩萨中。开为六人。声兼彼缘觉。即是藏通二教二乘。菩萨藏通二教菩萨。是为六种。加别教菩萨。即是七种方便者也。彼七方便。今显一时。时即成一乘菩萨之人。光宅太子既以此中三偈半文。为三中大。以此为准。以此大乘。指为一事。即是此门圆教意也。指事云。此文有二意等者。问。此文者。唯说余二耶。为通说止息故二耶。答。通亦无妨。问若尔菩萨岂令入化城耶。答虽经不说菩萨入城。而依此文势及以余师释。何妨以义入化城。是故玄一师云。前七方便。及地前位所见涅槃。喻为假车。见谛及初地已上所见涅槃。喻于宝车。又基云。菩萨之人。依此本论。初地已上。虽离分段。未证解脱。不名入城。不疲倦故。不入有余。不说菩萨入化城。故入无住涅槃。亦息分段生死。纵名入城。未乖道理。案云。若依此义。明章意云。虽未得初地已上真无漏。而地前三贤位。依于比证门。得无住涅槃。息分段系业。是故假名入化城也（已上）二乘疲退。故入化城。菩萨不疲。何入城。虽然离分段是息处义。是故以义名入化城。疲不疲异。息处是同。以是同故。入义亦同。慈恩师意。菩萨大乘。虽是非权。进向佛果。修习动行。名为索车。同声闻二车无体。未得上升。故皆索之。今此菩萨。入法城义。假立亦全。但彼师意。菩萨进修。是实□索。此入法城。一向假说。问三车化城。其体同耶。答三车之喻。亦就习智惠。但言智故。内有智性。求自然慧。求一切智等。是也。化城就理。言涅槃故。问三车之中。亦言自求涅槃如何。答彼约智之所入为言。通而言之。无不立兼。而正所喻。答有司存。此之唯此一事实余二则非真等文。彼三车宗。正所依用。文实无滥。义即明自唯是一实。二权之义。若当自所立义之文。正取为用。若有乖违及有滥者。并皆会通。离其妨难。然三车四车宗义诸师。各有证文违文通文。且其八证。为三车宗。是成证文。六文为违。及有通文。六文即是四车证文。八证为违。亦有通文。违通互会。证文互取。自昔已来。大唐日域。诤论互击。立破甚昌。嘉祥大师。具引八文。立三车义。其八文者。一方便品云。如来但以一佛乘故。为众生说法。无有余乘若二若三（已上）同品亦云。十方世界中。尚无二乘。何况有三（已上）三又彼偈云。唯此一事实。余二则非真（已上）四文云。诸佛语无异。唯一无二乘。五文云。但以一乘法。教化诸菩萨。无声闻弟子。六信解品云。密遗二人形色惟悴无威德者。七化城喻品云。世间无有二乘而得灭度。唯一佛乘。得灭度耳。八同品偈云。唯有一佛乘。息处故说二（已上）此八证中。第三已后六文。三车分明。第一第二。并四乘证。非是正实顺三事乘义。举此八文证唯三乘。大破四车四乘是谬。具如彼师法花玄论第四卷明。彼师许四车义。有六文证。一方便品云。佛以方便力。示以三乘教。二同品及譬喻品云。于一佛乘。分别记三。三信解品云。于一乘道。随宜说三。四譬喻品中。诸子索三车。玄论虽言六文。且举四文。而直虚指三车。诸子出门。无三可见。及会二归一道理。而是成立上义。非是别文。今若举文。譬喻品云。初以三车。诱引诸子。然后但以大车宝物庄严安稳第一（已上）又云。初说三乘。引导众生。然后但以大乘。而度脱之（已上）此之二文。开譬合法。同如是说。即证四车宗师许义四车义。尚有六文。今依四车宗义检文。其证其多。且随所及。粗载证文。一方便品云。佛以方便力。示以三乘（此六文中第一）二同品云诸佛以方便力。于一佛乘。分别说三（六文第二）三方便亦云。声闻若菩萨闻我所说法。乃至于一偈。皆成佛无疑（已上）声闻菩萨闻经成佛。菩萨除疑。四乘是明四。又云。十方佛土中。唯有一乘法。无二亦无三。除佛方便说。五又云。我有方便力闻亦三乘法。六我等亦皆得最妙第一法。为诸众生类。分别说三乘也。菩萨闻是法。疑网皆已除。千二百罗汉。悉亦当作佛（已上）三中菩萨。于法花时。入一乘者。正此偈文。三乘定别。二乘不作佛疑。此时即除。受一切皆成佛义。深破二乘。兼破菩萨。初心菩萨破彼二乘不成佛许故。八第二卷譬喻品。长者虚指三车。门外令出诸子。子子不得车故。名索其中车。九同云。但以智惠方便。于三界火宅。拔济众生。为说三乘声闻缘觉佛乘（已上）三乘俱出三界火宅。以为自乘出世极果。十又云。初以三车。诱引诸子。然后但以大车宝物庄严安稳第一。十一又云。初说三乘。引导众生。然后但以大乘。而度脱之（已上）此二如次。开譬法合。十二又云。当知诸佛方便力故。于一佛乘。分别说三。十三信解品云。于一乘道随宜说三。十四第三卷化城喻品偈云。诸佛方便力。分别说三乘。十五第七卷嘱累品中。余深法中。示教利喜。此是三乘教中菩萨。十六序品偈云。诸求三乘人。若有疑悔者。佛当为除断。令尽无有余（已上）是故至方便品云。菩萨闻是法。疑网皆已除。十七方便品初偈中。举不知佛智之人具出三乘。其中云。新发意菩萨。供养无数佛等。此岂非三中菩萨乎。十八身子三诸初请偈云。求佛诸菩萨。大数有八万（乃至）合掌以敬心。欲闻具足道（已上）此八万人。如序列者。皆是上地不退菩萨。大数即尔。其中亦有如上新发意人。十九身子第三请中云。我等千二百。及余求佛者。愿为四众故。唯乘分别说（已上）此文亦如次土料简。二十方便品偈云。有佛子以净。柔软亦利根等。三行半偈。别明三中菩萨乘人。且举二十个条证文。并是陈广四车如乘。厥三车宗所由文中。无有余乘若二若三。及尚无二乘何况有三之二文。是四车证。以言若三及有三故。胜劣列次。如四车宗师。不许之故。虽言若二。大小二故。殊胜门故四车宗云。开三显一故。三立一会。三归一会。三为一回。三入一。如是等也。三车宗云。实是会二归一。亦名会三归一。不违会二末开会时。本来总合。即成三乘。会二枝末。归一根本总合成一。是故会二。即成会三。不同二皆末。归入根本一实。即名为胜会三归一。又二乘方便。三乘方便。会释亦尔。一实二权。权实合三。开为三乘。是方便说。故名三乘方便。论其实体。二是方便。故名二乘方便。是故八证。为本宗义。会通六文。唯是一意。非谓三乘皆方便。故玄论四云。今所明者。八证六文。犹一意耳。且会二文。余皆可领。一云方便说三。次云唯一是实。余二非实者。唯二佛乘。欲引导众生故。方便说三。考实而言。唯一佛乘是实。余二非真。是故说三说二犹一意耳。请设近喻。以况□旨。加又□中。唯有一果。欲引诸子。说一果。为三果。考实而论。唯有一乘。果无二果。是故二文无相违也。以三二既明。会义可领（已上）此以一实。为其正意。二权为归一实故也。今四车宗。三乘之外。一乘为本。会三枝末。皆归一乘。诸文现证。直显此义。问经中三乘证文非一。故玄论云。诸文其多。唯举八证。此释既非（上举四车师义）则四乘义谬。会三亦失矣（已上）若尔四车宗师。云何会通三车证文。显四车义。答三乘既是方便假说。是故必归三外之一。法花中。对对明其破立之事义。非一准。或有总陈三乘一乘权实之义。或有佛对声闻乘人陈演其事。或有声闻自陈其事。或有唯对菩萨陈相。或有约别教陈宣其相貌。或有就同教演通彼行相。是故即有破二三言。总陈则破三会。别明则破二会二。信解品中。声闻自述己所经事。即能二三。未曾说汝等当得成佛。此对声闻。故云汝等。唯对菩萨。即嘱累品。就同别教。正会二权。今章所说八证自开。玄记一云。一乘三乘。有存泯。诸说不同。或闻唯破二乘。即谓唯约不定种性。或闻无二亦无三。即谓大乘实教亦破。或闻不破大乘。即谓大乘权教亦存。今释有二位。一约事破二乘实灭。二约声亦会大乘权教。大乘权教。许入寂二乘不成佛。故但深破二乘。即是破三。是故破二破三皆不相违（已上）此中异说举其三类。初类即法相宗。以二乘回心。唯不定性。定性二乘。不许回心故。次类不许何宗。若天台宗。法花已前。初心菩萨。即是圆人。闻圆教法。即谓遍圆相隔。圆在遍外。法花之时。破此会此。解不相隔。悟偏即圆。即当此类。第三类者。亦未许之。若光宅师。四乘教中。唯破小乘教中。偏行六度菩萨。即当此类。若元晓师。言破三者。即破三乘别教菩萨。不破三乘通教菩萨。亦当此类。此三类宗。太□大灭。第二类义。是在太过剩。破实教大乘法故。第三类义。即在太灭。不破大乘权教门故。第一类宗。是极太灭。不破定性二乘人故。陈正义中。言约事者。定性二乘。趣向寂灭。名之为事。言约教者。大乘教中。说趣寂事。初心菩萨。闻此谓实。坚执三乘定别不同说。此相教名为约教。今到法花。深破定性不定性执。专明皆来佛道之旨。初权教中。初以菩萨门。此义理即解。无有三乘差别。昔来固执。即时除遣。是名亦破权教菩萨。此则深破声闻。遮实执。灭执故。亦破彼菩萨。执谓声闻心。是故即成破菩萨义。言无二者。破二乘实灭之事故。言无三者。破菩萨执教之心故。是故偈言无二亦无三。无二乘实灭故。云尚无二乘。菩萨不可谓有二乘实灭。故云何况有三。若二若三。其义亦尔。破二破三。唯是一事。是故结云皆不相违。不同法相。三论宗师。胜劣次第。言无第二第三也。又约大小乘故。云无二。约通途三乘故。云无三。清凉大师。演义钞三上云。言无二亦无三者。古有多说。大乘师云。二即第二。三即第三。以菩萨乘胜故。为第一。此即生公意。而未尽其旨（乃至广述生云）若天台等意。无二者。无有声闻缘觉之二乘。无三者。总无昔日三乘。以皆非实故。宗说不同。任情去取。若望经意。但立一实。为真趣。举二三。皆悉不许。不论大小。如说世中。此人独立。更无与此。非要别指张王二人（已上）若望经意下。明清凉自义。若依此解。尚无二乘。何况有三。义理弥显。天台疏四云。从十方佛土中下。第三一行三句。颂上如来但以一佛乘为众生说法无有余乘若二若三。若十方佛。唯说一法。即是教一。假名引导。即方便教也。牒假名三教。显佛慧一教。其文分明。无有余乘者。无别教中圆入别之余也。无二者。无通教中半满相对之二也。无三者。无三藏中之三。如此等二三。皆是假名字。引导诸众生。今但一佛圆教乘也（已上）疏记四云。无二是无通教中半满相对之二者。通真含二故也。由开别故。更引上余乘。未此释成语假则通论三教。言余及以二三。且云相入。以有余皆假故。得相入。无余无复相入立名。以能一故。此指乳及二^5□三味文书。通教三乘声缘。名半菩萨。是满。故云半满。若依此释。今偈句中。阙别教一。有六方便。此偈既颂上无有余乘等故。引上余乘。以为别教也。即方便中。具足七种。言二苏者。生苏熟苏。言三味者。乳酪及生熟。前乳味。即成四味。四味即是尔前诸教。并是方便。醍醐一味。是纯圆教。无后兼但对带之义。醍醐即是法花涅槃。然涅槃经。四教并说。四教俱知常住佛性。经法花开会故。后番第五味故。花严乳教。说圆教法。而兼别教。虽说圆融。非纯圆故。是方便教望训二乘。是拟宜故。酪味小乘。但三藏教。生酥方等。具说四教。褒圆弹偏。叹大折小。熟苏般若。转教付财。融通非汰。法花既是闻三显一。唯一佛乘。出世本怀。故前四味。名方便教。会此方便。为一佛乘。名为法花纯圆一实。若约化仪渐顿分别。花严高山。是顿圆教。而兼别教。阿含方等般若。即是渐教之相。生熟中圆。即渐圆教。到法花者。荆溪判渐后纯圆。清凉判此。为渐圆教。法等涅槃。亦渐救故。天台疏。释经如来但以一佛乘故为众生说法无有余乘若二若三文云。从但以一佛乘者。光宅为因一。今言教一。圆顿之教。名一佛乘。故序品云。说大乘经。即是教义也。自别教已玄。皆名有余之说。即不了义。非佛一乘。光宅云。无缘觉声闻之二。无偏菩萨之三。又有人云。无菩萨缘觉为无二。无声闻为无三。□作此□只是无三藏诸乘。存于通乘。何开一佛乘耶。有人言。无缘觉为无二。□声闻为三。存于菩萨大乘。若尔只无三藏中二乘。不无三藏中菩萨。此存有余。何开一佛乘。何处经论。以声闻为第三。既无此次第。都是妄说。若依汝□无二是无缘觉。无三是无菩萨。第一是声闻。应不被无。若如此者。则大倒乱。今言但一佛乘者。能说佛法之圆教乘也。无余乘者。无别教带方便有余之说。无二者。无般若中之带二。无三者。无方等中所对之三。如此二三皆无。况三藏中三耶（已上）言带二者。般若经中。说□三教。而同教带通别故。所对三者。方等经中。对四教机。说四教故。今取其前三教。以为方便。尔前诸教。所说圆教。非是方便。而兼对带权方便故。是故彼圆。不畅本怀。不开会故。非能圆。故文句亦释经十方世界中尚无二乘何况有三文云。从十方世界中尚无二乘何况三者。是第三举五浊释开权也。举五浊。先标其意。上已说诸佛开权显实。未明隐实施权。其法清净堪一如空。尚无带二带三之权。况有单三单五之权只为五浊障重。实不得宣。须施单五单三之权。亦施带二带三之权。故言于一佛乘分别说三。分别说于若带二带三之三。若单五单三之三也（已上）虽文繁广。为显无二无三之义。具引之也。元晓法花宗要云。问会三因果归本一者。为当三皆非实故。归于一实耶。为当唯二非实。故归于一实耶。若如后者。何故经言我有方便力开示三乘法。若如前者。云何后言唯是一事实余二则非真。答或有说者。三皆非实。如前文说。而言一实二非真者。三中之一。与无三之一。俱是佛乘。通说是实。余二不开。别言非实。由是义故。二文不违。我或有说者。唯二非实。如后文故。而说三乘皆方便者。于一实中。加二非实。合说为三。是三非实。如又手内实有一果。方便言三。三非是实。无三果故。老而论之。一果是实。二是非实。有一果故。如智度论云。于一佛乘。开为三。如人分一斗未。以为三聚。亦得言会三聚归一。亦得言会二聚归一。会三会二。犹是一义。不相违也。或有说者。前后二文。各有异。不可一会。所以然者。三乘之教。有其二种。一者别教。二通教。别教三乘。三皆非实。皆是方便。以彼教说三僧祇劫。唯修四度。百劫之中。修相好业。最后身中。修于定惠。菩提树下。成无上觉。如是因果。以为佛乘。是故佛乘。亦是方便。若论通教所说三乘。佛乘是实。余二非真。以彼教说于十地中。具修六度。万行圆满。致萨婆若。此萨娑若果。不与三世合。如是因果。究竟真实。此为佛乘。岂是方便。是故当知。二文意异。我有方便力开示三乘法者。是显别教所说三乘也。唯是一事实。余二则非真者。对通教所说三乘。其余诸文。皆作是通（已上）此中总举二说。初有说者。是嘉祥大师意。法相师意亦尔。后有说者。即元晓大师自义。元晓立四种教。一三乘别教是小乘故。二空之中。别说生空故。二三乘通教。是大乘教。般若等中。通说二空故。三一乘分教。梵网经上等。四一乘满教。是花严经。今此破三。破三会通。约初二教。显其义理。即当玄说记所举第三有说。以大乘权教亦存不破故。又当光宅意。彼师解无无三文。唯约小乘中三乘。如前所引文句中。光宅疏三云。尚无二乘者。言尚无偏行六度菩萨乘。辟支佛乘何况有声闻乘。故知唯是一佛（已上）此当文句所引第二有人义。文句举光宅义未详。所以前陈述三乘义。且明三论师义。法相师义。恐繁不陈。所言三车四车通文者。方便品云。随其本性。以种种因缘。譬喻言辞。方便力故。而为说法（已上）此释迦佛章也。上四佛章。及以余处诸文。前后散说非一。难可具引。同品亦云。诸有所作。常为一事。又之无有余乘。唯一佛乘。同品偈云。知第一□灭。以方便力故。□示种种道。其实为佛乘（已上）或云种种。或云余乘。或二或三。不可偏取。是故随应通两宗也。
    章五约教事深细下。第五教事深细一乘。于中为二。初标。二如经云下。引证。问何故是名教事深细。言深细者。其相云何。答折薪云。谓教深而事细也。言教深者。下文云以法花中。亦显一乘故。言事细者。下文云。其处随教。即染归净。探玄云。处有粗有细。粗者劫火烧灭。细者常存。如经云。天人见劫尽。我此土安稳等。若唯约三乘。灵山即化佛居处。若唯约一乘。即居。莲花藏世界。今既即化土。以显报土。正是即三以显一。故属同教也（已上）复古云。粗者见劫坏。细而常安稳。粗为三乘。细为一乘（已上）以教深故。说事是细。若教是浅。说事即粗。三乘浅故。说事即粗故。三乘教。说此娑婆界。瓦砾荆棘。丘陵坑坎。即是化身所居秽土。今教深故。事细微妙。法花第六寿量品偈云。自我得佛来。所经诸劫数。无量百千万。亿载阿僧祇。常说法教化。无数亿众生。令入于佛道。尔来无量劫（乃至）于阿僧祇劫。常在灵鹫山。及余诸住处。众生见劫尽。大火所烧时。我此土安稳。天人常充满。园林诸堂阁。种种宝庄严。宝树多花果。众生所游乐。诸天击天鼓。常作众伎乐。雨曼陀罗花。散佛及大众。我净土不毁。而众见烧尽（乃至）寿命无数劫。久修业所得。汝等有智者。勿于此生疑。当断令衣尽。佛语实不虚（已上）彼品具说释迦久远成道之事。未来长寿。复倍上数。是故从昔久成之始。住此灵山。受用净土。法花论主。于寿量品。明三身菩提相。伽耶成道。是化身菩提。五百尘前。久远成道。是报身菩提。六无四非。即法身菩萨。三身菩提。经文委悉。论说报佛菩提云。二者报佛菩提。十地行满足。得常涅槃证故。如经善男子我实成佛已来无量无边百千万亿那由他劫故（已上）即是实修实证。自受用身。理智冥合。无上菩提。故云十地行满足得常涅槃证。周遍法界。常住妙果。唯佛与佛。平等一相。十地菩提。机结缘相。会于自证上。现他受用最妙色身。随应即有十重舍那。如应为彼令受法乐。论云。我净土不毁。而众见烧尽者。诸佛如来。真实净土。第一义谛之所摄故（已上）此是自受用土。约自证菩提故。不动此身。不碍此土。随十地菩萨。现他受用身土。现化用故。事严繁重。天人充满。众生游乐。诸天击鼓。常作伎乐。堂阁严饰。众宝庄挍宝树花果。曼陀散佛。并说他受用身土之相也。十章有等言。此即等取彼品一具净土之文。又等取余经所说。此门非唯此经。若有深细之义。亦此门摄。问宝塔品时。三变净土。是何门土。若此摄耶。答不尔彼是别事。非此门例。一时化事。非深细故。问维摩经中。足指按地。并螺髻梵王所见报土。是北门耶。答不然彼足指按地。是一时暂现。又螺髻报土。举已所见。并非教事深细故。问佛地经时。现受用土。下文判云。此依三乘终教及一乘同教说（已上）其同教分。若此摄耶。答不然。彼于界外。现受用土。非是娑婆。亦非即染归净之义。非教事深细故。
    章六约八义意趣下。第六八义意趣一乘。于中分二。初标章。二依摄论下。指本。言依摄论如问答中辨者。智俨大师。五十要问下卷。依摄大乘论。明此八义意趣一乘。摄论梁译。在第十五卷。隋唐两本。并在第十。无性摄论。亦在第十。要问下云。一乘语字。几意故说。答有八意说。一为不定机性声闻。通因及果故。说一乘。二为欤定彼不定性菩萨。令不入小乘故。说一乘。三据其法。真如是一。诸乘皆依真如。以体摄相故。说一乘。四据无我等。无人我现既是通法。本乘共。据无我现通故。说一乘。五据解脱等。大小诸乘。烦恼障。据脱障通故。说一乘。六据性不同。声闻身中。先修菩萨种性。后入声闻。约□二处是通故。说一处。七据得二意。此有两二意。初二意者。佛意。欲摄一切有情。得圆自体意乐。我既成佛。彼亦成佛。据此意乐故。说一乘。自体者。法性为自体。第二佛先为彼声闻授记。欲发声闻平等意乐。我等与佛。平等无二。佛为此意。与诸声闻等。皆受记。据佛等意故。说一乘。第二义。于一言下。有二义。一实声闻摄。从自体意乐。二有实菩萨。名同声闻。及菩萨化为声闻。于一授记下。有二义。据一受记意乐故。说一乘。八据为化意。佛为声闻。佛所以同彼声闻者。欲令彼修声闻行故。现同小乘。欲摄末归本。道我此身即是一乘。据能缘化心故。说一乘。约此八意。括声闻乘。本来是一。唯声闻人不了自法。记言有别。愚住声闻行。从彼愚故。诸佛所诃。今一乘所救者。据此病别也。此文义在摄论也（已上）指事引要问此文已云。无性摄论云。为引摄一类及任持所余。由不定种性。诸佛说一乘。法。无我。解脱等故。性不同。得二意乐化。究竟。于一乘。释曰。依此密意。佛说一乘等（云云）诸摄论本。皆同不异。问检摄论本。皆云十义故说一乘。何故八义意趣故。说一乘。答观问答意。合二意乐为一。不说究竟故说一乘句故。为八义也。问何故除究竟故。说一乘句耶。答未知所以。然元晓师楞伽宗要云。又摄论说一乘意中。言究竟者。是明虽修行地决定别趣。而望究竟地。终归一乘。何者欲明一向趣寂二乘。约修行地。一向性别。决定趣入无余依界。一切诸佛。不能令其□入无余成无上觉而其后时离醉得悟。修菩萨行。终归究竟。说为一乘。如下经□言。说三乘者。为发趣修行地故。说诸性差别。非究竟。为欲建立毕竟能取寂静之地故。乃至见法无我。得三乘乐行故。声闻独觉。究竟证得如来法身故。若准此说。第十究竟。非密义一乘。而为显了一乘故。今疑问答意。若依此说故。不说第十究竟一乘。或有云。是十义中法无我等八义（此释不安远问名故已上彼文）寿灵大德。深得至相大师本意故。致此料简。遣除疑情。问答如此意。以八义皆密。何故□论云前偈以了义说一乘。后偈以密义。说一乘（已上）即彼偈云。未定性声闻。及诸余菩萨。于大乘。引摄。定性说一乘（已上）初偈者则是也。此一偈中。有十义中二。故又彼偈云。法。无我。解脱等故性不同。得二意。涅槃。究竟说一摄后偈者即是也。此一偈中。有十义中八。故初二是了。第十即密意。何故彼此二义相违。答此十义中。初一法花会上。授记正机。第二相从。名显了义。后七寄托。明一乘义第十相从。总名密意。今约通途。明显密义。是故彼此不相违也。无性摄论。十皆名密。如指事引。此十义者。皆是说一乘之意趣。纵名密意。即是深意。彼此立名。不可相违。当知要问师意。密意之中。开二意乐。即成九义。加显了意。即成十义。世亲唐论云。究竟故者。唯此一乘。最为究竟。过此更无余晴乘故。声闻乘等。有余胜乘。所谓佛乘。由此意趣。诸佛世尊。宜诸一乘（已上）问摄论由何说此十意。答彼论上段。具明如来具足五业救济功德平等圆满。一切二乘。不能及此。不与彼共。然后问云。若此功德。圆满相应。诸佛法身。不与声闻独觉乘共。以何意趣。佛说一乘（已上唐论）为答此问。举本论二颂。谓为引摄一类等。如指事已引。无性摄论。所牒二颂。然后释论具释十义。问此十义中。几许定性。几许不定种性之人。又法花得记。是几许人。答玄赞第四。简此义云。今此会中。依论但与二人记别。一不定性。二应化者。为不定性者。即第一。第二。第八少分。为应化。即第九义。及余少分。说相一乘。非全拨其无定性。无性故。此一乘是密意说。解深密经云。相生彼义无自性。如是我皆已显示。若不知佛此密意。失坏正道。不能往。故于其中。立一乘。非有情性无差别。于定不定。有性无性。合说一故。涅槃亦言。一乘一通。四果圣人。皆得作佛。不解我意故。但应如是所说善。今此十义。说于一乘。法花论中。无此具足（已上）于此文中。简定不定。十义之中。初二及八。是不定性。第九应化。余定性。法花得记。唯是二类。然摄释师。妄细简释。故彼三云。疏为不定性等者。问第六既具三乘种□正是不定。何故不被。答据与记故。不取之。若□亦应不取第二。此□不说菩萨记故。答不定有二。一者已行尺乘之行。而欲退之。二者难有大乘等性。未□行大。初即第二。依即第六。法花本意。为第二故。故深第六。是以经云。声闻菩萨。闻我说法。求佛无疑。菩萨即是。第二不定。议曰。□取第六。亦应无边过。若据分明。别记者十中第二。何不除之。若依想相受记之义。第六应得。据此理言。十四中二一。随应皆取不定性也。应化随宜。亦准斯义。疏中唯取初二以者。以所深者。约于别义。以明一乘。非并不定。故不取之。今以理准。纵通不定。亦应无过。岂不定中。无解脱等。是以不定。未必□唯初二第八。问法花乘章。但取第一。与此不同。而何乖异。答披据论言。为二声闻。不说菩萨。所以不取。此依菩萨□是不定。是以取之（已上）依此释意。不定性者。即通多类。应法之者。非是不定。亦非定性。要问师意。判三乘宗。故以八义为密意说。名四意趣。唯不定性。回心向大。三乘□意虽谓显了。不许一切。故成密意。究竟一乘。总通一切。是故即成显了。一乘正是法花一实宗极。以此为本。此世回入。即不定性。其法无我解脱等义。究竟义上。即成此门。一切诸义。还成显了。开显之上。皆融入故。今约三乘宗。名八义意趣。问何故密意。为圆教一。答如是法上至一乘名。故成圆教。何况据显了门。融摄八义。皆为一乘。即成显了。
    章七约十义方便下。第七十义方便一乘。于中为二。初标章。二如孔目中说者。指本。至相大师。孔瞕中。为显一乘无尽义理。亦为练习令悟一乘。于方便乘中。三十义一乘。故彼一云。一乘义者。分别有二。一者正乘。二者方便乘。正乘者。如花严经说。亦如前分别。方便乘者。分别有十。一对三宝分别。佛宝是一乘。法僧是三乘。何以故。佛同无尽故。法僧即不定。二对四谛分别。灭谛是一乘。三谛是三乘。何以故。灭同无尽故。三谛即不定。三对二谛分别。第一义谛是一乘。世谛是三乘。何以故。第一义谛同无尽故。世谛即不定。四对遇分别。无恐怖者。即是一乘。有恐怖者。即是三乘。何以故。如来藏等。依即无过。即同无尽故。六识及心法智。此之七法。刹那不住。不种众苦。不得厌苦乐求涅槃。由是俗谛故。依解不自在故。五对人及智分别。有三种人。成三种智。三种智者。一若善男子善女人。成就甚深法智。以为一人。二若善男子善女人。成就随顺法智。为第二人。三若善男子善女人。于诸深法。不自了智。仰推世尊。非我境界。唯佛所知。是第三人。前之一人。是一乘智。后之两人。是三乘智。何以故。前第一智是证智。圆无尽故。后之二智。未证实法是不定故。此依胜鬘经说。六对所解了。法虚妄。契实无分别。随文解义。是三乘法。知法虚妄。契无分别。是一乘法。何以故。契无分别。圆无尽故。随文取者。是即不定。此依楞伽经义说。七对一乘三乘小乘分别。一乘是一乘。三乘等是三乘。何以故。一乘即无尽故。三乘等即不定。八对大乘小乘分别。大乘是即一乘。何以故。大乘尊上。即无尽故。中乘。小乘。义即不定。如经云三归一故。九对世间出世间。出出世间分别。出出世间。即是一乘。余即三乘。何以故。出出世间。胜圆无尽故。余二即不定。如法花经界外露地。别索车者。即是其事。十对譬喻分别。如王髻中明珠及大王等。即是一乘。宝珠系汝衣里及穷子等。是三乘。何以故。髻珠王。秘甚深故。余即不定。此依法花经说。上来所辨。于眷属经中。欲显圆通无尽法藏。一乘教义故。于方便之处。示一乘名。令进入者。易得解故。作如是说（已上）文相易见。不别解释。所以名同教者。于方便处。立一乘名。一二和合。成义理故。
    章依上诸义下。三结成。指事云。皆从一乘流故。随彼一乘本宗定故。名为一乘。故云以随本宗等（已上）折薪云。依上下来七义。皆即三乘等。为一乘。未曾独说三。说一故。今结也。言皆随本宗定故者。是圆也。主伴不具者。非别也。所谓本宗定者。如法相交参中。三乘宗中。虽有因陀罗等。由宗定故。不具主伴。一乘宗中。虽有五眼六通等。由三乘定故。与一乘义理皆别。又摄方便中。虽三乘为一乘方便。以三乘宗定。不具主伴。由摄方便故。属同教也。余义例知。然皆点三为一。非三乘源是一乘。何以故。三乘宗定故。所以云是同。若三乘便是一乘者。自属别教。故云非别教也（已上）同教一乘。部类虽多。以义摄束。不过此七。自余诸义。准此可知。上来具明一乘义竟。

五教章通路记卷第八（终）
五教章通路记卷第九

      

（此卷阙）
五教章通路记卷第十

        东大寺沙门凝然述
          
　　　　　　
　　　　　　
　　　　　　

    自下第二融本末。于中分二。初牒章。二释相。今初。融本末者。义苑云。一乘为本。三乘为末（已上）复古云。本末则同教所摄。一三乘等。融通无二也（已上）本末之义总陈。虽然末乘之中。亦有本乘。七种一乘即是。根本二乘之中。初是一乘三乘二乘。其一乘者。即是本也。三乘三义。初门三乘。其中一乘。即是本也。四乘三义。初二皆一。即是本也。五乘三种。即初五之中。一乘是即本也。无量乘中。初是本也。诸乘之中。六种皆是一乘是本。如是重重。即是融会如是本末。
    章此同教诸乘等下。二释相。亦二。初略辨分门。二一泯下。广陈显相。今初。言此同教诸乘等会融无二等者。折薪云。本即一乘。末即三乘小乘。若上三乘中。云显法本末。即三乘通本末。今□是末。此等本末。以法界融之。方得本末无二。据三宝章中出通收所以云。以本融末。圆融无二相故。称方便故。同一法界故。彼云圆融无二。同今会融无二。彼云同一法界。正同今文。彼是同教所以。今岂得非。故今由同一法界有二门故。方得上分诸乘。三之与一。成合为一。或分为二三等。皆得自在也（已上）复古云。此同教者。指分诸乘中。或三或一。权实碍。角立互成。而总名一乘者。良由应法界。而有二门。有二门故。两宗□立。应法界故。三一无碍。皆入此门。故吾祖曰。或亦通收。以本末圆融无二相故。摄方便故。同一法界故。人天所得。亦在其中。又曰。若摄方便。如前诸教。□在此中。是故同教一乘。先分引诸乘。后明融本末也。易简。折薪。将同法界。作同救得名所以者误也。如祖师曰。此文在三乘。亦得一乘用。何以故。由此观法。一切处用。应法界故。又此文在一乘及三乘。余宗不具显。若无尽究竟。唯一乘。何以故。以应法界故。若从文相别。则是三乘。当知此说差别三乘。得入一乘。所以也。如云文在三乘。义通一乘何以故。以应法界故等。又云。此文在三乘。义通一乘。用由同法界故。又云。此文在三乘。一乘方究竟。何以故。称法界故。又云。诸义差别不同。皆是同教一乘义也。何以故。为成普法故。普法所成故。义甚分明。同教之名。但由三一共耳（已上）问别教该摄本来不异与同教。会归会融无二。有何差别答前别教中。一切诸乘。本来即是一乘法门。不见三乘五乘等法。今同教中。三一和合。成同教义。以能共一。会所共法。即成一乘本来无二。是其差别。
    章一泯权归实门下。二广陈显相。亦二。初示义。二作句。初中亦二。初正释。二问答。初中亦二。初明权实。二显无碍。今初。一泯权归实门等者。复古云。泯权等者。则三已而一显。故唯一乘。揽实成权。则一隐而三存。以别机不见普法。唯见三乘也。别教唯有初门。三乘独有后门同教具斯二门。该摄中。指一即于三。云如同教说者。义见于此（已上）折薪云。则三乘教等者。等取小乘人天也（已上）泯权者。舍所起之权。不作权虑。契法理故。法体尔故归实者。揽实为权故。于权见实。此权即实。实外无余。如是解悟。名之归实。契本法故。如实见故。揽实者。既一乘外无别余事。一切唯一。总该万法。自非取一。三乘难成。故欲成三。如揽一也。于一佛乘。即是其相。成权者。为三乘机。既揽一乘故随机宜成三乘法。分别说三。即是其事。
    章初即不坏权下。二显无碍。复古。初则下。由有四句不待坏等故。故即一而不碍三也。后则下譬。犹泯总成别。不动总也。是故即权而不碍一。体无二者。吾祖曰。分非圆外分。分圆以成分。圆非分外圆。揽分以成圆。是即分内之圆。圆内之分也。水动故成波。澄故为水。何二之有哉（已上）三乘即一。源由揽一乘。一乘即三。基由不坏。三不坏三而一者。由实智之功。不异实而三者。在权智之力一法托三机。示现三乘。三教托一机。显示一乘。三一互融。三一宛然。即是一味法界德用。
    章问若尔二门下。二问答。亦二。初问。次答。今初。言若尔二门俱齐等者。上明权实融通之相虽实即权。虽权即实。权实难分。不一边故。义似相滥。故致此问。复古云。初问俱齐三一俱融。体无二故（已上）释问意也。
    章答义门别故下。二答。亦三。初直答。二征释。三结成。今初。言义门别等者。义苑云。义门异故者。定其义宗。不乖权实。理遍通故者。出其由致。无违融摄（已上）复古云。以义从门。则权实常在。法界理圆。其体不二（已上）三一权实。不二而二。理义同别。常恒具足。
    章何者谓权起下。二从释。何者是征。谓下即释。折薪云何者下征。意云。理既遍通。义门何以异耶。谓权下。正明异相。权揽实等者。如彼必揽水而不失于水。亦如妄如揽真而不失于真。实现未必藉权等者。如水未必一向藉波。有静水故。即波泯也。亦同真现未必一向藉于妄。以真常净故。妄不自立也。如是则权须尽而实常自存也。此正明权实理齐。而义异也（已上）一乘是实。故常不失。三乘是权。故终不立。
    章是故三乘下。三结成。折薪云。是故下。由上义故。纵则三有存坏。夺则存亦有尽。以三揽实无体故也。次义纵则一有隐显。夺则隐无亦尽。以即权而不失体故也。又此存坏隐显。即上该摄门二四句中义也。上该摄中。三一不异。乃是二门俱齐。此既纵夺。明义门有异也。故云虽具隐显等。如是则上该摄虽是不异。今亦有异。权实不失故。故前指斯义。于此明矣（已上）复古云。三乘者。引机假设。体本是一。就义以明存坏。性本自无。故竟有尽。一乘普法。法尔繁兴。小智不知。故说隐显。法体无尽（已上）若以一边。陈三一义。三乘虽存。而竟有尽。一乘虽隐。而恒无尽。今明义圆。是故三乘一乘。存坏隐显对明。
    章由此镕融下。二作句。亦二。初句数。二会通。今初。折薪云。由此下。总摄上文。通明四句。非唯局同。三一合说。即是同教。果海离言故。非三一故。今总结句数也（已上）复古云。镕者。事入理而销镕故。融和而有四句也。一唯一乘。普法独立。无一切故。如上别教。二或唯三乘。方便说三。隐一乘故。不知一者。机劣不知故。名为隐。是故不可约一乘机设难也。三亦一亦三。如同教。则三一和合。会三归一。如前同教也。四非三非一者。性果圆极。如前所辨（已上）问。此四句中。有愚法耶。答亦有愚法。第二句摄。问既言三乘何有愚法。答文云如三乘等教。等言等取愚法小乘。以含愚法同回心故。既融本末。岂遍小乘。
    章此四义中下。二会通。折薪云。随于一门皆全收法体者。上虽有四句。但有二义。谓一乘三乘。若别教三乘等本是一乘。则一外无三。若三乘教。揽实而成。则三外无一。若同教。现具三一。居然全收。果海双非泯同平等故。云全收法体也。是故下。结无碍相。便忘三一之情。同契全收之旨也（已上）复古云。皆全收法体者。法界性融。分圆俱现故。诸乘或存或坏。虽权实俱融。就三乘为语也。所以不相碍者。准此深思。可得开解矣（已上）前作四句。此中会通。四句具足。举一全收。三乘入一。同教成别教。别教入果海。果分应机。即是同分。别教垂三。诱引机根。顺逆次第。一时具足。终日果分。竟夜因门。三一融摄。法界究尽。四句料简。一切皆摄。非唯同教。无不满足。
    章余释乘名体等并如别记者。大文第二。玄指余义。此科即是别义法门。不可属此同教融摄。建立乘下。随释分二。初广陈乘相。即是别教同教也。二玄指余义。即此文也。复古云余释下。三结指。四运载体性等。广如起信别记。探玄等释（已上）上指事引起信疏。略明乘名。折薪记主。具引祖文。明所指义。此事大要。今具载之。彼记云。余释下。此指三义。谓一释乘。二明体。三等于论用。此正指起信别记。故彼文云。一立乘义。寄喻为名。运载为功体用合记故。云大乘。又摄论云。乘大性故。名为大乘。解云。此则真性该同故云大。则所乘也。如智乘之。故云乘。即能乘也。依主释也。又论云。亦乘亦大。名为大乘。此则真常智体。能运转故名乘。性广博故名大。此持业释（三释名）二明体性有二。一正以无分别智为乘体。兼摄所依真如及余胜行等。二正以真如为体。亦兼摄智等。以彼诸法真如所成故。三明乘用有二。约佛性。义如佛性论。自性为所乘。引出为能乘。到得果为乘所至处。此中所乘是乘（去声）能乘是乘（平声）二约运因成果义有三。一运行令增。二通惑令灭。三通理令显。初一是能。后二是所。此三即是真中三德。谓般若解脱法身（上智彼文）故今指也。又法界无差别论疏。亦有疏释。然但是通释。不分名体用三。今此虽分三义。然唯约大乘实教释。若约一乘。如行愿钞云。统收不玄谓之一。运载含容谓之乘。故名一乘。即一佛乘。谓教理行果。总名为乘。皆有运载义故。此亦唯释一乘。若释三身名体者。如演义钞。以尽无生智。为二乘车体。丈六浅智。为牛车体。然此约临门三车。约果智为言也。故光宅明佛乘体。取佛果究竟尽无生二智。为车体。远出五百由旬之外。又古师解二乘车体者。果有有为无为功德。正取有为。以譬车。运运入无余也。有为果中。具有福惠。以惠为正。福属具度。其惠有十。而八智通因果。尽无生智。唯是果位。乃取二智。以譬车果。以是义故。车在门外。若依大品云。二乘从三界出。到萨婆若中住。若未出时。已乘是而乘争出火宅。何故复言车在门外。若先在外。乘何而出。然但乘通。因果三十七品断见思惑。皆是因乘。尽无生智。皆是果乘。要因因乘断除惑尽。方得果乘尽无生智。故言车在门外。但果正因傍。就果为言。车在门外也。若由因断结。莲义名乘。外果不运。何得名乘。就果无断惑之运。要以尽无生智。入无余涅槃。方是好运也。释云。言尽无生智者。谓尽智。无生智也。此通大小乘。无学之智以临门三车在于门外故。属果位。正取果中有为智为体。清凉云。无生是灭。因已曰尽。即尽智也。后果不越。名为无生。即无生智也。此约大乘。若小乘说。现在或已。说名为尽。利根之人。保彼烦恼。当更不起。名曰无生。据此丈六浅智。即大乘尽无生智也。故知三车并以尽无生智为体。又智者云。诸法实相。正是车体。一切众宝庄严挍皆严。此实体具德也。此义唯约露地牛车为言。今恐学者要知故。具辨斯义。无厌繁文（已上折薪记也）章唯指言乘名体等。等言是广。记主且约业用为明。自余义门。准例可知。上来总明一乘义竟。
    第二教义摄益。
    于此章中。总分为二。初标章。二释相。今初言教义摄益者。教义与摄益。二门合题故。教谓诠表。义谓实体。体上表召名教。表下实体名义。摄谓诱引。益谓利润。摄机令得益。引物成润故。当章来意。卷初已明。不复重陈。下门多尔。
    章此门有二下。二释相。亦二。初标章分门。二随章释义。今初。义苑第二云。牒章分科。机教双彰也。谓教义为能被之法。摄益为所破之机。所以尔者。向明一乘。是此能被。且法不浪施。为机斯阐。故此摄益。合而辨之（已上）能被所被。一双合明。
    章初中有二下。二随章释义。亦二。初牒分。二正释。今初。言先示相后开合者。义苑云。然示相开合。无殊分相该收耳（已上）良以示相直示别教三乘教同教教义。故似分相。开合即是更互相望。别则一乘三乘各作三句。总则教义涉入。具作三门。故似该摄。仿模别教一乘二门。章初中有三义下。二正释。亦二初标分。二一者下。随释。三义自分。一别教教义。二三乘教义。三同教教义。今初。露地牛车自有教义者。义苑云。海印定中。演无尽音声为教。一多具德为义。七宝大车其数无量。非适一也。故曰此当别教一乘（已上）折薪云。一者下。此喻出法花。今示华严别教中。由一乘是通名。若自有教义。别于三乘。是则别教。属于华严。若以三为教。一为义则三一合说。是同教。属于法花。故上云然此一乘教义分齐开为二门。示开此露地白牛为同别二教。今尔就白牛。以分二义也。所以前说。云但教有同别之二乘。唯露地白牛义。见于此言自有教义等者。若教若义。皆无尽也。探玄云。小乘教义俱不融。三乘义融。教不融。一乘教义俱融。又清凉云。具足主伴故。显无尽故。教义融故。所以此之教义皆无尽也（已上）复古云。初别教露地牛车。孔目云。别教有。三界外。别索大牛之车故也。自有教义。即同果普因也。即章题所谓一乘教义矣。谓十十无尽主伴具足。言十十者。欲显无尽故。孔目曰。十数之义。合有二门。一成圆教门。二不成圆教门。今将梵网经等。对大经本。璎珞等十数。即是单别。不具一切圆故。入三乘摄。不具十义。数亦有二种。一圆彼二乘。令入分解。二圆彼一乘。就彼下机。相对以显一乘。今用圆数。故云十十。如华严说者。示能诠教也。诠上教义也。云花曰。今且就此华严一部经宗。通明法略缘起。不过自体固一与果也（已上）委细解释。显别教法。
　　章二者如临门下。三众教教义。义苑云。教义者。谓三车虚说为教。诸子竞驰。随宜获益为义。仍教义无分者。若望一乘。无实果证。义不异故。方便引摄。故属于三乘权渐。如余等者。深密般若诸经。唯识显扬诸论（已上）宋本唯云教义即无分。无齐之字。又云如余经及瑜伽等说。和本云释义即无分齐。又云如解深密经及瑜伽等说（已上）宋记和记。各随所览。折薪云。界内示等者。正约自宗。所谓义者。非约所诠。乃约有实方为义也。正如上。由是方便。引子得出。非不实也。即三乘自位究竟故。有实义耳。仍教义即无分者。约望后为言也。若望一乘言。义亦称教。如上云。由是方便引故。非是实也。故次云。正当三乘义。以三车必具此三义故也。余经者。即法花已前。深密等经。若约五教分别。此当中间三教。以下立教中。深密三法轮。唯不摄别教。正当始终二教。故得知也。不尔岂法花已前。俱无实耶。又今文前后二义。唯指华严法花。岂二经外。俱是始也思之（已上）复古云。二三乘。自有教义。自宗辨也。内示为教者。如握空拳以诱孩子。但有言而无物也。得出为义。但奔火难。实无三车。要问云。小乘佛。三乘佛。□是阿含也。教义即是无分者。引而得出义也。诱而引之教也。是二不二。故曰无分。此当三乘教。即中间三教。于中虽有权实。总为一三乘也。余经者。即大品普起三昧涅槃经。瑜伽大智弥勒所问论等也（已上）指事云。仍教义即无分齐者。有人云。二乘教。根机不定故。随其根机不定。教义亦不定故。云无分齐也。有云。三乘自宗。虽有教义。望于一乘。但有言教。无其实义。故云无分齐也。今解云。三乘教义。望于自宗。纵虽教义。以一乘所流说故。为彼所因故。仍无自三乘教义分齐故。是故云也。又三乘教义。谓界内示三车为教。得出为义。此义亦教。无三义故。与界内教。无差别分齐。故云无分齐（已上）义苑折薪及指事所举第二有义。□是一义。复古不言望于一乘。唯是教义不二。寿灵自义。即有二解。是教义无别。与复古同。集成云。仍教等者太一云。其始终两门。并具无分别教义。空有二门。乃至无分别义者。谓证真如。无分别教者。谓比观意言。若尔。则无分下。缺一别字。又云。三乘三界内成其行。故未敢详定。此当三乘者。即前四教也（已上）此解无分。与诸记异。问法花三车。教义分齐。界内示教得出为义。其因果相。即指深密瑜伽论等。下摄益中。摄界内机。令得出世益。亦指瑜伽等三乘教。本唯此经论而已。然解深密经。是卢舍那佛。现第十重身土。佛身即有二十一种功德庄严。国土具有十八圆满大功德事。即是最极他受用身。即于如是殊胜净土。对十地等觉大菩萨等说。解深密经。所说法门。唯识中道深理。三性三无性实义。如实显了。最极究竟甚深微妙之法。广大玄密之教。瑜伽师地论。补处大士。弥勒菩萨。如来在世。亲闻亲受。师灭九百年时。降下阎浮。所宣说之教也。一部百卷。一十七地。五分建章。众门罄与。决择分中。具载解深密经全文。三性二谛。百法千门。一切法义。无不周备。菩萨修行。或立七地及十三住。广摄菩萨因果阶位。三大阿僧祇劫修行。三身四智。转依妙果。深广该摄。整足圆满故。菩萨发心。修习万行。所经劫数。必定是三企。所登阶位。七地。十三位。五十二位。所断惑障。是烦恼所知所显理性。乃至空法空。离二种生死。获三身妙果。义既高大。事亦深妙。就今名三乘教。谨出三界为极。以此为此教源。指此为三车果。岂非违教理乎。何为判教规模。法相宗人。深致此难。声闻缘觉。修行得果。实出三界。证生空理。以此为极。非是为难。菩萨极果。判为出界唯离分段。唯齐二乘。义趣难得。请为作决。答如来说法。随机与益。一一乘有机。授以实道。二乘有缘。示以权乘。月轮悬回高山。先照圆融因果。横竖该遍。行布圆融。周尽贯括。名之别教普机所受。就教生根钝。不能受尽。如来哀愍开渐教道。于别教法。取行布门。授三乘机。鹿园二乘。修习四谛十二因缘。果证罗汉。位升自极。出三界益。究竟圆满。愚法教中菩萨乘人。断惑证理。全同二乘小机。根钝深耽自乘佛为引之。令入大乘。于一乘教。说三乘别。定性之者。必趣灰断。不定性者。此世颊心。以此方便。二乘入大。信解深法。渐舍小心。大乘教中。初心菩萨。求自乘果。断证深广。就唯行布一门而已。彼初心者亦谓。三乘决定差别。即谓。定性永不作佛。为护彼心。为顺彼根。于大乘中。说三乘别。三乘根。堪可禀一。故说法花。令诸声闻。回心向大。深悟一实。即受记别初心菩萨。□受此义。疑网皆除。于法花中。三乘皆归一实大道。契佛本怀。所入之处。即华严法。四界圆融。主伴无尽。又三乘教中。诸菩萨人。依行布教。修行布行。由修此行。根缘渐熟。随位所应。顿入一乘。证圆融法。或有初地入一乘者。或有尔前入别教者。入别教也已。本来一乘。平等无二。一尘法界。周遍自在。因该果海。彻因源。初后不二。举一全收。故三乘入一。或齐平等。全与最初顿入者同。以普贤眼。见一切教。皆是别教无有差别。如来一代化仪如是。由此义。诸大乘教。所设三乘差别之门。及三祇劫行布施设。其益分齐。并是出离三界而已。出三界已。必入一乘。无有不入一乘居三乘教之者。无有三乘菩萨。出界之后。不入一乘究尽自教之者。若约教道。谓应经历三祇劫而入无上果。虽然三乘权教之中。无实证地。何况佛果。故谓入证。即入别教。彼解深密。瑜伽论等。所说行相。所立因果。并是三乘定别之门。行布隔历。性相差别。此等皆是三乘差别。教相分齐。全非一乘圆融义理。是故唯摄界内世间。令得界外出世之益。以此为极。以此为果。俱其佛果。及十地证三祇劫等。皆是教门。教道之门。三祇佛果。未入十玄。未得十身。彼经佛身二十一德。佛士十八圆满相貌。所说法义。三性百法。唯识中道。显了明白。决定圆备。三乘教中。本有之故。始终顿教。三泯二。不空性德。一相平等。皆是三乘教中所说。五性差别。出界究益。不由此等甚深法门。但是三乘分齐。不可跨节。非唯深密瑜伽论等。亦诸行布三乘施设。非法界圆融者。皆三乘教分齐。一切诸经论等所说。立义会违。皆准知之。问若尔。三乘教中。既无证地。谓入证去。必入别教。唯应住彼三乘教中遂入一乘。证地之时。任运入故。依行布门。和机熟故。何必顶直依一乘。修习圆融之行耶。答三乘教人。久久遂入。□回经历。期限难凭。一乘别教。顿证自在。初发心时。便成正觉。顿游法界。忽入深教。十十无尽。因果交彻。三生究竟。现身成佛。顿成万行。念劫圆融。三乘一乘。迟速天别。非对论例。三乘渐入。虽后冥同。恳辛玄违。久居边域。岂同直入宝都。顿受法乐者乎。
    章三者以临门下。三同教教义。苑云。摄末归本也。所以约教。则废三立一。三教虚般。既为虚说则实义全无。但为一乘之先容。故云以临门三车。为开方便教。就然后于界外四衢道中。别授大白牛车。七宝庄严。具众德量。显一乘中正之道。斯为实义。破令诸乘。故当同教（已上）折薪云。以临门三车为开方便教者。昔说三乘。不言是权是方便。闭于一实。今说三乘是权。则方便门开也。清凉云。开方便门有二。一于一佛乘分别说三。名之为开。即初于权故。于一乘道。随宜说三乘等是也。二开除开发故。第四经云。此经开方便门。示真实相。斯则说三为方便。名之为门。今当后义。既无三乘果证。则昔日但以佛教门。出三界苦也。言别授牛车者。三既无实。□获一乘。即前四句中。多三句亦三亦一为同教也。亦是泯权归实义也（已上）复古云。三同教为开方便教者。以三乘解行位地等。皆为超一乘。方便因果等法。皆是阿含施设故。皆是教。孔目曰。又诸三乘经论所明位地。及差别次第。法相门等。并约信解门中。作如是说。若据行法行解。亦入解门。界外等者。露地等赐大车。皆与记别。方为示真实实义。此当同教一乘。即前亦三亦一之同教也。要问曰。法花经宗义是一乘经也。三乘在三界内。成其行故。三乘三界外。与三界为见闻故。吾宗诸祖。皆以法花。为同教一乘者多矣。此章自有十余处文。有谓此同教。是终顿说也（已上）三种教义。诸记名释。互显眉目。故备载之。
    章二开合者下二开合。亦二。初标分。二别中二乘三乘下。随释。亦二。初标分。二三乘三句者下。随释。即有二门。一三乘三句。二一乘三句。今初。所言三乘三句者。即以三乘。或约自体。或望于他。而明有无。是故三乘。有此三句。义苑云。界内通示为教。同出为义。三乘自宗。作如是说。若乃三乘假说。一实方真。纵义亦教。故云唯教非义。真开一实方便无无。非唯无义。教亦不成。故曰但非教义。虽非教义。不坏纵名。故为彼所目也（已上）折薪云。为彼所目故者。出所以也。三乘何故。俱非教义。为彼别教一乘之所目尔。意云。虽有三乘名目。脱体并是一乘故。下复出所以。更无异事故。正是三乘本来悉是别教一乘意也（已上）此释意云。为一乘宗之所体达三乘名目故。名所目。复古云。为彼所目者。为（平声）者被云。如重空三昧。若为一乘目。即属一乘。若为三乘目。即属于三乘。今为一乘所目。一一圆融。而彼一乘。更无异事。则自宗失于教义也。目者。状目诠目也。植湿在石头。谓诸公曰。若能目此城者。当赠二姬。孔目曰。教是能目之方便。又曰。有名之教。目有名之义等云云。如教分齐义（已上）此释意云。为彼所管。名为所目。三乘诸法。即是一乘所具之物。全属一乘。集成云。目者诠目。如大树叶。不离本茎。一外无三。树言目尽。桓温在石头曰。若能目此城者。当赠二姬（已上）大同复古释也。指事云。为彼所目故也者。有云。一乘教义。以为细网。三乘名为纲目。以纲之外无别目故。三乘教义。为彼一乘教义纲之所目。故云。经云。说大教网。亘生死海等。有云。三乘教义。为彼三乘所目。非为别教一乘所目。故约别教一乘。俱非教义。今解云。三乘教义。为彼一乘之所目故。一乘教义外。别无三乘教义故。是故下云。或有众生。于三乘法。根不定故。堪可进入别教一乘者。即知三乘等法。本来不异别教一乘。何以故。为彼所目故。更无异事故。又孔目。说十义方便说云。由依究竟一乘教成。何以故。从一乘流故。又为一乘教所目故。又与彼究竟圆通一乘。为方便故。故说一乘。非即圆通自在义也（已上）此中先出二师有义。后出正义。初有义意。一乘为纲。三乘为网。而亦一乘为纲。所喻有滥。义是不定。第二有说。以所目。属三乘。即为三乘所目。大乖宗旨。寿灵正义。彼者一乘。为一乘之所目。能目是一。所目是三。是故一切三乘等法。皆是一乘之所管法。一乘之外。无有别法。
    章一乘二句者下。二一章三句。所言一乘三句者。此以一乘望于三乘。即后二句。初句自教。无所应望。于自于他。总成三句。义苑云。以别教中。教之与义。不分能所之殊。但十十法门。主伴无尽故。一字法门。海墨书而不尽。此唯自别教。或唯义非教者。良以别教。望同教亦成义。盖不谈海印炳现。故不尽知教体故。或俱非教义。隐实彰权。约三乘教。如文自释（已上）复古云。隐彼教义者。三机差别。小智不见闻大法。故说隐也（已上）集成记。举舍利弗等。在逝多林。不见如来十种境界及菩萨十种不思议事已。次云。疏曰。以显一乘因果不共深玄。警诸后学。令习因种。又曰。身厕祇园。目对尊会。而不□神变。其所何耶。意云。彼境殊胜。宿因现缘并皆缺故。其犹日月丽天。盲者不见。电霆震地。聋者不闻。道契即邻。不在身近。故菩萨自违而到。声闻在令不知（已上）小乘钝劣不知一乘无尽境界。故名曰隐。
    章总辨者下。二总辨。义苑云。或教义俱教者。以彼三乘。引摄出界。无有实体。但为一乘方便之教故。义亦成教。或教俱义者。以其一乘之教称实。所流究竟。摄益故。望三乘此亦成义。应合更云。或俱非教义。约三乘望别教一乘说。今所阙者。窃恐脱故。若不尔去何以次文。牒云或具三句。约同教说。应难云。上既言别教。何以今具。却成同教耶。答上是以三乘望别教。非是直显别教耳。或可便将同教。当其一句。足上成在三。亦有理在（已上）宋本云。式具此三句。约同教说（已上）次上唯有二句。难言三句。是故义苑。作此解释。和本云。或具此二句。约同教说（已上）故无此劳。而有二句者。义门同备。指事云。或具此二句约同教者。同教一乘中。有二句。一教义俱教。谓临门三车。望一乘。为开方便教故。二教义俱义。谓露地一乘。望三乘。为示真实相故。上诸句等。准此可知（已上）寿灵约就二句。解释如是。
    章第二摄益者下。第二摄益分齐。于中为二。初牒分。二一或唯摄下。随解。亦三。初摄界内机。二摄界外机。三遍摄二机。今初。指事云。三乘权教。引分段界内机。令得出世益。即以为究竟。若二乘者。预流以上。若大乘者。十住以上。皆共初得出世自位不退益故。永超三途故。三乘权教益究竟故。云究竟。上自位究竟。准此可知。三乘出世益等。上分相门。委悉料简。不复更陈。
    章二或摄界外机下。二摄界外机。亦二。初标分。二若先以三乘下。随释。亦二。初同教摄益。二别教摄益。今初。若先以三乘令其得出等者。指事云。一乘实教。引分段界外变易机。令得变易界外出出世利益故。出世间上。亦有出世。故名为出出世。是故经说出出世一乘利益云。与诸菩萨及声闻众。乘此宝车。直到道场（已上）复古云。若先等者。先同教。回三入一教。同教之异名也。若孔目云。经云。会三归一。故知是同。是指教之行相。非释同教之名。会三归一。则是三一共教。共故名同也。法花是同教一来所依之经。五教三乘。通释迦如来海印定所现。一代佛法。不出一乘三乘小乘。三宗收尽。勿以情取（已上）界外机者。先依三乘。得出世益。名界外机。此人必得入一乘法。名之为机。义苑云。令得出出世益者。且三乘权教。令断三界结缚。是一出世。今此实教。令深微细结使。云出出世。斯乃先以三乘化。后令入真实。则会三乘。归一乘故属圆教摄。此是三乘同教故。次云亦名回三入一教也（已上）义苑云。疏主前同教初。立二同教。谓三乘同教。一乘同教也。三乘同者。三乘同。归一佛乘故。终顿二教。亦即此摄不明德用该摄等故。法花常途化仪是也。是故今门同教。判为三乘圆教。
    章若先于一乘下。二别教摄益。义苑云。若界内尊一乘不思议法。发圆解。起圆行。圆断诸障。即云出世。由出世。故。即一证。一切证。故属别教。如小相品者。彼正读一切证等事也（已上）复古云。先成解行者。界者。界内通见闻解所。出世唯证入。见闻入证。皆约一乘。故属别教（已上）言先于一乘已成解行者。此于界内。见闻一乘。是闻生。即于此生。成就解行。即是界内。通于见闻解行之人。既是界内故。见闻生非解行生。而于世间身。成于解行。此见闻生。通于多生。即如兜率天子。地狱前身。始成见闻种子。后值恶缘。造逆随狱犹是见闻之生。于地狱中。蒙光灭罪。成清净六根。是则见闻生中。成解行之相。彼舍地狱受苦身。已生兜率天。即是成出世身。亦是解行之生。言后于出世身上证彼者。是兜率天子。生兜率之身也。以出世身故。于此身上。证彼法也。言彼法者。即是三贤十地法也。天子闻天谷言顿至十地离垢定前。是故名曰证彼法也。而义苑记。界内解行。即云出世。即是不待兜率之身。此机既是不经三乘。直入一乘。乃至出世。到第十地。即是别教一乘之器故。云宿别属教一乘。指事云。此如小相品说者。第三十四卷。小相品云。菩萨摩诃萨。于兜率天。放六光明。名曰幢王。普照十世界微尘数刹。遍照彼处。地狱众生。灭除苦痛。令彼众生十种眼耳鼻舌身意诸根行业皆悉清净。彼诸众生。见光明已。皆大欢喜。命终皆生兜率天上。乃至生天上已。闻天妙音。作如是言。善哉善哉。诸天子。卢舍那菩萨。今经应当敬念。乃至尔时诸天子。广闻普贤回向善　根。悉得十地诸力庄严。具足三昧。皆悉成就众生界等善身口意业。灭一切障。皆得清净见。百千万亿那由他佛刹。微尘数七宝莲等乃至犹未能见离垢三昧之少分也等云云。疏云。离垢三昧有二位。一约因缘如第十法云地菩萨所得。离自二障微细垢故。二约果初。如此文。又云。以是普贤诸位。相摄大善巧法。是创得出地狱已。闻此普法。即得十地。明与三乘渐次教不同也。又云。谓虽得十地因满。简不同果故。云犹未能等也。又云。此等众生。悉先修善。明宿有见闻一乘。修普贤善根。故喻中。如在欲界已得初禅。身虽未转。而得彼天乐如是众生。过此光明。顿得十地。身犹未转。全本身肉眼。而得普眼。是法力故。问诸天等。昔在何位。见闻一乘。退堕地狱。答虽未见正文。准圣教道理。从愚位。乃至十信位。见闻一乘。修普贤善。遇恶因缘。退堕地狱。令以种善根故。遇善知识故。卢舍那佛威神力故。于地狱命终。生天上。闻无妙音。除灭业障。闻普贤法。入信满位。诸位相摄。得十地位。此约普门。得如是耳。若约别门。不得尔也（妄说云云。非述破例）问此诸天子。现身成佛。答孔目第四卷云。一依世界性等。十世界身轮王身。现身成佛。如普庄严童子等。二者依天子胜身。从三恶道出。生兜率天。现身成佛。三者依阎浮提胜功德身。如善财等。现身究竟普贤之位。后生即见佛。四者依法花经。就女之身。南方成佛义。当留惑之身。疾得成佛故（已上彼文）灵大德意。兜率天子。到信满心。依圆融门。得第十地。行布不尔。居信满心。若依圆融。应得佛果。言初发心时便成正觉故。何唯第十地而已载。折薪云。小相品者。即唐经随好光明功德品。以十身相好品。为大相故。以随好为小相也。彼经说地狱天子。三重顿圆十地。如经云。彼世界中。地狱众生。遇斯光明。众苦休息。得十种清净眼。六根皆经。乃至天谷告云。诸天子。汝以不放逸。于如来所。种诸善根。往昔亲近众善知识。毗卢遮那大威神力。于彼命终。来生。注云遇光息苦。获十眼等。即是出世身。往昔亲近知识等。是先于一乘。已成解行也。清凉释云。心不放逸。显曾修行。种诸善根。通见闻等（粗云）乃至诸天子。闻天谷说法。得十地身（即出世身上证彼也。已上□注彼文）此亦于狱。获十眼等。即为出世解行之身。全同义苑释也。集成云。先于一乘已成解行者。随好品。天谷发音。而告之言。诸天子。汝以心不放逸。于如来所。种诸善根。往昔亲近众善知识。疏云。示宿因。心不放逸。显曾修行。于如来所种诸善根。通见闻等。亲近知识。必曾闻法。成金刚种。后于出世身上证彼法者。彼又云。尔时诸天子。闻说普贤广大回向故。便得十地。获诸力庄严三昧等（已上）此故不言堕狱立身。是出世身。余同义苑折薪两记。复古记意。虽不分明。大与集成记主意同。指事虽是分明。不配解行出世。而意天上为出世身。舍此身上。得信满位。界内即通见闻解行。别教一乘。三生得果。一见闻生。二解行生。三证入生。于此三位。究竟成佛故。今约此以明证益。中下二卷。粗陈其相。至彼文处。可具陈述。
　　章三或通摄二机下。三通摄二机。亦二。初标分。二若先以三乘下。随释。亦二。初同教相益。二别教摄益。今初。若先以三乘引出后令得一乘等者。义苑云。若乃三乘先摄。同游解脱之门。后趣一乘。齐证圆融之境。者。则三资一。一尊三乘。故云三一和合。故属同教。此是一乘同体。参具德故。若不尔者。何异前说。故。学者应思（已上）前三后一。三一和合。与前同教。其相全同。然其入义。与前是别。前是常途同教之事。此是直见体德无尽。天绝三乘之域。深入溶融之宫。是名曰一乘同教。折薪云。若先以下。清凉云。三乘之人。以佛教门。出三界苦。谓为究意。不能索车（即界内机得出世益也）已被陶练。一乘机发。宜机扣圣。义言索耳。佛知机熟。灵山集会。为说法花等（即校界外机。得出出世益也）故名二机成二益耳（已上）言谓为究竟者。三乘行人。出离三界。获自乘果。各谓极处。保执自果。不能移转。言不能索车者。索车之时。以彼应悟一乘之器。已纯熟故。由索车故。即与三外大白牛车。今既保执。以为究竟。是故不能胜进移转趣向。请索乞索三车。似是未出三乘之果。即索其果。然得三乘自教之果。已在争出大宅之时。而索三车者。一机纯熟。堪入实事圆满乘时。即谓已前三果实否。疑情发言。前所许与三乘各果。何故非实。是在何处。其果实有可各赐与。此即疑彼三果非实。名为索车。由索车故。即授一乘。机索言索。所以成立。蒙调诱已。堪受一实。故言机索。身子怀疑。三请不止。故云言索。由此二索。亲说一乘。乃至与记。契佛本意。名为得车。问此段既云通摄二机令得二益。故义苑云。通摄二机者。谓界内界外之机也（已上）其中同教。先以三引。后令得一。与前摄界外机。得出出世益。有何差别。若以此门。名摄二机者。前段同教。亦可名通。若前唯名摄界外者。此亦可尔。前后其相是一同故。答所引之机。唯是一人。而由义门即有两别。虽言俱摄二机与益。而从界外取之显相。彼机出界处三界外。此是明外相对而明。故属初门。摄界内机。得出世益。亦是世间出世相对。次出世间出出世间相对而明。是故从其界外。而取相对明之。此唯界外。界外之门。亦有出世及出出世。今此门中。从界内取。出世出出世。相对而明。前三后一。先摄后入。虽是一同。从末之处。即有差别。是故成立前后二门问前后二段。并是同教。义苑记主。以三乘同及一乘同。判前后异。虽然未见有其差别。前门既是三乘同入。后门亦是三乘同入。若见具德。前门可尔。到极处故如何。答从三乘教而后入一。彼此无异。前后是一。然彼自三入一实处。不明直见无尽具德。故唯名曰三乘同教。此是从三直入极处。深居本宅。即见本来无尽具德。是故名曰一乘同教。
    章若界内见闻下。二别教摄益。若界内见闻出世得法出出世证成者。义苑云。此谓直显一乘之机。故约三生而说。所以于具缚身中。见闻大威德法门。成金刚种。此是界内见闻生。依种发解。依解成行。即离结缚。此乃出世得法。是解行生。依行证入。出彼情解。是出出世证入生（已上）折薪云。若界内下。约三生分二机二益也。言出世得法者。此如下说得法分齐。云如普庄严童子等其身在于世界性等（已上）处住当是白净实网博轮王位。得普见。肉眼见十佛刹微尘数世界海等。乃至约因门尔也（义如下释）释曰。亦即解行生也。言出出世证成者。即证入生也（已上）集成云。界内见闻。如善财前生。曾见闻普法。成金刚种。出世得法。即从文殊。至于安住地神。出出世证成。即婆珊婆已上（已上）此明所列常途所谈三生成佛次第入法。言或界内通见闻解行等者。义苑云。或界内见闻解行者。此谓解行。一生通界内外。何以故。圆解圆行。见闻并具故。余义同前。一生不克三生。必圆不落阶斩故。属别教一乘耳（已上）此义界内见闻。即其生内亦成解行。是故见闻解行。唯是一生。俱界内也。言余义门前者。次前所列第二生。界外出世。唯是解行。第三证入。即出出世。折薪云。或界内下。唯界内通解行。与上别耳。此如善财初见文殊时。经云。又以大圣知此童子已曾供养过去诸佛。深种善根。信解广大。常能亲近诸善知识。身语意业。皆无过失。勇猛精进。得菩提道。求一切智。成佛法器。其身清净。犹如虚空。此则初见文殊。便赞过去善根就未犹信知。故知是界内。机已有见闻及解行也。后文殊言下。总信一切佛法。方是信位迤洒直到。得见普贤。方是因圆。并是解行生位。即得出世益也。第三生中。方证满果。即界外机。得出出世益也。此约因圆果海。分二生也（已上）问此第三类与前若先于一乘。已成解行之者。有何差别。答前第一类。界内通见闻解行。第二生中得出世身。证第十地。即此生终。证果海法。若据义苑折薪释。界内出世故。成解行。兜率天身。证十地法。不言果海。今此类者。界内通见闻解行。界外唯解行位。第三生者。是证果海。言此如华严经说者。复古云。如花严者。所辨乘体教义摄机成益。皆是所诠。如经说。即约能诠教也（已上）问此别教门。三类得益。若指其人。各是何等。答此三段类。诸记所指。事非一概。就第一类指小相品。既无所滥。其第二类。折薪记主。指并庄严童子。第三类者。即举善财童子。寿灵大德。此第二人。即指善财童子。而安等言也。诸记所指。皆在理在义。义苑云。就上二章。谈乘教机缘同别两教。广大周备。有如是者。何须下文复更分教开宗耶。答谓此中但论乘机未明教相者。何得同别之教章章而言乎。答此据通相。下就别相。所以通相则克佛本意。缘起因门。海印炳现。本末齐彰。一乘多乘。若同差别。机宜摄益。悉已圆臻。故上二章。作如是说。若尔同别之谈。岂是本现耶。答殊不闻。如来为善伏太子。说圆满修多罗。故知同别正是通方根本法故。若判不判。圆融无尽矣（已上）此一段文。彰上二章。有其功能义用。无尽三一。教义摄益。随应时机不失。利润无尽。虽有后门。但是别相。宜缘周备。法义整足。彼此相资。上下互成。教义之美。深符时缘而已。第二教义摄益已竟。

于时正安二年（庚子）十月二十七日。于东大寺戒坛院。以亥刻为实圆禅明房。拭老眼驰恶笔述之。功业不虚必证菩提而已。
华严宗沙门春秋六十有一
右以嵯峨大觉寺所藏康永二年普乘所写之本校之。
文化八年辛未九月二十二日
比丘典寿春秋五十四

五教章通路记卷第十（终）
五教章通路记卷第十一

　　　　东大寺沙门凝然述
　　    　
　　　　　　
　　　　　　
　　　　　　

    第三叙古今立教。于中分二。初标章。二释义。今初。叙古今立教者。义苑述此段来意云。夫教海冲深。法云弥漫。智光无际。妙辨叵穷。以无言之言。诠绝言之理。然则理虽一味。诠有浅深。故须分之。使知权实。庄严圣教。令深广故。故今诸师。各伸己解。安立教宗。今此叙之意。夫后人不掩前结。令其宗承。不混得失者矣（已上）取清凉意。述此生起。复古生起云。前之二章。已辨所诠乘法。摄机灭益。三一不同。同别亦异。将显能诠经论。诠有浅深。以示所宗圆极理。宜判教开宗。先叙古今名范。故说此门（已上）此古今者。古德私记。十家立教。前之九家。名之古师。第十玄奘三藏名今。章主已前故。名为古。章主在世故。名为今又旧译师故。新释师故。大唐第三主。高宗皇帝。麟德元年甲子二月四日。玄奘三藏入灭。春秋六十二。（当日本国人皇第三十代天智天皇御宇三年甲子）于时贤首（香象）大师。在童子位。年二十二也。厥后至二十八。出家受戒。贤首弘教之时。虽在奘师寂后。新译弘传。英哲极多。奘师门人。贤首世昌。是故称今。于义无过。故玄记一。双举性相二宗之义。称为现传。名之为今。深符时事。又九家之中。更互相望。称为古今。亦获其宜。厥第一师。后魏菩提流支三藏。彼代第七主宜武帝。永平元年戊子。译十地论（当梁高祖武帝天监七年。日本第二十七代继体天皇御宇三年）自尔已来。至贤首二十八岁。咸亨元年庚午。总经一百六十三年。其间相望。成古今义。然总言之。唯如前明。九古一今。于义是胜。
    章古今诸贤下。二释义。亦三。初叙事举数。二依数显相。三述德结益。今初。古今诸贤等者。复古云。名贤俊杰。开判良多。且叙十家。以示方轨（已上）折薪云。差别非一等者。如大疏叙二十余家。今既略叙故。云且也（已上）大疏二十余家者。彼中所列。增数五重。有十五家。谓一音二家。二教四家。三教三家。四教四家。五教二家也。然三种教。初南中师。渐中开合。增数四重。谓二教三教四教五教。五教有二。惠观刘虬。渐中五家。并前总成二十家义。而言余者。显不尽故。又钞举耆阇法师六宗。虽是所弹之义。亦是一门别义。又半满二教。兼指远净。虽非别义。人是有别。指此等故。致余言。问静法。清凉。举诸家立教。并明违顺。定其取舍。净影。天台。嘉祥。慈恩等。立教开时。破违许顺。破立取舍。弘教规矩。何故章主。曾无破他。举诸师义。叹德显益。剩为龟镜。是有何意。答贤首大师。举诸师解。见德叹益。以各见益随缘陈故。情已是非。务存弘传。诸师解释。既是契时。而非无小瑕。故清凉等。述共有乖违。称叹破斥。俱契弘传。诸师既分教。判断诸典。是为龟镜。脚仿其迹。是故章主亦开教宗。判摄诸教。显扬圆宗。事非徒说。开济有由。
    章一依菩提流支下。二依数显相。即有十家。不科自分。第一一音教。于中有二。初举人标所立。二依法显所立。今初。言菩提流支者。大疏云。后魏菩提流支。会解记五云。后魏菩提流支者。即此朝元魏时也。拣于曹魏故名后也。姓托跋。都云中。至孝文时。迁都洛阳。改姓元氏。复名元魏也。菩提流支。此云觉希（亦名道希）北印度人。遍通三藏。妙入总持。志在弘法。广流视听。以魏宜武永平元年岁次戊子。至洛阳。武帝亲慰劳。住永宁寺。供给七百梵僧。以流支为译匠。凡译经论。三十九部。梵本万甲。笔授草木满一间屋。洞善方言。兼工杂术。常坐井口。操罐置空。或咒井令清。酌而为用（已上）义苑云。菩提流支。此云法意。西竺人也（已上）流支三藏。元魏第九主孝庄帝。永安二年己酉译无量寿论。有一卷矣。当梁中大通元年己酉。日本继体天皇二十三年己酉也。其后六年在世。至西魏高祖初年及东魏高祖第一年乙卯也。其间译经立宗。讲法利物而已。昙鸾法师。随流支三藏。承传观无量寿经。注无量寿论。净土法门。从西天赍来弘传震旦。乃流支三藏是其始祖也。折薪云。维摩经等者。等于法花。花严。故下云一味一雨。即法花药草喻品中文也。亦如出现品众水一味喻等（已上）言一音教者。慈恩等师。号彼一音。亦名一时教也。
　  章谓一切圣教下。一依法显所立。亦二。初正明。二印成。今初。言一切圣教等者。正陈所立。言但以众生等者。会通妨难。言如克其本等者。还成本义。谓有难言。若一切教。一音等者。何故得有大小乘等。故会通云但以众生根行不同等。大疏一上。教本不分五意中云。一音普应。一雨普滋。钞二下释云。一音即是净名。一雨即法花药草喻。谓三草二木不同。同承一雨之润。五性三乘不一。法雨一味无差。故彼经云。如来知是一相一味之法。所谓解脱相。离相。灭相。究竟涅槃常寂灭相。终归于空等（已上）今章一味一雨。即法花意。一音维摩。即如下引。又药草喻品云。佛平等说。如一味雨。所立义旨。即此意也。经又云。虽一地所生。而诸草木各有差别。今章但以众生根行不同等意。日本章云一雨等。此等之言。等取余物。宋本章云一雨等□。此等之字。平等等也。大疏一上。立一音数。总举二家。故彼文云。一立一音教。谓如来一代之教。不离一音。然有二师。一后魏菩提流支云。如来一音。同时报万。大小并陈。姚秦罗什法师云。佛一圆音。平等无二。无思并应。机闻自殊。非谓言音本陈大小。故维摩经云。佛以一音演说法。众生各各随所解。上之二师。初则佛音具异。后则异自在机。各得圆音一义。然并为教本不分之意耳（已上）流支所立。是大小并陈一音。罗什所立。是金音异解一音。静法大师。刊定记一。明一音教。总举二家。大疏所说。全同刊定。问今章所举。流支一音。与大疏所举流支一音。同耶异耶。若言同者。文言不同。若言异者。彼此一人如何。答大疏流支。今文流支。即是一人。所立一音。彼此同异。诸记释之。今具引之。显其义理义苑云。如来一音。同时报万。大小并陈。故许随机领解各别。则须圆音一音中。具百千音之一义。斯为教本。正属不分耳（已上）既以大疏流支所释。解释此章流支一音。是故此音。彼此一同。不可引彼对论同异。问此文唯言一音一味随机异解。不言大小并陈。彼分明言大小并陈。两文既别。何引彼文。得释此文。答此文若违大小并陈。寔应为难。既不违彼。何强遮之。令彼此别。此文言略。唯言一音。若细言之。一音之中。大小并陈。是故随机各解自分。得此意故。义苑疏主。以彼释之。义理极成。彼此一人。岂令强别。问若尔。大疏罗什一音。与今文同。以何取别。答罗什一音。即言平等无二无思普应等。此意说言。佛无分别思。或说大或说小乘。总出音时。此一音有普应之德。大乘机者。于此一音。全取为大。小机熟全全取为小。非谓佛音具陈大小。彼彼众机。各取一边故。罗什义。全音异解。流支一音。今章言略。大疏细陈。故取解之。彼此一意。以成大小并陈之义。今此章文。与彼罗什。彼此全别。不可强同。刊定记。陈流支一音。既说大小。岂违今章。清凉圭山。不可违今文。况又净影大师。大乘义章第一卷云。又菩提流支。宜说如来一音报万大小并陈。不可以彼顿渐而别（已上）此复流支大小并陈。大宋近代。守一律师。一音举二。流支罗什。其流支义。大小并陈。全同往古净影静法清凉等义。今章岂违上古净影所举之义。是故明知。今章流支。定是大小并陈一音。探玄记文。与今章同释通和会。全同此意。问慈恩法苑。举流支一音。灵祐补已饰宗。引一音教。并亦不言大小并陈。全同今章及探玄记如何。答彼亦文略义广。同前并是大小并陈之义。上是释成义苑意趣。次折薪释云。然大疏叙。此当罗什法师所立。若留支所立。则云如来一音。同时报万。大小并陈。此则佛音具异。今章与探玄。并云留支者。今详贤首二处为正。何者。以清凉所叙二家立一音教。恐后来传写者。误书罗什。却为留支字。留支作罗什字尔。不然岂贤首二处俱误耶（已上）如此通者。若清凉一师。叙流支一音者。寔如所责。余师所叙。亦同清凉。是故还亦应征责言。岂圆觉迹亦写谬乎。岂刊定记。亦书误乎。岂净影章。亦写误乎。难势是同。俱难会通。次复古记云。然此一音。或名教本。或谓本末镕融一大善巧法。而圭山乃谓。圆教于前四。一一同圆。海中。百川无非海也。或名法界大宗。或名无尽圆通自在宗。即是花严全收诸教大宗也。今章与探玄。独引菩提流支。证一音教。引维摩经前偈。佛以一音演说法众生随类各得解皆谓如来同其语斯则神力不共法。肇曰。客口一音。殊类异解。探玄云。一约类。或为天众。现一天音。能含余类。各别得解。对人亦尔。余类皆然。清凉曰。如来一音同时数万。大小并陈。玄文双引流支罗什。于罗什下。引经次偈。佛以一音演说法众生各各随所解普得受行获其利斯则神力不共法。肇曰。佛以一音。说一法。众生各随所好。而受行。探玄云。二约法。或为众生。说施一音。亦令人解戒定等。清凉曰。佛一圆音。平等无二。无思普应。机闻自殊。非谓言音本陈大小。又云。初则佛音具异。后则异自在机。各得圆音一义。有谓与清凉异者误矣（已上）此释意者。以大疏流支。释成今流支所立之义。全同义苑所释意。然后即破有人。谓与清凉流支是别。此所破者。即当折薪。彼记即谓与清凉异。而设会释。还招难故。集成记云。菩提流支。此与玄文相违。薪云玄文传写之误。若尔岂圆觉亦误也。古记误。探玄分字为含。又与出现语业中疏钞相反。彼钞云。第二唯是一语。无多音等。一云。人法影略。但此引随类音。与彼随根解为异。一云。各随见闻不同。如天允叙流支半满二教也。后二随意取舍（已上）此集成文。分二。初彼此相违。二薪云下。会通两文。亦二。初引情解。二后二下。明任用。初中亦二。初举所破义。二一云□举所取义。言分字为含者。玄记一云。一后魏菩提支。立一音教。谓一切圣教。唯是如来一圆音教。但随根异故。分种种。如经一雨所润等。又经云。佛以一言演说法。众生随类各得等（已上）有人之意。玄记故分种种分字。改为含字。成含种种之义。此意欲成今章一音即是大小并陈之义。即同义苑意趣。但彼不改文字。言彼钞云第二唯是等者。出现品钞。叙举一音圆音。昔有三义。一云。如来无声。随机异闻。二云。佛音遍满无五音等。众生随机。闻众多声。但是圆音。作增上缘。随根差别。现众多声。即引维摩以证此义。三云。佛一语中。演出一切众生言音。众生各闻自己之音。彼钞并破三义。不取。破第二云。第二唯是一语无多音。故一不即多。岂为圆音。有则多亦应有。无则一亦须无。何得一有应一无耶（已上）此第二师。即当今章所叙流支。此即全闻异解之义。岂可故字同并陈乎。若作此解。违钞文故。集成破有人意。其旨如是。言人法影略者。今章所叙。人是菩提流支。法即罗什一音。举流支人。则影显彼师并陈之义。举全音法。则影显罗什三藏之人。何以尔耶。欲此中总摄彼二家义故。言但此引随类音等者。今章引维摩经。即是举彼随类音文。彼经明佛说法一音异解之相。总有三偈。此引初偈文。大疏罗什一音之中。引次彼偈。即随根解也。虽同是罗什义。所引经文是异。若如此所解者。探玄所叙一音。亦可是影略耶。又慈恩灵祐所叙一音。亦可同是人法影略。彼义与章全是同故。然彼岂尔乎。此亦如是言各随见闻不同者。菩提流支。所立教义。随人宜缘见闻不同。有时立一音义判教。有时立二教摄法。是一重见闻不同。又就一音中。有时立大小并陈。有时立全音异解。是一重见闻不同。言后二随意取舍者。彼记总举四偈。前二谬解。全破不取。后二有理。记主取之。但随人意。随一取之。虽有此别。而影略义。例难有数。不用无过。见闻不同。此亦难得。如来说法。一音异解。流支所立。岂必尔乎。案流支意。就佛唯是一音。就机即是二教。是故所立有此异也。然流支三藏。随时立教。就宜缘故。事非一准。或一音教。或顿渐二教。或半满二教。即成三类。又一音教中。或大小并陈。或全音异解。是亦随时。所立不定。俱一音故。皆约本故。罗什唯存全音异解。然贤首今章及玄。且举流支全音异解之边。以唯此一家。不举罗什。故清凉刊定。且举流支大小并陈之边。对彼罗什全音义故。罗什唯存此一义故。是故贤首清凉无违。法苑一云。后魏有菩提流支法师。此名觉爱。唯立一时教。佛得自在。都不可有说不说。但众生有感于一切时。谓说一切法。譬如天乐随众生念。出种种声。亦如末尼随意所求。雨种种宝。花严经云。如来一语中。演出无边契经海。维摩经云。佛以一音演说法。众生随类。各得解。或有恐怖或欢喜。或生厌离。或断疑故无一教定顿定渐。又无量义经言。我得道来。四十余年。常说诸法不生不灭。不去不来。无此无彼。无得无失。一相无相。但由众生悟解不同。得诸果异。法花亦言。一雨普润。三草二木。生长不同。优婆塞经言。三兽渡河。深浅成别。故知诸教但总一味。无二三等（已上）此中所叙全音异解。大同罗什一音之义。法苑亦云。菩提流支法师。亦立二时教。楞伽经说。渐顿者。莫问声闻菩萨。皆渐次修行。从浅至深。名为渐也。顿者。如来能一时顿说一切法。名之为顿（已上）流支虽立一时。亦立此二。法苑次下。又立半满二教。而不言流支所立。然天台所叙流支立教。即是半满二教者也。流支如此随时立教。是故一音亦举二门。有何妨难。当知一音就佛立之。即有二门。就机立之。亦有二门。是故彼此不相违也。章故经云佛以一音下。二印成。引经印可成音自所立之义。故义苑云。所凭之经。既云一音。故但是教本设尔。随机为教。一音之义。以自相乖。焉是为例（已上）此匡所据文。明不成证也。音是教本。音正出时。成名句文。此时方名大小乘教。是时即是随机义显。今以教本。证教故。所立义不成。折薪云。故经下。即净名经。言等者。等有二意。一等余半偈。二等余二偈。下半云。皆谓世尊同其语。斯则神通不共法。余偈云。佛以一音。演说法。众生各各随所解。普得受行。获其刹斯则神通不共法。佛以一音。演说法。或有恐畏或欢喜。或生厌离。或断疑。斯则神通不共法（已上）彼经上卷。佛国品中。以偈赞佛。有此三偈。又义云。此等言者。上云一音一味一雨等。为证此义。引彼彼经。为证一音。引维摩经为证一味一雨。可引法花经等。是故等取此经。上云一雨等。若等□者。不可等经。若不尔者。可等取经。如云一地所生。亦是法花经也。余经中。有如是义者。即可取用成立此事。故安等言。问此一音教。如来本意。克体言之。大小乘何。答克体明之。是一乘法。故补亡饰宗第一云。后魏三藏菩提流支。魏云觉爱。立一切教。总唯一时。无有世间出世之异。亦无顿渐半满之殊。所以然者。由佛昔日为菩萨时。普发大悲。誓度群品。尽皆令得般无余依。岂今成觉。而说小教。故但赞说究竟一乘。随诸众生根性有异。禀受差别。大小之殊。法花经云。佛平等说。如一味雨。随众生性。所受不同。净名经云。佛以一音。演说法。众生随类各得解。又华严经云。如来微妙音。如空无别异。随应受化者。所闻各不同。无量义经云。我得道来。四十余年。常说此法不生不灭。不去不来。无得无失。一相无相。但随众生悟解不同。得诸果异。经教既然。岂佛所说。而有差别。但随闻者。受解不同。亦同法花一地所生。一雨所润。三草二木。生长有异（已上）是故如来说法本意。常说一乘。无有异说。三乘小乘五乘等者。即随机性。于一音说。作种种解。是故具有请乘差别。若直□受一乘法理。即契如来说法本怀。无有一音异解之义。故异解者。就一乘权门。方便诸乘为言。余乘不契佛本意故。以唯一乘合佛意故。问何故章中。不取罗什。答既言且略。未必欲尽。就中自一至六增数。各举一师。第七已后。杂乱而举。且就要略盛弘为言。问义苑云。若天台所叙。留支半满教。十二年前。皆半字。十二年后。皆满字。彼与今不同（已上）一师所立何故不同。答达者判教。随宜不定。诸师所立。皆有此例。即今章中。渐顿二教。指远法师。彼师亦立四宗判。断诸教。又如嘉祥师。有二藏判。有三轮判。随时用之。今流支三藏义。亦如此。一音约教本判之。二字就异解陈之。彼此有由。非疑怪例。
    章二依诞法师等下。第二二教。亦二。初举人标所立。二依法陈所立。今初。宋本云依护法师等。折薪云。护法师者。未详上字（已上）日本章。云从法师等。探玄记第一云。二陈朝真谛三藏等。立渐顿二教（云云）二教相状。全同诞师。玄记亦举十家立教。二处之师。唯举真谛渐顿。印师屈曲平等。不别举诞法师。而其教相。当真谛师。既云真谛三藏。等言定有诞法法师也。今章亦云诞法师等。等言有真谛。有何遮妨。大疏叙二种教。总举四家。其第二家。即隋延法师。立渐顿二教。即当今章诞法师也。刊定记□叙二种教。亦列四家。其第二即隋朝诞法师等。立渐顿二教。全同今章。然宋朝章本。皆云护法师。相违如何。今料简云。章疏云诞法师等。非唯一人所立而已。即如大衍等四宗。南中诸师三教等。是故彼能立之人中。或举诞师。或举护师。随举即得。不可相违。或可诞师亦名护师。如天台师名智顗智者德安。香象名法藏贤首等。或可护字写误即作诞字。大疏延师。亦如上通。言依楞伽等者。折薪云。楞伽等者。等取于宝积等也（已上）非唯一经故。置等言。
    章谓以先习小乘下。二依法陈所立。亦二。初正陈。二指类。今初。言先习小乘等者。此渐教中。即有二义。一约机趣入。二大小俱陈者。约所说法。机趣入者。有钝根者。不能顿入大乘。如来方便。先授小乘。次第诱引。堪入一乘。然后说大。令小乘人回心向大。是故小乘舍小入大。是名渐悟菩萨。此乃先习小乘。后趣大乘者也。故渐悟人回心时大。此大必定从前小乘渐进而来。是故此大名小起。是渐教相。言亦大小俱陈者。此约渐悟者。明大小俱陈。非是已前渐悟之外。是故言亦。谓此人先有小乘之习。佛为说小阿含经等是也。次渐信大。故为说大。即般若经等是也。后根纯熟。堪入一乘。故为说一。法花涅槃等是也。是故渐教始终终化仪。必是大小二乘俱陈。所谓渐教小乘。渐教大乘是也。言如直往菩萨等者。此顿教中。亦有二类。今如前渐。利根性者。直欣佛果。发心修行。无^3□迟事。是名顿悟菩萨。故此大行不从小乘。故名顿悟。此约机趣入也。言亦以无小故者。此约所说法也。既是不经小乘渐阶故。所说法唯是大乘。无有小教。华严经等即是。此教唯被直住之者。未熟之者。绝见闻故。前渐教者。若约化仪。始自鹿苑。终至涅槃。为不定性声闻等人。所设教也。顿教即是高山所照故。一代教不过渐顿。问此渐顿教。指楞伽经。彼经所说文相云何。答指事引彼第二卷中。庵摩罗果。镜中影像。至下立教。当具引之。加之。义苑云。依楞伽经等者。等取涅槃半满之说。良以彼经谈于四渐四顿。谓渐者。如庵摩勤果渐熟非顿。类夫先习小乘。后趣大乘。顿者。如镜中像顿现非渐。譬彼直往菩萨大不同小。亦大小俱陈者。谓涅槃重扶小律。再演直常。故称俱也（已上）折薪云。谓以下释渐所以。自有二义。既先习小。后方趣大。则约机次第。以明渐也。亦大小并陈者。此约所说法。同时有大小。故名渐也。此义正如涅槃者。说空者所谓生死。不空者。所谓大涅槃等也。若先小后大。此如鹿苑。止于鹤林所说之教。故云涅槃等也。如直往下。释顿所以。亦有二义。初约机直往。不由小来。对上初义名顿。二亦以下。既无其小。则唯大法。对上次义。约化仪名顿。以大经中约机约法俱无小乘故。云即华严是也（亦可渐顿二处指经并证次义尔）问演义判。云第二渐顿约机以立。今何言约机并化仪。答以探玄并大疏中。唯于上二义中。各叙初义故云约机。今文既云大小并陈等。明知。亦约化仪。以立渐顿也（已上）补亡饰宗。以昙无谶。为渐顿师。故彼文云。宋朝昙无谶三藏。立二时教。一顿二渐。顿者。如楞伽等经。为诸菩萨上根种性者。说全断妄想证彼如如。即是大不因小。名之为顿。二渐者。始从鹿苑。终至提河。中间所说。从微至着。初为贾人。但说世间施戒等法。即提谓等经是。次为陈如等。说生空人无我教。令出生死。证声闻果。即阿含等经是。次说法空法无我教。破有执证法空。如即般若等经是。次说一乘二无我教。显二空智。证二空如。唯一佛乘。更无余道。即法花经等。是最后宣说诸佛法身常乐我净。如是佛性。从本来。常一切有情。皆常作佛。即涅槃经是。此等诸教。藉浅至深。名为渐教。此等渐顿。即同涅槃半字满字也（注云）此师义。渐中前二。名为小乘。后二及顿。大乘摄（已上彼文）此中粗文全叙识义。注文灵祐私解。祐意渐中五时。大同刘虬。虽然举总。唯名渐顿。刘虬慧观。所立教相。举总言之。并名渐顿。然单顿渐。不立五时。故大乘义章云。又诞公云。佛教有二。一顿二渐。顿教同前。但就渐中。不可以彼五时。为定。但知昔说悉是不了。双林一唱是其了教（已上）顿教同前者。明刘虬顿渐二教。顿如华严即指之也。是唯名渐。不用五时。净影既云诞公顿渐。今教章中。言诞法师。正与彼同。不可异端。大疏刊定。并以无识为半满师。不入顿渐。然大疏云。此虽约机说有渐顿。而所说法。不出半满（已上）钞云。不出半满者。顿即前满。渐具半满。以具有三乘。是半大乘是满故。机就教有直有曲。分渐顿耳（已上）饰宗既令同半满二教相。约其大途。亦云半满。
    章远法师等下。二指类。折薪云。远法师等者。即是随法师。等于陈隋真帝等。故云后代诸德也（已上）会解记云。言隋远法师者。即大远也。若惠远。姓李氏。炖煌人。述地持疏五卷。华严疏七卷。涅槃疏十卷。维摩胜曼等。皆有所述。又制华严十地疏十卷。疏讫梦登须弥。四顾周望唯海水。又见佛像。身色紫金。存宝树下。北首而卧。体有尘埃。远初见礼敬。后以衣拂。周遍光净。觉知所撰文疏颇有顺化之益。今判半满。依彼涅槃疏云尔（已上）大疏无谶半满二教。指同净影。故作此判。义苑云。泽州隋朝小远法师。亦立渐顿二教。谓约渐悟机。大由小起。所设具有三乘。故名为渐。若约顿悟机。直往于大。不由于小。名之为顿。此虽约机说有渐顿而所说法。不出半满。其半满二教。则西秦昙无谶三藏。依涅槃经立。即声闻藏为半字教。菩萨藏为满字教。故云后代诸德多同。由多同故。所以附出此之判教。但顺通相之意。未知佛之深旨。半满之言。显在小文。密意有以权为半。以实为满。则大乘中。有半满矣。亦犹缘觉声闻。开之有异。则成三乘。合之有同。总称为小。权实亦尔。开之有异。权可称半。合之大同。故并称满。是则实教。虽满小教唯半。权大乘者。亦半亦满也。此半满顺违。即是渐顿顺违也。顿即此满。渐具半满。以具有三乘。二乘是半。大乘是满。故但一处会顺违耳（已上）复古云。后世相承。隋远法师。齐朝刘虬。亦立此二（已上）慧远有同名人。上古有惠远法师。佛家之鸾凰。法宗之领袖也。东晋第九主孝武帝。太元十二年丁亥。年五十四。始居匡庐山。经三十年。即当元年。高祖道武皇帝。登国二年丁亥。其后三十年。久住彼山。至同代第十主。安帝。义凞十二年丙辰入灭。于时年八十三。姚秦之代。至弘始十七年乙卯。其代方尽。当其明年。仍号庐山惠远。后代大唐。亦有惠远法师。乃嘉祥吉藏大师门人也。今此隋朝远住北地净影寺。为简庐山惠山惠远。号净影惠远。亦名北远。然会解记。名大远美义苑疏主。号小远矣。庐山为大。净影为小。即是可焉。然玄记二教处。指同云。后大远法师等。净影大师。大解经论。维摩经疏。胜鬘经疏。无量寿经疏。双卷无量寿经疏等。论疏如会解列。亦制大乘义章二十卷（或二十卷）并行于世。梁高祖武帝。天监十二年甲午诞生。与南岳慧思禅师同年也。至隋高祖文帝开皇十年壬子入灭。春秋七十有九。当开皇九年辛亥。陈代尽矣。隋朝独运其后。经三年焉。隋朝播化。年是不几而号隋惠远者。隋起与陈相并九年。故总得名。号隋净影。然降生梁朝之初。播化梁隋之间。仍从后运。号隋净影。问彼诞法师。亦是隋世。何号后代远法师耶。答非是同时。诞是尔前。故净影章。引诞公义。是故号后代。无过也。问净影义章。古师立教。总举三家。谓刘虬。诞公。菩提留支也破此三师。然后出自正义。立教。既是无用诞公。净影岂得同此说耶。答章文既云后代诸德多同此说。非唯净影一人同彼。此乃余人多同彼说。净影虽破彼义。而亦有同之边。是故总云同彼说也。问此通不明。刊定大疏。俱叙昙无谶半满二教也。并云隋远法师亦同此说（已上）钞即解云。疏隋远法师亦同此说者。彼涅槃疏初云。圣教虽众略有两种。一声闻藏。二菩萨是也（已上）净影既有半满所立。明知非是诞师之例。答半满二教。委细分别。必成渐顿。二教义门。以半教唯渐。满通顿渐故。是故饰宗昙无顿渐。指同半满。虽门别故。立为二家。义理相连。一类而已。是故彼此所指无过。指因诞师义。亦是无违。
    章三依光统下。第三三种教。于中分二。初举人标教。二依法陈教。今初。言光统律师者。会解云。疏后魏光统律师等者。传云。惠光姓扬氏。定州卢人。年十三。随父入洛。四月八日。往佛陀禅师所。从受三归。陀异其眼光外射如焰。深惟必有奇操留之。诵习博通。人号圣沙弥也。陀曰。此沙弥非常人。若受大戒。宜先听律。律是慧基。若初依经论。必轻戒网。于道覆律师所听习。后从辨公。参学经论。声扬赵郡。会佛陀住少林寺主。勒那初译于地。光预其席。自此地论流传。今章开释。四分一部。草创兹基其华严。涅槃。维摩。十地。地持等。并疏其奥旨。初在京洛。任国僧都。后召入邺。绥缉有功。转为国统。时光诸学士。翘颖如林。众所推仰者十人。投撰行解。入室唯九。有儒生冯衮。光乃将入数中（以转为国统故。云光统也。已上彼文）大疏云。后魏光统律师。承习佛陀三藏。亦立三教（已上）故记牒云后魏等也。钞云。言承习佛陀三藏者。佛陀是西域人。同学五人。四皆得道。思欲己身求之。友曰。道须缘会。不可强也。汝与东土有缘。彼有二弟子。汝若度得必当得道。佛陀初经于此。当后魏孝文。始在云州。投之见重。初于一康家供养。夜见火光（云云）及移都洛阳。陀亦随之。彼为立少林寺。知后为则天所取。遂指水令西山透陇而流。其二弟子。一是稠禅师得道。二是光统。故云。稠公解虎于西谷。佛陀指水而西流也（已上）会解云。钞言孝文见重等者。传云。孝文敬隆诚至。别处禅林。凿石为龛。结徒定念。因家资供。位架余部。而征应潜着。皆异常人也。恒安城内康家。资财百万。崇重佛法。为佛陀造别院。常居室内。自静遵业。有小儿。见闻隙内炎火赫然。惊告院主。全家总花。都无所见。其通微玄。观斯例众也。识者验以为得道矣。后隋帝南迁。定都伊落。复设静院。敕以处之。而爱幽栖。林谷是托。屡往嵩岳。高谢人世。有敕就少室山。为父造寺。今之少林是也。时又入洛。将度有缘。时慧光年十二。在天街井栏上。反蹋蹀^7□（音陀抛博戏也）一连五百。众人谊竞。异而观之。佛陀因见怪曰。此小儿世戏有二。道业亦应不株。意欲引度。权以杖打头。声响清彻。既善声论。知堪法器。乃问。能出家否。光曰。固其本怀耳。遂度之（前传云。四月八日往少林者。应今许后十三岁方出家也）又念弟子道房度沙门僧稠。此化行东夏。准此二贤。得道之记。谅有深疑。言稠禅师得道者。传曰。释僧稠。姓孙。元出昌黎。末居钜鹿之瘿陶焉。幻学世典。备通经史。征为大学博士。讲解坟索。声盖朝廷。将处观国。羽仪廊。而道机潜扣。欻厌世烦。一览佛经。涣然神解。时年二十有八。投钜鹿景明寺僧寔法师出家。初从道房禅师。受行止观。房即跋陀之神足也。既受禅法。北游定州嘉鱼山。敛念久之得定。常依涅槃圣行四念处法。居五夏。又诣赵州障洪山道明禅师。受十六殊胜法。钻仰积序。节食鞭心。九旬一食。米为四升。单敷石上。不觉晨昏布缕入内。挽而不脱。尝於鹊山静处。感神来娆。抱肩筑腰。气嘘顶上。稠以死要心。因证深定。九日不起。后从定觉。情想澄然。因诣少林寺祖师三藏。呈己所证。跋陀曰。自葱岭已东。禅学之最。汝其人矣（故今云得道）后诣坏州西王屋山。修习前法。闻两虎交斗。咆响振岩。乃以锡杖中解。各散而去（灵异实多。具如传说。今略引解钞尔。已上彼文）虽文极繁。为知光统所承根由。具引此文。复古云。光统律师（乃至）即佛陀三藏高弟也。大统名惠光。南山宗承之。律宗之祖师也。常讲大经。有广略二疏。所立教门。至相搜玄承用也。此方首判华严为别教一乘。人到于今。盛受其赐。非聊尔人也（已上）昔姚秦世。觉明三藏。译四分律。弘通世间。元魏之世。法听律师。止讲僧祇。始讲四分。听师唯讲。无制文疏。法听门人。有道覆律师。闻德讲律。始选义疏。四分律疏。此时始焉。光统乃道覆之高足也。正弘律藏。兼通华严。开济摄持。大有功业。惠光弟子。有若干人。并义解之匠。诏隆之工也。厥中有道云焉。是律藏之梁栋也。云公之下。有道供矣。有洪遵矣。道洪南山律宗之元祖。洪遵乃相部东塔之本源也。三宗律家之源乃惠光僧统之功也。道洪之下。有智首律师。大敷律莚。昌被时宾。制分律疏二十四卷。广开户牖。违传来裔。南山道宣律师者。是首律师之高足弟子也。长安弘法寺玄恽（字道世）律师。亦禀首律师。南山律师。广撰五大律部行事钞等。是故南山号钞家焉。玄恽律师。造毗尼讨要六卷。号之要家。南山大师。所弘之律。大通诸国。远传末代。弘景。融济。道岸三师。俱南山门人。鉴真乃此三德之弟子也。南山弟子。亦有周律师。周师法裔。久传于世。唐宋二代。于今不绝。此是南山律裔。其功由于光统。是故云南山宗承之律宗之祖师也。又智俨大师。习学华严。多集旧疏。随善取之。乃获光统律师华严之疏。俨公从之。专为义节所立宗旨。所明要义。从善为眼目。取要为骨髓。故所制玄疏。要事承用。
    章谓渐顿圆下。二依法陈教。亦二。初列数。二光师释意下。显相。亦二。初正明。二传承。今初。义苑云。显立义也。于中渐约不具。顿约具说。不同前远公大小相望成渐顿也。言渐说者。如云欲尽病根。方谈般若等。言具说者。既如涅槃说空者所谓生死。不空者所谓大般涅槃等。又云。若空不空。若常无常等。皆令广开。即是顿也。三圆教者。即是华严。此亦约化仪。说有前后耳。所以顿中化法。无异渐中也。别说空不空。即名为渐。同时说空不空。即名为顿。故是化仪。其第三亦约化法拣异前二。从多分说故云。此亦约化仪。其上达言。义兼地前。分阶佛境。即谓地上如此分者。为通刊定难也（云云已上）言其上达言下。大疏通刊定难。刊定记主。破此三教。作其二难。一合难渐顿。二别难于圆。大疏之中。具通二难。义苑记主。不引初通。唯载会通后难之文。故演义云。上达之言义兼地前等者。通彼第二难于圆教。彼难云。分阶佛境。则地前无有堪闻此经。则违出现品。佛刹尘数众生。发菩提心。释曰。彼以上达分阶佛境。令为一义。故有此难。今为此通。则上达为地前。分阶佛境。为地上。故不违出现品文。亦不失于大理。况初发心时。便成正觉。岂非分阶佛境之人（已上）记云云者。即此文也。此三教中。记文解释。多取大疏少与钞文合糅陈之。复古云。光师下。二伸其释意。二初渐教。由根未熟。未堪总闻故先说等也。如五时三时次第也。常无常。如以般若对涅槃。空不空。即般若对法花等也。为根下。二顿教。具足演说故。名顿也。然上二教释义。探玄周记。并作此说。此乃吾祖略摄彼义。以成其文。若据彼疏搜玄中全用也。渐教则说三藏二藏。翻名辨相。彼文云。如约以辨。一化始终教门有三。一曰渐。二曰顿。三曰圆。初门渐内所诠三。故教则为三。所为二故。教则为二。则说大小二藏。所以如此者。良由三藏。诠于三字有兼有正。诠此不诠彼。二藏之内。说大不说小。说小不谈大。通收一代渐经故。言先空后不空。先常后说常等。彼又云。二顿教者下。经云。若众生下劣。其心厌没者。示以声闻道。令出于众苦。若复有众生。诸根小明利。示于因缘法。为说辟支佛。若人根明利。饶益于众生。有大慈悲心。为说菩萨道。若有无上心。决定示大事。为示于佛身。说无尽佛法。以此文证。知有一乘及顿教及三乘差别。以此文中四乘顿用故。云具足演说常无常空不空同时俱说。此则化仪有异。所说之法不别。指圆觉。为化仪之类。义同此也。为于下。三圆教。上达兼地前也。分阶佛境地上也。具如周疏义钞（已上）问光统疏第一陈渐顿圆三教已云。今此经者。三教之中。盖是顿教所摄（已上）不言圆摄。今章所叙。应与彼一。何故相违。答彼三教相。清凉所判。渐顿是化仪。圆教乃化法。由此义故。渐顿化仪中。此教顿教摄。以化仪之相。不过渐顿故。若约化法。即圆教摄。光师意致。彼疏先后。如是达立。章主深得此意故。华严经摄言圆教。顿教所摄。本在彼疏。得意摄之。独举圆教。是故总通顿圆所摄。故至相尊者搜玄记一云。一化始终教门有三。一曰渐教云云。第二顿教云云。第三圆教云云。此经即顿及圆二教摄（已上恐繁厌故以云云是）搜玄所说。专据光统。宗旨义节事是所归。至相既获光统疏意。文言分明。判为顿圆二教所摄。贤首领旨。属化法圆。实即顿圆二教所收。演义钞云。此亦约化仪。说有前后者。顿中化法。无异渐中。别时说空不空。即名为渐。同时说空不空。即名为顿。故是化仪。其中第三。亦约化法。拣异前二。从多分说。故云此亦约化仪（已上）言顿中化法无异者。顿中同时。所说之常无常等法。不异渐中前后所说空不空等法。虽化仪相不过渐顿。若开言之。可有圆义。一说一切说。一切说一切法。通十方。主伴无尽。此乃所说化法。圆融无尽故。玄化仪亦是圆融。故云第三亦约化法。然是同时具足一切。即是顿仪。是顿教摄。故天台所判。华严即是顿义所说。其化法相。即是别圆。圆之名言。义在化法。化仪之中。言渐顿故。言多分说等者。通伏难也。叙云教已。言此亦约化仪。三皆应化义。而其第三即是化法故。今通云从多分等。此亦之言。第三通其化仪化法。故安亦言。开合之义。法应尔故。
    章后光统门下下。二传承。义苑云。华严传说。判华严为圆教。始于光统故。海东有立为祖承。更推佛陀以无高祖故。云诸德宗承耳（已上）复古云。遵等者即名也。光师之高弟也。尊严敬仰。有过其师者（已上）遵统师者。具讳洪遵。为国僧统。故云遵统也。本北齐代人。至于隋代。其间播化。大弘佛宗。续高僧传云。隋西京大兴善寺洪遵。出彼第二十一卷。洪遵姓时氏。相州人也。梁中大通二年庚戌诞生。八岁出家。从师请业。受具之后。专学律部。游方听习。大有所解。初住嵩高少林寺。随道云律师。听学四分律。加之华严大论。前后参听。并开胸襟。涣然大明。后至邺下。随道晖律师。听四分律。晖公讲律。听徒五百。遵公绝伦。覆讲彼众。遵公随云晖两师。习学四分律。钞五卷开通本部。兼达华严。讲敷弘演。即作华严疏七卷焉。开皇七年。敕令住大兴善寺。并十弟子。同住彼等。四事供养。同十一年。敕与天竺僧共。译梵文。至十六年。复敕请为讲律众生于崇敬寺。聚徒成业。门学列林。归宗如市。开导四分一人而已。隋大业四年五月十九日。卒于大兴善寺。于时春秋七十有九也。惠光僧统师道覆律师。习四分律。初制四分律疏十卷。后裁为四卷。后代诸德。并取为义节。讲律制章。时有洪理。昙隐。道乐。道灵。道晖。法愿等。并光统之下。学律之门人也。各达律藏。皆有著撰。兼通经论。定惠有德惠光。既弘花严。亦达地论。其之门人。随师兼通。厥遵统师。花严亲承光统律藏乃其孙弟也。大唐四分律宗。后分三宗。砺宣素矣。三宗元祖。皆崇光统。砺乃相州律师。名相部律宗。惠光门人乃有道云。道云门人。即法遵僧统。遵公之下。有洪渊矣。渊之下。有法砺。砺之次。有道成。成之下。有满意坏素。素即新章宗主。立别门义。远传后世。满意之下。有贤首大亮。亮之下。有鉴昙一两徒。贤首尊者。是花严高祖。今之章主。受戒学律。专随意公。昙一之下。有湛然澄观两德。并禀律于一公而即是南山律宗也。亮一二师。并通砺宣两家律义故尔。湛然是台宗祖匠。澄观乃花严祖师。贤首清凉。学律之源。即是光统遵而已鉴真和尚。是日本律宗之始祖。厥之宗源。光遵为所归焉。言遵统师等者。等言等取光师若于门人。即洪理道云等。后代统续。皆随此躅也。
    章四依木衍下。第四四宗教。亦二。初举人标教。二依法陈相。今初折薪云。四大下。虽佛驮光统。皆立此四。然大衍是隋时。佛驮等是后魏时。则光统在前立。今云一时诸德者。恐等隋朝诸师尔（已上）刊定记云。齐朝大衍法师。立四宗教（已上）义苑云。此师生隋朝。立四宗教。各从所立得名。四中各有二句。皆上句立义。下句指教。明初名立性。二名破性。三名破相。四名显实。前三从所破。后一就所显。初二小乘。后二大乘。各初浅后深。此亦有理。但取义不尽。以十八部中但判二故。则唯明有部及经部故。除本二部故。云十八部中（已上）折薪云。一因下。萨婆多。此云说一切有。而云等者。等取雪山部。多闻部。宗轮论。指此二部。多同一切有部也。此中立正因缘已。破外道邪因无因故也。成实经部等者。清凉云。成实论。先是数论弟子。以所定。为能造。后出家。入佛法时。经部摄故。即成实论。属经部。所师摄故。云尔也。等者等取说假部也。余二可知。清凉辨异云。初名立性。二名破性。三名破相。四名显实。初二小乘。后二大乘。各初浅后深。此亦有理。又前王从所破立。后一从所显立（已上）此四宗教。既云一时诸德立之。厥时诸师。共立之宗故。净影师亦立此义。大乘义章第一。立二谛义。分此四宗。约宗各明二谛义理。故彼章云。言分宗者。宗别有四。一立性宗。亦名因缘。二破性宗。亦曰假名。三破相宗。亦名不真。四显实宗。亦曰真宗。此四乃是望义名法。经论无名。经论之中。虽无此名。实有此义。四中前二。是其小乘。后二大乘。大小之中。各分浅深。故有四也。言立性者。小乘中浅。宣说诸法各有体性。虽说有性。皆从缘生。不同外道立自然性。此宗当彼阿毗昙也。言破性者。小乘中深。宣说诸法虚假无性。不同前宗立法自性。法虽无性。不无假相。此宗当彼成实论也。破相宗者。大乘中浅。明前宗中虚假之相。亦无所有。如人远观阳炎为水。近观本无。不但无性。水相亦无诸法像此。虽说无相。未显法实。显宗者。大乘中深。宣说诸法妄想故有。妄想无体。起必托真。真者所谓如来藏性。恒沙佛法。同体缘集。不断不脱。不断不异。此之真性缘起集。成生死涅槃。真所集故。无不真实。辨此实性。故曰真宗。此四宗中别。乃无量。且据斯义。以别宗耳。前之两宗。经同论别。后之二宗。经论不殊。随义分之。前二宗中。言经同者。据佛本教。同显在于四阿含中。无别部党。言论别者。小乘众生。情见未融。执定彼此。言成诤论。乘有毗昙成实之别。后二宗中。言经同者。据佛本教。随就何经。以义分之。不别部帙。故曰经同。言论同者。大乘之人。情无异言无诤竞。故无异论。有人一向言无四宗。是所不应。四中前二。不分自异。不待言论。后之两宗。经中处处。具有斯义。何须致疑。如胜鬘中明如来藏。有其二种。一者空藏。即是不真。二不空藏。即是显实。又如央崛摩罗经中。彼诃文殊不知真法。妄取法空。所取妄空。即是不真。其所不知。真实法者。即是显实。又涅槃中。见一切空。即是不真。不见不空。之实即是真宗。经说非一。何得言无。又人立四别配部党。言阿毗昙是因缘宗。成实论者是假名宗。大品法花如是等经。是不真宗。花严。涅槃。维摩。胜鬘。如是等经。是其真宗。前二可尔。后二不然。是等诸经。乃可门别深浅不异。若论破相。遗之毕竟。若论其实。皆明法界缘起法门。语其行德。皆是真性缘起所成。但就所成行门不同故。有此异。花严法花。三昧为宗。诸部般若。智惠为宗。涅槃经者。以佛果德涅槃为宗。维摩经者。以不思议解脱为宗。胜鬘经者。一乘为宗。如是诸经。宗归各异。门别虽殊。旨归一等。勿得于中辄定浅深。众经宗别。分之粗尔（已上）四宗之相。巨细如是。此中举二。有人所立。初言无宗。后有人者。各配经论。以明四宗。彼章皆破。然后有义四宗之中。前二实尔许而不破。后二大乘。配经不正。是故深破。此所破义。即若在彼诸德中焉。净影师意。四宗名同。与彼共用。但不配经。随义有异。故成四宗。问今此章中。所叙四宗。净影所立。及所破中。当何义途。为所立。答文相次第。当所破义。若不配经。当净影义。四宗之名。既是一同。不可遮妨。净影大师。在所立诸德之中。
    章五依护身法师下。第五五种教。亦二。初依人标教。二依法陈相。今初。言护身法师者。折薪云。护身即是寺名。约处标名也。名自轨。时人号为大乘法师（已上）智解堪海。词锋峙峰。开演论难。为众所推者。乃护身寺自轨法师是也。
    章三种同前下。二依法陈相。言三种同前者。即同前大衍所立初二三。是立性。破性。破相三也。义苑云。其第四立名。亦同前师。但义别故。前以涅槃花严。通为真实宗。此师分涅槃。为真实宗。则一切众生。皆有佛性。真实妙理。体本常然也。故花严为法界宗。则交彻容摄。缘起重重。因果该收。一多无碍。三宗既同前师。违亦例彼耳（已上）教数少分。义门总含。教名渐多。理致显明。
    章六依耆阇下。第六六宗教。亦二。初依人标教。二依法陈相。今初。言耆阇法师者。义苑云。耆阇即寺名。曰凛（已上）即耆阇寺凛法师也。学解秀逸。开敷明白。遂立六宗。摄一代教。
    章初二同衍师下。二依法陈相。义苑云。此师立六宗教。据名则前四宗。同前衍师。今但云初二同者。谓初二名义皆同。第三已下。名同义异。故将彼第三一宗。分成二宗。谓不真唯明诸法如幻。真宗方明真空理等。又于第四真实宗分出花严。为第六圆宗。明法无碍等。若第五同诸师同归时教。第六同护身法师法界宗教。又真宗说真空理。常宗说真理恒沙性德常恒。既是真理。非常宗者。应同无常耶。又三四二宗。但法喻之别。故未尽善（已上）折薪云。初二下。言第三等者。亦与衍师名同义异。衍师唯约法空理。为不真。今以如幻等。为不真。即约喻别也。其真宗。却是衍师不真宗。但约法。显名真空也。清凉云。三与四但法喻之别尔。五六可知（已上）此等所立。消文解义。理致可知。不事委释。

五教章通路记卷第十一（终）

正安二年（庚子）十一月六日。于东大寺戒坛院。为实圆禅明房述之
花严宗沙门凝然春秋六十有一
五教章通路记卷第十二

　　　　东大寺沙门凝然述
　  　  　
　　　　　　
　　　　　　
　　　　　　

    章七依南岳下。第七四教。亦二初举人标教。二依法陈相。今初。言依南岳思禅师等者。此举能立祖师。义苑云。南岳天台皆山名。举处辨人。僧名智顗。而言智者者。帝为立号。美其德也。依南岳者。故韦虚舟侍郎云。自佛法东流。秘密斯阐。思大师之所证。智者大师之所弘。故思大师。一见便云。昔日灵山。同听法花。宿缘所追。今复来矣。又入道场。呈心云。非汝不证。非我不识。师资传芳。故此并叙耳（已上）大疏一上云。陈隋二代。天台智者。承南岳思大师。立四教云（已上）演义二下。解释彼文。今义苑中。全移彼钞。折薪云。南岳即衡山思大和尚。智者名智顗。言智者者二帝为立号。美其德也。清凉云。台衡三观者。即二师也（已上）南岳天台两大师传。并在南山续高僧传第十七卷。即习禅扁第二卷也。南岳惠思禅师。俗姓李氏。武津人也。少以弘恕慈育被物。戒仪严肃。定惠融畅。久住南岳大苏山等。禅思行化。玄知多生宿命大发若干三昧罗尔开悟。忽焉证解。得法花三昧。证一心三观。大乘诸法。一念通达。十六特胜。皆舍除入。便自通微。不由他悟。故居圆十信。得六根净也。造金字大品法花。讲一乘理义法门。常修法花般舟念佛三昧方等忏悔。常座苦行。陈主崇重。臣佐归仰。徒属如云。听众同市。大师梁高祖武帝。天监十三年甲午诞生。当日本人王第二十七代继体天皇御宇八年甲午。至陈第四主存宣帝大建九年丁酉六月二十二日入灭。于时春秋六十有四。当日本人王第四十一代敏达天皇御宇六年丁酉。缯纩皮革。求不受用。布衣艾纳。覆身而已。凡所著作。口授成章。造四十二字门两卷。无诤行门两卷。释云。随自意。安乐行。次第禅要。三智观门等五部。各有一卷。以被时宾。大日国圣德太子。乃南岳思禅师之后身也。迁生日本。创弘佛法。自造胜鬘维摩法花三经妙疏。以弘国界。以传将来。伽蓝数十。度人无量。后代诸宗。弘传根源。无不由此。然太子上宫王。敏达天皇御宇元年壬辰正月一日诞生（或说二年）乃第三十二代御宇。用明天皇之太子矣。南岳大师。当敏达天皇六年入灭。五年前后。事化难思。然圣人应化。随宜不定。不动一身。现无量身。不改一座。现天边土。一时现无尽时。多劫容一念中。上圣化道。不可遍定。何况五年前后。何足为怪。日本圣德王之前身者。乃衡山思禅师也。大唐日域。新罗百济。皆悉所知。加之十方应生。救世大圣。皆是思大禅师之所应作。本地一故。化仪同故。得旨取信。岂不然乎。然南岳入灭。上宫诞生。年岁前劫。实是尔耶。法隆寺众徒。太子行状。悬镜莹玉。厥中有英哲云。南岳太子。入灭诞生。当寺所习。非以化现可遣相违。降宇岁年。次第有由。南岳入灭。有其三说。一云。陈第四主孝宣帝。大达元年己丑六月二十二日入灭。当日本人王第三十代天国排开广庭天皇御宇三十年己丑。一云。大达三年辛卯入灭。当钦明天皇三十二年。一云。大建六年甲年入灭。当日本第三十一代渟中仓太珠敷天皇（敏达）御宇甲午。此是三说也。若取续高僧传所说。即成四说。今取第二说大建三年辛卯入灭。与明年日本敏达天皇元年壬辰正月一日诞生相顺。次第得意。成立其入灭月日。与诞生合和而成。然太子钦明天皇三十二年正月朔日入胎。入十三月明年正月朔日诞生。灭生次第。相顺得意。法隆寺相传。义途如是。续高僧传所说难会。然如净显惠远入灭。续僧传云。隋开皇十二年壬子六月二十四日入灭。春秋七十年。隋萨道衡碑铭入寂年月是同。而春秋七十有九。与续僧传。九年增减。彼此相违。难可说定。南岳太子。灭生前却。诸说不同。难可一定。然第二说。次第相续。余之三说。应是化事。智顗大师。字德安。性陈氏。颖川人也。少多奇瑞。长有盛德。智顗往大苏山。见思大师。思每叹曰。昔在灵山。同听法花。宿缘所追。今复来矣。即示普贤道场。为说四安乐行。顗乃于大衡山。行法花三昧。始经三夕。诵至药王品。是真精进句。解悟便发。乃见与思禅师。共处灵鹫山七宝净土。听佛说法故。思禅师云。弗尔莫感。非我莫识。是法花三昧前方便也。光州大苏山。凞州白砂山。果愿寺。瓦官寺。如此等处。无不游住。
    常住会稽天台山国情寺。演说玄文。则在江陵。讲敷法花。则居建业。后说止观。即住荆州玉泉寺焉。净名玄同疏。大涅槃经疏。及仁王。金光。观无量寿。如此等经。皆有疏解。又次第禅门。四教义等。部帙非一。天台法门。暗宣大解。门人灌顶。结集成章。智顗位居五品。身备十德。立四教门。判一代教。开五时路。精八万法。智者大师。梁高祖大同四年戊午诞生。当日本第二十九主宣化天皇御宇三年戊午矣。至隋高祖开皇十七年丁巳十二月二十四日入灭。春秋六十有七。大师陈隋二代三朝圆师。山家教门。一宗周备。解行具足。教观圆遍。海内伏膺。域外崇重。诸国弘传。永代继习。台宗繁昌。不可得而称者也。所言南岳者。是五岳之一也。震旦国中。五方有山。元照律师。行宗记一上云。显此方中此有五岳。东岳泰山（兖州）南岳衡山（衡州）西岳华山（华州）北山恒山（恒州今为镇山定州）中岳山嵩山（洛州。巳山粗注彼文）五岳皆是有誉之灵峰。故思禅师。冥感南岳。由此栖居。乃诸贤修行得道之山也。余四灵岳。神应亦尔。所言天台者。心经疏诒谋钞云。以上应台皇。故名天台。指智者所住也（已上）大师感梦。即住此山。托山目祖。以祖目法。祖师宗故。名天台宗。然则台宗相承。龙树菩萨。以为高祖。依彼所说。立此宗旨。故诒谋云。龙树即付法藏第十三祖。以去佛逾违。学路非一。诸宗诡杂。故龙树作大智度论。释摩诃般若经。大明中道之义。名法性宗焉。于后秦世。教流此土。北齐惠文。依论立观。口授南岳。南岳传智者。三观学。大行于花夏矣。故智者所说法门。悉是开张龙猛之义耳（已上）此是孤山智圆法师。造心经疏。其序云。敢率台崖教门龙树宗趣。辄成义疏。用广发挥（已上）钞释此文。叹龙树等。言立四教该摄一代东流教者。此标所立教也。东流教者后汉永平。迦竺传法已来。至于开皇十七天台去世。于其中间。大小三藏。翻传请弘。充满九州。此等诸教。四教摄判。开济解释。无有遗余。自后所传。新旧诸译。以此判断。皆悉类摄。玄奘三藏所传相宗。诸经论等。大弘于世。台宗判之名别义通。或是别教。然天台大师。判地持云。弥勒菩萨。以二番四悉坛。造地持论。言二番者。别圆二教。地持即是瑜伽旧译。即是菩萨一地。彼谓地持释花严经。以花严经说别圆故。瑜伽大论。法相本论。是故不可判彼法相唯识中宗为单别教开元年后。善无畏。金刚智。不空三藏。大传密教。离顶秘坛。盛行于世。台宗诸师。判彼密宗。以为大乘方等部摄。如是摄属。无不判尽。故云该摄东流教也。
    章一名三藏教下。二依法陈相。即有四教。一三藏教。义苑云。一三藏教者。此教明因缘生灭四真谛理。正教小乘。傍化菩萨。而以三藏。为名者谓大小乘论。同立此名。大乘智论。小乘成实。今所引法花智论者。以罗什译经。多依智论小乘三藏。为欲成文。二言双举小乘之过。不在三藏。但责其小心耳。不责所诠三藏。故今取三藏。故今取三藏。不违法花至教耳（已上）章中所明释教名。彼自引者。天台大师。作四教义。有十二卷。广明四教。陈其相状。彼第一云。此三藏。的属小乘。故法花经云。贪着小乘三藏学者（已上）此彼释名门中引之。又引证门云。如戒心云。应学修多罗毗尼阿毗昙。佛在世时。岂无三藏教也。故成实论云。我今正欲论三藏中实义（已上）成实第一正文云故我欲正论等。今以义云我今正欲论。天台引所。处处皆尔。今章举智论三藏摩诃衍。彼四教义释名引证之中不引。总取他处所凭举之。章中所引三藏教者。唯明立名而已。教中义相。略而不陈。义苑言此教明至傍化菩萨者。全取大疏。明天台师四教中文。大疏全取四教义文。此中分二。初明所诠理。二正教等二句。明所被机。言因缘生灭四真谛理者演义云。其因缘之言。通于四教。因缘故生灭。因缘故即空。因缘故假名。因缘故中道。因缘为主故。四教皆带之。言生灭四真谛理者。苦以逼迫为义。集以增长生死为事。道以除患为功。灭以累尽为名。有苦可知有集可断有灭可证。有道可修。迷则苦集生。而真道灭。悟则苦集灭。而正道生。有可生灭。故云生灭四谛。苦定是苦等故得名真（已上）实有生灭得生灭名。四谛通四教。名四种四谛。一生灭四谛。是三藏教。二无生四谛。是通教义。三无量四谛。是别教义。四无作四谛。是圆教义。门别故。分为四教。胜鬘经。有二种四谛。一者有作。二者无作。大小相对。作如是说。有作四谛。是三藏教。无作四谛开后三教。圆教四谛。即与本名。言正教二乘傍化菩萨者。钞云。鹿苑初转法轮。俱邻五人。见谛成道等。但有小乘得道。未有大乘得道。故名正教小乘。言傍化菩萨者。智度论云。佛于阿含中。虽为弥勒授记亦不说种种菩萨行。故菩萨为傍也（已上）二乘菩萨。虽有傍正。具明三乘因果行相。能诠教门。是经律论。所诠行相。即定戒惠。能诠名三藏。所诠号三学。三乘俱修此三学行。断惑证理。皆入涅槃。斯即此教始终相状。义苑。而以三藏为名者下。分别教名。于中初明大小共许。今所引下。次明今章所引教意。此通伏难。谓有难言。三藏之名。有其二失。特违至教失。大乘小乘。各有三藏故。经中云小乘三藏。对大三故。然彼小乘。独名三藏。即违所依一乘至教。故今通云。智论以小乘教。名为三藏。罗什译经。多依智论。法花智论。俱什译故。是故偈文。为足句言。二名双举。故今结云故今取等。窃测章意。法花文上。引智论者。为通此难。义苑释意。在此义旨。若不尔者。何云不违等乎。以罗什下。至所诠三藏者。全取钞文。通静法难文言。苑意正释通此伏难也。二滥涉大乘失。既大小乘。各有三藏。今以小乘。名为三藏。即滥大乘。恐谓三藏教是大乘教耶。故今通云。为足句言。二名双举。小乘即是三藏。非谓对大。虽大有三藏义。通教融三。别教依性。圆教无碍。三藏不成。唯彼小乘。独得三藏。是故无有滥涉之失。故引智论。显法花意。此兼会通此伏难也。准清凉师出三藏所据。通此二难。作此料简。若准此义。亦通大无三藏之失。静法大师。破天台师三藏教名。作五种失。一滥涉大乘失。二大无三藏失。三特违至教失。四立藏不定失。五不名小乘失。清凉即许静法五难。而为天台。会通五难。具如疏钞。不能繁引。此教既说三乘修行。声闻观四谛。断见思二惑。智观拆空。果成罗汉。见道已前。有七贤位。五停心观。别总念处。并名外凡。暖顶及忍。世第一法。俱名内凡。三果。句四并名分圣。阿罗汉果。名为极圣。缘觉乘人。观十二因缘。于最后身。一座成觉。其部行者。前即声闻。后无佛世。断证究竟。菩萨乘人。修六度行。三僧祇劫。次经百劫。植相好业。百劫满已。八相成佛。初僧祇劫。是外凡位。当五停等三贤阶级。第二僧祇。是暖法位。第三僧祇。即顶法位。忍法三品。百劫修相。即是下忍。生天已后乃至降魔。是中忍位。见道已前。二刹那中。即是上忍。及世第一。如次配对。圣无漏中。三十四心。八忍七智。见道位。次十八念。是修道位。第三十四。即无学道。外凡内凡。分圣极圣。次第升进。如应可知。
    章二名通教下。第二通教。言二名通教谓诸大乘经中说法通益三乘人等者。义苑云。二名通教者。通同也。三乘同禀故。此教明因缘即空无生四真谛理。是摩诃衍之初门。正为菩萨。双明二空故。傍通二乘。盖以空门。遣荡小乘执心。令渐通泰故。通益三乘人等。故大品云。欲得声闻乘。当学般若波罗蜜。欲得缘觉乘。当学般若波罗蜜。欲得菩萨乘。当学般若波罗蜜（已上）此亦多取大疏解释大疏即取四教义文。四教义一云。次证通教者。此经净名为迦旃延。解说其五义。二百比丘。心得解脱。大品经三惠品。明萨波若智。三乘同得。中论云。诸法实相。三人共入（已上）演义钞云。即以同释通。故法花云我等同入法性。肇公云。三乘同观性空。而得道也。即三兽度河。一水无二义耳（已上）此释大疏通者同也三乘同禀故之文。会解记六云。通教言三乘同禀者。问此与藏教三乘何异耶。答巧拙不同。利钝不等。以三藏拆色明空故拙。望此通教体色明空。俱名为钝。通教望前。劫皆成巧利也。问若尔大乘何用二乘同禀耶。答引小乘。渐入实故。故作此说也（已上）此释名也。义苑因缘即空者。钞云。从缘生法。无性即空。非色败空。不要折破。故云即空。若约中论偈四句。初教即因缘所生法。此教即我说即是空。第三亦为是假名。第四亦是中道义。故此云因缘即空（已上）又云。言无生四真谛者。第二重四谛也。谓解苦无苦。名为苦谛。解集无和合。名为集谛。解灭无灭。解道无道。四谛性空。本无生灭。不同初教有何生灭（已上）又云。言是摩诃衍初门者。拣非深极。言初门者。以空遣有。未彰妙有中道义故（已上）会解云。从缘生法无性即空者。问如灭谛。是无为。何名缘生耶。答因灭惑显。亦曰从缘。故假缘生。以造空理。故苦集灭道。以为空筌。无相空理。即为莫菟。得鱼忘筌。是悟空旨便成大乘。非离四外别有大也。如非离筌而鱼矣。故今云。即色明空。非色败空也。言解苦无等者。即是涅槃经文。言不同初教者。对前显胜。言是摩诃衍初门等。对后彰劣。以后二教。虽即不即殊。皆彰中道。此通教。纵说中道。亦顺入空。故前钞云。中即亦空。离断常二边故（已上）此是明所诠义。大疏云。正为菩萨。傍通二乘（已上）钞云。正为菩萨下。所被机。双明二空。故云正为菩萨。言傍通二乘者。初以空门。荡小乘执心。令渐通泰。故云傍通（已上）义苑记主。疏钞糅合载之上是明祈被机。义苑故。大品云下。是引证也。大疏云。大品云。欲得声闻乘。当学般若波罗蜜等（已上）义苑具载钞云。大品云下。引证。此双证名及所被机。既三乘当学故。是通教三同禀也。二乘既学。即傍为也。云何欲得三乘。当学般若。如云了法无生。名般若者。声闻学无生。便云一切诸法。皆悉空寂。无生无灭。无大无小。无漏无为。如是思惟。于严土利他。不生喜乐。但欲趣寂。故成声闻乘。若闻无生。知从缘生故无生。从缘灭故无灭。无生无灭。因缘之理。如是学者。成缘觉乘。若闻无生。便知一切诸法。本自不生。今则无灭。即生灭而无生灭故。不碍于生灭。灭恶生善。悲智兼济。成菩萨。余同学一无生。而成三乘故。若欲成自乘。当学无生般若。又如无所得是般若。罗汉得之。实无有法名阿罗汉。缘觉得之。不得缘相。菩萨得之。心无挂碍。以无所得。能得菩提。故言三乘同禀般若。以此义折则二乘人。同学二空也。而云等者。具云欲得缘觉乘。当学般若波罗蜜。欲得菩萨乘。当学般若波罗蜜。此明王般若能成一切道果也（已上）会解云。傍通二乘者。然此教虽许三乘同学。而二乘分达二空。为成己见。故云傍也（已上）三乘共学。而有浅深。根有利钝。解亦异故。菩萨二空。证悟穷究。二乘二空。即是分达。问二乘法空。应是分达。二乘生空。何言分达。生空无是二乘所证。自乘智力。无遣余故。答二乘无是不知法空。对望菩萨。还是浅狭。非是极深。二乘浅观。菩萨深观。是故二乘所学是分。
    章言诸大乘经说法通三乘者。四教义所引。净名所说。大品三惠品。同经三乘同学般若。法苑譬喻品初。陈尔前事。云我等同入法性。诸经往往。有此等事。虽不言论。亦即有之。即中论智论等是也。言及大品中干等十地通大小乘者是也者。义苑云。干惠十地者。未有理水故。二性地。相似得法性水。伏见思惑故。三八人地。四见地。五薄地。六离欲地。七已辨地。八辟支佛地。此上同小乘伏断。九菩萨地。正使断尽故。十佛地。顿断残习。应身成佛。为三乘机转无生四谛法轮故。故云十地通大小乘也（已上）此十地义。行相简略。今就彼宗。粗示相状。此教阶位。名为三乘共行十地。三乘共履。各到自乘究竟地。故四教义八云。大品经云。菩萨从初干惠地。至菩萨地。皆行皆学。而不取证。佛地亦学亦证。故言三乘道位（已上）此意即明三乘行人。一一经位。名三乘共。不同净影声闻七位。缘觉立一。菩萨亦一。佛果立一。三乘阶位共立为十。名三乘共。所言十者。一干惠地。三乘初心。通为此位。即是三贤。一五停心观。二别相念处。三总相念处。名之三贤。缘五停境。治其妄相。于身受心法。观不净苦等。三乘俱作无生空观。修此等法。对治烦惑。又三乘共修无生四谛十二因缘六度等法。随其意趣。三乘各得自乘之果。后后诸位。所修皆尔。谛缘度法。虽言三乘。如应对修。而亦兼修。以通教相事如是故。皆是无生即空观故。此地是外凡位。以未得理水故。二是性地。如前亦观无生灭法。于四谛等。作即空观。巧度观门体空殊胜。大超三藏拆空观解。暖顶忍法及世第一。并在此地。三乘观解。利钝虽异。俱伏界内见谛之惑。观心明了。得理水故。即是内凡。四善根位。三八人地。三乘俱发真无漏智。断八十八见谛之惑。无间三昧。念念断证。八忍七智。是见道位。约彼八忍。得八人名。此中即有信行法行。随机利钝。分二人故。四是见地。三乘同见第一义谛。无生四谛。即空之理。同断见惑八十八。尽断迷谛惑。见四谛理。此时周足。故名见地。即第十六心。道类智心己云是也。此上二地。俱不出观。发真断惑。相续分位。第十六心后。即苏息出观。此即见地。初念在观。次念心时。即出观心是故见地一分入观。余分出观。事必然故。五是薄地。前见地中。属见烦恼。断尽无余。而属爱惑。全在未断。今此地中。方断欲界六品思惑。三乘俱体爱假即真。九品惑中。下三有之。前六已除。故立薄名。声闻于此名一来果。前八人地。是预流向。其见地。有即预流果。此薄地中。六无碍道。五解脱心。是一来向。第六解脱。即第二果。此等唯约声闻。立之。后之二位。其事亦尔。缘觉菩萨。无此等名。不立四向四果名故。问三乘断惑分齐皆同。缘觉菩萨。何无四果。答声闻根钝。一段智力。断其分惑。一入观心。势力尽故。作苏息想。于此立果。故有四阶。缘觉次利。菩萨最利。一座断尽。证理亦极。是故无有数数出观苏息之事。无出观故。不立四果。问若尔一座断尽。即无数数出观。何故亦立见地等名。声闻出观。数数定有。菩萨缘觉。拟彼立地。是故三乘共立多地。至断惑者。有此别也。六离欲地。三乘同断下三惑。体爱假即真。尽欲界烦恼。即是五下分结尽也。其声闻人。即第三果。断下三品。三无碍二解脱。是不还向。第九解脱。即不还果。七已辨地。三乘人。同共体达色无色界爱结即真。发真无漏。断五上分七十二品诸修惑尽。上界八地。各有九品。是故八九七十二也。各有无碍解脱二道。即有一百四十四心。声闻之人。前之一百四十三心。并罗汉向。最后一念。即第四果即是悲想第九无碍道心。次后其解脱道。此时尽智现前。名为阿罗汉果。三乘俱断三界惑尽。是故此位名已辨地。三乘圣者。界内见思一切正使。此地皆尽。八辟支佛地。缘觉根利发真无漏功德力。大侵除已前所断。三界见思。烦恼正使之习气。言侵除者。是少分断。不谓断尽。唯佛独断习气故也。声闻不能侵除习气。智力劣故。非其分故。菩萨大悲。助愿润生。是故故留不除习气。已侵习气。超过声闻故。声闻上居第八地。上来诸地。三乘共同。体法入空。成断惑智。即是体假入空观也。九菩萨地。菩萨乘人。从初发心。缘无生四谛。修二利行。断尽界内见思正使。从空入假。道观双流。深观二谛。进断习气色等无明。得成界外法眼道种智。游戏神通。净佛国土。成就众生。学佛十力。四无所畏。十八不共法。大慈大悲。渐断习气将尽未尽。虽渐断习。而以习气。誓扶润生。三界受生。利益众生。动逾尘劫。修行二利。虽前诸地同于二乘修行断惑。皆是修从假入空行相。而至六七地。亦从空入假。成就众生。净佛国土。十是佛地。前菩萨地。多劫修行。二行满。三乘机熟。于最后身。大功德力。资助智慧。以一念相应慧。除余残习气。究竟断尽。得一切智。即成佛果。是名佛地。第九第十。即是如次菩萨因果。前后异故。四教义八云。智度论云。声闻智慧力弱。如小火烧木。虽燃犹有炭在。缘觉力胜。如大火烧木。木烧炭尽。余有灰在。诸佛智慧力。大如劫烧火。灰炭俱尽。亦如兔马象三兽度河之喻也。问曰。菩萨佛地名异二乘。何得言通也。答曰。名虽有异。同是无学应供。得二涅槃。共归灰断。证果是一。名义不拆。是则名义究竟俱同也（已上）义真和尚。天台义集云。问何故名共行十地。答三人同断见思惑故。
    问同断见思惑。与藏教观法。有何异耶。答巧拙有殊。柝体不同。问巧拙拆体其意云何。答通教体阴即真名巧。三藏折阴方真名拙（已上）三藏教中三乘。俱拙度折观。通教中三乘俱巧度体空。藏通二教。有此差别。章通教终亦名渐教者。宋本无此一句。后二教终。皆无其句。恐后人除此句。日本章本。后三教终。皆有一句。探玄记四教之首。皆有一句。三藏教。云亦名小乘教。通教首。云亦名渐教。别教云亦名顿教。圆教首。云亦名秘密教。集成记主。引探玄记。显各一句。今章三藏教终。无彼一句。俱初即云谓是小乘。即当此也。问通教名渐。彼宗有耶。答彼宗未必有以通教亦名渐教。若以义准。不可遮之。此教通三。为引小乘令信大乘故。大乘教通三被之。故演义钞。释彼宗意云。傍通二乘者。初以空门。遣荡小乘执心。令渐通泰。故云傍通（已上）由此义故。言渐无过。彼三藏教体。是小乘故。亦名小乘教。俱非彼宗常途教名。故刊定师难云。何故不名小乘教耶。然今章主。得意亦名小乘教。有何过乎。此亦如是得意立名。
    章三名别教下。第三别教。义苑云。三名别教。别即不共。不共二乘人说故。此教正明因缘假名无量四真谛理。谓苦有无量。非诸声闻缘觉所知。集灭道。各有无量相等。明界外独菩萨法。的化菩萨。不涉二乘。故声闻在座。如聋如盲。不同通教三乘通修。今一道出离。迥超二乘。则涅槃云。四谛同缘。有无量相。非声闻缘觉所知。诸大乘。璎珞。光明等。广明菩萨历劫修行行位次第。互不相摄。并此别教之相。故云诸大乘经中所明道理等（已上）义苑文中有五。一释教名。二此教下。辨所诠。三明界下。明所被。四则涅下。引证据。五诸大下。释章文。此中总取大疏钞词。合糅安布。何必对校。因缘假名者。当中论第三句亦为是假名也。无量四真谛理者。即第三四谛也。界外独菩萨法等者。是花严经。法界品意。言诸大乘璎珞等者。本业璎珞经。是方等部结经。具说四教。其中次第三观。四十二位贤圣法门。历劫修行之边。即别教之义。金光明经。亦方等部。真明菩萨十地等法历别之门。即别教义。天台四教。不别配部。容一一经中有数教故。故通诸经。说别教处。即为此教分齐义门。四教义云。次证别教者。此经明。以无所受。而受诸受。未具佛法。亦不应灭心受。而取证也。无量义经云。摩诃般若花严海空。宣说菩萨历劫修行。即是别教文。涅槃经。明五行。正是别教大意也。大智论云。断结使有二种。一者共二乘断。二者不共二乘断。不共断者。不共般若。断别惑（已上）言此经者。净名经也。以四教义依净名经而造故。章言诸大乘经。即是等经。而亦摄诸论矣。四教义一又云。问云。何故不说为不共教。而作别教之名答曰。智论明不共般若。即是不共二乘人说。如不思议经。今明别教。如说方等大品。二乘共闻。而别教菩萨。故用别名也。兼欲简非圆教。别虽异通。犹是未圆号也（已上）大疏云。不名不共。而云别者。兼欲简非圆故。以一因迥出。一果不融。历别而修不得因果圆融故（已上）钞云。不名不共下。二通妨难。初牒疑情。谓有难言。既言别即不共。便是智论不共般若。何不名为不共教耶。兼欲下解释。以别有二义。一不共二乘。义如上说。一历别不融。故名为别。若云不共。不兼后义。故云兼欲拣非圆故。以一因下。出非圆之相。一因迥出。对他显别。不同通教。三乘通修。今一道出离。迥超二乘。亦离二边。以显中道故。一果不融下。当法明别。一果不融者。果别谓。三德三身。各不融故。不能一德一功德等故。历别而修者。当体以明因。别修布施时。非我等故。初他不知二地功德等故。不得因果圆融者。因果互望不融。不能因说果海。果彻因源故（已上）别教立名。巨细如是。言亦名顿教者。宋本无之。集成云。三别教。探玄云。亦名顿教（已上）后人除此章句。章主以义。立顿教名。此教非被先小后大。渐入之者。唯被直往大乘之人。是故事义决定顿教。非是化仪四教中顿。圆教之中。名秘密等义亦同。然非化仪门。既非彼宗常途所谈。是故后人妄除此句。前后教句。其事亦尔。以义判之。有何遮妨。问别教之中。立几次位。具明菩萨因果断证。答别教建立五十二位。具明因果断证之相。然菩萨住诸教不同。由此伏断高下亦异。四教义九云。位数多有不同者。如花严经明。三十心。十地。佛地有四十一地。璎珞经。明五十二位。仁王般若。大品等。亦但明十地佛地。不辨三十心等觉地也。涅槃经。明五行十功德。约义配位。似开三十心。十地。佛地。而文不出名。又十地论。摄大乘论。地持论。十住毗婆沙论。大智度论。并释菩萨地位。如是等诸经论。明菩萨位。名数多少不同。断伏高下亦异（已上）问今明别教伏断次位正位。何等经论为准。答四教义又云。今明别教大乘次位。须用璎珞仁王两经。若明断伏高下。须约大品三观（已上）又云。今谓璎珞经。明五十二位名义整足。恐是结成诸大乘方等别圆之位也。仁王般若。明五十一位。恐是结成前四时般若别圆之位也（已上）问所言五十二位者何。答四教义又云。约璎珞经明位数者。珞经有七种明位。七位者。一者十信。二者十位。三者十行。四者不回向。五者十地。六者等觉。七者妙觉。地初十信心。即是外凡干惠地。伏忍之位也。十住即是习种性住。从此已去。尽三十心解行位。悉是别教之内凡性地。柔顺忍位也。约别教义推。如暖法。十行者。即是性种性。别教义推。如顶法也。十回向即是道种性。别教义推。如忍世第一法也。问曰。别教何顺明暖顶忍也。答曰。十地既对四果。故顺明也。通教通。真似解说。为暖顶忍世第一法。今别教别。真似解义。立此名。此决分明也。次十地即是圣种性。此皆入别教四果圣位。悉断无明别见思惑。六等觉位。即是等觉性。若望菩萨。名等觉佛。若望佛地。名金刚心菩萨。亦名无垢地菩萨也。七明妙觉地。亦名妙觉性。即是究竟佛菩萨果。大涅槃之果也（已上）天台义集云。问此等位行相如何。答外凡位在十信。用拆空观。内凡位在十住十行十回向。于十住中。用体空观。此拆体二法。是空观成就。破见思惑。十行假观成就。破尘沙惑。十回向修中道观。伏无明也。分圣位者。从初地至等觉。分破无明。分证中道。问极圣位何。答极圣位。独在妙觉。破无明惑。断变易生死。是他受用报身。七宝座成道（已上）天台宗意。障立三惑。一见思惑。是界内障。名为通惑。三乘通断故。二尘沙惑。三无明惑。此二并界外障。名为别惑。菩萨独断故。藏通二教。是界内教。但事理之异耳。别圆二教。并界外教。亦事理之耳。别圆二教诸位。随应具断三惑。藏通二教。唯断见思。不言别惑。天台义集云。问烦恼障及智障。摄一切障。何故更立尘沙惑耶。答依地持论。建立二障。依大品经大智度论。开为三惑。问开为三惑如何。答见思惑即烦恼障也。今约智障。开于事理。障事智者。是尘沙惑。障理智者。无明惑也（已上）故开二障。以为三惑。由此即定诸位伏断。经论所说。随宜非一。台宗诸文。解释多端。率尔难尽。恐繁略之。
　  章四名圆教下。第四圆教。义苑云。四明圆教。圆以不偏为义。此教正明不思议因缘。二谛中道。事理具足。不偏不别。融摄无碍故。云具足一切无尽等。即花严经者。经云。显现自在力。为说圆满经。无量诸众生。悉受菩提记等。然虽宗花严无尽。翻成三谛圆融。则依其文。而不得其义也。但化最上利根之人故（已上）义苑文为四。一释教名。二此教下。辨所诠。并取大疏。三融摄下。释章文。四但化下。明所被。三中亦二。初释具足等。二即花下。释指本经。亦二。初引经文。二然宗下。弹彼宗。言圆以不偏为义者。此大疏言。会解云。疏圆以不偏为义者。不偏即满故。证以圆满经。而四教义云。圆明圆妙圆满圆足圆顿。故名圆教也。虽以五字释之。皆此不偏之义。谓偏则不明。偏则不妙等也。此则不偏。是道释名。明妙等。是别释名也（已上）四教义者。高丽谛观法师撰之。有一卷矣。大宋人师。记述非一。言此教正明不思议因缘等者。既是取大疏言。钞云。疏此教下。辨所诠。略无无作四谛之言。言不思议因缘二谛中道者。即中论第四句。亦是中道义。而言不思议者。佛性中道故。又因缘即空故。不可作因缘思。即假故。不可作空思。即中故。不可作二思。即一而三。即三而一。为不思议。因缘二谛。即真俗二谛。中道即中道第一义谛。三谛义也。又融二谛。即是中道。不似通教多约真谛。别教多约俗谛。言事理具足者。通多约理。别多约事。圆中举事。乃是即理之事。举理。乃是即事之理。无理不明。无事不具。言不偏不别者。不偏者。谓非偏真。又不滞一边故。不别者。谓不历别。必须融摄故（已上）今章法界自在具足一切无尽法门等者。此似花严一尘法界事事无碍十玄中词。彼宗唯明一心三观事理无碍相即圆融。理事既即事。事亦即是故。十不二门之中。色心不二。依正不二等。即是事事无碍相状。然理事相即故。亦得至事事法。非如花严十玄六相无尽重重以此为本。章中所举言。过彼宗。言即花严等经是也者。此总指示圆教所明诸法门等。非谓独局证圆教名。言亦名秘密教以声闻等不见闻故者。宋本无此句。集成云。四圆教。探玄曰。亦名秘密教（已上）故知宋本后人除之。然天台宗。无以圆教名秘密教。俱是章主以义立名。圆教行相。已指花严。花严望鹿苑声闻。不知不见。机未熟故。时未至故。由此义故。花严所说。圆教之门。不见闻故。望声闻等。名秘密教。问若以声闻。望法花者。应见闻耶。不可得耶。答若以根未熟声闻等。望法花者。决定不可见闻法花。法花之时。根已熟故。得预记别。是故此时。不可言秘密教。若以花严。望已熟声闻。其事亦尔。必可见闻。所入一乘。即是花严。即其谓也。然法花经。已熟之时。初入同教。后入别教。是故法花。名为同教。若别教门。纵声闻等。根机已熟。不能初入。必经同教。后入玄故。是故当知。未熟声闻。不入法花。即同花严。已熟声闻。法花始入。不堪入玄。问圆教既为上根人说。为彼上根。说几阶位。其中断惑证理云何。答为圆教人。说六即位。此位中明其断证。言六即者。一者理即。以众生本性具三谛理故。二名字即。以从知识及教。知一切皆佛法故。三观行即。由如上知故。修圆融行。四相似即。以逾观逾止。似于真用故。五分真即。以三德分显。得佛法分故。六究竟即。以智断俱圆。三德全显故。斯乃六故。初后不滥。即故初后俱是。理同故即。事异故六。始终理同。初后无滥。故名六即。初二于位无所应对。观行是五品位。即是外凡。言五品者。依法花分别功德品立。一十心具足。是初随喜。二读诵经典。三更加说法。四兼行六度。五正行六度。是名五品。相似正是十信之位。即是内凡。得六根净。于此位中。断见思尘沙惑。初信断见。二信至七。即断思惑。八信至十。断界内外尘沙之惑。分真即中。摄十住十行十回十地等觉之位。初住已上。断无明惑。显中道理。一位断一品。显一重中道。即分真中。四十一位。如次断破四十一品无明之惑。显四十一重中道妙理。总名分圣。究竟即中。摄妙觉位。即断最后品无明。显最极位究竟中道甚深妙理。即是三身即一佛果位也。圆教意者。十住之中。初发心住。于其无明。一断一切断。得如来一身无量身。即能分身。百佛世界。作十界形。普现色身。随机施化。斯乃初发心时。便成正觉。生死烦恼。一时断坏。圆行成就。一生即入。初发心住。是分证成道。非究竟正觉。是相即圆融。一成一切成。二位已上。次第渐增。断证深广。不可思议。究竟妙觉。圆满极位。言语道断。心行处灭。即是毗卢遮那如来。自受用报身。妙智契理。理智冥合。虚空为座。成等正觉。法花本门。五百尘点已前久成。实修实证。普贤观经释迦牟尼佛。名毗卢遮那。遍一切处。常乐我净四德圆满。并是圆教究竟果相。上来四教别别行相。就彼宗义。粗陈述竟。义苑云。若约中论偈四句。初则因缘所生法。二即我说即是空。三即亦为是假名。四即亦是中道义。又此四教。由三观起。从假入空。拆体异故。有初二教。从空入假。从假入中。有别教起。三观一心中得。有圆教起。又此四教。不局定一部。一部之中。容有多故。又更以四种化仪收之。谓顿渐不定秘密。顿渐同南中诸师。后二谓一音异解。若互相智。名为不定。互不相知。即名秘密。此师立义。理致圆备。但三藏教名义。似小滥。以余三教亦有三藏故。而但判花严兼正圆别。以就登地已上。约寄住行布为别义。若与之者。名异义同。亦无大过。若夺之者。则失花严本意。谓是迷其行布。为别教。但取圆融。以为圆教。离成二教。各失一边。合而融通。方成了义。顺花严宗。行布圆融。二互相摄故。此义学人。善知得失。窃况此师位登五品。尚失经宗。自后谛观。不亲大识。明尚里大多。特录乖宗。以误晚学悲夫（已上）此一段文。总相断简。于中长分。总为七段。一偈对四教。二又此下。立教所因。三又此下。部教多少。四又更下。用四仪式。五此师下。名义顺违。六而但下。详定去取。七此义下。举违偈叹。此七段中。初即前通教。钞中文二三四五。全取大疏总相料简文。然第五顺违。彼广举刊定师难破。一一会之。今略举其顺违要言。第六去取疏钞糅明。第七一段。记主结弹。此中举疏。仪式文中段前。岌公作南中诸师。南中诸师。总立三教。顿渐之上。加不定故。今明顿渐。渐中开三。即是岌公。欲明天台渐中开分数教。是故言同岌公是胜。顺违之中。疏云。亦有三故。今加藏字。余全取疏文言。对挍可见。义苑所举大疏之文。钞中广释。恐繁不引。又四教各有教理智断行位因果。随教义异。三藏八种皆小。通教八种皆通。别教八种皆别。圆教八种皆圆。疏仅列名。钞广解释。今恐繁厌。不能引载。折薪云。贤首品演义钞云。天台智者。依此一品。立圆顿止观。止观第一云。此菩萨闻圆法。起圆信。立圆行。住圆位。以圆妙德。而自庄严。以圆力用。建立众生。又云。彼释闻圆法云。谓闻生死即法身。烦恼即般若。结业即解脱。虽有三名。而无三体。虽是一体。而立三名。是三即一相。其实无有异。法身究竟。般若解脱法究竟。般若清净。余二亦清净。解脱自在。余二亦清净。闻一切法亦复如是。是名闻圆法。云可起圆信。信一切法即空即假即中。无一二三。而一二三。而一二三。是遮一二三。而一二三。是照一二三。无遮无照。直入中道。皆究竟清净自在。闻深不怖。闻广不疑。闻非深非广。而意有勇。是名圆信。云何圆行。一向专求无上菩提。不余趣向。三谛圆修。不为无边所寂。不为有边所动。不动不寂。直入中道。是名圆行。其位德用。全引今经（上皆演义钞文）今文云。法界自在具足一切无尽法门等者。正是贤首品中意（下更引止观。足成演义意）故止观云。今依经更明圆顿。如了达甚深妙德贤首曰。菩萨于生死。最初发心时。一向求菩提。坚固不可动。彼一念功德。深广无涯际。如来分别说。穷劫不能尽（从此方连演义所引）清凉既指其位德用。全引今经。如彼文云。云何入圆位。入初住时。一位。一切位。一切究竟。一切清净。一切自在。是名圆位。云何圆自庄严。彼经广说自在相。或于此根。入正受。或于彼根。起出说。或于一根。不入出。余一一根。亦如是。乃至结云。若委说者。只于一尘。即入即出即双入出。即不入出。于正报中。一一自在。于依报中。亦如是。名圆自庄严。云何圆建立众生。或放一光。能令众生得即空即中益。得入出。双入出。不入出益。历行住坐卧。诸默作作。亦如是。有缘者见。如目睹光。无缘者不觉。盲瞽常闇故。故举龙王为譬。竖遍六天。横亘四域。兴种种云。震种种雷。耀种种龙降种种雨。龙于本宫。不动不摇。而于一切。施设不同。菩萨亦如是。内自通达即空即假即中。不动法相。而令权种种益。得种种用是名圆力用建立众生。初心尚尔。恐中后尔（上皆彼文）既依贤首品文。以明圆顿止观故。今指如花严说也。问今宗与彼何别。答如彼唯约三观。故得如是圆顿。所以清凉拣云。若取当经闻圆法。即闻上同时具足等十种玄门及依正无碍等。依此起行。即是圆信。其圆行等。如前说（即如玄中明行位处也）又彼正以法花。为纯圆。花严兼于一别。此迷其行布。为别教。但取圆融。为圆教。离成二教。各失一边。合而融通。方成了义。顺花严宗（已上）义苑师意。释成章主天台圆教指花严。是义理是显事实尔矣。天台以法花。为其所宗教事。须指言法花是也。然彼宗义。五时教中。四时皆有圆教法门。谓花严。方等。般若。法花也。法花即是纯圆一实。今指花严意者。欲显诸师多叹花严。是故且取花严圆教一门义边。指云花严是也。是故章主自亦显扬花严一乘。以为最上。而其法花。非不举指。故义苑云。四圆教中。唯指花严。等取法花经等（已上）彼宗法花。既是纯圆。无有兼但对带事故。故荆溪师。法花名为超八之圆。以超尔前八教故。尔前诸教。圆教虽多。皆带方便。非纯圆故。清凉法花名渐圆教。以渐教中。圆教法故。化仪化法。合名八教。化仪亦名大纲。四教化法。亦曰纲目。四教疏记一云。顿等是此宗判教之大纲。花等是一家释义之纲目（已上）一宗所立教观二门。如易乾坤。同天日月。教则显义。得义成解。依解成行。行即妙观。观则成行。依行显理。得理成诠。诠即圆教。一法之上。有教观门。教观相成。建立一法。非是别途。连贯成故。然约义门。且有司在。四教五味。一乘十妙等。是教门也。以简择粗妙。研核浅深故。一心三观。十二因缘。四种三昧等。是观门也。以成行显理。遣情见法故。一宗教观。旨归深妙。巍巍洋洋。穷其精美。天台宗承。龙树菩萨。为其元祖。昔北齐惠文禅师。依龙树智论。获一心三观。遂融畅一乘。证法花三昧。次以此大法。授南岳惠思尊者。惠思通畅佛乘。深证妙理。位入十信。德净六根。圆教十信。功高余教。断见思尘沙。伏无明惑故。思禅师。以法授天台智者大师。智者智入玄奥。德秀千古。东流藏教。穷十五遍。开四教之门。分五时之界。八万法海。尽于涯底。纯圆妙法。为其旨归。开会深义。为彼宗极。圆宗教观。此时大弘。四海朝宗。一天归仰。次有章安灌顶大师。结集山家教门。规弘智者遗躅。章安下。有缙云智威大师。亦号法华尊者。智威下。有东阳惠威大师。亦号天宫尊者。惠威下。有左溪玄朗大师。朗公下。有荆溪湛然大师。台宗教门。记述有功。治定研究。显扬宗旨。日本号之妙乐大师。居妙乐寺故。乃法华天宫等之例也。荆豁门下。有琅琊道邃和上。姑苏行满座主。智度法师。苏州元皓法师等。道邃下。有东阳广修法师。修之下。有天台山物外法师。外下。有梁天台山元琇法师。次周清疏（住天台山禅林寺）次大宋净光大师义寂。次大宋明州宝云寺义通。次有宋明州四明山延庆寺智礼（亦号法智）及杭州天竺寺慈云大师遵式等。次智礼下。有明州延庆寺广智大师尚贤。及台州承天寺神照大师本如。并南屏梵臻法师等。遵式下。有温州净社赐紫仁岳法师等。神照下。有台州白莲法真大师处咸。及杭州兴教神悟大师处谦等。谦云是灵芝元照律师之所承也。次梵臻下。有慈辨从谏法师。谏之下。有车溪。择卿法师等。次竹庵可观忻法师。次兆峰宗印法师等。宗印下。有古云元粹法师及日本不可弃法师俊^7□焉。自昔已来。陈隋唐宋。次第相承。天台宗绪。如是而来。始自惠文。终至古云。经二十二世也。至于日本弘传天台宗者。昔日本国。人皇第三十六代御宇孝谦高野姬天皇。天平胜宝六年甲午。大唐杨州龙兴寺大德。鉴真和尚。依日本圣朝敕请。来至此国（前年十二月二十六日。入大宰府。明年二月四日方入洛阳。今自此而取）和尚多赍天台书籍而来。谓止观。玄义。文句。小止观。六妙门等也。鉴真和尚者。弘景禅师之弟子。弘景者。乃章安大师弟子也。正弘律藏。兼达台宗。戒行清洁。定惠融发。若自天台大师取之。乃第四祖师也。若自南岳大师取之。乃第五祖师也。传教大师传中云。览真是天台宗第五祖师焉。和尚虽赍台宗章疏而来。先弘律义。筑坛授戒。台教弘演。事未广敷。和尚所将徒属。门人十有三人。皆学台宗。兼融定慧。和尚以东大寺。戒坛唐禅两院。付属上足法进大僧都。进公于唐禅院。讲敷律藏。弘演台宗。和尚赍持。台教之外。别赍台教。而来。安置唐禅院。进人令书写。讲说弘通焉。自余门辈。十有二人。并住西京唐招提寺。弘敷戒律。开演台教。厥时唯天台所说章疏而已。未有荆溪记述章等。已前圣武天皇御宇。天平八年丙子七月。大唐道璇律师。与唐留学生玄昉法师俱来朝矣。璇公乃是禅宗。花严宗。亦是天台宗法匠也。虽有此传。事是草创。至弘演者。其缘未广。鉴真和尚。朝来之后。经五十一年。至人皇第五十代御宇。桓武日本根子皇统弥照天皇（讳山部）延历二十三年甲申。传教大师最澄。远往大唐。值道邃行满二德。学天台宗。获三观法。兼传真言。习菩萨戒。乃以延历二十四年乙酉归朝。大赍台宗章疏而来。荆溪章记。诸余诸记。诸章疏等。皆悉赍来。传教大师。入唐已前。久研台宗。乃依鉴真和尚将来章疏也。即于高雄寺。聚众讲文句等。而义理仿□。书典不具。故发愿奉诏。往唐传之。比睿山者。最澄和尚。幼年草创之处。归朝之后。即于彼山。大弘台教。虽天台根由始于鉴真将来。广敷之事。专在传教大师传来。自尔已来。一天四海。皆悉习学。花夷都鄙。无不弘敷。于时有义真和尚。共传教入唐。传教所学。亦俱习学。俱亦归朝。传教是开山之本愿。义真乃最初之座主。座主重职。连绕不绝。义真虽共传教同学佛法。而真公者。是澄公之弟子也。助扬师道。弘敷宗教。传教大师。门人甚多。谓义真。慈觉。圆澄。光定等也。义真弟子。有珍圆和尚。号智证大师。是园城寺天台宗之元祖也。慈觉大师。讳乃圆仁。随大师。习学宗教。甚获旨归。后人皇第五十四代。仁明天皇御宇。承和五年戊午入唐。重学天台。大传真言。在唐学法。备经十年。归朝之后弘之。本山睿岳真言。慈觉门叶大荣。坛林后代甚昌。慈觉门下。有惠高和尚。遍照僧正。长意僧正。安然和尚等。惠高下。有满贺延昌等。满贺下。有慈惠讳良源僧正等。慈惠下。有惠心院源信僧都及檀那院觉运赠僧正。并都率僧都觉超等（觉超亦承惠心）后代所传。山门天台。准惠心檀那两院而已。源信下。有明豪大僧正。觉超都。宾印供奉。安海供奉等。觉超下。有胜范座主。范下有长教。教下有忠寻座主。良舜阿阇梨等。忠寻下。有^7□生皇觉法桥。次范源法印。次俊范法印。次静明法印。经海僧正。近代皇觉已后。名之^7□生流也。良舜之次。有舜耀法桥。次宗延法眼。次明庆法桥。次证圆阿阇梨。次隆澄僧都。次有宪源法印。猷豪法印。承诠法印。宗严僧都也。宽印下。有圆深。次玄然。次辨觉法印。次明云座主。次显真座主。次有仁快僧都。明禅法印等也。已上惠心流。举少分毕。觉连之下。有遍救僧都。次清朝法桥。次隆范阿阇梨。次隆豪律师。豪之下。有永辨法印。智海法印。畏耀法桥等。永辨智海。中古名匠。俱湛渊海。互诤。词辨。永辨之下。有宝地房法印证真。于天台六十卷。作私记三十卷。真之下。有圣觉法印。宗源法印等。宗源之次。有云快僧正。信承法印。经承法印。宗澄法印等。智海之下。有明禅法印。次有公豪僧正。明瑜僧正。经海僧正等。公豪下。有实禅僧正也。长耀之下。有竹林房法印静严。是近代名哲。与证真并肩飞名。静严之下。有圣觉。圣觉次。有信承法印。隆承法师。尊豪法印等。隆承之下。有圣宪法印宪实法印。宪实亦承圣宪也。显真僧正下。有仁快僧都。圣觉。明禅也。仁快次宗源。次云快。次有经承法印。显云僧正。承诠。宗澄。宪源法印也。圆能法印。承于显真。智圆僧正。承于圆能也。明禅下。有显瑜。公豪。经海。静超律师等。经海亦承于显瑜。公豪下。有实禅也。证圆之下。有智圆。隆澄也。隆澄下。有宪源。猷豪。承诠。宗严也。宗严之下。有慈玄也。已上檀那之流。相承次第。举其少分也。数处列同人。有承数流故。然有正流傍受。随学者意。率义可悉。此是比睿山延历寺相承。血脉之次第也。园城寺所学天台宗者。智证大师之法裔也。智证大师。日本人王第五十五代。文德天皇御宇。仁寿三年癸酉。远往大唐。习学密教。重研台宗。同御宇。天安二年戊寅六月归朝。在唐学法。经六年焉。归朝之后。弘之睿岳。智证大师。讳圆珍。其上足有增命僧正。次鸿誉内供。次莲昭阿阇梨。次千观内供。次庆祚阿阇梨。次明尊大僧正。次智圆阿阇梨。次元范禅师。次范守大德。次良明阿阇梨。次圆宪阿阇梨。次良庆法眼。次有明元法桥。圆顺僧正。贤星律师。祐晓律师等。祐晓之下。有实仰僧正。上且列实仰相承之一流。自余诸流。恐繁不陈。上来三井园城寺。天台宗血脉次第也。智证门流。本住睿岳。经亦数代后。移三井。封为一廓。弘敷天台真言俱舍。门学列林。法谈成市而已。此是本寺本山所学天台宗也。自余五畿七道。多弘此宗。皆出山门。亦出寺门。彼彼所学。不可举尽。天台四教。人盛学之。故粗陈之。令初学知者也。

五教章通路记卷第十二（终）
五教章通路记卷第十三

　      东大寺沙门凝然述
  　      
　　　　　　
　　　　　　
　　　　　　

    章八依江南敏法师下。第八二教。亦二。初举人标数。二依法陈相。今初。言江南敏法师者。或可是唐越州静林寺法敏法师。出章主所集花严传。彼第三（讲解云下）释法敏。姓孙氏。丹阳人。八岁出家。事英禅师为弟子。入茅山。听明法师三论。又听高丽实讲大乘经论。躬为南座。结轸三周。贞观元年。出还丹阳。讲花严涅槃。二年越州田都督。追还一音寺。相续法轮。于时四方义学沙门。八百余人。当境僧千二百人。尼众三百。士俗之集。不可后记。时为法庆之嘉会也。至十九年。会稽士。请住静林寺。讲花严经。至六月末正讲。有蛇悬半身。在敏顶上。长七尺许。作黄金色。吐五色光。终讲方隐。至夏讫。迁一音寺。夜有赤衣二人。礼敏曰。法师讲四部大经。功德难量。须往他方教化。故从东方来。迎法师。弟子数十人。同见。至八月十七日。尔前三日三夜。无故闇冥。恰至将游。忽放大光夜明如日。异香不灭。莫不怪叹。道俗庄严。送于隆安之山焉。造花严疏七卷已上（传文）此师住处。越州静林寺。章云江南。以游方化物故。就有敏字。且配此师。未详定之。可考余文。宋本云愍法师。只是一师。以音通故。大疏云。唐初印法师。亦立二教（已上）刊定云。唐初江南印法师。亦立二教（已上）探玄云。唐江南印法师。敏法师等。立二教（已上）以非唯一人。先举二人。而置等言。即诸德一同立之。义苑会云。清凉云唐初印法师。今云愍法师。况是师资。则敏公初判。印师风行。故互举耳（已上）况字可作恐焉。此意敏公是师。印公是弟子。师立二教印师随之。如草随风而靡。故云风行。玄记既双标举印敏二师。具陈二教四异。而亦指云广释如彼花严疏中（已上）印敏二师。是谁人疏。然大疏中。专举印师。明二教四异。明知是印师疏。所叙义理。与玄同故。若是法敏。彼亦作疏。玄记所指。亦可通彼。章一释迦经下。二依法陈相。言释迦经等者。此约能说教主。自所说法。释迦为主。正是三乘教。纵是一乘。释迦为主。亦为屈曲。舍那为主。正是一乘教。此明法界圆融事事无碍故也。纵是舍那。不说平道。是屈曲摄。随正成判。不论互兼。言以逐物机随计破著者。释屈曲名。法是无碍。名之平道。物机未熟。不堪任受随法之说故。佛随逐三乘等机。随作种种不随法之说。故名屈曲。言如涅槃等者。等言等取法花等一切三乘一乘教。破着遣执。不随法性自在诸典。当知屈曲自后至初鹿苑所说。其中破着释迦经者。皆屈曲摄。平等道教中。举其最初高山所说。而无等言。平道等。直道唯此教故。若约此世。别教机熟。自初成道。乃至涅槃。唯闻花严别教法者。即是自最初至最后。所说亦即花严。非是余经。问。如般若等。正被三乘。破法有执。诸法空者。可是实屈曲。如彼维摩·楞伽·密严·胜鬘佛藏经等。虽是释迦说。而明真如不二离言。如来藏性。甚深法性。岂是可非平道法耶。何以此等名屈曲耶。答。虽说深理。对破执见。不能直显。故名屈曲。非谓可说真如法性之理。名为平等直道。如维摩经。深呵二乘。破菩萨见。楞伽广破二乘外道等之执见。胜鬘亦破二乘保执等。并是逐机屈曲之教。演义钞二下云。言屈曲者。非是有真如。法性即非屈曲。但取随机隐显。为屈曲可（已上）即此谓也。问。法花是一乘教。大事因缘故。正直舍方便。但说无上道（已上）而是释迦说。岂言屈曲耶。答。虽是一乘。而破执着故。彼一乘名破三一。亦是屈曲。问。涅槃是最后终穷决了之说。专显佛性。涅槃四德。虽释迦说。岂言屈曲。答。涅槃经。亦破昔有余义。决未决事。显甚深法。是故彼经亦是屈曲。大疏·涅槃经等。虽说一极。或对权愿实。我会异归同。一切如来。或说不说。故云屈曲（已上）此刊定破印师义。钞释云。言涅槃等虽说一极者。此牒其破屈曲教中。有平道之文或对权显实下。释成是屈曲之义（乃至屈曲之道如一答中已句）此上一句。是约法花。明是屈曲。昔权今实。破三显一。明权则未说实。说实又破废于权。不同花严权实齐显。一时顿用。故名屈曲。或会异归同下。约涅槃经。以明屈曲。涅槃会昔有余之义。同归一味。涅槃先异后同。亦成屈曲。不同花严若同若异。空不空等。一时顿演。又言。一切如来或说不说者。古德共云。如日月灯明佛。晨旦说法花。中夜便灭度。则法花之外。非是别时更说涅槃。谓人根利故。闻法花竟。不后须说涅槃。则涅槃。或说不说。或有国土。唯说三乘。究竟不破。或有国土。唯说二乘。无三可破。则知法花亦有说不说不同。花严不见有一佛国土。其中如来不说此法。明是平道（已上）是故法花·涅槃。最后了义。尚名屈曲。何况自余诸经。或三乘等。宁非屈曲乎。是故受中时。指涅槃等。名为屈曲教。即此意也。言以逐法性自在说故者。法即圆融。如法而说。故所说法。及其说仪。自在无碍。是故名为平直大道。问。既如法说。无遗圆法。若尔此法。岂不见机。答。若无随法契法机者。此法不可说。有随法机故。此法必说。不同余经曲随缘。问。若尔平道亦可名逐机。必随契法。如法机故。答。圆法为本机契此法。是故随本名为称法。对三乘等逐机宜故。问。若云平道称法无逐破著者。何故花严说四谛法。普贤行等品中。皆云随诸众生所应调伏作如是说。又问。明净行·梵行·三贤·十地·谁世间·入法界等诸品之中。皆说对治行法等事。何故花严名为平道。是故刊定即作此难如何。答。清凉大师。救彼破云。花严虽有随诸众生。各别调伏。皆是称性善巧。一时顿演（已上）钞云。疏云虽有随诸众生各别调伏。此牒其破平道教中。有屈曲之言。皆是称性一时顿演者。释成是平道之义。以称性之巧。无边差别。皆是平道。又一时顿演。不同屈曲说权之时。不说实。说实时。不说权说四谛。唯为小乘。说六度。唯被菩萨故。一切并陈。最显平道。又说随众生者。说于世尊余处随机。非此经中是随机说（已上）海印定中。一时顿现故。说诸法。亦是一时。不同三乘诸教。随宜各别而说。探玄·大疏·刊定并明二教已。更叙四异。谓主处众说也。义苑举之。而在下施说异相十异中。虽是彼说。恐繁不引。义苑引四异已云。此约化仪。诚如所判。但于屈曲之内。未显法之权实（上取大疏。自下私语）便令多法浑同无别。不能令人善识权实浅深之异故（已上）屈曲中。权实者。随分相望明之。若望平道。余皆权故。于屈曲中。小权大实。大中相权。性实等也。
    章依梁朝光宅寺下。第九四乘教。分二。初举人标数。二依法陈相。今初。言依梁朝等者。大疏标云。梁朝光宅法师。依法花第二。立四乘教（已上）会解云。梁朝光宅法师者。即梁武帝潜龙时。宅尝七日夜放光。帝曰。非我所居。乃舍为寺。今约处称名。故云光宅法师。即释法云也。姓周氏。宜兴阳羡人。晋平西将军。处之七世也。母吴氏。初产在草见云气满空因以为名。七岁出家。更名法云。从师住庄严寺。为宝亮弟子。亮每曰。我之神明。殊不及也。方将必当栋梁大经矣。年三十。建武四年夏初。于妙音寺。闻法花净名。学徒海凑。时人呼为作幻法师矣。讲经之妙。独步当时。斋中书周颙。琅琊王融。彭城刘绘。东莞徐孝嗣等。一代名贵。并莫逆之交。孝嗣每日见云公俊发。目顾缺然。初云年在昔慈。雅尚经术。于妙法花。研精累思。品酌理义。始末照览。乃往幽严。独讲斯典。竖石为人。松叶为拂。自唱自导。兼通难解。所以垂名梁代。诚读有闻。尝于一寺。讲赞此经。忽盛天花状如飞雪满空而来。延于堂内。升空不坠。说讲方去。有宝志神僧。道超方外。与云互相敬受。呼为大林法师。每来云所。辄停住信宿。尝言。欲解师子吼。请法师为说。即为剖析。慈便弹指赞曰。善哉微妙微妙矣。仪同陈郡永昂云。有常供养僧。学云法花。日夜发愿。望得慧等之。忽梦见一僧。曰。云法师灯明佛时。已讲此经。那可卒敌也。大道三年三月二十七日。卒于住房。春秋六十有三。两宫悲恸。琅琊王筠。作铭志。湘东王箫译为制文（已上）日月灯明佛。目妙光菩萨。说法花经。历六十小劫。彼佛灭后。妙光菩萨。持法花经。满八十小劫。为人演说。彼佛八子。皆师妙光。妙光教化。会住不退。其八王子。转次成佛。最后小子。名然灯佛。释迦是燃灯弟子。释迦二大僧祇满。逢受记别故。妙光菩萨有八百弟子。弥勒其一。言妙光者。即文珠也。明知法云法师。即昔妙光菩萨也。讲经感天雨花事迹。寔可知焉。所立四教。归宗在兹。
    章谓临门三车下。二依法陈相。亦二。初正明。三^5□立。今初。义苑云。太白牛车方为第四者。谓一乘。但不得故者。羊鹿是虚指。出门不上车。牛车若是实。出门即合上牛车。亦不上。明三皆虚指。约法说者。昔指三乘三界门外。二乘出界。无有实果。菩萨出界。岂有实证。俱无实证。名不上车。明知三乘皆是权设。即是权教。三乘四衢等赐。即是实教大乘。无乖教理。然若唯说法花为实。则抑诸般若及诸大乘了义之经。皆成权故。是知昔大亦有权实。法花但会昔权故。说三皆虚指。昔实不滞方便。故不会之。抑又法花。三乘重举。昔权已皆开显。唯明一实。不同昔日隐闭权乘。若以此分权小者。故未为允当耳（已上）文中初。记主直释章文。无乖已下。至故不会之者。分别彼宗顺违。全取大疏文。但皆成权故一句。是钞文之。抑又已下。记主明法花所开三乘分齐。若以已下。记主结成所立有违。言权小者。小字应作实字。意云。若以此四乘。分权实者。未为允当。以唯法花为实。抑分前实教故。问。光宅大师。所立教相。或立三种教。或立五时教。今云立四乘教。其所定指是何。答。所立教相。彼此有由。随举即得。不可偏局。若据随化。而廿用者。三教五时。事义有在。若就自立。而作判者。即分四教。为其规模。何者。昔震国南地三家。北地七家。各立教义。摄判诸教。是名南三北七十家。天台大师。一一破之。然后自立四教五时。所言南北者。荆溪疏记十云。言南三北七者。南谓南朝。即京江之南。北朝即河北也。自宋朝已来。三论相承。其师非一。并禀罗什。但年代淹久。文疏零落。至齐朝已来。玄纲殆江南盛弘成实。河北偏尚毗昙。于时高丽朗公。至齐建武。来至江南。难成实师。结舌无对。因兹朗公。自弘三论。至梁武帝。敕十人止观诠等。令学三论。九人但为儿戏。唯止观诠。习学成就。诠有学士四人。入室。时人谓曰。兴皇伏虎朗。栖最得意布。长干领语诉。祥众文章勇。故知。南宗初弘成实。后尚三论。近代相传。以天台义。指为南宗者非也。自是山门一家相承。是故难则南北俱破。取则南北俱存。今时言此宗者。谓俱舍唯识。南方近代。亦无遍弘。其中诸师。所用义意。若凭三论。则应判南宗。若今师所用。毗昙·成实。及三论等。大小诸经。随义引用。不论南北（已上）南北二方。古来弘教。诸师意致。大途如此。然严法师。宗爱法师。惠是法师。柔法师。次法师。惠观法师。智藏法师。云法师等。并是南北之法匠也。南北之中。如此等师。通立三教。一者顿教。即花严经。二者渐教。始自鹿苑。终至涅槃。次第诱引。先小后大化仪是也。三不定教。是于渐教化仪之中。别有一机。佛为彼说。如胜鬘经。金光明等。非是顿摄。虽非顿摄。而明佛性常住甚深之理。是名偏方不定教也。演义钞二下云。言偏方者。谓大体而言。渐中先小后大。而不妨说小之时。亦有说大。如人十年弘律。不妨私房时说大乘。故曰偏方不定（已上）南中诸师。共用此三。以共用故。无别异立。而于渐教开合渐次。总有三家。三家各立。互诤是非。名之南三。谓一者虎丘山岌法师。渐中分三。一十二年前。名有相教。二十二年后。名无相教。三最后涅槃。名常住教。是谓渐中三时化仪。二者宗爱法师。渐中分四谓有相教。无相教。同归教。常住教也。同归教者。法花经也。前无相中。开出此一。三者定林寺柔法师。次法师。及道场寺惠观法师。并于渐教中。开为五时。谓有相·无相·抑扬·同归·常住教也。宗爱无相。开维摩等。名抑扬教。故成五时。庄严寺惠旻法师。用宗爱四时教。开善寺智藏法师。及光宅寺法云法师。同用柔次惠观所立五时教也。是故三大法师。承用余师所立教相。有此差别。而三种教。诸师共许。不简三时四时五时。无不举世师承共用。今光宅师。总用顿渐不定三教。别用渐中五时判法。圣德太子。所立义途。皆依光宅。为其本义。判教摄法。行相皆尔。太子胜鬘疏别本云。此经乃是。应适时宜偏方独说。非是五时次第之教也（已上）斯即全依光宅意故。光宅法花疏中。明权实二智等。具约五时诸教判之。太子疏中。依用皆尔。今四乘教。依法花经会得。悟机根一途次第。作此判断。以法花意。诱鹿苑声闻等。辨大乘中初心菩萨。滞三乘之者。以空破有。抑小扬大。然后令入一乘实道。以此为宗。约此一门。尔前三乘。为三乘教。法花一乘。为一乘教。是故总合。成四乘教。事仪必然。义理极成。此约化义。成此次第。问。光宅法花疏中。何所正明四乘教。答。光宅疏中。无有别处立四乘教摄判诸教。唯明三车四车权实。此即任运成四乘教。彼疏章致。立教唯必然。光宅大师。常讲法花。啻暗开讲。无有笔录。门人于后。缮集成疏。即如天台诸章疏等。既得师意。叙之疏中。彼疏第四云。三种实车。即是羊鹿牛车。即譬昔日阿罗汉·辟支佛·大力菩萨·三无学人究竟果。珍宝大车。平等一种。无三种差别。即譬今日法花经中。为众生受记。同得佛果。且自长者。昔在门内许时。门外三车。赐诸子令避门内之苦。出门外得车故示。既出门外。不见有车。是故就父求索。何关索大车（已上）此明索车之处。破有人言索大白牛车义也。彼疏释经言如此种种羊车鹿车牛车今在门外可以游戏云。明长者示诸子三车处。内合示三乘人果处。三车既在门外。然三乘人。尽无生智。在三界外。若同残三界正使烦恼挂出三界外。证挂无生智。故言示三车处也（已上）又释经各赐诸子等一大车云。即譬上方便品中第八。于诸菩萨中正直舍方便但说无上道。明如来为三乘人说法花。乃至初言各赐诸子等。此一句。先开长者心平等京门。圆合明如来今日平等。为三乘人。说大乘经。令同得圆极妙果也。次言一大车。此三字。即是第二所赐物章门。同用圆极妙果。与今时众也（已上）此等文中。三车。大白牛车。三乘。一乘。总通合数。成四乘教。是故贤首·静法·清凉并以光宅。为四教师。非唯此文。彼疏文多。故探玄记。叙光宅师四教已云。是释如彼法花疏中（已上）指此八卷疏也。问。光宅师意。三乘菩萨。为取小乘教中菩萨。大乘教中菩萨乘耶。答。彼方便品疏。释尚无二乘何况有三云。尚无二乘者。言尚无遍行六度菩萨乘。辟支佛乘。何况有声闻乘。故知唯是一佛乘（已上）偏行六度菩萨者。是小乘教中。所说菩萨也。同疏四云。阿罗汉。辟支佛。大力菩萨。残正使已挂（已上）此举三乘。无举究竟人也。既言大力菩萨。此是大乘权教菩萨。探玄光宅教中。明三车俱不得。以不上故。亦三皆索。故菩萨亦索车已云。故知是权。同羊鹿也。以是大乘中权教方便说故（已上）章主得光宅意。判言大中权教。即同光宅大力菩萨。明知。法花不会尔前实大乘教。以尔前实教不滞方便故。大同清凉。得光宅意。又玄记权大言。不可言唯大。彼疏亦举小菩萨故。是故总通二类菩萨。同问。章余义同上辨者。是何等义。答。权实差别中。三权一实文。破执立正。所成相状。后此意同。故指同上。问。上权实门。令入别教。为彼门意。此义云何。答。光宅宗意。唯会三权。归入法花一乘而已。宗义不同。不关花严。问。贤首大师。愚法二乘。不出三界。三车不摄。光宅师意。其相云何。答。彼此义异。不可混乱。光宅师意。不简小教声闻及以大声闻。一切皆是三车所摄。据教有浅深。约体唯是一。此门不同贤首所立。问。光宅师意。法花何处。说三乘中菩萨之文。答。方便品偈云。有佛子心净。柔软亦利根。无量诸佛所。而行深妙道。为此诸佛子。说是大乘经。我记如是人。来世成佛道。以深心念佛。修持净戒故。此等闻得佛。大喜充遍身。佛知彼心行。故为说大乘（已上）彼疏释云。有佛子心净。此下三行半偈。是第二别出三乘中大乘之人教。中亦有二。初有一行半偈。先出三乘中大乘人教。说是大乘经者。是昔日三乘中之大乘。非今日大乘。第二行偈。正开是方便。自有二。初我记如是人下一行半。略记成佛。第二佛知彼心行下半行。正开是方便。佛知彼心行。为说三乘中之大乘也（已上）即是三乘中菩萨乘。而非小乘偏行六度菩萨。上宫王疏。御解亦尔。
    章后代信行禅师下。三举类。信行魏人。少而落釆。博综群经。蕴独见之。明显高蹈之迹。与先旧德解行弗同。虽受具戒。而后舍之。居大僧下。在沙弥上。门徒悉行方等结净。头陀乞食。日止一食。在道路行无同。男女普皆礼拜。似不轻行。作对根起行杂录三十六卷等。制作非一。立三阶宗。判断圣教。约时就机。建立非一。怀感法师。造净土群疑论七卷。彼第三卷。一一破柝。不许彼义。藏经之中。有三阶集录五卷。引诸经论正文。成立教义。而前后杂乱。始终混同。义意难见。宗旨难得。彼所制杂录等。隋开皇二十年。敕断不听流行世间。信行乃是隋朝之人。行如是之化忆断实无准。言谓一乘三乘等者。此二教相。虽依光宅。而开合异。三乘为一。并与一乘故。成二教。体同光宅。有三一故。三乘一乘。各有三义。即成三对。一普引一对。二同别一对。三回直一对。亦名渐顿。别法解行。隔历不融。普法解行。圆融相摄。三根定别。谛缘度等。同归一性。皆成佛道。回小人大小俱说。不依迂回。顿入大乘。如应三乘一乘之相。义苑云。前教体同光宅。但开合之异。次教与前稍异。是以光宅但同归一实。此乃具德圆融。故明普解普行花严法门也。然此判教。既宗法花四乘。前教连同光宅。次教一乘。乃是随机调练。权渐终归。翻指花严及真进者。岂非顿渐始终之相隔耶（已上）言前教者。是三乘教。次教即是一乘教也。言。连同者。连字写谬。可是还字。故义显矣。折薪云。信行此师所立。但合三为一教。与光宅异尔。又此中一乘三乘。有二对。初普别为一对。次渐顿为一对。皆可见（已上）此记释意。三对之中。后之一对。合为一对。名为渐顿。后古云。别解别行者。解行一一历别。三乘差别。谛缘度异也。先习者。谓大由小起。亦大小俱陈也。普解普行者。一具一切故。此非花严。余宗则无（已上）二教各三义。随一成二教。三义总通。名为二教。
    章十依大唐三藏下。第十三种教。分二。初举人标教。二依法陈相。今初。言大唐三藏玄奘法师。大疏唯云唐三藏焉。会解云。唐三藏者。名玄奘。本名祷。姓陈氏汉大丘仲弓之后也。洛州维氏人焉。有兄素出家。即长捷法师也。以奘少罗穷酷。偏意携守。年十一。诵维摩法花。东都恒度为僧。后入蜀受学。后别兄偏往参学焉。曾叹曰。余周流吴蜀。爰逮赵魏。未及周秦。颇有讲筵。率皆登践。已布之言。今虽蕴胸襟。未吐之词宗。解签天地。若不轻生殉命誓往花胥。何能具觌成言。用通神解。一睹明法了义真文。要返东花。传杨圣化。于是砺志。得达印度。于那烂陀寺戒贤论师处。留五年。学瑜伽·显扬·对法诸论。又停二年。于钵代多国。学正量部根本论·摄正法论等。却往枝山胜军论师居士所。学唯识决择论·意义论·成无畏论等。首尾二年。又先于曲女城。学佛使曰胄二毗婆娑。于毗耶摩耶三藏所。经于三月后在枝林山。夜梦时内及外林邑火烧成灰。见一金人。告曰。却后十年。戒日王崩。印度使乱。当如火荡。觉已向胜车说之。奘意方决严具东返（后永徽之末戒日死并饥荒如今梦所见验矣）贞观十九年。正月二十四日。届于京郊。后所翻经论七十五部。计一千三百三十五卷。享寿六十五岁。序云。卷秋寒暑。时经一十七年。耳目见闻处。越百十七国。虽偏参学。而偏宗戒贤。故依彼判三时教。如下具述。时在印度。造会宗论三千颂。会融瑜伽·中论之旨。又造制恶见论一千六百颂。制十八部小乘。破九十五种外道。后戒日王。欲为流通。于曲女城。集十六国论师。断云。能破一偈。当截舌已谢。经十八日。无敢破者。故西域称为脂那大乘天也。其见重西域也如是。况归此国。王臣觎敬。亦可知也（已上）如下具述者。大疏明顿渐不定三种教。渐中武丘山岌法师。三时教之处。指同玄奘。会解即释此处。是故指下。叙天竺立教。戒贤三时之处。玄奘三藏。所翻经论。于所赍梵本中。是最少分。未译之者。不可胜计。慈恩传云。法师于西域所得大乘经。二百二十四部。大乘论。一百九十二部。上座部经律论。一十四部。大众部经律论。一十五部。三弥底部经律论。一十四部。弥沙塞部经律论。二十二部。迦叶辟邪部经律论。一十七部。法密部经律论。四十二部。说一切有部经律论。六十七部。同论三十六部。声论十三部。凡五百二十卷六百五十七部。以二十马负而至（已上）所赍持来。梵本如是。共所翻译。七十五部。所未翻者。总有五百八十二部。麟德元年正月之中。请翻宝积经。三藏辞云。报命已穷。彼经大部。纵虽企译经。不能讫。遂辞不翻。乃岁二月四日奄焉而卒。乃春秋六十有五也。当日本第三十九代。天智天皇御宇三年甲子矣。厥后（从乙丑计）二十九年。至大周则天皇后长寿二年癸巳。南天竺菩提流志三藏。方达都邑。乃安置之佛授记寺。本名达摩流支。唐言法希。天后改为菩提流志。唐云觉爱。赍宝积经梵本而来。即会义学诸德。自大唐中宗皇帝神龙二年丙午。至睿宗皇帝先天四年癸丑（改为开元元年）首尾八年。翻译大宝积经百二十卷。四十九会。于中二十六会三十九卷。流志新译。余二十三会八十一卷。并是旧释。次第勘之。编列成部。加之多译诸经有若干部。开元十五年十一月四日。流志归寂。春秋一百五十六。长寿二年。春秋百二十二。方着唐朝。住于脂那。经三十五年。正玄奘三藏久住世者。所赍诸典。咸皆应译。报命不久。不果愿焉。所未翻译。诸经律论。部帙难准。已翻诸典。事极不定。如大般若。六百为部。婆沙二百。瑜伽一百。正理八十。显宗四十。俱舍三十。发智二十。集异门足二十。大菩萨藏经二十。如是第减乃至一卷一部。卷轴成部。如是不定。未翻诸教。部量准知。玄奘三藏。归寂之年。贤首大师。年二十二。形在童子。未出家矣。而达花严自任。建德。至二十八。出家受戒。大敷花严。弘通海日。玄奘三藏。亦名遍学三藏。天竺小乘。叹名尸罗提婆。以云戒天。大乘叹名摩诃衍提婆。此云。大乘天。智辨辞锋。无有及者。
    章即三法轮下三依法陈相。亦二。初举名。二释相。今初。言即三法轮也者。日域现流法相宗人。唯名三时教。所谓初时有教。第二时空教。第三时非空非有中道教是也。三论宗人。自空所立。名三转法轮。谓根本法轮。枝末法轮。摄末归本法轮也。然法相宗所立。亦是三法轮。而常途名目。称有空中道三时教也。
    章一名转法轮下。二释相。亦二。初正明。二详核。今初。义苑云。一转法轮者。谓三轮四谛法轮。说诸有为法。皆从缘生。以破外道自性因等。又缘生无我。翻外有我。然犹未说法无我理。即四阿含等是（已上）和本云。一名转法轮。宋本无名字。言外道自性因等者。数论外道。二十五谛。冥谛为因。生余诸谛。旧曰冥谛。钞云自性谛。等者。等取胜论外道六句义等。自然无因等。皆此中所摄。邪因所生。无因而有。并是实有。而自性谛本来实有。佛法翻之。是故建立六因四缘。以为生法因缘。而所生法。亦是实有。但所执人我。本来空而已。是故外道自然实有。小乘因缘实有义可。转法轮者。如来为物。说四谛法。转凡成圣。转惑得智。摧破之义。是名轮义。圆满之义。是名轮义。毂辐洞轮。具足名轮。犹如圣王所有轮宝。有示相转。是见道位。有劝修转。是修道位。有作证转。是无学道。名之三转。各具四谛。三四十二。即名三转十二行法轮。而有为自转。如佛自经三转十二。有为化转。如佛为陈如等成三转四谛等。十二行相。各具眼智明觉。即为四十八行相也。此是最初转义炳焉。是故小乘名转法轮。义苑又云。二名照法轮者。以空照有故。第二时中。虽依遍计所执。而说诸法自性皆空。翻彼小乘。然于依他圆成。犹未说有。即诸部般若等诸经（已上）折薪云。密意说者。但说为空。未说不空故也（已上）第二时教。于三性上。并说为空。而其所执上之空者。非是密意。实是空故。说彼依他圆成皆空。是名密意。此密意者。对显了故。如实而说。名显了说。即第三时。所执是空。依圆是有。是名显了。今第二时所说非然。以依圆法皆空无故。义苑又云。第三时中。就大乘正理。具说三性三无性等。方为尽理。即解深密等经（已上）折薪云。持法轮。显了说三性及真如不空理等者。此中有二义。一持三性理。二持真如不空理。理字昌上。文中及字。拣有二也（已上）复古云。三持法轮者。谓双持前二也。三性真如。皆约理说不空。谓圆成是有。依彼自宗。但许不变湛然常存之有。非随缘有（已上）言双持前二者。初时实有。第二皆空。双持此二。云何持二。第二空中。所执空分。初时有中依他假有。圆成真有。持此空有。同时成立。第三时中。三性双说。所执空故。即是非有。依圆有故。即是非空。说三性故。即显非空非有中道之理。是故名曰双持空有。非谓亦持初时依他实有之分。及所执有分。第二时中。依止圆空分。初时约彼依他说有。第二时约所执说皆空。故我法二执。当情现相。皆是所执。二乘我执之分皆空。执诸法有。即有法我。当情现相。是非所持。是体无故。问。真如不空。与三性中圆成实性。有何差别。而别举之。圆成实理。是不空故。答。大途言之。其体此同。而总别异。故别举之。三性是总。如是别故。又三性中真。是不变如。法相所立。真如自体。真如不空。具过恒德。随缘成事。是终教义。是故特言真如不空。以终教之中。必有随缘故。以此教之中。无唯不变故。义苑又云。是则于彼三时。初随有边。约依他说有故。次随空边。约偏计空。故俱非了义。后时具说偏计空。余依圆是有。契会中道。方为了义。此依深密所判。一时定。谓初时等故。二法定。谓有空等故。三经定。谓指阿含等故（已上）此总料简三时偏中。了义不了义之相也。上来所引。义苑解释。皆取清凉三时之文。全为今章解释之文。少分亦取演义钞词。此三时教。本是天竺戒贤论师。依深密·瑜伽论等所建立也。即在解深密经第一。瑜伽决择分第七十六。又出金光明经第一卷焉。玄奘三藏。随戒贤论师。承传此义。即归脂那。大弘此宗。是故三藏。立此三时。故义苑云。此师宗承西域戒贤论师。立三种教。以法相大乘。而为了义（已上）慈恩大师。专承此宗。立此三时。弘演传通。法相诸师。所立皆尔。然贤首大师。谒日照三藏。问天竺论师判教之事。三藏答以戒贤智光两宗三时。随彼所说。具记录之。广在探玄记第一。起信疏上卷。十二门论疏等。清凉大师。随贤首记。大疏载之。今受所叙。啻言玄奘。师资芳芬。彼此是同。日照三藏。大菩提寺。及那烂陀寺之僧。大□戒贤智光真风。通远瑜伽·中观之旨。两宗义理。智渊深广。故向贤首。备说所学。其本致者。是三论宗。乃智光论师之门人也。日照三藏。住魏国西寺。务翻经^7□业。贤首大师。共在译场。翻译之。暇习学三论之宗旨。于三藏法师。是故贤首所传三论宗者。智光之门风。日照之宗曜之贤首依此意致。作十二门论疏。即通判释三论宗旨。花严学者。贤首来裔衣。可依此意。护三论旨。日照三藏。在那烂陀寺。闻玄奘三藏传法弘。思慕玄门。遂来振旦。乃玄奘入灭之后。经十七年。永隆元年。方着唐朝。厥后八年。在魏国西寺东寺之间。设花严阙文。及翻诸经论。垂拱三年。丁亥卒于翻国东寺。慈恩法苑第一云。述今文者。如解深密经第一卷·瑜伽决择第七十六云。世尊广为胜义生菩萨。依遍计所执体相无故。说相无自性性。依依他起上。无遍计所执自然生故。说生无自性性。及即依此。说无遍计所执。一分胜义无自性性。依圆成实上。无遍计所执故。又说一分胜义无自性性。说三种无性。皆依遍计所执性。已胜义生菩萨。深生领解。广说世间毗涅缚药杂釆尽地熟苏虚空诸譬喻已。世尊赞叹善解所说。胜义生菩萨。鹿林中。唯为发趣声闻乘者。以四谛相。转正法轮。虽是甚奇。甚为希有。一切世间。诸天人等。先无有能如法转者。而于彼时。所转法轮。有上有容。是未了义。是诸诤论。安是处所。世尊在昔。第二时中。唯为发趣修大乘者。依一切法皆无自性。无生无灭。本来寂静。自性涅槃。以隐密相。转正法轮。虽更甚奇。甚为希有。而于彼时。所转法轮。亦是有上。有所容受。犹未了义。是诸诤论。安是处所。世尊于今第三时中。普为发趣一切乘者。依一切法皆无自性。无性无灭。本来寂静。自性涅槃。无自性性。以显了相。转正法轮。第一甚奇。最为希有。于今世尊。所转法轮。无上无容。真了义。非诸诤论安足据所。尔时世尊。告胜义生菩萨曰。胜义生。若善男子。或善女人。于诸不了义经。闻已信解。书写护持。供养流布。受诵温习。如理思惟。以其修相。发起加行。比此所说了义言教。闻已信解。乃至广说。以其修相。发起加行。所集功德。百分不及乃至一。邬波尼杀昙分。亦不及一。比所生福。难可喻知。吾今略说。如爪上土。比大地土。或如午迹中水。比四大海水。百分不及一。乃至邬波尼杀昙分。亦不及一。说此经·时。六百千众生。发菩提心。三百千声闻。远尘离垢。得法眼净。一百五十千声闻。永尽诸漏。心得解脱。七十五千菩萨。得无生法忍。金光明经。亦说三时。谓转照持。涅槃经说。初令皆服乳。次教总断乳。后教有应服有不应服者。与解深密所说义同。瑜伽释中。此三时少异。义即意无别。由此诚证。若以偏圆机宜渐次。教但三时。非一非五。上来总是。述今文也（已上）此彼章中。具举三时教之证文。其三时教。一一相者。彼章次云。略示教者。四阿笈摩等。是初时教。诸说空经。是等二时教。以隐密言。总说诸法无自性故。花严。深密。唯识教等。第三时也。以显了言。说三无性。非空非有中道教致。由诸异生起自无始。迷执有我。不了我无。沉没爱河。轮回痴海故。佛初说四谛法轮。令知我空。唯有其法。憍陈那等。最初得道。彼闻法有。证我皆空。便执诸法。为真实有。封着小果。不求大位。佛为方便。后说法空。破除有执故。次时中。说般若等。言一切法。本性皆空。须菩提等。回心趣大。彼闻法空隐密言教。便拨诸法性相都无。何所造修。何所断舍。佛为除此。复说唯识三性等教。胜义生等。信解修学。遍计所执无。知法无我俱遣。依他圆成有。照真俗双存。无无所无。所以言无。有有所有。所以言有。言有而有亦可言无。遍计所执。真俗无故。言无而无亦可言有。当情我法。二种现故。令除所执。我法成无。离执寄诠真俗称有。妄诠我法。非无。非不无。当情似有。据体无故。妄诠真俗。非有非不有。非称妄情。体非无故。我法无故。但是执皆遣。真俗有故。诸离执皆存。由此应言。迷情四句。四句皆非。悟情四句。四句皆是。说境我法空。破初执有。说心真俗有。破次执空。诸偏见者。初闻说有。便即快心。于空起读。后闻说空。亦复协意。便谛于有。今言非空非有中道教者。第三时也。约理及机渐入道者。大由小起。乃有三时诸教前后。解深密经。说唯识是也。若非渐次。而入道者。大不由小。即无三时诸教前后。约其多分。即成道花严等中。说唯心。是多分顿渐。无别教门。随一会中。所应益故。华严说有声闻在会。深密亦有声闻发心。胜鬘经中。亦说一乘意生身等。摄大乘。说为不定人。说一乘故。法花经中。分别功德品。言仙说如来寿量品时。有八世界微尘数众生。发菩提心。如是等文。上下非一。故知法花亦被顿悟花严亦有渐悟之释。若依觉爱定唯一时无渐次者。即违深密说有三时。若依刘虬定有五时前后次第。后无文说。然违三时。今总不依。若据众生机品及理。可有顿渐之教。然不同于古说若不约机理。定判一经。为顿为渐。时增减者。顿渐不成。故唯识云。我于凡愚。不开演。非遮不定及定性故。此依证果。若谓人天。即有四时。其二乘者。方便学法。是彼初学故。略不说。今依师授。略叙古今时利差别。其诸有智。任情取舍（已上）此一段中。三时义理。委细分明。教意极成。既言师受。即是慈恩窥基尊者。亲承玄奘三藏口授。叙此教义。玄奘亦承西天戒贤论师口授。授之慈恩。提摄殷勤。宗绪继续。唯识法相。大乘宗者。既立三时。备摄诸教。第三时教。是极了义。解深密经。即第三时。以为所依所宗本经。瑜伽师地。是所依论。五分建章。广释诸经。有十支论。各司广显瑜伽中义。谓百法。五蕴。显扬。摄论。杂集。中边。二十论。三十论。庄严。分别瑜伽。或除摄论。加理门论也。就中三十唯识者。世亲菩萨之所造。具摄瑜伽义。大尽法性相。十大论师。各作解释。护法解释。绝伦飞威玄奘糅译。总成十轴。护法为正。兼聚众释。名成唯识。彼中引六经十二部论。广明唯识三性十地因果行住。斯乃了相大乘中通妙教。言六经者。花严·深密·如来出现功德庄严·阿毗达磨·楞伽·厚严经也。十一部论者。瑜伽·显扬·庄严·集量·摄论·十地·分别瑜伽·观所缘缘·二十唯识·辨中边·杂集论也。建立百法。明有为无为之相。陈说三性。尽迷悟性相之义。五重唯识。是观门之精致。四重二谛。乃义解之旨归。三乘五性。随机垂普齐之业。法相法性。任义穷决断之德。五位修行。示三乘之因果。四智心品。显三身之菩提。如是等法。此宗所说。义门极多。不能具举。如来在世。弥勒菩萨。亲随世尊。□受此法。如来灭后。九百年时。弥勒菩萨。依无著请。下中天竺阿瑜阇国。于瑜阇那讲堂。经四月夜。为阿僧伽（此云无著）说五部大论谓瑜伽论·庄严论·中边论·分别瑜伽论·般若论也。无著菩萨。受此诸论。普为众生。弘演开导。更造诸论。广被时广。其天亲师子觉。并无著昆弟法子也。各胜师化。大造雅论。如世亲三十颂者。十大论师。各渧文藻。谓护法·德惠·安惠·亲胜·难陀·净月·火辨·胜友·胜子·智月也·亲胜·火辨者。世亲同时之匠。护法菩萨者。千一百年出世。胜友·胜子·智圆者。是护法之门人。德惠安惠·净月者。厥之中间同时之人。难陀论师。亦出中间。慈恩传三云。阿僧伽。亦名无著。健陀罗国人也。佛灭后一千年中。出现于世（已上）义灯第一。无著兄弟三人出世。总言九百年。余师释中。云九百余年。今取折中。即是九百余年。未足千年。此时弥勒菩萨。降下说法。法相中宗。始弘五天之根源也。次是无著菩萨。次乃世亲菩萨。此时皆是九百余年。不满千年。法相血脉。世亲之次。立于护法。为其祖承。然护法出世。多云千一百年。而非限满。唯是一千一百余年。然戒贤论师者。护法菩萨亲度。面受之上足门人也。依西域记第八。护法戒或贤。令破外道。而戒贤年少。余人嫌彼年少。虽然师遂遣彼。令难外道。外道被诘。皆悉伏从。戒贤年浅。且约二十。以年满二十。已受具戒故。然护法菩萨。年三十二。卒于菩提寺。护法亦居那罗陀寺。在彼玄奘所住房之南矣。震旦计佛灭年代。诸说非一。且依二说。一云。依齐朝法上法师所说。取穆王时。佛入灭义计之。二云。依隋费长房所说。取庄王时入灭计之。取穆王是远。取庄王乃近。法相宗。唐朝人师。取穆王时计之。即依法上所说。如从方显幽抄·元傅通赞钞·遇荣仁王法衡抄等明之。日本法相先德学者。皆取费长房所说为定。今所述者。即依长房。戒贤年二十时。如来灭后经一千一百五十五年。若法上说。已经一千四百九十五年。此时护法盛住于世。若依长房言。护法出世。一千一百余年。若依法上。年不相顺。即三百余年。前却相违。戒贤二十之时。即当梁中大同元年丙寅。及日本人王第三十代钦明天皇御宇七年丙寅。玄奘三藏。年满三十。当大唐贞观六年壬辰。于中天竺那烂陀寺。谒干戒贤论师之时。戒贤年百六年。此时如来灭后。经一千二百四十一年。若依法上。经一千五百八十一年。当日本第三十五代舒明天皇御宇四年壬辰。玄奘同此满三十时。往□尸那羯罗国。娑罗林。如来涅槃之处。拜涅槃遗迹。玄奘正闻彼国所说佛灭度后所经年序。诸说不同。故慈恩传三云。自涅槃已来。或云千二百岁。或千三百。或千五百。或云过九百未满千年（已上）非唯彼国所说。亦五天境。通此异。此举四说。当玄奘三十岁。经此春秋。对此震旦二说。不当何说。言其大数。千五百岁。近法上说。千二百岁。近长房说。大疏明戒贤师承云。近踵护法·难陀。会解云。言近踵护法难陀者。据此二师注唯识等义。西域未唯识者。乃杖林山。胜军论师。亦奘师所宗。今云戒贤近踵者。以瑜伽·唯识并法相宗故。作此叙矣。然非戒贤正踵护法·难院也（已上）此意即谓。戒贤非是护法亲度。难陀实尔。戒贤不值护法亲授。戒贤西域记第八。分明说故。此当依法上。护法在千一百余年。戒贤言一千四百九十余年。若以尔违西域记所说。若以护法·戒贤。俱安一千四百九十余年者。虽顺西域记。而违佛地论等。彼说千年后。不经几故。诸师并言一千一百年故。但虽是四百九十余年。言千岁后。有何巨害乎。此助依法上所说之义也。是故法相西天相承。世亲之次。取护法菩萨。护法之次。即戒贤也。世亲与护法。中间百五六十年计。不知相承人名。虽然护法正释世亲本颂故。虽不知人。直次取之。戒贤之次。觉贤论师。继弘宗旨。西天连续。此后不知。至于震旦。法相宗者。玄奘三藏。贞观十九年。归大唐国。大翻经论。昌于此宗。门徒三千。达者七十。上足四人。入室一盘。乃慈恩窥基大师是也。玄奘是震旦国法相始祖。次慈恩大师。次溜州惠浪大师。次朴杨智阇大师。及路符义忠等也。震旦血脉。自此已后。不知所录。至日本国法相宗者。人皇第三十七代孝德天皇御宇五年（己酉）道昭和尚。往大唐国。亲事玄奘三藏。习学法相宗及彼禅门。在唐五年。同天皇御宇九年癸丑归朝。大传玄奘所翻诸经论等。弘通本朝。次经五年。第三十八代齐明天皇御宇四年戊午。智通智连。奉敕往唐。德玄奘三藏并慈恩大师。受学法相。乃唐朝显庆三年戊午也。此时玄奘。昌务译业。慈恩亦预译场。智通智达。习学功毕。归朝弘宗。大讲敷之。齐明天皇四年之后。经四十六年。至第四十代天武天皇御宇大宝三年癸卯。知凤法师。经唐。德溜川惠沼大师并朴杨知周大师。学法相宗。乃大周天后长安三年癸卯也。此时智周年二十六。惠沼年五十四。昌弘法相。大务译业。慈恩卒后。经十九年。玄奘卒后。经四十一年。智凤后贤日域。大弘所传。日本法相。是为本疏。智凤授之义渊僧正渊有八人神足。谓行基菩萨·良辨僧正·玄昉僧正·良敏大僧都·降尊律师·行达大僧都·宣教大法师·定照大德·道惠律师也。良辨者。后学花严。乃建东大寺。弘花严宗。道慈者。后入唐朝。广学六宗。三论为本。归朝之后。建大安寺。大弘本宗。玄昉法师。干后圣武天皇御宇。往于大唐。值朴杨大师。学法相宗。天平八年丙子。归朝弘宗。而朴杨大唐开元二十一年癸酉六月二十日入灭。春秋五十有六。当日本天平五年癸酉。玄昉先智周在世之时。入唐学法。然后经年。乃归本朝。玄昉之下。有善珠僧正·常腾僧都·永严僧都·忠基律师·慈别少僧都等。善珠之次。昌海和尚。次基继律师。次义先大德。次安国大德也。行基菩萨之次。胜虞大僧都。次护命僧正。次仲继律师。次明诠大僧都等也。永严之下。有常晴少僧都·行贺大僧都等也。宣教下。有贤璟大僧都·玄怀僧都·玄宾僧都等。贤璟下。有修圆大僧都·明福少僧都等。修圆下。有寿广已讲·德一菩萨等。明福下。有延宾已讲。次空晴僧都。空晴下。有真义僧正·忠竿大德·守朝已讲·平仁大德·明宪僧都等。忠竿下。有林怀大僧都。怀之下。有主恩大德·经救大僧都（亦禀真义）永昭大僧都等主恩之次。有永超僧都（亦承经救）超之次。有湛秀已讲。次觉晴大僧都。次藏俊赠僧正。次觉宪僧正。宪之下。有信宪僧正·贞庆已讲也。如是横竖传灯虽多。且约竖传。言血脉者。日本法相第一祖师智凤法师。第二义渊。第三宣教。第四贤璟。第五明福。第六延宾。第七空晴。第八真义。第九林怀。第十主恩。第十一永超。第十二湛秀。第十三觉晴。第十四藏俊。第十五觉宪。第十六贞庆。贞庆上人。门侣甚多。谓圆玄大僧正·觉遍权僧正·璋圆大僧都·良算法师等也。圆玄下。有经圆法印·专英法师·圆宪法印等。圆实大僧正。承于经圆。专英下。有实怀僧正·公信法印等。尊信大僧正·宗坏僧正。俱承圆宪。慈信大僧正。承于宗坏焉。觉遍下。有良遍法印·贞弘律师·缘圆得业等。贤恩已讲。承觉遍良遍二哲。恩之下。有寻贤大法师·猷贤法师也。贞弘下。有实宽法印·行宽法师·宪弘法师·英禅僧都（又承专英英玄）范宪僧正（兼承缘圆）缘圆（兼承良算）之下。有训实大法师·缘宪法师。业继法师等。良算下。有实大僧都。英禅下。有宪范大法师焉。慈信公信·范宪俱承法于尊信大僧正矣。尊信·慈信并佛宗之鸾凤。法家之梁栋。解行深高。德山岷峨。法相祖裔。横竖极多。略举少分。以示初学者。诸寺多学。今兴福繁昌。流亦润余寺。横竖名。传灯三国宗绪。粗知如此。现传宗故。略示之。虽是傍论。而勿厌繁。
    章此三法轮中下。二详核。义苑云。此约时定。以出建。若约法定。则空有隔历。若约经定。则义不相通。三定既立。不可以相从而收也。然上诸师判教。俱依列不更出违。唯大唐三藏。列义兼违者。盖由此师亲游五印。特禀三时。五慥繁兴一乘掩曜。窃虑后人传袭。颠坠大宗。故于此中。言于一失。例余诸师。皆未充当。故下开宗分教。方为尽理。上文疏中。一一出违者。密符贤首例意。显用清凉法言。须知教相旨趣深微。不可率情趣分彼此厥或曾同不语。又乃昧于佛心。岂成传演之人乎（已上）折薪云。此三下。转法轮即小乘教。照法轮即始教。持法轮即终教。即探玄·大疏·圆觉并以第三时。为始教者。此唯取三性理也。由三性理通始终二教。若依彼三性。立彼三无性。以显中道。此义通终教。若偏计是空。依圆是有。此唯始教。故清凉立此为三性空有宗也。今约前义故。大分曰终。况其中摄不空真如耶。故知深密三时。不唯始教。又由二乘通三教。故文云。三乘中始终二教也。何以下。不摄别教可知。今文中。唯拣此师所立有。以此章意。在敌对此师。故浊拣显也（已上）今章第二第三时教。配始终者。以约法故。第二时教。唯说空故。第三时说三性中道不空如。故探玄大疏等。第二第三时。为始教者。约摄机故。故玄一云。以深密中。第二第三时教。同许定性二乘。俱不成佛故。今合之总为一教。此既未尽大乘法理。是故立为大乘始教（已上）两时俱立三乘定别。此即约机。名为始教。大疏等释。其义亦尔。第二时教。立定性者。如大般若五百九十三。说三乘定性等中云。若有情类。于声闻乘性决定者。闻此法已。速证得自无偏地（等云云如大疏引）以即定性不成佛也。第三时教。立定性者。解深密经第二。无自性相品云。善男子。若一向趣寂声闻种性补特伽罗。虽蒙诸佛施说。种种勇猛加行方便化导终不能令当坐道场。证得阿耨多罗三藐三菩提。何以故。由彼本来唯有下劣种姓故。乃至是故说彼。名为一向趣寂声闻（已上）即是定性。亦不成佛。即说第三时教义也。问。上来所叙。诸师立教。为皆有违。为不尔耶。答。此义已如上粗陈述诸师意。为欲陈述诸师立教。收摄诸教。亦判花严。为某甲教。成有不摄。吾亦立教。摄一代典。显扬花严。是故具引诸师立教。各显其意。不事难破。故下别举诸师叹德。纵虽有违。未必发言。玄记第一。举十家已。叹德美胜。全同下段。然义苑疏。段段显违。何是必尔。问。若尔。何故今段三时。作其摄教不尽过耶。答。见此文意。可有二门。一云。是举有违。作不尽过。如义苑疏等中解释。二云。直叙彼宗所立之意。非是举违作不尽过。问。直叙意何。答。彼所立意。约渐悟机。有三时次第。如深密经。若顿悟者。无三时由渐。如花严经。故三时中。不摄花严。故慈恩唯识疏第一。陈三时已云。如瑜伽论第七十六。解深密经广说其相。此约机理渐数法门。以辨三时。若大由小起。即有三时年月前后。解深密经。说唯识若顿教门。大不由小起。即无三时前后次第。即花严中。说唯心是。初成道竟。最第一说。此约多分。今论所明。二种皆是。若对不定性。大由小起。即第三时教。若唯被菩萨。大不由小起。即顿教也。此显顿渐无别定教。入法界品。五百声闻。亦在座故（已上）言今论者。成唯识论。此论尚是若望顿悟。不论三时。况花严经。何论三时。章陈此意故。云不摄花严法门。非是彰违。有法相师。见受此文。如是料简。尤有理在。问。唯识对渐悟时。是当何时分齐。若顿悟无阶。唯是一时。比此法体。是第三时。中道教摄。以其义类。一一摄故。非是年月次第分位。何时中说。小乘为初。空为第二。中道为三。是名义类三时。为渐悟人。即成年月。灯第一云。为对渐悟。说教三时。若对顿悟。无三时别又所说教。非定如是前后次第。判为三时。并约所说义类相从。望不定性。当第三时。不尔。花严第二七日。世尊即说。可对渐悟。在般若等后。方始演说。判属第三。此有二义。一约前后。二约义类。约前后。亦有二义。初说生空。次说法空。二者初说生空。密诠法有。次说法空。密诠法无。后方显明生法二执。所执不有。若杂二执。真俗不无故。经说云。有为无为。名为有。我及我所。说为空（已上）又云。若约顿悟。可立一时。问。若立一时。与古何别。法花不许。答。古立一时。约佛一时能顿说。故名为一时。据能虽尔。对根不然。以众生机熟。有前后。宁得一时说法名为一时。今立一时。约理是一。对究竟果。名为一时。又约被于顿悟之人。随说何教。而能顿悟一会所说二空之理。双除二执。故名一时（文说如彼）补亡饰宗一云。问。此立三时。与前真谛所立何异。答。真谛所立。定约年月。故为不可。今所立者。但可以义相从。不同前后。若谈有义。初时教收。若谈空义。第二时摄。双彰空有。即第三时故。与前立其相悬别。问。今定教宗。何故乃约二时已说。答。即以三时所说。以为三宗。所言时者。非年月时。合道理故。名之为时。但诸教中。与实义合。初时教收。与空义合。第二时摄。若合中道。即第三时。由此不约年月为时故。与真谛所立有异。然解深密。言初时等者。此约教有浅深。以立三时之异。有教理浅。故名初时。余二渐深。说为中后。以即同金光明经。转照持三种法轮也（乃至明修经三法轮相。及明涅槃眼吼之譬云。如彼）此唯专约义类次第。明三时相。是故无有摄教不尽。法相学者。陈三时义。异义多端。或唯义类。或义类为本。兼收年月。或亦返此。或义类年月双有。异义区分。一偏难定。任学者意。各得其宜。问。章今段文。若约叙违。既约义类。何有不尽。答。深密三时。正约年月。以此摄教。有不尽过。前后乘违。事不摄故。
    章此上十家下。第三述德结益。亦二。初叹德。二结益。初中亦二。初总叹。二只如思禅师下。别叹。亦二。初举三人。二指余人。今初。言神威感通者。是二事也。神谓灵奇。异谓异德。以神力祥异。事迹难测故。感谓获得。通谓到达。以冥众归宗。来到交参故。现身放光种种化等。名曰神异。天神影护致供事等。名曰感通。梁唐宋朝三高僧传。各立十科。摄僧德。且续高僧传十科者。译经·义解·习禅·明律·护法·感通·遗身·读诵·兴福·杂科也。高僧之德。虽有兼包。而随增胜各司其德。南岳天台。并习禅篇也。今言神异感通。此约兼通。惠思禅师。内心谓言。吾往何方。避难修道。时冥空有声曰。若欲修定。可往武当南岳。是入道之山。古昔高僧。皆住此山。入道证法。随此冥告。遂往衡山。此谓感通事也。知宿命事。大显验等。此谓神威事也。位居十信。得六根净。备悟三千世界上下内外之事。非是神威感通者何。天台大师。感得非一。法花玄义之初。灌顶大师。叹天台德。总举十种。始自自解佛乘。终至昼夜流写。结云唯我智者具诸功德（已上）此等德中。即有神威感通之事。不能具引。又如本传中具叙矣。言迹参登位者。南岳大师。命门下学士。江陵智顗。令代讲金刚经。至一心具万行之处。顗有疑焉。思为释曰。汝向所疑。此乃大品次第意耳。未是法花圆顿旨也。我昔夏中苦节思此。后夜一念。顿发诸法。吾既身证。不劳致疑。顗即咨受法华妙行。乃咨。师位即是十地。思曰非也。吾是十信铁轮位耳。时以事验。解行高明。根识清彻。相同初依。能知秘藏。又如仁王。十善发心。长别苦海。位升十信。圆教十信。已断见思尘沙二惑。欲入初位。即伏无明。天台大师。位居五品。是观行即。十信方便。大师临终。告门人曰。吾不领众。必净六根。为他损己。品是五品内位耳。义苑云。迹参登位者。信位九品。将登初住位故（已上）信位是南岳。故将升初住位。五品是天台。居观行即故。应迹并尔。本地大高。言灵山听法等者。南岳语天台之事也。言诸余神应广如僧传者。听法等外。二师诸德。具在续传台衡二师传中。亦如天台别传。国清录等。略如上叙。言如云法师等者。讲经雨花等事。略如前引。具在续高僧传第五。即义解篇。折薪云。又麦陵县渔人。于网中。得经一卷。是泥洹四法品。末题云。宋元徽二年。王宝胜敬造。奉光宅寺云法师。以此勘之。云公年始十岁。寺无光宅。此乃灵瑞预显也。故今云神迹等也（已上）即是神异微祥。亦是感通获益。
    章其余诸德等者二指余人。谓菩提流支。在唐僧传第一译经篇焉。净影远法师。在唐传第八义解篇中。充统遵统。并同传第二十一明律篇上。信行在内典录第五。玄奘在慈恩传内典录等。指本传等。即如是等。略如上叙。自余诸德。不遑具检。
    章此等诸德下。二结益。义苑云。岂夫好异者。言其不改异端。觌斯异轸者。各随己解。发轸不同。素隐群诠。同明圣旨。疑情水释。滞解朗然。圣教偏圆。大小殊致。随根获益。不混宗乘。故云其宜名契耳（已上）玄记举十家已。叹诸师德。别叹台衡光宅。总通诸德契宜。大同今文。故不别引。彼次下云。问。此十说。谁是谁非。答。依成实论。佛说内外中间之言。遂即入定。时有五百罗汉。各释此言。佛出定后。同问世尊。谁当佛意。佛言。并非我意。诸人同佛。既不当佛意。将无得罪。佛言。虽非我意。各顺正理。堪为圣教。有福无罪。况此诸说。各有少分圣教为证。是故不可全非奇耳（已上）问。玄记十家。与今云何。答。彼十家者。流支·真谛·光统·大衍·护真·天台·元晓·吉藏·光宅·敏师是其十也。彼中无此耆阇玄奘。然彼真谛所立同诞。此中无彼元晓吉藏。余之诸师。彼此并同。此之同异。无别所以。非互举尽。但玄奘宗旨。在下西域及现传中。是故彼文。不别举也。上来古今立教义竟。

五教章通路记卷第十三（终）
五教章通路记卷第十四

      东大寺沙门凝然述
  　    
　　　　　
　　　　　
　　　　　

    第四分教开宗。于此门中。总分为二。初标章。二辨相。今初。古今诸师。分教立义。各契时宜。事已前陈。章主之意。分教开宗。显扬佛法。事须陈演。为是随古。亦别立耶。古来诸德。既随义立。今亦随义。得意建立。是故此门。次前而来。义苑释门题云。分判五教。开显十宗（已上）此乃举下二段。合为门题。此之二段。即是一乘之骨目。一教之髓脑。总判一代八万教藏。别美七处九会本经。千门妙义。以此为柱。万众要旨。以此为栋。号五教章。即由兹焉。
    章于中有二下。二辨相。亦二。初分列。二随释。今初。义苑云。就法者。谓于一代教法之上。约其大小权实。渐顿偏圆。流类别故。分成其五。若尔贤首约义开宗。以判五教。何得却云教法耶。答。虽义为能分。教为所分。此中既云就法。决知是其教法。故下结指云此约法以分教耳若就法义如下别辨。负教之人。善察辞义。切忌。无以名教滥其法义。岂不观此中但约教诠立其教名耶。以理开宗者。理谓理趣。则趣尚曰宗。虽趣尚多端。以理趣相从。但成其十耳（已上）此释意者。就法分教者。能诠为法。就能诠法。即为五阶。名为五教。法即教也。俱能诠故。折薪云。就法分教者。与以义分教何别。然有二义。一通能所诠。谓教理行果四。皆名法也。二唯所诠。此亦二义。若望能诠之教。法亦是义。若望展转解释之义。总举曰法。别说为义。如云色是法。分十一色。为义。故四辨中。法义二无碍辨。不同也。清凉云。法约自体。义约差别。谓十一色等。虚妄分别之相。即是义也。又圭山云。法对能诠之文。总名为义。对后展转解释之义。即名法也。所谓探玄大疏。皆云以义分教者。此由正立教辨所诠。一处说之故。直云以义分教。皆望能诠。为言。若今文。云就法分教者。望下亦所诠差别展转义。为在第九科中。故下结云此约法以分教尔。若约法义。如下别辨。此即云法云义。都是所诠。但所对不同尔。若使今文立教复如探玄等中便说所诠者。亦应云以义分教也。祖师一宗字之妙。今方见矣。言以理开宗者。理即义理。道理之理。非真理之理也。余处云依教开宗者。是依五教。明十宗。今云以理。是就所诠为言。五教所诠理。既不同。即以此理。开十宗也。如前六宗所尚道理。不同故。开为六宗。所诠不离八辈。故合为一教也（已上）此记释者。以法为所诠。约所诠义。分教为五。故复古云。就法分教者。法谓能诠教法。就此一代教法。以类相从。其流有五。故次文云。圣教万差。要唯有五。问。今家以义判教。其理安在。答。不约所诠之义。何以知其教法有五。盖由吾祖以圆通之智眼。观彼圣教。诠小乘行果。则分为小教。权实偏圆。义有不同。则分为彼教故。下文云。此约法以分教。若就法义。如下别辨。此分能诠五教不同。下辨五类所诠差别。于理照着。以理开宗者。约人所尚。道理不同。略有十也（已上）此意以法为能诠教。集成云。就法分教教类有五者。谓约圣言量。判一大藏经。总为五种教。故义苑后义曰。岂不观此中但约教诠。立其教名耶。如以经本中。下文内。为善伏太子所说。名为圆满修多罗故。立此名等（已上）此师义意。亦以法为能诠教。约圣言量者。释就法之言。以理开宗。是约所诠。文显决定。不及异释。就法分教法。通能所。是故诸记异释取舍。问。应有约教开宗义耶。既有就义分教。何无以教开宗。答。集成云。以理开宗宗乃有十者。清凉云。依教文。必显略（已上）即大疏云。立教开宗分二。一以义分教。二依教分宗（已上）此即二门。能诠所诠。能依所依。相对而明。折薪言余处云。而会释者。即当此文。问。五教十宗。诸祖之中。谁人所立。请陈其旨。答。东晋寿历。翻传圆经。觉贤三藏。即其译主。干时法业法师。笔受编列。陶冶研精。遂有所悟。聚众讲敷。服膺数多。造指归两卷。大行于世。然则讲经撰章。始于业公。自尔已来。梵僧汉僧。启八会之宗归。僧哲俗英。录七处之义旨。贤匠间出。弘演甚多。然构一宗之大城。摄八万之庄典。正始于终南杜法顺尊者。法顺禅师。乃文殊师利菩萨之化身。出于清凉山。居于终南之峰。弘以花严。训以一乘。遂造法界观一卷。五教止观一卷。是花严根本之章。圆宗最初之观。末裔皆咸服膺。后昆并乃椟仰。彼五教止观者。即约五教。各明止观。故五教之名。正始彼观。次至相寺智俨大师。亲承于杜顺和尚。显扬宗旨。弘传一乘。搜玄十玄。孔目问答。章疏非一。约就五教。广立清范。次贤首尊者。禀承在兹。端光照廷。源在云花。师资芳芬。因缘契合。故贤首亲承于智俨。造此五教。一朝归投。四海仰宗。教理广敷。义途繁兴者。乃贤首尊者。弘传开演之时而已。厥后清凉。研核究尽。圭峰服膺弘传。教理极成。无如此宗者也。当知五教。草创始于杜顺。繁昌乃在云花西寺。就中云花寺智俨尊者。陶冶圆宗。神僧致告。六相发悟。然后撰疏。通海内。灵验在前。祥瑞可信。故折薪云。此之宗教。权舆于云花。周流诸于贤首。故贤首述花严传。中叙至相。其略曰。初既遍学。以法门繁广。智海冲深。方驾司南。不知所指。乃至于经藏前。而自立誓。信手取之。得花严第一。即于当寺智正法师下。听受此经。虽阅旧闻。常怀新疑。炎凉亟改。未萃所疑。遂遍览藏经。讨寻众释。得光统律师文疏。称开殊轸。谓别教一乘。无尽缘起。悠然赏会。粗知毛目。后忽遇异僧来。谓曰。汝欲得解一乘义者。其十地中六相之义。慎勿轻之。可一两月间。摄静思之。当自知尔。言讫忽然不现。俨惊惕良久。因即陶研。不盈累朔。于焉大启。遂立教分宗。制此经疏。时年二十七也。据此开宗判教。因悟六相法门。曾不云本于起信设。尔龙树亦不得为二祖。以贤首解起信立义分。脱体与释。论违解释分中。亦乍同乍异。岂曰师承耶思之（已上）此释分教开宗标章之文也。云花尊者。奇瑞如是。立教精妙。事即可见。然立五教。谓始于俨。彼杜顺师。五教止观。宋朝后代。若是逸耶。彼文传世。其文显然。日域古来。彼文大弘。是故知之。然由事义。是草创故。让功俨师。言其所立。亦无有妨。虽是帝心（杜顺尊者）初立。云花细研。而贤首精究。弘通一天。是故让功。悉言贤首所立五教。彼亦如是。让功云花。大宋诸德。皆谓云花谓始立五教。乃此例也。集成云。圭峰曰。斯之五教。映古夺今。可为依准。通玄曰。然今唐朝藏法师。承习俨法师。为门人。立教深有道理。亦可叙其旨趣。一小乘教。二大乘始教。三终教。四顿教。五圆教（已上）虽知藏师禀于俨师。而至立五教者。即言藏法师。此例非一。事义皆尔。若觉苑大日经疏演密钞一。言依清凉五教。此亦随时有此事矣。上明五教最初所立。其十宗者。杜顺智俨所释文中。未见有其如是十宗。然得云花尊者意致。贤首大师。始立十宗。是故应言贤首十宗。
    章初门者下。二随释。即二。不科自别。初就法分教。于中分三。初牒标。二圣教万差下。演释。三结指。演释亦二。初以类分教。二依教辨相。今初。复古云。圣教万差。即东流一代部类之多也。就此圣教。通为五类。小者相从为小。不辨部帙大小。卷轴多寡也。余四皆尔。如人持尺量绢。就绢分成五段。但言分绢。不言尺等。非不用尺。今就教法。类分为五。非不以义也（已上）折薪云。言要唯者五有。显不增减也。小对大得名。始对终得名。顿对渐得名。以始终俱是渐故。圆总对前。以四皆偏故也（已上）言一小乘教等者。义苑云。具云愚法小乘。谓愚于法空故。皆是大乘贬斥为名故。解深密经云。阿陀那识。甚微细习气种子。成瀑流。我于凡愚不开演。恐彼分别执为我。谓凡则此教中人天乘。愚则正是小乘之流。既不开演。则不达唯心法空。故摄论云。是故不为诸声闻等开示此识。彼不求微细一切智智故。见法定实。故云愚法。故智论三十一云。小乘弟子钝根故。为说众生空。故愚法小乘之名依此经论而立。则愚拣三乘。小异菩萨故。无所滥矣。二大乘始教。大则拣异小乘。始者初也。谓衍门初教。亦名分教。由合深密第二第三时教。皆未尽理。而成此教。言未尽理者。第二时中。但明于空。空是初门。第三时中。定有三乘。隐于一极。故初教名。亦从深密二时。以得。云何空门为初。法鼓经中。以空门为始。若尔。彼第三时。既不明空。何得名初。以未显一极故。以是二时同许定性二乘俱不成佛。时由此义。加分教名。三终教。亦名实教。定性二乘。无性阐提。悉当成佛。方尽大乘至极之说。故立为终。以称实理故。名为实。则双对前二。以立斯名。非唯说空复说中道妙有。故称实理。既非分成。故亦名实。依是义故。法鼓经中。以不空门为终也。四顿教。但一念不生。即名为佛。不依地位渐次。而说故。立为顿教。不同前渐次位修行。不同于后圆融具德。故立为顿。顿诠此理故。名顿教。故楞伽云。顿者如镜中像顿现非渐。宝积中。说顿教修多罗。如以绝言。则净名默住等。五圆教。依普贤法界。帝网重重。主伴具足故。名圆教。故此圆教。语广名无量乘。语深唯显一乘。一乘有二。一同教一乘。同顿同实故。二别教一乘。唯圆融具德故。以别说同皆圆教摄。故经云。为善伏太子。所说。名圆满修多罗。故立此名也。故五教之名。皆有所凭。不可增减。传法之士。勿攻异说。强立讹名。展转浇漓。难复停止。窃观先祖立言。矩规圣道。岂容晚进复有更张者欤。然则苑师异说。攻击太高清凉正辞。排斥弥甚。岂待于今。却容邪说于其间哉。勉之同归于道也（已上）五教名承。委悉如是。大疏细解。今皆取之。为知名义。皆具引之。
    章初一即愚法二乘下。二依教辨相。亦二。初略释初后二教。二广释中间三教。今初。义苑云。先明初后者。谓此二教。优劣特异。不随开合。故。有别教小乘居然易别故。别教一乘回异诸宗故。善伏太子所被之机。经说在周难中。圆满修多罗能被之教。则除难获证等（已上）问。愚法小乘教中。具说三乘因果。是故亦说菩萨修行。如阿含经。说授记弥勒等婆沙俱舍等。广说释迦修行得果之相。何故今教。唯言二乘。不言菩萨。彼中菩萨。何教摄属。答。佛说小教。本被二乘。令彼出三界。安处累外故。是故愚法。唯摄小乘。菩萨彼教。即是大乘。故小乘中。不摄菩萨。是故诸德。定所摄人。如是配属。唯摄二乘。贞元疏一云。第一小教者。即声闻缘觉。谓佛说四谛十二因缘。但明人空。未辨法空。但断烦恼。不断所知。但出三界。成于小果。不求菩提。故法花云。为求声闻者。说应四谛法。为求辟支佛者。说应十二因缘法。就教行异。分成二乘理果同故。合之为一（已上）此即愚法唯摄二乘。不同天台三藏教义。彼名小乘。为三藏教。此教具摄三乘行果。故不名小乘。总号三藏。大疏一上云。所以不名小乘教者。此教亦有大乘六度菩萨三十四心断结成真佛故（已上）此陈天台所立名也。演义钞云。谓有难言。何以不名小乘。强立三藏。而招多失。故今通云。以有大乘故。不得名小。彼教之中。立有菩萨。谓是大乘。大乘之中望之。皆称三藏小乘（已上）彼三藏故。菩萨人者。小中多大。望彼三教。还是小教。如是相望。然今愚法小乘教者。所摄法门。与彼藏教。无有差别。但是不摄菩萨而已。故清凉圭山。并陈愚法小乘教云。初即天台藏教。圭山释云。以见天台立名招难故。此直名小乘。其所摄法。不异于彼。故云即也。但不收六度菩萨故。唯云小。六度权教。入大乘始教分中故。此意如别卷说（已上）（圆觉大钞三上）小乘六度菩萨因果。既超二乘。不可与彼同类摄属。是故以此。为始教分。又小教佛果。非是实事。唯是大乘化身一分。是故夺之。属始教中。约其体实。虽义是然。既是小教多分所谈。若约相别。兼摄言之。菩萨因果。所说多端。故今章上文云。小乘中亦有三。如小论中。自有声开法。缘觉法。及佛法。此中佛法。但慈悲爱行等。异于二乘故也（已上）玄记一云。菩萨藏中。唯诸圣教。亦有三类。一小乘中菩萨藏。谓诠示菩萨依三十四心等。次第成佛。亦不论于十地行位。仍复不同声闻等者是也。如婆沙俱舍说（已上。余二非今要也）下会通中云。以本从末门。如小乘说。以同声闻故（已上）既始教外。别举此类。故愚法教。亦有菩萨。孔目第三。小乘教中。有其世义。明成佛事。如之余诸文等。多明愚法小乘教中菩萨因果。虽知是属始教分中。而亦小教。说其行相。傍谈菩萨。是有何过。而今就正。唯摄二乘。言后一即别教一乘者。问。何故圆教。不言同教。答。圆教本意。唯明别教。摄其渐入一乘之者。是故兼立同教今属圆就正意。唯明别教。问。圆教之中。有全摄义。约此义门。成立圆教。何必约就渐入之者。答。全摄诸宗。亦约诸乘。若无三乘。无此门故。问。若尔。何故大疏圆教。双明同别义理分齐。就圆教故。义苑取之。释圆教故。答。彼明圆教。深广说摄。是故同别二门并陈。若约此门。今章之初一乘。亦分同别二教。所诠差别。一一皆尔。约此明义。前拣全收。甚深广大行相如此。今约正意。唯明别教。言此经下文内为善伏太子所说等者。此出六十花严第五十五卷中。即是善财童子所过。第三十九知识。愿勇光明守护众生夜夜天。此是第八地善知识。唐经名大愿精进力救护一切众生主夜神也。善财童子。于此夜天所。护法门已。即问天言。此法门者。名为何等。发道心来。经几时耶。久如当成无上菩提。夜天答曰。此法门者。名随应化觉悟众生长养善根。得此法门。为几时者。我承佛力。为汝解说。乃往古世过世界海微尘等劫。复过是数有劫。名曰善光。彼有世界。名曰宝光。于彼劫中。有万如来。出兴于世。最初如来。号法轮音声虚空灯。彼阎浮提中。有宝庄严王都。彼有大林。名善光明。于此林中。有一道场。名曰善花。彼道场上。有宝莲花师子之座。时彼如来。于此座上。成等正觉。尔时人民寿十千岁。行杀生等十不善业。时彼如来。于百岁中。座于道场。为诸菩萨及诸天主并阎浮提宿殖德者。说微妙法。其余众生。待善根熟。尔时国王。名曰胜光。时彼人民。造十恶业。有诸众生。犯王法者。囚执囹圄。受诸楚毒。彼王太子。名曰善伏。端正殊特。具足妙相闻狱人苦。起大悲心。白王欲令免脱狱人。王召群臣。而苦。评议。群臣不许。若救彼者。罪应至死。太子代狱。欲自受苦。王依臣言。欲诛太子。王后闻之。乞太子寿。王召太子。即赦狱人。夫人白王。愿听太子在外半月布施修福。然后随王如法苦治。王即听许。时都城北。有一大林。名曰日光。太子诣彼。设大施会。一切众人。云集彼所。尔时法轮音声虚空灯如来。与天龙等无量大众。来诣彼会。为善伏太子等。说圆满因缘修多罗。时彼大众。闻正法已。八十那由他众生。皆起离垢清净法眼。得无学地。一万众生。满普贤行。广说（云云）尔时太子。岂异人乎。我身是也。我于尔时。得此法门。经文甚广。取要引之。下重颂云。显现自在力。演说圆满经。无量诸众生。悉受菩提记（已上）依此文故。立圆教名。天台圆教。即依此文。问。彼是过去如来所说。何故今教。取立此名。答。彼此俱是一乘圆教。无有别味。即是一体。何况守护夜天。于昔佛所。获此长养善根法门。今遮那会。以此法门。授于善财。彼即圆经。此亦圆教。此彼一体。故得引用。如法花中日月灯明威音王等。此是过去。与今一同。引彼显此。问。此经中。既言圆满修多罗。而今于此经。谁初立此名。答。花严传二云。释惠光。姓扬氏。定州卢人也（乃至）有疏四卷。立顿渐圆三教。以判群典。以花严为圆教。自其始也（已上）此乃依善伏太子。圆满经诚据故也。
    章中间三者。二广明中间三教。亦二。初标分。二随释。今初。复古云。中间三者。谓始终顿也。探玄开二。则首开别教一乘。前四为三乘。三中则开小为小乘。中间三教。为共教三乘。与此全同。章初以别教。拣三乘。以愚法在界内。为小乘。中间为三乘也。孰云不拣终顿哉（已上）总合言之。三乘小乘。总言三乘。三中别开故。分小乘。立一·三·小。以名三宗。因破异释。故云孰云。
    章一或总为一下。二随释。亦三。谓一教二教三教也。今初一教。义苑云。言中间者。谓前有小乘。后有圆教。则始终顿之三也。谓一三乘教也者。言同而义别也。言同故。带三乘。名义别故。始教实有三乘。方便引摄。究竟不破故。终教该收权小。破会三乘。同归一乘实故。顿教三乘融摄。一性本显。灵明知寂故。后之二教。虽展转深妙。皆该性。良由未免对。故属三教。如上所引说者。般若深密法花涅槃等（已上）折薪云。言或总为一三乘教者。合前所列中间三乘。总为一个三乘教也。以此下。出所以。然此所得。自有三义。始教始终俱别。终教始终俱同。顿教始终俱离。然皆三人所得故。总名三乘教也。言如上所引说者。即上同教共般若中所明。三乘共教者是。今既指前反验。前明三乘。况通三教理无疑也。问。初一即愚法。后一即别教。此中间是三乘教。独不指配同教何耶。答。此深有理。以同教必具三一。即合成同教。今约三一。分教不同。故不配也。若欲配者。即将此初小中三后一。合乃当同教。正同前上开一乘。下开愚法。而名三乘。即此三乘名为同教也（已上）此中明不举同教之所以。此亦可有此道理焉。复古云。何以三教总为三乘。以此三教皆为三人所得故。所得者。修因获得之果也。良由此等大乘经典。虽有权实。皆是通说三法。通益三机也。如上所引者。即三乘中大品等经。共集三乘众。通说三乘法。具获三乘益。获益即所得也。若云终顿三人。共得一果。皆得成佛。或引近异远同者。皆是忆说。且始教得三果。终顿得一果。此可释存三泯二不同。分之为二也。今合为一耳（已上）总为一三乘教之释。诸记大同。对校可见。集成云。或总为一谓一三乘教等者。指上显法本末门中。普超三昧等。然其泯二之教。亦此中菩萨藏摄。于中即有普超。大品。法华。涅槃。维摩。思益。大般若等。义方圆足。无爽通理（已上）此意终顿是泯二教。而三乘中菩萨藏摄。是故总通言三所得
    章二或分为二下。二二教。亦二。初标列。二释成。今初。折薪云。二或下。然顿渐总有二义。若直就诸经所诠。行位差别等相为渐。就诸经不立地位。一向辨真性处为顿。此约义克体。以明渐顿也。此如今文并探玄大疏等正三教中说。二若以三时五时。始自阿含。终乎法花涅槃。通名为渐以圆觉等二十余部不落三时说者为顿。此约大分。总以一代教。分为顿渐也。此于圆觉疏钞中。多明此义。虽有二义。皆是合始终二教为渐。对第四顿教为顿。但克体约位无位即局。大分约时非时即宽。随于诸祖所用。何义但以此二义会之。则无不通也。今是克体。约位无位。以明渐顿也（已上）复古云。于上三乘。开出渐顿。谓孔目问答。与余教章分判诸教。所依之经。皆就法花之前。以皆是忆说。且始教得三果。终顿得一果。此可释存三泯二不同。分之。为二也。今合为一耳（已上）总为一三乘教之释。诸记大同。对校可见。集成云。或总为一谓一三乘教等者。指上显法本末门中普超三昧等。然其泯二之教。亦此中菩萨藏摄。于中则有普超大品法花涅槃维摩思益大般若等。义方圆足。无爽通理（已上）此意终顿是泯二教。而三乘中菩萨藏摄。是故总通言三所得。章二或分为二下。二二教。亦二。初标列。二释成。今初。折薪云。二或下。然顿渐总有二义。若直就诸经所诠。行位差别等相为渐。就诸经不立地位。一向辨真性处为顿。此约义克体。以明渐顿也。此如今文并探玄大疏等正三教中说。二若以三时五时。始自阿含。终乎法花涅槃。通名为渐。以圆觉等二十余部。不落三时说者为顿。此约大分。总以一代教。分为顿渐也此于圆觉疏钞中。多明此义。虽有二义。皆是合始终二教为渐。对第四顿教为顿。但克体约位无位即局。大分约时非时即宽。随于诸祖所用。何义但以此二义会之。则无不通也。今是克体。约位无位。以明渐顿也（已上）复古云。于上三乘。开出渐顿。谓孔目问答。与今教章分判诸教所依之经。皆就法花之前以·判。如正法念经举正解行。别邪解行。通三乘教。涅槃经等。及大品经三乘终教。维摩思益。大般若经那伽室利分等。则当顿教。金刚般若。三乘始教。是以今文于三乘开出顿渐。复开始教也（已上）以经配教。随其多分。容一教中说多教故。未必一经以配一教。但如诸部小乘经等。唯是一教。如一说部等。通始教之始。唯是灭后论师异见。集成云。然渐顿略有二义。一约历位无位。清凉曰。始终以为渐教。二约化仪。圭山曰。菩提场。初成正觉。不移其处。便兴顿教。顿教之首。便是花严。自后乃至灭度中间。每遇上根。即频说真性。时处不同。皆名顿教。有数十部。又三七日后。往波罗奈仙人住处。而兴渐教之首。即是五比丘所闻四谛法轮。中间三时。渐次而说。处所各别。终至法花涅槃皆名渐教。三乘权实。部类尤多。此约初义应知（已上）此释全同折薪所解。为知此师意。亦更重引耳。
    章以始终二教下。二释成。说二。初渐教。二顿教。渐教亦二。初立义。二引证。今初。义苑云。始终二教。虽信解行位。伏断升降不同。并依地位渐次修成故。总名为渐（已上）折薪云。以始下。正约有位为渐。对下无位为顿也（已上）复古云以始终等者终教虽云假设地位。亦在言说。并不同顿教也。是故二教。共为渐也（已上）诸记多约立位名渐。而见章文。渐有二义。一依言显理。以言为门。显理实故。二立位渐或自浅至深升极位故。文中始终二教。所有解行。并在言说者。即初意也。下顿教之中。引净名默理。今此即先应依彼经十二人菩萨所说不二法门。诸不二法门。并依言显理故。然彼不二皆终教意。若约终教义边。即应依彼。今通明始终教故。不别引。终教妙理。既依言显。何况始教依言不疑。问。理性离言。本来不拘始终二教。岂滞言说。答。谁言。理体拘滞言说。理不孤彰。依诠显之。所显之理。不拘言论。体在物外。性非局滞。理既非拘。是故能诠亦非拘。果独在物表。言亡虑绝体即是也。问。渐教之中。依言显理。始终二教。有差别耶。答。始终二教。施设是别。终教之中。初终是别。何况生熟。岂无差异。始教真理。是诸法性。虽不离相。而性相别。能诠所诠。相性亦尔。终教真性。即相之性。真理随缘。随缘之体。无性即理。如是等异。相状非一。至下三教其相自显。问。终教之中。亦有初后诠理之义。差别云何。答。玄记八云。初终教中。复有二种。一始如三十二菩萨显不二法门者是。二终即文殊所显不二者是（已上）以加文殊。为三十二。今约言总。言三十二。实是三十一人而已。三十一人所说不二。名以不二遣二门。如维摩经中卷入不二法门品说。法自在菩萨曰。生灭为二。不生不灭。名入不二法门。德首菩萨曰。我及我所为二。无我我所名入不二。不眴菩萨曰。受不受为二。无受无不受。名入不二。乃至第三十一乐实菩萨曰。实不实为二。无实无不实。为入不二。此即并是遣二。以显不二。亦以不二。遣二见也。此是终教之初门也。次文殊所说不二。名以言显无言。亦名以言遣言不二。经云。如是诸菩萨。各各说已。问。文殊师利。何等是菩萨。入不二法门。。文殊师利曰。如我意者。于一切法。无言无说。无示无识。离诸问答。是为入不二法门（已上）是以其以言遣言相也。先三十一人。各说不二已。诸文殊令说不二。由此文殊。有此所说。问。何故彼经不说始教义门不二。始教岂无说不二耶。答。彼经不二。相即融摄。理事无碍。是故非彼始教不二。泛而言之。始终不二。即约不离。且如三性一异义者。唯识八云。此三为异。为不异耶。应说俱非。无别体故。妄执缘起真义别故（已上）异即是二。不异即是不二法门。一切准之。又缘生诸法。即空无性。无性缘生。诸法森罗。缘生即空二而不二。不二而二。随教分齐。明此不二。非谓始教中不可有不二。问。解行依言。其相云何答。解谓义解。行谓修行。解依言者。依能诠教。得所诠义。由获义故。解心即成。是名依言成义解也。行依言者。如教修行。如行而说。如说而行。是名依言而行修行也。此乃依言。有所解之理。依言有所行之理。故云所有解行并在言说。又解谓解境。行谓行境。解发则诸门并现。行起则诸相并泯。且如有空。即有六句。一有。二空。三亦有亦空。四非有非空。五双照前四。解境现故。六双泯前五。行境起故。四句存亡。皆依言显。一切解行。准此可知。言阶位次第因果相乘从微至著者。此明阶位渐教义也。诸记所释。皆就此门。始教三乘阶位方便等四。资粮等五。三乘共行十二位等。终教菩萨四十一位。并是阶位次第相也。且如声闻。见道已前。有七方便。次四向四果。方便为因。四果名果。有学已前。虽有分果。阿罗汉果。为究竟果。四向是四果各别之近因。七方便等。一一邻次。各有克果。位果随义。但有事故。又如菩萨位五十二位。佛果为究竟果。等觉已前并是因位。又位位之中。各有因果。邻次相乘。随分两成。是名位果。前位为因。后位为果。如是相乘。成立因果。是故总名因果相乘。微谓微劣。着谓显著。三乘行位。各各邻次。互有微着。从浅至深。初住为微。二位为着。二住为微。三住为着。如是等也。此之三句。皆渐教相。上之解行。即通此三句阶渐之相。随历诸位。解行二法。次第增胜。微至着故。言通名为渐者。此通结上言说阶位。由此二种。名渐教故。
    章故楞伽云下。二引证。十卷楞伽第二云。尔时圣者大慧菩萨摩诃萨。为净自心现流。复请如来。而作是言。云何世尊。净除自心现流。为次第净。为一时耶。佛告圣者大慧菩萨摩诃萨言。大慧净自心现流。次第渐净。非为一时。大慧譬如庵摩罗果渐次成就非为一时。大慧众生清净自心现流。亦复如是。渐次清净。非为一时（已上）彼经次下。亦举陶师作器。地生草木。人学技艺。并譬渐次成就非顿。此即正证始终二教。依言显理。因果相乘。折薪云。庵摩勒果。此方无故不翻。或云庵没罗。又云阿摩勒。叶如小枣。花白而小。实如胡桃味酸甘。可入药。渐熟之由。未详（已上）渐熟之由。有何别义。果子渐成。事法尔故。人根万差。有渐顿故。
    章顿教者下。二顿教。亦二。初四种顿义。一言说顿绝。此对前渐并在言说。二理性顿显。此对前言所显之理。此二种顿。合为一具。三悟解顿成。此对前渐位。上前解亦通依言显理之解。四修行顿成。此对前渐位中之行。若对四顿。前成四渐。谓施设言说。理性渐显。解行渐成。名为渐教也。若对前渐。明此顿义。不过二种。一绝言显理。二不立阶位。开则四顿。合唯二种。义苑云。言说顿绝等者。谓不同天台四教绝言并令亡筌会旨。今欲顿诠言绝之理。别为一类离念之机。不有此门。逗机不足。则频禅宗故。达磨以心传心。正是斯说。既言言绝。何言顿教。若不指一言。以直说即心是佛。心要何由可传。故寄无言之言。直诠言绝之理。教亦明矣。解行顿成者。思益云。得诸法正性者。不从一地至于一地。楞伽云。初地则为八。乃至无所有。何次等。一念不生等者。则心本是佛。妄起故为众生。一念妄心不生。何谓不得名佛。故达磨碑云。心有也旷劫而滞凡夫。心无也刹那而登正觉（已上）此文皆取清凉解释。问。四法顿义。其相云何。答。折薪云。顿者下。通明四法皆顿。教理可知。言解行顿成。解顿可尔。行顿成者。圭山云。今一念悟时。即离染着（顿解）一悟永悟。尽未来际。而无间断。修亦念念相应。而无休息。此则念念与解相应。即是行顿成也。以若有间断则心有也。旷劫而滞凡夫。若念念相应。则心无也。刹那而成正觉。非唯行顿。果亦顿成。故次云一念不生即是佛等（已上）言教理可知者。教顿是言说顿亡。理顿乃理性顿显。心无念。则虽闻言说。终日亡言。心契旨。则虽无可显。竟夜冥理乎。解顿可尔者。一念悟解。顿朗万法。即是悟解。未必证解。若证解者。即果顿。以即佛故。此四种顿。一时顿成。尽未来际。相续不休。念念无心。念念大用。复古云。言说顿绝。如真默等。理性顿显者。法性无多少长短。故解行顿成者。净名云。时维摩诘。默然无言。文殊叹曰。是真入不二法门。祖曰。若无维摩默不二理。即一切法不成。一念不生等者。一念妄心不生。云何不得名佛。清凉云。念想都寂。方曰不生。寂照现前。岂不名佛。又真如无分别空。一念即成其佛。又一念所谓无念也。小乘无一念成佛（已上）真性本来无念。一念顿契无念。是故一念即是无念。
    章故楞伽云下。二引证。亦二。初楞伽证相。二宝积证名。初中亦二。初引文明相。二以义明由。三指事显相。今初。言故楞伽云顿者如镜中像等者。复古云。即四顿之一也。庵罗果。四渐之一也（已上）十卷楞伽亦云。大惠譬如明镜无分别。心一时俱说一切色像。如来世尊。亦复如是无有分别。净诸众生自心现流。一时清净。非渐次净。令住寂静无分别处（已上）明镜功能。顿现万像。物对明镜。一切顿现。物对镜时。无有渐现。不对而已。对则顿现。心本无念。一时顿照。理体顿现。无有渐次。复古记主。四顿一者。楞伽经中。渐说四种。并是譬喻。法合唯一。言四种者。一庵果渐熟。二陶器渐成。三草木渐长。四伎艺渐成。四譬俱合净一现流。言四顿者。一镜像顿现。合现流顿净。二日月顿照。合胜境顿现。三梨耶顿缘。合净处顿成。四三佛顿照。合行光顿照。四譬即合现流顿净。而其法体义理少别。章中于彼四渐四顿。各引初一。以证渐顿。
    章以一切法下。二以义明由。前所引用楞伽之文。唯是譬喻。即合上文理性顿显解行顿成。今此文者。明其所以。何故要如镜像顿现。诸法自体。本来常恒。显现真有。非依言说而初现起。亦非观智所缘初现。是故见之。则顿圆满。即显前四皆成顿义。本来自正。明理性顿现所以。不待言说。明言说顿绝所以。不待观智。明解行顿成所以。
    问。楞伽合法。众生自心现流之法。一时顿净。何不依彼明此义理。与彼所喻。有差别耶。答。此与彼经一时顿净一同。别但彼直明顿净之相。不说现流顿净所以。是故今明顿现之由。义苑云。以一切法等者。谓相本自尽。性本自显。所以离名字相。故不待言说。离心缘相。故不待观智（已上）折薪云。以一下。总出四法皆顿之由。亦是通伏难。恐有难言。岂有四法皆悉顿耶。故今答言以一切法本来自正等也。此暗用思益意。彼经云。得诸法正性者。不从一地至于一地。今云自正。即诸法正性也。不待言说等者。由诸法自正故。不待言说观智。方正也（已上）不同事相正因缘法。依他缘起。终无自性。此是本来法尔正故。
    章如净名以默下。三指事显相。因前。问曰。本来自正。不待言说。不待观者。是谁人耶。答。且如净名大士是也。彼经中卷。入不二法门品之末。先三十二人菩萨。各说不二讫。次下经云。于是文殊师利。问维摩诘。我等各自说已。仁者当说。何等是菩萨入不二法门。时维摩诘。默然无言。文殊师利叹言。善哉善哉。乃至无有文字言说。是真入不二法门。说是入不二法门时。于此众中。五千菩萨。皆入不二法门。得无生法忍（已上）此中文殊。请维摩诘。维摩居士。即显不二法本自正。故亡言说。若泛而言。本来自正。不待言说。不碍言说。若住无言。即碍言说。本无拘碍。随何自正且寄无言。显不二极。勿谓唯此无言。即是不二。余非不二法门。此名以无言显无言。亦名以无言遣言。问。净名无言之后。文殊印可赞叹。此与维摩。为浅深耶。又与前文殊。浅深云何。若浅。何故在净名后。若深。何故以言赞可。
    答。文殊语赞。名以言印无言。既印净名。虽是言说。不异无言。唯是与净名。同体一相。无有差异。若尔何故以言印之。前言言说是不深故。答。先文殊。以言说。离言法者。为遣三十一人菩萨往言不二。故望净名。未为极理。净名无言。此上成印。是故虽言是最极深。文殊叹已。菩萨得益。总闻三十三人不二故。结益也。此中前后四重不二。合则三重。一后二。为一。言对总为二重。前后之文殊。以言显无言故总通言之。一种不二。开合随宜。不可拘滞。
    章又宝积经论中下。二宝积证名。彼论第一云。未闻者。未至耳识道故。未曾受持者。虽到多识道。不受持诸顿教说及诸修多罗法谤。以是义故。如来说此修多罗等故（已上）此意宝积经。即是顿教也。
    章三或开为三下。三三教。亦二。初标立。二引证。今初。义苑云。其渐教中。有权实故。离成终始并其顿教。故总为三（已上）始教是权。终教名实。方尽大乘至极之说。故名终教。既于渐教。开为始终。始教未尽大乘法理。对彼渐教。是故此门名为终教。当知即是渐中至极。故名终教。非谓总是诸教中极。
    章即如上深密经等下。二引证。亦三。初依深密。指始终教。二依法鼓。明始终教。三依起信。明始终顿。今初。言即如上深密等者。上叙古今立教中。玄奘立教之处。章叙彼三法轮已。即判断云。第二第三。唯摄始终二教。今即指彼处也。义苑云。三法轮中。后二者。谓照法轮中时。当诸部般若。是此始教。持法轮谓后时。于大乘中。显了说三性及真如不空理等。此是经教后时虽同。则性相二宗。用意各别也（已上）折薪云。指如深密后二者。然探玄大疏皆云。深密第二第三时教。同许定性二乘无性阐提悉不成佛。故今合之。以为一教。今何后二是始终二教耶。答。以持法轮中有不空理故。义当终教。若唯约三性理说。此通始教。所以清凉所叙三时。唯约三性以说。而深密经中。亦约三无性理是一故。密说云唯有一乘。非于一切有情界中。无有种种有情种性等。此则三乘所观无性是一故。密意说此。以为一乘。理实三乘各证涅槃。非是一也。依此义故。故云同许三乘不成佛。所以合为始教。今约不空理故。又三性三无性。显中道故。云终教也。后至探玄中。方并以深密后二时。为始教也。今文上下。若宗若教。皆许第三时。为终教理无疑也（已上）复古云。约大乘初浅后深。故开为二。会深密者。以三时收渐教也。五时则于后开出法花涅槃常住妙典。为四五时。今合五作三。第三时中。收经甚宽。又持法轮义。亦通也。深密经。亦说真如妙有。但奘师所宗。宗于不变湛然有耳。今约通义。略分教耳（已上）集成引今所引复古记文已云。释曰。此得章意。若承探玄大经疏等者。即如起信论演奥钞曰。始·分两名。可有二说。一云。始则破相教。分则法相教。此约说中文势然也。二云。破相法相。各有两名。此约清凉意也。应云于中但说诸法皆空。未尽大乘法理。故名为始。有不成佛。故为分。于中但说一切法相。未尽大乘法理。故名为始。有不成佛。故名为分。花严疏云。以深密第二第三时教。同许定性俱不成佛。合为一教。此既未尽大乘法理。故立为初。有不成佛。故名为分。问。彼既分为第二第三。何故此中。合为一教。答。此且据皆说定性不成。又皆未尽理。故合为一。彼自约摄生宽狭等义。故分为二。故清凉云。深密对般若。更高一级。般若一向不说有五果回心。深密说定性者不得菩提。不定性者。五果回心。名渐悟菩萨（云云）终实教。依所诠立名。依主释。清凉曰。夫能诠教。皆从所诠以立（已上）集成所引。演奥钞者。正俊法师。作演奥钞十卷。解圭山起信论注。圭山取贤首起信疏。注本论之下。有四卷焉。大宋人师。长水子璇等。作记释注。乃其之一也。子璇解释。名笔削记。现行于世。正俊演奥。未传日域。
    章依是义故下。二依法鼓。明始终教。亦三。初标举经意。二具引经文。三释成经意今初。法鼓经者。具名大法鼓经。有二卷矣。宋求那跋摩译。波斯匿王。击鼓吹贝。往诣佛所。如来因此说法鼓经。此经具说如来藏性。不空实德。常恒不变。如是等义。以为至极。呵叱无常空寂之义。故依彼经。以义陈空不空门。始终二教。折薪云。依是下。依照法轮中。说诸法空故。法鼓经中。以空为始。依持法轮中。不空义故。法鼓经中。以不空为终也（已上）以深密经第二三时。与法鼓经空不空门。相连成立。是故持言依是义。复古云。依是义者。则依二教始终不同也。以空为始。不空为终者。然此五教。草创于帝心。因循于至相。修饰于贤首也。如此则开判于奘师未归之前。且竺汰之时。三论新翻。空性并行。各符宗旨。遂于大乘。有性空二教。圣贤继踵。权实遂分。今家五教。囊括诸宗。故以空为大乘之初门。不空为终也。始者初始也。终者终极也。空不空。乃二教所显之理也。非立名之因。然此始终。且显一理空有相望。如圭峰略辨十对浅深不同。云花曰。始教门者。复有二种。言始门者。如百法明门论。六种无为。属一切法摄。人法二空。方入空摄得知。真如不及二空。二空为上。言终门者。维摩弟子品。不生不灭。是无常义等。金刚微尘。即非微尘等。又云。今初教门中。真如但是空义。不同终教始终二门。并具空有二门。奘师还自天竺。执定性阐提并不成佛。故以深密第二第三时。合为始教。有不成佛。故得居分。亦是大乘初门。所显之如义。同百法。是始之初门也（已上）始终各二。义理可见。
    章故彼经云下。二具引经文也。此在彼经下卷。义苑云。故彼下。引经证成。复次下设喻。诸佛下。举法。摩诃衍。此云大乘。多说空者。诸部般若所说。八十余科法门。悉皆清净。一切空经。是有余者。以空覆于中道妙理。余此法故。波斯匿。此云和悦。为大施主。设四种人。则可畏·无财·勤息·净志。幽显以兼济。贵贱皆沾。譬彼如来无私普化。故次云诸佛世尊亦复如是。常住妙典者。诠常住法故。以文从义。故有斯名（已上）言乃至广说者。章引文次下。彼经续云。或随句字说。或增异句字。所以者何。彼如是言。一切佛经。皆说无我。而彼不知空无我义。彼无慧人。趣向灭尽。然空无我说。亦是佛语。所以者何。无量尘垢。诸烦恼藏。常空涅槃。如是涅槃。是句一切句。彼常住安乐。是佛所得。大般涅槃。迦叶白佛言。世尊云何离于断常。佛告迦叶。乃至众生。轮回生死。我不自在。是故我为说无我义。然诸佛所得。大般涅槃。常住安乐。以是义故。坏彼断常（已上）此经前后。所说意者。佛随众生种种根宜。说种种法。令得利润。众生着我。轮回生死故。说诸法空无我理。而实唯有涅槃常住大我乐净四德妙理。湛然恒寂。以是名为无上无余巧妙所说。当知说空为遣执着。非理实说。波斯匿王。以众味等。施诸众生。佛说诸经。利诸众生。即有浅深宽狭等异。空不空等。是故成立。问。何故此经为无上说。答。说如来藏不空理故。故彼经云。一切众生。悉有佛性。无量相好。庄严照明。以彼性故。一切众生。得般涅槃（已上）即说庸翳覆眼。重云隐月。如人穿井。瓶中灯四喻。此四喻者。佛藏因缘不空万德。常恒周遍。一切众生。皆是其相。大乘甚深。无上无余。终穷至极。即在此说。
    章解云此则下。三释成经意义苑云。依经定教也。谓虽诸法皆空。空犹覆于一实。如云散长空。约此以为始教。若常住之理。性德济彰。中道侹现。若孤蟾朗曜。据此以为终教（已上）宋本常住妙典名为终教。日域本云常住无上名为终教。集成云。二教不同。复各有二。太一真如章云。终教门者。复有二种。一始。二终。言始门者。则维摩经中。不二法门品。三十二菩萨。显不二法门者。是终门者。则不二法门品。文殊所显不二者。是其始终两门。并具无分别教义。空有二门。始教门者。复有二种。一始。二终。言始门者。如百法明门论六种无为。属一切法摄。人法二空。方入空摄。得知。真如不及二空。二空为上。此门亦通分别无分别教义。言终门者。如维摩经弟子品内。为迦旃延。说不生灭是无常义等。又金刚般若经微尘等。又依对法论。开六无为。成八无为。三种真如。则属无为摄。得知。真如成无为上。此初教始终。并通分别无分别教义。无分别义者。谓证真如。无分别教者。谓比观意言。无分别境。悟大乘言教故。分别教义者。谓教义则空故。今初教门中。真如但是空义。不同终教（已上）此所引中。亦有复古所引中文。而有具路。是故今重引具足文。勿厌繁重。
    章又如起信论中下。三依起信明始终顿。义苑云。绝言等者。谓离言真如。观智镜。言思皆绝。故约顿教。依言等者。则依言真如。生信境。明渐次解行故。约此分始终之二者。谓空如来藏。空无妄染为始。不空如来藏。具足恒沙性净功德为终（已上）折薪云。问。起信疏云。心真如门。即顿教分齐也。始教约空义。亦是密说此门。生灭门。即终教分齐。今何真如门。通三教耶。答。起信中。约大分义。对生灭门故。判真如门为顿教。判生灭门为终教。其实二门。皆通顿渐。故圭山频以生灭门。显真性处。为顿教也（如四相本来同觉故。即顿教无位之位等也）今文亦于真如门。分成三教也（已上）复古云。所显真如。既有其三。故教成三也。有疑用论者。当知经论多含。随用异耳。虽开为三然皆三乘也（已上）此当折薪问答一段。彼答之意。亦当多含。起信论中。于一心法。开为二门。一心真如门。自体绝相。约不变故。二心生灭门。往复去来。约随缘故。迷则妄生真灭。悟则真生妄灭。迷悟俱有生灭二相。是故总通名生灭门。不动不变。即成生灭。不坏随缘。即成真如。真即生灭。生灭即如。二门该贯。即是一心。其真如门者。即是一法界大总相法门体。一切诸法。从本以来。离言说相。离心缘相。毕竟平等。无有变异等。今名此体。为顿教分。是绝言故。指自体故。次依言说分别。有二种义。一如实空。真如本无妄法等故。是空真如。名始教义。二如实不空。真如自体。具足一切性功德法。究竟圆满。常恒湛然。故是不空真如。名终教义。真生二门。相对言之。真如是顿教。生灭即终教。然真如中。约所说相。绝言即是根本体性。是顿教相。陈此真相。既言依言。必定即是依言显理。渐教之义。于中既立空不空门。是故任运当始终教。所配巧妙。义理极成。彼论本文。恐繁不引。指事备载。细显其相。
    章此约理以分教下。大文第三。结指。言此约理以分教者。宋本章云。此约法以分教耳（已上）与上文同故。即解云。结上就法。且是约教（已上）今日域本。既云约理。即是所诠。与上文异。然义通。兼彼此无在异。言若就法义如下卷中别辨者。此指下卷所诠差别。彼立十门。始自所依心识。终至佛身开合。一一法义。皆约五教分别解释。既云下卷。故知所诠必定第十。义理分齐即是第九。宋本前却。相违云何。然宋本云如下别辨。与和本异。非别相违。今从和本次第如本。集成云。言法义者。摄论说法人及法义。法谓色受等。眼耳等。人谓信行法行等。法谓修多罗。祇夜等。义谓十二部经所显诸义。又法谓眼等。人谓我众等。法谓十二部正教。义谓十二部正教义（已上）折薪云。且如所依心识中。五教皆有所依心此即法也。随五教释义各各差别。此即义也。乃至佛身开合中。如法身。六句标名。此即法也。句句下。释所以。此即义也。中间八门例然。由对下差别之义故。云上就法分教也（已上）法义相状。历门如是。

五教章通路记卷第十四（终）
五教章通路记卷第十五

　    东大寺沙门凝然述
  　    
　　　　　
　　　　　
　　　　　

    章二以理标宗下。大文第二。以理开宗。于中为二。初标分。二胜释。今初。言宗乃有十者。问。教既有五。宗亦应五。应一教下各一宗故。何教有五而宗有十。答。宗教随宜。未必一具。教虽有五。而教宗多。是故言宗通成十种。问。何故小乘不立唯一。答。小乘教中。有二十部。所宗多数。故成多类。虽皆小教。宗即别故。当知约教开小合大。约乘通言大小俱开。小乘六宗。大有四故。虽同是大。约宗异故。十宗之中。初六是小。即是愚法小乘教也。后四是大。于后四教。各一宗故。如来在世。为小乘机。说小乘法。始自鹿苑。终至鹤林。唯是一味声闻缘觉趣入之法。无有异许。如来灭后一百年间。次第传承。亦无异许。百余年时。初分二部。上座罗汉。与彼大天。诤论五事。言五事者。大天所立。上座不许。故成二部。谓上座部。大众部也。大天之众。名大众部。年小等者。数极多故。余处诱·无知·犹处·他令入·道因声故起。是诸佛圣教。是名五事。大天自说。号为为说。大众上座二部并起。弘其法教。教化世间。二百年中。大众部中。诸出三部。一一说部。二说出世部。三鸡胤部。又二百年时。大众出二。名多闻部。次从闻部。分出一部。名说假部。二百年满。亦出三部。一制多山部。二西山住部。三北山住部。此大众部。从百余年。至二百满。四破。或五破。本末总合。即成九部。作颂曰。大众一说说出世。鸡胤多闻及说假。制多西山北山住。本末合数成九部。其上座部。久而不分。三百年初。分成二部。一雪山部。即本上座。二说一切有部。亦名说因部。梵云萨婆多。三百二十年。从有部中。流出一部。名犊子部。梵云婆粗富罗。三百三十年。从犊子部。复出四部。一法上部。二贤胄部。三正量部。四密林山部。此乃同时而分出也。又三百六十年。从一切有。复出一部。名化地部。梵云弥沙塞也。三百八十年。从化地部。流出一部。名法藏部。梵云昙无德也。三百年末。从萨婆多。复出一部。名饮光部。梵云迦叶遗也。四百年满。从一切有。复出一部。名经量部。如是上座七破八破。本末通许。成十一部。作颂曰。说一切有说山犊。法上贤胄正密林。化地法藏饮经量。本末合数十一部。于二十部。上座大众二部是本。十八是末。文殊问经。言十八及本二。皆从大乘出。无是亦无非。我说本末起者。即此事也。总而言之。小乘部类。种相极多。谓二部。五部。十二部。十八部。二十部。五百部也。党类虽多括其要归。不过今此二十部宗。虽有二十。约所许相。括其种类。不过十一。第一大众一说·说出世·鸡胤四部同说。一切如如来皆是出世。无有漏法。佛身寿量。并无边。眼等五识。有染离染。色无色界。具六识身。五种色根。肉团为体。无为有为。去来世无。一刹那心。了一切法。如是等义。其相甚多。四部同说。以此为宗。第二多闻部宗说。佛五音。是出世教。余即世间。言五音者。无常·苦·空·无我·涅槃寂静音也。余义多同萨婆多部。第三说假部宗说。共非蕴。十二处非真实。由福故得圣道。道不可修。余多义同大众部说。第四制多山部。西山住部。北山住部。三部同说。一切菩萨不脱恶趣。供养塔庙。不得大果。余义多同大众部说。第五说一切有宗。一切有者。总束为二。一是法有。二是时有。心王。心所色。不相应及三无为是法。一切去来今世。是时一切。三世实有。法体恒有。所谓是也。第六雪山部说。一切菩萨。摄是异生。菩萨入胎。不起贪爱。无外道得五通。无天中住梵行。第七犊子。法上。贤胄。正量。密林五部同说。补特加罗。非即蕴离蕴。入正性离。十二心顷。说名行向。第十三心。名为住果。此中十二心相状者。入见道时。四谛之中。各有三心。且如苦谛。一苦法智。观欲界苦二苦法忍。观欲苦谛惑断未断。犹有一界惑故。重观断等。三苦类智。即合观色无色界苦。以苦谛惑三界尽故。不后重观。是故不别立苦类忍。集灭道谛。准列皆尔。是故总合。有十二心。第十三心。或说。即道类智第二念相续心。惑是总观四部心也。次第超越。向果亦尔。准例可知。第八化地部说。去来世无。现在无为有。四谛一时观。定无中有。亦有斋首补特伽罗。有世间正见。无世间信根。无出世静虑。无无漏寻。善非有因。预流有退。罗汉无退。无为有九。第九法藏部说。佛在僧摄。佛与二乘。解脱虽一。而圣道异。无外道得五通。阿罗汉身。皆是无漏。余义多同大众部说。第十饮光部说。若法已断已遍知即无。未断未遍知即有。业果已熟即无。未熟即有。诸有学法。有异熟果。余义多同法藏部说。第一经量部说。必有胜义补特伽罗。异生位中。亦有圣法。非离圣道有蕴永灭。有根边蕴。有一味蕴。一味蕴者。即细意识。诸蕴从前转。至后世。余义多同说一切有。此十一种。唯约彼彼一具党类。诸部共闻。立此宗旨。作其类说。若约浅深次第言之。虽有二十。不过六宗。今此所明。即约此义。折薪云。十宗五教。互有宽狭。教即一经容有多教。宗则一宗容有多经。随何经中。皆此宗故。若局判一经。以为一教。则抑诸大乘。又夫立教。必须断证阶位等殊。立宗但明所尚差别（已上）义苑云。总收一代时教。约法约机。以为十宗。前六小乘。虽二十部宗计不同。今据本宗末宗同义。以类相从。束成其六。后四属于大乘。如下辨之（已上）宗轮论中。明二十部分出源流。计法同异。本宗同义。末宗异义。所立非一。同异寔多。正举少分本宗同义。
    章一我法俱有宗。亦二。初标分。二一人天乘下。随解。即有二类。世间出世义门异故。今初。言人天乘者。是佛法中人天乘也。非谓未入佛法之者。虽是已入。佛为说故。如来说法。必随机宜。为引摄彼极钝之者。且说人天。示其因果。由此即离四恶趣也。是为二乘之方便法。从此渐渐出三界故。上同教门四乘三中。二谓一乘·三乘·小乘·人天为四者。其中一也。此是次第渐次开出。从一开三。从三开小。从小开人天。故折薪云。验上四乘中人天乘。即小乘中开出也（已上）上章亦云。三谓三乘·人天为四（已上）五乘中云。二谓三乘·人·天为五。三谓佛与二乘·天及梵亦为五（已上）此等人天。皆此所摄。无量乘中。必有人天。问。刊定记主。建立四教。初名迷真异执教。清凉破之。为非判佛教。今愚法教中。既摄人天。并是世间。非出世法。岂非是同彼所立耶。答。彼迷真教。天竺六师。九十五等。震旦三玄等。此等为体。令乖佛法。异执坚强。是故清凉破云。参以邪宗。义实尔故。今此人天。全非彼侣。如来劝之。为小方便。天超异见。为其所摄如提谓经等。即是其例也。诸律藏中。佛为初入佛法之者。必赞施戒生天之事。又增一阿含。明人天因果等。并此事也。
    章二小乘中下。二小乘。见义苑所牒。云一人天。二小乘。中犊子部等。和本直云二小乘中犊子部等。折薪记主。于此宗初。具明小乘二十部宗分出源流。义苑疏主。亦于此处。略明根缘。今于已前总分之处。要略已明分部源流。今亦因顺彼二记例。粗明前处未陈述之者。折薪云。南山戒疏云。根本二部。如四分中。初结集时。选五百人。即是窟内上座部也。余不在数。名为大众。即窟外部也。所谓上座·大众创分结集之场。故文殊问经云根本二部。此即是也（已上）此非全文。时加解释。终南山道宣律师戒疏一上。具陈四类分部。谓二部·五部·十八·五百也。其明二部文云。一者二部。如四分中。初结集时。选五百人。余不在数。名为大众。如文殊问经。根本二部。谓上座部及大众部。如西域传。二部所集。各有石窟。其处仍存。现今中梵二部俱盛（已上）折薪所引。主客可见。上座大众创分结集之场者。此南山续高僧传明律篇论曰文也。出彼第二十二卷中。然二部有二。一结场二部。唯结集法之处。非是乖诤之事。二乖诤二部。上座大众。诤法而分。结场二部。佛灭之年。乖诤二部。佛灭百余。彼戒疏中。且举结场意。兼举乖诤。引文殊问故。乖诤二部。亦有二种。一悬记乖静。以文殊问经玄记未来故。二已起乖诤。宗轮论中。应佛悬记。乖违诤论。起二部故。此二部者。事体是一。但事异耳。折薪记。叙已起乖诤。是依宗轮论说。彼论即玄奘所译。有一卷也。真译所译。名部异执论。亦有一卷。折薪云。后百有余年。摩竭提国。王号无忧。统摄赡部。即化洽人神。时有大天者。其未出家时。犯三逆罪。谓杀父。杀母。杀阿罗汉。造已深生忧悔。欲求灭罪。遂逢窟外大众部僧。既不知其犯逆。便与出家受具。以聪明故。为无忧王之所宗敬复与上座部乖诤时。大天谓。戒经中若灭诤者。当作多人语时。上座部。耆德虽多。人数甚少。大众部。党内耆德虽少。人数极多。王因以大天为是。所以二部抗行（已上）义苑云。分部之初。不出四众。一龙象众。二边鄙众。三多闻众。四大德众。龙象即是大天之流。斗诤之首。性禀凶顽。为恶滋甚。圣众制而不止。故名龙象。□悷难调也。边鄙众即大天之门徒也。心行理外。目之为边。无德可称。名之为鄙。既非净首。所以列名。但名边鄙。随顺后党大天之徒。大天门人也。多闻众者。谓凡夫学者。随顺圣人。妙达幽微。广闲三藏。助善明党。称曰多闻。即是持戒广学凡夫。党援圣众者也。大德众者。契圣通神。戒精学博。道高无上。名为大德。此之四众。二恶众。二善众。恶众之中。有首有徒。大天等是首。门人等是徒。初二众是也。善众之内。亦有首有徒。圣者是首。随顺凡夫是徒。末后二众是也。虽内有大德圣者。为二十部分宗之列。故今总叙耳。亦可。前二众不禀圣道。可属人天乘也（已上）如来灭后。乖遣诤论。分成二部。源由四众。宗论说之。故今叙之。大天即以已说五事。入戒本中。令人诵之。上座不用。是汝谁言。非佛说故。两众诤讼。不行布萨。阿育大王。闻之问众断诤方法。答以多人语。毗尼法行两种筹。令定是非。上座众徒。行包舍罗（此云筹也）大天之众。行被舍罗。大天众多。成多人语一味小乘。遂分二部。问。灭后百余。乖诤分二。其事实尔。为分部缘戒疏所举。结集二部。非是乖诤。唯集法处。何故以此入分部事。答。后之乖诤。源由此故。何者五百罗僧。迦叶为首。于王舍城毕波罗窟。结集三藏。名之窟内上座部焉。所余罗僧。总一万人。婆师波罗僧。为首。如来所说。集为五藏。是名窟外大众部焉。是迦兰陀竹林处也。集五藏已。赍来窟内。令见迦叶。迦叶即印成。即与三藏。一合弘之。即为一味佛法大藏。如是相承。一百年间。师资弘持。即迦叶。阿难。末田地。商那和修。优婆□多。名竖五师。□多灭后。有大天事。旧部执论。正言一百十六年时。乖论分二。新译宗轮。唯言百余年。不言定数。然乖诤时。上座徒众。本执昔日迦叶结集窟内三藏。大天徒侣。本执昔日窟外五藏。是故彼时遂分二部。二部根源。由结集时。故二部门。举结集时。然实不诤。为成后事。是故本意正指乖诤。折薪陈二十部乖诤相云。又宗轮论说。此二部。于大众部中。流出八部。于上座部中。流出十部本末共。二十部也（已上）
    次下具引彼论。明二十部诤相。上已略明。恐繁不载。大疏一下。明宗趣中。约就五教。陈其十宗小乘六宗。诸部党类。配属分齐。演义备明。诸记依彼细解章文。今亦依彼明其相状。而彼疏钞。备配大途。其名相等。有所简略。广引诸文。细陈相状。章文分二。初标能立。二明所立。今初建立我法俱有之义。非唯一部所立。诸部俱立此义。有非全部所立。有部中一分故。所立随宜。事非一准。大疏云。第一我法俱有宗。谓犊子部等（已上）演义四下云。谓犊子部等者。等取余四部。谓此计中。总有五全。或一少分。言五部全者。一犊子部。二法上。三贤胄。四正量。五密林山。故总为五部同计。言一少分者。泰法师云。更等取经部中根本经部。不等末经部。以本经部。亦执有胜义我。非即非离。即计菩萨出离生死。故名胜义（已上）
    问。何故名犊子等。答。义苑折薪。并解部名。加之二十部名皆尔。具义苑云。犊子者。律主姓也。上古有仙。居山静处。贪欲起已。不知所止。近有母牛。因染生子。自从仙种。皆言犊子。此即婆罗门姓也。此后门徒。相传不施。至此分部。从远袭为名。言犊子部。此部从说一切有部中流出。从此犊子部。流出四部。一法上部。二贤胄部。三正量部。四密林山部。并上总五部。谓法上者。律主名也。有法可上。名为法上。或有法。出世众人之上。名为法上。贤胄部者。部主之名。胄者苗裔之义。是贤罗汉之苗裔。故言贤胄。从所袭部主为名也。正量者。权衡刊定。名之为量。量无邪谬。故言正也。此部所立。甚染法义。刊定无邪。自称正量。从所立法。以彰部名。密林山者。近山林木蓊郁繁密。部主在此。名密林山。从所居为名。此等四部。释舍利弗阿毗达磨义。有少者。以义足之。后名造论。本义既乖。遂即分部（已上）其经量部。以经为量。立诸法义。三藏之中。弘修多罗。经是本故。律论是末。然是经部。有本有末。四百年满。出世立义。名末经部。尔前并是本经部也。一百年时。有譬喻师。是根本经部师。种类是多。二百三百年时皆有。义苑云。此上五部半。共计我之与法二皆有故。故立宗云我法俱有（已上）此五全一半名。或约人立名。或就法得称。或就处为名。并对文可见。下诸部名。准例可知。
    章彼立三聚法下。二明所立。亦二。初三聚法。二五法藏。今初。言彼立三聚法等者。格类积集。故名为聚。法谓轨持。任持自性及轨则故。不简有为无为法我。通名为法。非是我法对辨之法。言有为者。众缘聚集。和合而生。有为作故。诸有为法。皆此所摄。言无为者。不由众缘。性自有体。无为作故。言非二者。非上有为无为摄故。言初二是法后一是我者。世友菩萨。是萨婆多宗上首。婆沙会时。评家四人。法救·妙音·世友·觉天。诸大罗僧仰此四人。推为上首。厥中世友尊者。特是出萃。兼通诸部。无不穷究。遂作异部宗轮论。备陈二十部宗异义。乖诤因缘。分部源流。本宗同义。末宗异义。随有所立。一一说之。其犊子部。总举十义。初一是人。后九并法。即有为法。即不别说无为。应是三无为法。若有异者。应别举之。大众·一说·化地部等。并异有宗。故则举之。大众一说化地部等。并异有宗。故别举之。今此不举应同有宗。是故无为。同彼应三。初一是人者。论云。其犊子部本宗同义。谓补特伽罗。非即蕴离蕴依蕴处界。假施设名（已上）此是非有为。非无为法也。后九义并法者。诸法有暂住亦有刹那灭。诸法若离补特伽罗。无从前世博至后世。依补特伽罗。可说有移转。亦有外道能得五通。五识无染。亦非离染。若断欲界修道所断结。不为离欲。非见所断。即忍。名相世第一法。名能趣入正性离生。若已得入正性离生。十二心顷。说名行向。第十三心。说名住果。如是诸义。彼犊子部所立所成。本宗同义。其后从彼。分出四部。亦同建立此等诸义。是故我法俱有宗中一类。即有此四部等。
    章又立五法藏下。二五法藏。言一通过去二未来三现在者。此三世中所摄法者。并是有为。三世迁流。要有为故。就三聚中。有为开之。宗轮论云。诸行有暂住。亦有刹那灭（已上）慈恩疏。释此二句云。即正量部计。从此流出。心心所法。焰铃声。念念灭。色法中。如大地经动。命根等。皆随一生长。犹有生灭等（已上）诸法生已。一刹那间。有暂住义。而即速灭。入过去中。念念如是。暂住速灭。从未来世。来现在世。名之为生时才住。是名暂住。问。诸法生灭。依何而成。又不依事物而生灭耶。答。宗轮云。诸法若离补特伽罗。无从前世转至后世。依补特伽罗。可说有移转（已上）慈恩释云。诸法若离等者。此中意说。法无移转。可说命根灭时。法亦随灭。然由我不灭故。能从前世至后世。法不离我。亦可说有移转（已上）是故随我。法有生灭。此我非是非即离我。应是即蕴所立假我。如是立三世藏。明法生灭相。言四无为者。无为不堕三世。故三世外立之。言五不可说等者。宗轮论文。并慈恩释。指事具引。如下引之。此所立我。名非即非离我。亦名非有为非无为我。不可说名。即此义也。问。犊子部宗。有为无为及我。三种何胜何劣。答。有为生灭。定是劣法。无为及我。即是胜法。非即非离即非前二。亦是胜法。非可断法。与无为法。应是等同。问。犊子立五藏者。何故刊定一云犊子部师。亦立四藏。于三藏外。立咒藏故（已上）今言五藏。是云何通。
    答。四藏五藏。所立门别。五藏摄法数。此中摄尽有为无为非二法故。其四藏门。摄能诠教。故三藏外。别立咒藏。咒藏即是陀罗尼藏。小乘亦有陀罗尼故。如萨婆多。立五聚法。摄七十五法。摄能诠教。即立三。是萨婆多。如来灭后。四百年时。五百罗汉。于迦湿弥罗国。集会一处。一味共同。释三藏法。经律论藏释。此各有十万偈文。总合三十万偈论文。玄奘三藏。皆赍归唐。今所翻译毗婆沙论二百此者。释论藏之毗婆沙。言解论者。释发知论。自余二藏。未翻译焉。建立三藏。摄能诠教。是故彼此不相违也。问。此三聚五藏法。此宗所摄诸部。皆立之耶。亦不尔耶。答。折薪云。此上五全一少分。同立三聚五法藏。我法俱有也（已上）法上等四。从犊子出。本来同义故。所立同此意。本经亦同立也。问。何以得知本经部宗。亦立三聚五藏之法。如摄能诠教。刊定记云。又经量部。唯立经律二藏。经诠惠处。是对法故（已上）摄能诠教。即异犊子。何必法数与彼同耶。答。经部既立有我。是故与犊子等。法数所立。应是一同。此即以义成此道理。但摄能诠教不同者。纵使能诠。不妨法数一同。如法胜杂心四聚摄法。成实四聚摄法。此亦如是。摄能诠法。二四虽异所诠法数。彼此是同。有何妨乎。问。犊子部我。与本经部所计之我。为同。异答。犊子部我。非即非离。本经我者。宗轮说彼部我云。执有胜义补犊伽罗（已上）彼言非二。不言胜义。此言胜义。不言非二。然慈恩师。宗轮疏。判经部我云。但是微细。难可施设。即实我也。不同正量等非即蕴离蕴蕴外调然。有别体故（已上）此释本论执有胜义补特伽罗之文。正量等者。等取犊子法上贤胄密林山部。此五部乘。同一计故。彼诸部计非即非离。而是蕴外。有其别体。此经部宗。取极微细。难可施设。故名胜义。问。非即非离。何云蕴外。答。虽非即离。既有别体。有别体故。强云蕴外。非是离蕴。名言蕴外。唯识疏一末。叙犊子部我云。彼宗计我。与所依蕴。不即不离。然则有体。非常无常（已上）演秘一云。然则有体者。问。若尔如何不是离蕴。复与瑜伽第四类我。而有何别。答。虽别有体。体与其蕴。非即非离。彼第四计。虽言在蕴。蕴与其我。而即有异。故不同也（已上）故彼宗我。调然有体。本经部我。最极微细。不言别体。有此差别。问。本经部我。即蕴离蕴等。三缠我中何一切我相。三种摄故。答。述记判云。经部本计我亦非离蕴（已上）此解释意。是即蕴我。言非离蕴故。若尔何故唯识论中。破即蕴我。疏主不言兼破小乘。小乘唯第三故。是故是故疏意。经部本计。即是非即非离之我。是故疏中。有亦言也。非唯犊子。亦本经部。计有非即非离我故。若尔何故。不言非即。唯言非离。虽言非离。唯兼非即。语略故尔。实是二非。是故神泰判本经部所计我。言非即非离。
    问。若尔何故宗轮论疏陈二部别。言不同后。答。彼不同者。微细难说。及别有体。名之为异。不遮非二。彼此是同。非唯此二。是同类我。亦非四全所计之我。并是一同五全一少分。皆同一宗故。唯识论一云。诸所执我。略有三种。一者执。我体常。周遍。量同虚空。随处造业。受苦乐故。二者执。我其体虽常。而量不定。随身大小。有卷舒故。三者执。我体常至网。如一极微。潜转身中。作事业故（已上）彼论亦云。又所执我。复有三种。一者即蕴。二者离蕴。三者与蕴非即非离（已上）彼论如是。举诸我类前三类中。初体常等。是数论胜论等计。次不定等。是无渐外道等计。第三至网等。是兽至遍出等计。举此三类。一一破也。又举三类。故置又言。此后三类。约就与蕴即离非二。摄尽诸我。前三类我。唯破外道。此三类我。兼破小乘。破小乘者。非即非离。兼破犊子部故。前三类我。此中第二我之所摄。故外道中若狭此广。瑜伽六十五云。云何知。我非实有故。非现有故。而不可得。亦不可见。谓所计我。为实有者。建极彼岸。不过四种。一者计。我即是诸蕴。二者计。我异于诸蕴。中。三者计。我非即诸蕴。而异诸蕴。非住蕴中而住异蕴离蕴法中。四者计。我非即诸蕴而异诸蕴。非住蕴中。亦不住于异于诸蕴离蕴法中。而无有蕴。一切蕴法。都不相应。依我分别。计为有者。皆摄在此四种计中。除此更无若过若增（已上）问。此四种我。与唯识论后三类我。同异如何。答。瑜伽初我。即是唯识第一我体。是即蕴故。瑜伽后三。唯识第二离蕴我摄。虽住蕴中。或住蕴外。或不住蕴。亦非蕴外。并离蕴计。是故瑜伽四种是狭。不摄唯识非即离故。前所引演秘文。瑜伽第四类我者。即此六十五所举我。问。此犊子我。诸类中何。答。瑜伽四中。而无此我。唯识前二类中亦无。后三类中。第三非即非离之我。是犊子部所计我也。问。是非二我为犊子罗僧始立耶为自本外道立之耶。答。非即离我。本是犊子外道所计。今佛灭后三百余年。彼氏苗裔。出家学法。更起此见。又如来在世。彼者犊子外道。归佛出家证果。是故云是外道所计。述记一本云。论三者与蕴不即不离。述曰。筏蹉氏外道。名犊子外道。男声中呼。归佛出家。名犊子部。皤雌子部。女声中呼。即是一也。上古有仙。居山寂处。贪心不止。遂染母牛。因遂生男。流诸苗裔。此后种类。诸言犊子。即婆罗门之一姓也。涅槃经说犊子外道。归佛出家。此后门从。相传不绝。今时此部。是彼苗裔。远袭为名名犊子部。正量部等。亦作此计（已上）大觉律师四分律钞批第一。释犊子云。上古有仙。染犊生子。此之种也。真谛云。名可住子部。罗怙罗是舍利子弟子。可住子。是罗怙罗弟子。弘舍利弗阿毗昙也（已上）舍利弗阿毗昙。既是犊子部本论。然部主虽学此论。而根滞塞。犹计实我。是故诸部毁责。令同外道宗义者。即由此事也。犊子部等。既立有我。执我之者。不断烦恼。而彼部主及余人中罗僧者。多亦有学人。其数是多。既起我见。如何彼部发无漏智。断惑证理。答。此义古来诸师。各判。义非一准。理致是多。然当宗诸祖。解释之中。无别判断。宋朝诸记亦无别释。昔日本寿灵大德指事。问答释通。即依慈恩宗轮论疏及西明义释。成立此义。故指事云。问。二乘圣者。既断人执。证人空理。何更立我。答。宗轮论云。其犊子部本宗同义。谓补特伽罗。非即蕴离蕴。依蕴处界。假施名。大乘基云。其犊子部。谓补特伽罗。非即蕴离蕴。谓实有我。非有为无为。然与蕴不即不离。佛说无我。但无即蕴离蕴。如外道等所计之我。悉皆是无。非无不可说藏即蕴离蕴我。既不可说。亦不可言形量大小等。乃至成至成佛。此我常在。依蕴处界假施设名者。谓我非即蕴非离蕴。处界亦尔。然世说言。色是我。乃至法亦是我。但依蕴等。假设此我名。我实非蕴等。测法师云。然彼二乘所计我者。如犊子部及经部等。如异部宗轮论说。问。如下所说犊子部计非即离我。二障之内。何障所摄。若言烦恼。如何罗僧。起烦恼障。若所知障。如何论说生空智断。三藏解云。是我执故。烦恼障摄。此部未得罗汉果。时所计我相。同佛在时犊子外道。由斯立号名犊子部。初谈未成罗汉时计故。说彼部亦名计我。理实得果。已断我执。经部等计。应准此释。宗轮云。其经量部。执有胜义补特伽罗。基云。但是微细。难可施设。即实我也。不同正量等非即蕴离蕴。蕴外调然。有别体故（已上）此中总举二家之义。初依慈恩宗轮疏意。彼释意云。犊子部宗。若立我者。何故诸经遣破人我。发智断惑。证得圣果。所立之义。岂不违彼。答。佛诸经中。说无人我。破我证圣。是破即蕴离蕴之我。断此我故。即证圣果。非是非即非离之我。此我非所破之者故。非是可断之法物故。是故立我无违佛经。后违西明唯识疏意。彼师即引玄奘解释。非是人执。唯谈因位。入法修观。无此计故。寿灵大德。引此二释。无有偏取。随应依用。嘉祥师意。三论玄云。于小乘内。自分三品。一者俱不得二空。如犊子部云四大和合。有于眼法。五阴和合别有人法。此下根人也。（乃至萨卫诃梨中上二根非今所要）犊子入真观故。则见我空。小于俗谛。别有人体（已上）入观之时既亡人我。故断烦恼。证小果也。净名玄论一云。佛灭度后。五百论师。诸部异宗。亦不出四句之义。如龙树所引犊子计。有我有法。名为有见。乃至问。犊子计我。与外道。何异。答。犊子明计我。外道执实我是故为异也。广如俱舍论辨。犊子三假之宗。又如释论所引。云犊子计。五阴和合故有人法。四大和合。故有眼法。既称和合。即是假也。故知是假我问。既是假我。与诃梨所辨。有何异耶。答。犊子计。别有假人体。与五蕴体。不一不异。在第五不可说藏中。故俱舍论出彼义云。如薪有火。别有火体。虽同阴有人。别有人体。同不然。今明有假体者。世谛故有。即真故无。而犊子计我。不可全空。故非类也。答。盖是未悉犊子之宗故。作此说耳。如俱舍论云。犊子未入空无我观。是故有我。入观之日。则知我空。是故当知。全同彼说（已上）问。若如此说。犊子所立。既是假我。不可依入观不入观之事。若依入观。虽是实我何妨圣果。皆入空故。答。虽言假我。不同余部无体假我。唯是依彼五阴和合。是故言假所成人我。实有别体。即如俱舍依薪有火。火有别体。此义极成。不同外道不假五蕴。别有实体。直起坚执。故托五阴。名为假我。而实有体。还是实我。有实体故。空由真观。以假我故。即异外道。既有实体。是人执摄。故空由观。南山律师所解之意。犊子计我。亦依观空。故戒疏一上。陈述二部五部十八五百诸部乖诤已云。问。上列四种异执不同。既是一化所宗。俱会圣道。何得更执。岂曰达人答。理本一也。悟有浅深。由机涉明味。计有利钝。故入观也。人法俱也。及其出也。不无缘习。教约相动。随义以张。道据正理。分通会契。故无量义云。法水一也。江河井池。分其异耳。初说四谛。本为声闻。八万诸天。发大道意。用斯文证。何得怀疑（已上）问。此入观时。见空理者。与嘉祥意。有何差别。答。约入观义。彼此一同。而嘉祥意。虽入观时。知无我理。唯是我空。不兼法空。南山师意。总见二空。即言人法俱亡。非唯我空。亦通诸部。非唯犊子。故彼师归敬仪云。三乘圣贤。深浅有异。至于入证。唯在二空（已上）行事钞云。小乘极处。人法二空。此乃总通四部。分部故此分齐与嘉祥异。跋摩二空。有部人空。犊子人我。所说差别。并绝习故。入理之时。皆二空故。元照律师。行宗记一上。分别犊子部我云。问。此与外道何别。答。外道妄谓蕴中别有神我。此约观行。摧折我蕴非一非异知是虚妄计妄为有可得悟道故不同也（已上）此且陈述入观之时。折我义边。实是入观。见二空理。非唯我空。大集经云。皆说有我。不说空相。犹如小儿。是故名为婆蹉留罗（已上）钞批释云。婆蹉者。此翻为犊。富多罗者。此翻为子空富罗者此翻为子言富罗者略也。正是犊子部也。此部计我。非是即蕴。亦不离蕴。而有实我。梵云婆罗必栗托陀那。此云愚异生。旧释为小儿。凡夫准此。应言犹如异生。似其异生。此有实我。指之为喻。经言小儿意。取愚义也（已上）大集经中。如来悬记。应悬记故。灭后起之。大集所说。非唯犊子。总说五部分出悬记。谓昙无德。萨婆多。弥沙塞。迦叶遗。婆粗富罗也。此是枝末本是僧祇。故彼经云。广博遍览五部经典也。是故名曰摩诃僧祇（已上）此即根本。此云大众。即是窟内上座部宗。非是窟外大众部也。南山灵芝。如此而判。是故大众通窟内外。古来诸师。相传说言从窟内僧祇分出此五部。如来灭后。百年之时。于□多下。彼五弟子。横分五部。即昙无德。萨婆多等。问。今章所言。犊子者。佛灭何时分出犊子。答。依宗轮论。如来灭后三百余年。从有部中。流出此部。问。若尔。与彼佛灭百年分出犊子。同异如何。答。分部时节。久近既异。人体亦别。非唯犊子。法藏等四事。义皆尔。后后宗中。准此可知。总是五部。三百余年。上座部中。次第随应有此五名。谓一切有部。犊子部。化地部。法藏部。饮光部也。如是次第。随年出来。是名久后流行。五部虽有二十。久后流行。唯此五故。后五部名。即取昔名。所计同故。即立昔名。义净三藏。所传意者。天竺不闻百年五部。言五部者。唯后四也。南山等意。以昔为本。是故五部有二。谓昔与今也。藏经诸律。多是有部。四分律是法藏部。十诵律是一切有。五分律是化地部。饮光部律。唯戒本来。广律未传。僧祇律是上座部。毗尼母论·摩得勒加论·萨婆多论·并有部中律论。明了论是正量部律论。新家律师。此法藏等。判谓。后五部中律藏。南山等旧家并谓。昔五部中律也。杂心论主。名曰法救。与婆娑会。其名即同。后同昔名。所立义理。亦同昔说。此五部名。其实亦同。问。犊子人我得道。义理说既异。而何所说。专合正理。请示要旨。答。诸说是非。其事杂定。俱有道理。义极成故。随应皆用。事包含故。泛尔言之。大集经说五部已云。如是诸部。虽各别异。不妨诸佛法界涅槃（已上）此既不碍大乘道果。况于小乘所得行果。玄记所引。内外中间。虽非佛意。堪为圣教。以有如前种种义故。嘉祥入观。出智论意。南山亦尔。不可不用。慈恩等释。义理极成。古德指事。既引用之。以此为准。理致为足。义灯二云。瑜伽六十四等。总有四类。然但前二不摄第三。若尔。何故彼论说云。依我分别计为有者。皆摄在此四种计中。除此更无。如何不收。答。彼据我执。自性不越彼四。今据情解。妄谓为我。故叙被之。实是法执。问。若尔。如何下生空断。答。彼之总说。非别别属。文总意别。斯文不例（已上）灯师既言。实是法执不碍人空。故证道果。问。此释与宗轮疏。有差别耶。答。约小乘。见即是我执。以彼不知法我见故。若以大乘见。彼二非即法执摄。不异灯释。慈恩弥陀通赞疏上八宗中云。一我法俱有宗。犊子部等是（已上）无传钞二云。言我法俱有宗犊子部等者。准唯识论说。此部计我法皆有。问。法有可知。我有如何。答。彼计依蕴。非即非离蕴。如火与薪非即非离。离薪无火。由有薪故有火。若火即薪而又不可。薪是形色。火是触尘我亦如是。一由有蕴故有我。非离又非我积聚。蕴是积聚。非即也。又可说不可说异。蕴即可说。我即不可说。问。此部主。既是罗汉。如何而计有我。答。若烦恼所计。我即无有。而所知在。亦执于我。问。据教说。所知迷法。如何迷我耶。答。据实可尔。缘此师不会佛密意。故执有我。问。佛密意如何。答。谓佛出世时。此部主上代伐蹉外道。而问佛言。我执为有为无。佛即默然。不答。以何世尊云。答。有真实我。即问我有无。今我既无。何假答之。问。设为彼说是有是无如何。答。若为说是有。增其常见。若为说是无。增其断见。既堕常断。有乖中道。答之何益。此部主不得此意便云。当时世尊。说有为。属三世。无为非三世。即可说。既不答外道师问我有无。明知我是不可说。便计有五法藏。有为属三世。为三。无为非三世为四。我不可说为五。此所说者。即是所计非即离蕴我世。然此计即是法执之我见。问。若尔有我云何能得无学果耶。答。淄州解云。依观即蕴离蕴云为空。得彼无学不妨。尚有非即离蕴之我见。得成此宗。问。若尔余部皆有法我。何唯犊子。为此计耶。答。法虽同。余宗即无如是所计五法藏也。不可相例。若不尔者。法我即等。云何得说二十部殊。此言等者。等余五部。谓法上·贤胄·正量·密林山·经量部。此等诸部。约类而言。不可一一皆使计齐。诸宗类例。皆准此知（已上）此一段释义意。悉显执我之体。全同灯师。虽非人执。而体非人。是故不妨得无学果。然彼部主。既立我名。故诸部师。致毁责言。大疏中陈犊子已云。然此一部。诸部论师。共推不受。呼为附佛法外道。以诸外道所计虽殊。皆立我故（已上）纵所立义。非全同外。既立我名。是故余部不赞。同外名为附佛法外道也。此宗既有五全一半。小乘诸部。并是上座部中。所流之部。非大众部本末之类。大众类中。虽立五事。无立我者。此上座类。义理虽纯而有多部。计其人我。纵非实我。名乖佛乘。而也。
    章二法有我无下。是第二宗。于中分二。初标。二谓萨婆多等下释。亦二。初举部。二立法。今初。大疏言同。钞云。言等者。等取余二等。谓此计都有三全一少分。谓一一切有部。二雪山部。此即上座部。宗轮云。多同说一切有故。亦等取也。三多闻部。宗轮叙多闻部云。余义多同一切有部。并不立我。计法有实故。言一少分者。化地部末计。彼云。过去未来并皆实有。亦有中有。一切法所知所识故。名有法无我（已上）义苑云。萨婆多。此云一切有。是说一切有部。二上座部。转名雪山部。三多闻部。谓一切有者。有二。一有为。二无为。有为三世。无为离世。其体皆有。名一切有。从所立法。为名。称其部也。上座转名者。谓上座弟子。本弘经教。说因时。遂大强。上座于斯。乃弘说因。标旧住处。上座移入雪山。从所住处。为名。称雪山部。若从所袭。即名上座。多闻部从大众出。谓广闲三藏。深悟佛言。从德为名。名多闻部。当时律主。具多闻德也。言一少分者。化地部末计。彼计过去未来并是皆实有。亦有中有。一切法所知识故。名有法无我。此部之主。本是国王。王所统摄国界。化地上之人庶。故言化地。舍国出家。弘宣佛法。从本为名。名化地部（已上）朴杨摄释一云。雪转部。以上座部微弱不行。如似雪风飘流靡措。从喻为名。亦名雪山。从处得称。亦可名上座。从远所袭。以彰部号（已上）故雪山部。即上座部非上座外别有雪山。然文殊问经中。上座部外。别列雪山。是译者谬焉。
    章彼说诸法下。二立法亦三。一二法。二四法。三五法。今初。义苑云。一名二色者。名谓四蕴细故曰名。色谓一蕴粗显故曰色（已上）一切色法。既名为色。自余一切四蕴所摄。皆名为名。故心为首。心所不相应。皆名四名。行蕴中。摄五十八法。谓四十四心所。十四不相应也。问。无为云何。答。五蕴之中。不摄无为。与有为。义不相应故。今疏以蕴。远立色心。是故此中。不摄无为。若摄无为即依界处。界处二门。建立色心。准五蕴门。其相可知。
    章或四所摄下。二四法。言三世及无为者。三世为三。摄有为法。三世转移迁流法故。无为反此。故总为一。此四摄尽法故。立四法也。
    章或五谓一心下。三五法。义苑云。一心谓六识心。二心所谓四十五。三色谓十一种。四不相应谓十四。五无为谓三种。此等皆有故。云法有我无（已上）心所四十五者。未详何意。有宗心所有四十六。五法总合。为七十五。名之有为无为法数。法胜·杂心·俱舍·婆沙·正理·显宗。所说皆同。补亡饰宗云。准俱舍等。总有七十五法。摄一切法尽。总束此法。以为五法。一色。二心。三心所。四不相应。五无为（已上）初色法中。有十一种。俱舍颂曰。色者唯五根五境及无表。二心法中唯有一种。名为心王。亦名为意。亦名为识。此约法数门故。总为一种。若十八界门。开为六识心。五蕴十二处门。亦同唯为一种。三心所有法。有四十六。总为六位。一大地法。有十。颂曰。受想思触欲界念。与作意胜解三摩地。遍于一切心（已上）二大善地法。有十二。颂曰。信及不放逸轻安舍。惭愧二根及不言勤。唯遍善心（已上）三大烦恼地法有六。颂曰痴逸怠不信惛悼恒唯染（已上）四大不善地法有二。颂曰。唯遍不善心。无惭及无愧（已上）五小烦恼地法有十。颂曰。忿心亦复悭嫉恼。害恨谄诳憍。如是类。名为小烦恼地法（已上）六不定法有八。私颂曰。睡眠悔寻伺贪嗔及慢疑。非定属五地。名不定地法。上是四十六心所也。四不相应法有十四。颂曰。心不相应行。得非得同分无想二定命相名身等类（已上）无想是彼异熟。二定是无想定。灭尽定。相即四相。生住异灭。名身等类者。名身。句身。文身。等文句故。总有十四。名不相应。五无为法。有三。一虚空。二择灭。三非择灭也。上来五位。总有七十五位。摄尽一切有为无为诸法。释名辨相。恐繁不述。饰宗记中。建立十门。总明五法位数差别。一明法俱生。二摄上诸法。为蕴处界。三三性分别。四三界分别。五有漏无漏分别。六有所缘无所缘分别。七有执受无执受分别。八内外分别。九是见非见分别。十三断分别。随一一门。具明恐繁。今取取意略明五门。二三四五第十是也。七十五法。摄为三科者。五蕴十二处等界。名之三科。色受想行识。名为五蕴眼耳鼻舌身意（名内六处）色声香味触法（名外六处）是六根六境。合名十二处。六根六境六识。名之为十八界。眼界色界。眼识界乃至意界。法界意识界。如是一一相对而明。七十五法。摄为五蕴者五位法中。十一种色。即色蕴摄。四十六心所中。受即受蕴。想即想蕴余四十四及十四不相应。此五十八。并行蕴摄。第二心王。即识蕴摄。其三无为。非五蕴摄。故论颂曰。蕴不摄无为。义不相应故（已上）五蕴中法。变碍·缘虑·造作·迁流·积集等义。无为反此义不相应。是故五蕴不摄无为。七十五法。束为十二处者。五位初位十一色中。五眼五境即是十处。第二位心。以为意处。第三位四十六心所。及第四从十四不相应。第五三无为。并初位无表。此四类法。总合六十四。以为法处。七十五蕴摄为十八界者。色中前十。为十色界。第二位心。离为七界。六识界及意界。此七并是心王。余三位法。及无表色此类法。合为法界。法界摄法全同法处。问。此三科法。云何互摄。答。先明五蕴摄处界者。且色蕴中。摄十色处及法处中无表色。受蕴摄法处中受。想蕴摄法处中想。行蕴摄法处中余四十四心所。及十四不相应。识蕴唯摄意处。摄十八界者。色蕴摄十色界及法界中无表色。受想二蕴。如次即摄法界心所之中。受想二数行蕴摄法界中四十四心所。十四不相应。识蕴摄七心界。处界门中。三无为法。非蕴所摄。此是举蕴。摄处界法。如是举处。摄蕴界法。以界摄蕴所法。准例可知。次约三性分别七十五法者。先三性者。一者善性。此有四种。一胜义善。体是涅槃。二自性善。谓三善根。惭愧等法。三相应善。谓心心所。与惭等俱。四等起善。自性相应之所等起。身语业色。及不相应。二不善性。亦有四种。一胜义不善。是生死法。二自性不善。三不善根。无惭愧等。三相应不善。与无惭等。相应心品。四等起不善谓身语业。及不相应。前二不善之所等起。三无起性。此有二种。一者有覆无记。二无覆无起。无覆有四。一胜义无起谓非择灭。及与虚空。饰宗云。俱舍释无起。唯有此一。今以义。准前之善恶。之加三种（已上）意云。俱舍唯明胜起无记。然善恶中。各有四种。是故准彼。亦应四。故加后三。即自性等。二自性无记谓异熟威仪工巧变化也。三相应无记。与此四心相应。心心所法。四等起无记。如从威仪心。起威仪路色。二乃至从变化心。发通果色也。此是略明三性相也。十八界中。八唯无记。余通三性。八无记者。眼等五根。及香味触。此八一向唯无记性。余通三性者。余之十界。体通三性。谓七心界。及色声法。如七心界。与无贪俱。名之为善。与贪等俱。名不善等。乃至色声三性亦尔。此约十八界。摄七十五法。五蕴十二处相摄。准可知也。下三门。且约十八界。摄法具足。是委细故。七十五法。约三界者。欲界色界及无色界。名之三界。欲界五趣。有二十处。色有四禅。无色四空。十八界中。欲界所系。具足十八。色界所系。有十四界。除香味境。及鼻舌识。色界无段食。故无能所缘。无色界系。唯有后三。意界。法界。意识界也。十色是无。故五识无。即约三界。明十八界。十八既摄七十五法。是故所摄。展转可知。谓欲界无无想果。无想定。灭尽定。择灭无为。自余皆有。色界无香味境。及鼻舌识。无惭。无愧。小烦恼中。不善性者。不定地中。睡眠。恶作。嗔恚。不相应中中灭尽定。无为中。择灭。无色界。无十一色。五识。诸不善性。谄。诳。睡眠。恶作。寻。伺。无想果。无想定。名句文身。择灭无为。如是等也。七十五法。漏无漏着。饰宗亦约十八界明。意界。法界。及意识界。此通有漏。余十五界。一向有漏。以非道谛三无为故。若直细摄。无表。意识。大地。大善地得。四相。通漏无漏。择灭唯无漏。余唯有漏。七十五法。约三断者。见所断修所断。非所断。名为三断。诸无漏法。为非所断。十八界中。十色五色。唯修所断。此十五界。体非可断。但修道位。断此法上能缘烦恼。即第九品惑。烦恼若尽。此得虽系名之为断。后之三界。即通三断。意界。法界。意识界也。此三界中。若是八十八随眠。及相应。俱有等法。皆见所断。同时心王。是意意识。余者即是法界所收。若贪嗔慢无明。再相应。俱有等法。及余有漏心心所等。是修所断。三界无漏。名非所断。谓意界法界意识。若是道谛之所摄者。及三无为。此非所断。若直细摄。五根。五境。及以五识。唯修所断。若直细摄。五根五境。及以五识。唯修所断。惠中五见。及疑。唯见所断。自余诸法。并通三断。七十五法。约上五门。要略陈述余。恐系厌。上来且明萨婆多宗所说法数。雪山多闻等部。未传东夏。是故法数难弘。宗轮论中。萨婆多部。所立法门。略举七十三义。谓一切有。诸是有者。皆二所摄。一名。二色。过去未来体。亦实有。一切法处。皆是所知。亦是所识及所通达。生老住无常相。心不相应。行蕴所摄。有为事三种。无为事。亦三种。三有为相。别有实体。三谛是有为。一体是无为。如是等法。恐繁不具。此是本宗同义。世友尊者。是有宗人。是故具举自宗义。次大众等四部。通举五十三义。次化地部。举二十八义。自余诸部。皆叙少分。其雪山部。略举九义。谓诸菩萨犹是异生。菩萨入胎。不起贪爱。无诸外道能得五通。亦无天中住梵行者。有阿罗汉为余所引。犹有无知。亦有犹豫。他令悟入。道因声起。自余所执。多同有宗同有宗者。即为同宗。余义虽异。有义是同。宗轮多闻部。略举七义。谓佛五音。是出世教。谓无常。昔空。无我。涅槃寂静。名为五音。此五能引出离道故。如来余音是世间教。大夫五事也。此多闻部。深智广解。故钞批云。真谛云。佛在世时。有一罗汉。名祠皮众众。昔作仙人。被树皮以祠天故。后出家已随佛说法。皆能诵持。佛未涅槃。遂住雪山。坐禅不觉佛灭度。至佛灭后二百年中。方从雪山出。至央掘多罗国。寻同行人。见十大众部能弘三藏。唯能弘浅义。不能弘深义。心甚惊怪。谓大众部。于佛所说。甚深之义。不能通达。悉皆弃并。不复弘通所弘之者。知浅义。其罗汉。便于大众部。具足诵出浅义及以深义。深义中。有大乘义也。其中有不信者。其有信者。诵时大众部。有弘其所说。有不弘其所说。若弘其所说者。别义一部。名多闻部。以所闻多先所习故曰也（已上）
    文殊问经。亦名多闻部。真谛译。部异执名为得多闻也。其末化地部者。宗轮彼末宗异义。总举九义。谓过去未来。亦是实有。亦有中有。一切法处。皆是所知。亦是所识。业实是思。无身语业。寻伺相应。大地劫住。于窣堵波。兴供养业。所获果少。随眠自性。恒居现在。诸蕴处界。亦恒现在。此部末宗。因释一颂。执义有异。如彼颂言。五法定能缚。诸从此生谓无明。贪·爱·五见及诸业。此等即是末化地部义也。上来三全一半所立。并是我空法有宗义。

文化辛未八月三日。以嵯峨大觉寺写本校之。
比丘典寿春秋五十四

五教章通路记卷第十五终
五教章通路记卷第十六

　      东大寺沙门凝然述
  　      
　　　　　　
　　　　　　
　　　　　　

    章三法无去来下。是第三宗。大疏云。三法无去来宗。谓大众部等（已上）演义钞云。而云等者。等取六全一少分。谓都七全。一少分。同有此计。一大众部。二鸡胤部。三制多山部。四西山住部。五北山住部。六法藏部。七饮光部。宗轮论。序制多西山北山云。余义多同大众。叙法藏亦然。叙饮光云。饮义多同法藏。故上七部。类同此计。言一少者。取根本化地部。彼云去来世无。现在无为是有。北京素公公。以前义故。四分律法藏部义。及四阿含。僧祇律。大众部义。并是第三法无去来宗也。义苑释部名云。爰自大天乖诤。昔时界外年少之僧。门人苗裔。共为一明。名大众部。取昔为名也。乃至鸡胤者。上古有仙。贪欲所逼。遂染一鸡。后所生族。因名鸡胤。婆罗门中。仙种姓故。以为名。制多者。此云灵庙。即安置圣灵之庙处也。此山多有制多故。因以立名。大天所住。名制多山。因以为名制多山。西称曰西山住。既与大天不和。因此别住。北山亦然。则制多山北之一山也。此三部。从所住立名。法藏者。部主名也。密之与藏。义意大同。法藏法密。二义皆得。此师含容正法。如藏之密。故名法密。从人以立论名。饮光者。婆罗门姓也。即迦叶波姓。是上古有仙。身有光明。至侧皆不复现。饮蔽余光。故言饮光。此部教主。是彼苗族。故言饮光。又此部主身有金光。能饮余光。故言饮光。化地部主。已如上解（已上）然义苑主。以八全一少分。为此第三宗所有同计。言八全者。前七之外。加说转部。立为第二。故即释云。言说转者。本名经量。亦名说转。此师说有种子。唯一种子。现世相续。转至后世。故言说转（已上）余七如前。然说转者。既是经部。经部本末。本属初宗。末在第四。其外亦是无所可属。清凉不言。不用无过。折薪所解。全同义苑。同补亡饰宗。以饮光部。为第二宗摄。今何举为第三宗所收。答。宗轮叙饮光云。一切诸行。皆刹那灭（已上）举诸义已指云。余义多同法藏部执（已上）法藏既此宗摄。是故一异。判言为第三宗摄也。然补亡中。叙第二宗。总举四部。谓一切有部。多闻部。雪山部。饮光部也。彼取饮光。不取末化地。而宗轮中。叙饮光宗。无三世实有义。饰宗解释。未详何意。此第三宗。大众部义。多取大乘。以为自义。故真谛部执疏云。第二百年。大众部并度往央崛多罗国。此国在王舍城北。此部弘花严·涅槃。胜鬘维摩·金光明·般若等经。于此部中。有修此经者。有不修此经者（已上）是故彼部。分作三部。即一说等。然一说等。有余义故。入余宗中。今此宗者。大众为首。等取余部。饰宗此宗总摄七部。谓大众·鸡胤·制多·西山·北山·化地·法藏部也。唯云化地。不分本末。其饮光部。有宗摄故。之传所释。全同饰宗。亦以饮光。为第二宗。言以过未体用无故者。宗轮论。叙大众部云。过去未来。非实有体。慈恩疏云。现有体用。可名实有。去来体用无。故并非实有曾有。当有名去来故（已上）上无转云。法无去来者。说一切法现在即有。去来即无。不同有宗三世俱有（已上）去来体无。二世法空。无实体故。唯是假有。以假有故。即非实有。是即一分谈法空也。前第三宗。三世实有。此空过未。故深于前。时世空故。其中所有诸法亦空。托时有法。依法有时。是故相随。且成空有。宗轮论中。总叙大众·一说·说出世·鸡胤四部。本宗同义云。佛语皆法轮。一音说诸法。佛无不如义。佛身无边际。佛化有情。心无厌足。佛无睡眠。如来答问不得思惟。佛无说法。众生谓说。常在定故。一刹那心。相应般若。知一切法。如来二智（尽无生智）恒常随转。且举十义。前卷之初。略举十义。正计余所诱等五事。自余二十八义。如彼论说。于彼四部。总五十三义故。恐繁略之。今就大众部。举此诸义也。其鸡胤部所立。全同其制多西山北山三部。亦计大天五事。余之二义。已如上举。论中三部。通举七义。此三部者。宗轮论云。第二百年时有一出家外道。舍邪归正。亦名大天。大众部中。出家受具。多闻精进。居制多山。与彼部僧。重详五事。因兹乖诤。分为三部（已上）问。与前大天。如非云何。答。前之根本大众部主。摩诃提婆。是造三逆。欲出家受戒。众僧不敢听。遂自出家。自称比丘。初说五事。立门徒故。此后大天。即是如法。以宗轮论云出家受具故。然宗轮疏。前之大天。僧未检恶。率而授戒（已上）虽授不得。具重难故。真谛三藏。后之大天。是贼住人也（已上）此是异说。不可和会。其法藏部。所立义者。论叙五义。谓供养塔庙。获广大果等。余四上明。虽佛僧中摄。施佛得大果。论陈此等义已云。余义多同大众部执（已上）是故此部亦同大众五十三义。同宗诸部义理皆尔。此法藏部。总立五藏。谓经律论。咒藏菩萨藏也。其中律藏。即四分律。震旦初受二众具戒。即传四分律藏戒体。厥后虽讲诸部律藏。至于隋运唐朝之初。智首律师。南山律师。考震旦初受专弘四分律。昔之魏代。法总律师。初讲四分。事犹不纯。智首法矿。南山等时。一天四海。皆弘四分。鉴真和尚。传戒日域。即是南山门流。四分律宗。东大寺戒坛。即四分律戒场。日本诸僧。皆受四分律戒。无有余路。纯一纯正。此法藏部。宗轮所说。决定灭后三百余年。所分出部。义净三藏。定宾。灵祐。并谓今时四分律宗。是宗轮中。法藏部宗。义净相传西天不闻佛灭百年。分出五部。补亡饰宗。叙法无去来宗已云。此有七部。大众·鸡胤·制多山·西山·北山·化地·法藏。此律即此宗也（已上）故知今时四分律藏。此法藏部。非是昔分。饰宗第三。所说亦尔。南山师意。宗轮中。有法藏等五。其名同昔。义亦执昔。故景霄律师。简正记一。叙一切有部云。此傍执前十论宗（已上）化地部云。此傍执前五分律也（已上）法藏部云。此傍执四分宗。因有人云。四分从五分中流出也。谓前法藏部。是四分。元从化地部流来。以化地部是五分律故。今详斯解。未究根由。前化地部。但是偏执五分之宗。非是五分律法藏亦然。名同教别。四分一律。始终不分。可以思之也（已上）饮光部云。此傍执前解脱律宗（已上）犊子部中。略无此解。义必有之。五部数故。此是释成南山宗义。前十诵等者。是昔百年分出五部。对宗轮论三百余年。故言前也。其饮光部。宗轮论。叙五义。谓有诸行以过去为因。无诸行以未来为因。一切诸行。皆刹那灭等。余三前叙。此是迦叶遗部律名。解脱戒本一卷。方传震旦。广律未传。其本。化地部所立义者。论叙二十八义。谓见苦谛时。能见诸谛。要已见者。能如是见。随眠非心亦非心所。无所缘。与缠异。随眠自性。心不相应。缠自性。心相应。异生不断欲贪嗔恚。无诸外道能得五通。亦无天中住梵行者。无阿罗汉。增长福业。五识有染。亦有离染。六识皆与寻伺相应。道支皆是念住所摄。入胎为初。命终为后。色根大种。皆有转变。心心所法。亦有转变。僧中有佛。故施僧者。便获大果。非别施佛。佛与二乘。皆同一道。同一解脱。说一切行皆刹那灭。定无小法能从前世。转至后世也。余十二义。前卷已叙。前所引言齐首补特伽罗者。慈恩疏云。即不还者。生有顶地。不能起下无漏圣道。取无学果。至命欲终。其结自尽。得阿罗汉。乃般涅槃。名为齐首。首谓生死之首。即顶地。以至极处。更无生处。虽不起圣道。亦成无学（已上）非无为者。择灭·非择灭·虚空·不动·善法·不善法·无记法道支·缘起真如也。此等即是本化地部所说义也。七全一半。立义虽多。所尊所主。唯在法无去来之义。故标为宗。
    章四现通假实下。是第四宗。大疏亦同。钞云。四现通假实宗等者。一全一少分。一全即说假部。一少分即末经部。以根本经部。是第一宗摄故（已上）故此宗中。总收一全一少分也。问。此说假部。与后一说及说出世。有差别耶。若有差别。是何差别。答。演义云。此说假。与一说说出世别。此谓俗真谛中。皆有假实（已上）义苑云。此说假。与一说说出世别。非一向假故。不一说部。非出世法。一切皆实故。不同说出世部。既世出世法。皆有假实。故从所立。以标名（已上）是故三部。有此差别。此宗诸法。过未并无。不异前宗。现通假实。实亦同前。是假非实。是胜前宗。言在蕴是实在界处假者。演义云。蕴门明义是实者。实即积聚故（已上）界处门明义是假者。体假积聚故。此意说言。蕴处界三。皆有积聚。而蕴门法。是实积聚。三世内外等十一种。名色蕴等。虽有积聚。是实积聚。不分所依及所缘故。体有实故。用亦实故。其十二处。十八界门。所有诸法。皆假积聚。分位缘故。体用假故。无传钞云。现通假实者。计现在诸法。蕴中收。即实。不分依缘故。处界摄。即假。分依缘故（已上）五蕴门义。唯是平直。列十一色。不分根境。相对而立受想行识。唯是直。举能缘心法。行蕴十四不相应。直列所缘。不同十二处能所相对等。亦异十八界根境识对说。故云蕴门不分依缘。处界二门。皆分依缘。反蕴可知。是故蕴门诸法。是实。处界门法。即是假设。问。宗轮说假部云。十二处非真实（已上）唯举处门。为非真实云何。答。论且举处。实界亦假。问。若尔。蕴应亦是假答。此事不尔。彼体即实。是故论中。苦受非蕴。诸行相待。展转和合。假立为苦。苦既假立。是故非蕴。明知。蕴法体是实有。问。宗轮说假。唯云十二处非真实。不言现在。明知。三世皆非真实。何以得知现通假实。答。论举苦非蕴等七义已云。余义多同大众部执（已上）大众部义。过未无体。此说假部。所立亦尔。大众部。现在一切诸法。皆实。今言处门是非真实。明知现在即通假实。言随应诸法假实不定者。虽一色法。在蕴是实。界如是假。心王。心所。不相应法。义皆如是。问。若尔。界处法处法界。摄无为法。无为既在界处门中。三无为体。应是假法。
    答。无为常恒。非为作法。不堕三世。故非假法。未生之法。体非是有。因缘和合。现在一念暂用已讫。灭入过去。即成无法。无体性故。现在之中。暂通假实。无为不尔。故非假法。虽是无为法处界摄。今约世门。故非假立。问。若尔。现在处界之中。有非假法。何故要言现通假实。答。今就有为诸法为言。以约三世有无门故。无为非是三世门。故言成实论等经部别师亦即此类者。此是指摄同类计也。成实论宗。依经部义。故经部所摄。非谓彼论正末经部。以末经部别传世故。今此等言。等取经部同计诸论。非唯成实。亦彼经部。所摄末论。事非一。故此等言中。亦有末经部。言经部别师者。即指成论及余同宗诸论师说。即亦此中。有末经部。依此章文。如此判简。即别师中。亦有成实。泛而言之。成实之外。亦有别师。若探玄记云。叙现通假实已云。成实论及经部别师。亦同此类（已上）彼意。别师不摄成实。成实之外。有别师故。总而言之。不遮成实亦是别师。大疏叙现通假实已云。其成实论经部师。即是此类（已上）成实论主。依经部故。成实亦云经部师无过。问。应成实论。亦名末经部耶。答。演义云。故今疏云。其成实论。即少分是末经部也（已上）虽非是正末。而少分末也。问。别师之言。何摄末经。前言说假部等。等言已摄末经部故。
    答。此有二义。一云。别师之言。不摄正末。不遮自余种类末论。以上言说假部等故。是故唯言经部别师。不言末经。问。若尔。何故大疏言其成实论经部师。此经部言。即摄末经。答。大疏上文。唯言谓说假部。不安等言。故下言经部。即摄末经部也。二云。别师之言。摄末经部。虽上言等。义势亦摄。有何遮妨。摄义宽故。义苑云。言成实等者。其成实论。属经部所摄故。此是所等。末经部也（已上）此所等者。此指上说假部等之等言也。演义云。其成实论。先是数论弟子。以所造为能造。后出家。入佛法时。经部摄故（已上）释曰。言先是数论弟子者。如来灭后。八百九十年。有诃梨跋摩。是数论外道。苗裔弟子也。后随萨婆多宗学者。鸠摩罗陀尊者。出家受戒。通达佛法。即为彼师上足弟子。然彼跋摩。智解巧妙。慨师所宗近在名相从辙。僧祇大小兼学。赞仰九经。沙汰五部。即造成实论。此论为体。二百二品。一十六卷（或二十卷）四谛建章。五聚明义。不论内外。不简大小。随自安布。任意成立。论名成实。诠旨有由。成是能成之文。实谓所成之理。灭尽三谛。归一灭谛。遣破二执。显二空理。消灭三心。名一灭谛泯亡因果。为二涅槃。何者。是彼所成实义。言此实义。有事有理。事实义者。如彼论云。色香味触是实。地水火风是假。理实义者。如彼论偈云。故我说正论。三藏中实义。清凉大疏释此文云。实义即空。演义云。成实论意云。我今成立小乘中实义。故云成实。以三藏即小乘教故（已上）成实宗旨。陈此空义。实义体性。有此二门。言以所造为能造者。数论外道。二十五谛。自性生大。大生我心。即是我慢。从此我慢。总生十六。先从我慢生五唯量。此依金七十论之名。百论名五微尘。谓声触色味香。名五唯量。从此五唯。即生五大。谓空风火水地。名为五大。五唯如次。对生五大。谓声唯生空大。触唯生风大。色唯生火大。味唯生水大。香唯生地大也。从此五大。生五知根。谓耳身眼舌鼻也。声生空大。空大成耳。耳还闻声。触生风大。风大成身。身还受触。色生火大。火成眼根。眼还见色。味生水大。水成舌根。舌还知味。香生地大。地成鼻根。鼻不闻地。而闻香。唯五大亦生五作业根。谓语具（口舌等也）平足。小便处。大便处。此五总用五大而成立。各有用。名作业根。五大亦生心平等根。分别为体。通缘诸境。故具五唯。即是能缘。是故五大生十一根。谓五知根。五作业根。心平等根。第二十五。即是我知。以思为我。由数论外道。执我是思故。是故我知即是神我。虽有诸谛。我知为体。此诸谛中。五唯量者。是能造法。五大即是其所造相。若望五根。大亦是能。然佛法中。萨婆多等四大种者。即是能造。五根即是所造之法。一切色法。皆是四大所造作。故彼数论宗。即以所造。而为能造。言五唯量成五大故。然成实说。五尘造四大。四大成五根。望毗昙宗。是亦所造以为能造。诃梨跋摩。出家修道。虽学佛法。犹有外道所计余习。彼谓是善。故佛宗中。顺彼立义。故云所造为能造也。问。宗轮经部。不举此义。何故经部。为此宗摄。答。宗轮论中。唯举本经。不叙末经。是故即云本宗同义。具举五义。如前卷明。故宗轮中。无末经义。余论等中。频叙彼义。故末经部。即此宗摄。圆晖师云。依经部宗。过未无体。唯现是有（已上）此是总说。据实。现在即通假实。晖师亦云。若经部宗。立一切法。少分实有。多分是假（已上）言少分等者。一约时言之过未是无。故云多分。现在是实。故云少分。二现在法中。即有三科。蕴是实法。故云少分。界处并假故。故云多分。时及法数。是多分假。是故所余。即少分实。问。说假。末经。成实三家。俱为现通假实之宗。为三家皆同。有不同耶。答。现通假实。虽是一同。而假实相。有其差别。谓说假部。约蕴处界所摄明之。如上具明。末经部假实者。演义云。三藏云。经部细实。而粗假。实义同故。现通假实摄（已上）此是不简蕴界处法。微细之位。名为实法。积集和合。名为粗假。不同说假不简粗细。约蕴处界。明假实相。成实论宗。色香味触实也。地水火风假。斯乃以能造故为实。以所造故为假。故所立法。通假实。不同说假约蕴处界。亦异末经约实粗假。此乃不简三科粗细。唯约能造所造明之。成实能造所造颠倒。虽顺外道所立之义。而不遮妨。元是佛法。清凉师云。外道之法。先佛法之余。此例昔有之。即如化地部。钞批云。真谛云。有婆罗门。名正地部。解四韦陀论及外道诸义。为国之师。后厌世出家。得罗汉果。读佛经有欠阙处。皆将韦陀论。毗伽罗论。庄严之。如佛口说。义皆具足（已上）正地即是化地部也。彼即佛灭三百六十年时有之。此即九百余年有之。并是先佛法宝之例。成实论宗。传灵旦后。讲学之者。连续是昌。于大小中。所判评楯。诤论非一。如梁三大法师等。成论判为大乘。如智首。南山师等。判为分通大乘。与四分律。是同计故。如净影。天台。嘉祥师等。成实唯是小乘论宗。今贤首。清凉等师。所判。亦是小乘。即此第四宗之所摄也。又此成实论。于小乘诸部中。所依所摄。异解非一。三论玄云。问。跋摩既排斥八据。陶汰五部。成论之宗。正依何义。答。有人言。择善而从。有能必录。弃众师之短。取诸部之长。有人言。虽复斥排群异。正用昙无德部。有人言。偏斥毗昙。专同譬喻。真谛三藏云。用经部义也。检俱舍论。经部之义多。同成实（已上）此中举四家义。定宾饰宗第三。引真谛三藏云。多闻部主。于大众部中。备诵佛世亲闻深义。及本浅义深义之中。有大乘义。成实论从此部出故。参涉大乘义。（已上成实已上全文）然三论玄所引。真谛解成实依经部与定宾所引相违。或定宾自意。加此解释。然定宾意。即用成实。依昙无德部之义。或真谛三藏。兼存二义。或定宾律师。通存二门。俱无遮妨。南山律师。成实依昙无。而昙无论藏。未东夏。故戒体等。专依成实。以是同部。同所计故。贤首大师。直正判言经部所摄是定义也。
    章五俗妄真实下。是第五宗。言说出世部等者。大疏亦尔。此宗所摄。二十部中。唯有一部。即是所标。说出世部。唯此一部。立此义故。问。若尔。何故更安等言。答。安等言者。为显不局。若诸部中。有谈此义。即应以为此宗摄。故玄记所标。亦安等言。若大疏中。亦安等言。钞云。少似中论一半向前（已上）大疏等言。似等一半。折薪准彼。释章等言。彼文云。谓说出世部等者。此等中论也。清凉云。少似中论一半向前（已上）然今章意。至第六宗。通初教始。此第五宗。分通大乘。意趣难知。义苑解释。与折薪同。章明此宗行相。释其名义。相状皆彰。不待陈相。折薪云。言说出世者。此部明。世间法。从颠倒生。皆是虚妄。故非实有。悉是假名。出世之法。不从颠倒起。有道果故。二空境是真实。二空智亦是真实。真实境能生真实智。真实智能生真实境故。是实有。名出世也。此约所立为名。此分通大乘（已上）义苑云。世间烦恼。从颠倒起。颠倒不实。故世间法。但有假名。无有实体。出世之法。非颠倒起。道及道果。皆是实有。唯此是实。世间皆假。从所立为名。此则一宗一部。少分似中论一半向前。故亦跨大乘也（已上）问。此宗真俗二谛。真妄二法者。其相云何。答。见解释意。世间有漏诸法名俗。出世无漏诸法名真虚伪浮染名妄。正实真妙名真。烦恼漏业。苦报三道。皆是世谛虚妄之法。二空之智。二空之理。皆是无漏。真谛之法。亦名第一义谛。虚妄真实。如次可知。是名此宗二谛真妄。问。此部出世真实有者。为三世俱有。为当不尔耶。答。此部所说。过未无体故。宗轮说。大众·一说·说出世·鸡胤四部。本宗同义中云。过去未来。非实有体（已上）明知。此部现在一切诸法真者。皆是实有。不简蕴处界之三科。约就真俗。建立有无。问。十宗所立。次第深胜。是故小乘六宗。渐深。初是我法俱有。二乃我空法有。三世实有。法体恒有。三是过未无体。法体亦无。四乃于现在法。假实不定。是故第五俗妄真实。唯应于前所立现蕴法上而立。若界处上。成假实者。假不胜前。实。还浅前。何成精核渐胜之义。答。六宗次第。精研渐深。真俗分齐义。如来难。且作二解。一云。此第五宗。唯于现在五蕴法上。俗谛之法。虚假故妄。真谛之法。离系故实。即成次第渐胜之义。二云。现在法中。总通三科。俗谛是假。真谛即实。元非约三科。说其假实义。总于蕴等。随约二谛。成立真妄假实之义。是故亦成次义渐胜。问。且就初义。何故宗轮。唯空过未。不空现在。说出世部。四中一故。是故大众。鸡胤二部。现在诸法。皆是实有。取为第三法无去来。何故今抽说出世部。独为俗妄真实之宗。论举此部五十三义。俗妄真实。一向不见。若以此部。为真妄者。应是四部皆真妄义。答。论言过未非实有体。四部通说。唯遮过未。总相是许。现在实有。其中假实。论中未彰。欲明四部。通谈义故。此说出世真妄义者。旧家之中。真谛三藏。部执疏中。具明此部俗妄真实义理分明。折薪记中文义。依彼释。出世名。钞批具引真谛疏文。恐繁不载。但是真谛。西天相传。陈述俗妄真实之义。慈恩宗轮疏解释。亦如是。此亦玄奘西印相传。是故疏中。释显此义。全同真谛解释文义。论中。此部不言现在通假实法。及真妄义。然约渐胜。现在五摄。即有真俗。真妄。假实。是故今抽为第五宗。余之三部。如论通相非别解释。不可相例。问。就其后义。若如此渐胜之相。义现不显。虽蕴有假。二有实故。答。既言出世。是通三科。不约三科。分假实相。门既各别不可相例。岂无次第渐深义乎。
    章六诸法但名下。是第六宗。此唯一部。故无等言。问。若尔。下通初教之始。何故不安等言。答。始教是大乘。今标小乘故。问。若尔。何故玄云。谓一说部等下。亦通初教始。即是应等初教之始。答。彼显不局。故安等言。下指始教。不关等言。或等始教亦无有妨。施设随时。不可一准。义苑云。即显出世亦假名耳。故云一切我法。亦如中论亦名为假名。若有世间。即有出世间。既无世间。何有出世间等。是故皆假名。名即是说名一说部。从所立为名（已上）此是中论三谛偈中。第三句义。故云亦名为假名。清凉大师。以第五宗。判言少似中论一半向前。即前二句。因缘所生法。我说即是空。今准彼解释。以此即为彼第三句。演义云。六诸法但名宗等者。则显出世亦假名耳。故云。一切我法亦如中论。若有世间。则有出世间。既无世间。何有出世间等（已上）义苑移此钞文。但加中论第三偈句。折薪亦引演义钞也。此一说部。从大众部。最初与说出世鸡胤。同时分出。宗轮疏云·世出世法。皆无实体。但有假名。名即是说。意谓。诸法唯一假名。无体可得（已上）简正一云。不简有漏无漏等。皆无实体。唯有能诠假名。于能诠下。无所诠实体（已上）文殊问经。名执一切语言。意云。一切诸法。唯是语言无体。假名行相而已。前宗唯空世间有漏。不空无漏。今此第六。漏无漏法。真俗二谛。一切皆空。有此法者。唯是假名。是故此宗。胜于第五。即是小乘。最极顶也。依清凉意。第五之宗。既分通大。况此宗乎。小乘深胜。即通大浅。问。大众等四。皆是同计。论中所举。五十二义。并无有异。何故言宗而有胜劣二。属第三。出世一说。属第五六。答。大同第五宗中问答。四部虽同。别余有异。论虽不说。新旧相传。解释实尔。是故二部。属五六宗。第三宗者。论具设故。问。此等诸部。所说义者。为遣无为。为不尔耶。答。且作二释。一云六宗小乘。不空无为。唯有为法。得分全空。上于三世。次第渐遣。无为非世。故无可遣。二云无为亦空。于法渐空。乃至第六无为亦空。上虽空世。无为非世。故非所空。第五非世。唯约真俗。无为是真。故非是空。第六有为无为皆空。前五宗中。第三四五。是法分空。第六一宗。法之全空。其人我空。第二已极。后后诸宗。皆是一同。问。小教所明。人空法空。是何等空。为拆即耶。答。小宗空理。人法皆拆。小乘智劣。不能即空。三论玄云。问。小明一空。大辨二空。可有差别。既同其二空。大小何异。答。虽同辨二空二空不同。略有四种。一者小乘拆法明空。大乘本性空寂。二者小乘俱明三界内人法二空。空义即短。大乘明三界内外人并空。空义即长。三者小乘但明于空。未说不空。大乘明空。亦辨不空。故涅槃云。声闻之人。但见于空。不见不空。知者见空及以不空。空者一切生死。不空者。谓大涅槃。四者小乘。名为但空。谓但住于空。菩萨名不可得空。空亦不可得也。故知。虽明二空。空义有异。故分大小（已上）是故小乘唯明拆空。拆破人我及法执。故唯大乘宗。明本性空。亦名即空。亦名体空。贤首清凉。并至始教。名为即空。于小乘教。无即空义。唯拆破故。问。小乘教中。说人法空。为是正说。是兼谈耶。答。小乘教本。唯萨婆多。唯明人空。不说法空。至佛灭后。诸部分张。或说法空。此兼参大。非小正谈。而法空宗。谓己正说。唯是滥取大乘空义。一切有部。正传佛说。小乘教宗。无有谬滥。鹿园初说。乃至鹤林阿含所说皆是。其相深密经中。胜义生菩萨。叙小乘事。唯是我空。自余诸法。并实有故。是故小乘。名为有教。若说法空。非有教故。言此通初教之始者。折薪云。由此教有二。一回心。二直进。故于始教。亦分始终。如下。类有此释。况正当小乘。分通大乘。故此六宗。立在小乘。分通大乘尔（已上）此意初教始者。即回心教。回直相望。回心为始。直进为终。或有空有二门。即又初终二门。总有三类二门义也。问。小乘六宗。后二并是分通大乘。南山律师。昙无德部。四分律宗。判为分通大乘。是第三宗法藏部义。彼部专依音法藏部。宗计是同。岂后二宗。是分通义。又第四成实经部亦尔。答。诸师取义。随宜不定。二十部中。空有假实。所判非一。才谈法空。即入空宗。如南山等所判。穷法空义。名为空宗。诸法但名。如贤首等所判。若清凉意。五六分通。或亦可有第一名有宗。我法俱有故。第二已后。名为空宗。方得无我。见空理故。如是随宜互立有空。今依此门。分通大乘。即是第五第六而已。若章主。唯第六宗。分通大乘。通初教之始故。问。能通所通。空理云何。答。能通是拆空。以小乘故。所通是即空。以大乘故。问。若尔拆体既别。何得通同。答。拆体虽异。得空无别。泯亡人法。但无所遗。空无之上。假立诸法。所立诸法。但是假名。始教空上假立亦尔。分齐是同。故得一通。问。演义此宗。引中论文。与此通初教之始。有何差别。答。钞引论者。为明空理。世出世间。是待对法。无世间故。亦无出世。二物皆无。有何所留。是故诸法。即空无相。此破前宗俗无真有待对。至空无有所住。今通初教之始。即此义门分齐。空性之上。不坏诸相。假名建立。故义无主。引论亦名为假名句。诸法假名。是故即空。以即空故。诸法假立。通初教始。义寔有由。言准之者。诸法但名。初教之始。二门分齐。义理之相。一同一致。令准之也。其相如前岂不通乎。
    章七一切皆空下。是第七宗。从此已下。并是大乘。依后四教。所立宗故。今此第七。依始教立。义苑云。一切诸法者。诸八十余科世出世法。无不清净。法既清净。则荡除情执。故无分别。此乃无相大乘之一宗也（已上）言八十余科者。大般若经所说法数。始自五蕴。终至涅槃。总束标举。即有八十余科于此法上。遣破情见。除云执着。一一法上。皆无所得。法性清净。空亦非空。二乘闻之。遣有法之见。菩萨听之。悟无性之义。其遣执之法者。且举少分。粗示名字。谓五蕴。十二处。十八界。地等六界。四缘。四谛。十二因缘。六度。四构。内外等二十。空真如等十二名。四名量心。四静虑。四无色定。八解脱。八胜处。九次第定。十遍处。师子奋迅三昧。超越三昧。四念住。四正断。四神足。五根。五力。七觉支。八正道。三解脱门。有寻有伺等三三摩地。菩萨十地。三乘共十地。五眼六通。三明。三示导。佛十力。四无所畏。四无碍解。菩萨四无量心。十八不共法。三念住。三十二相。八十随好。无妄失法。恒住舍性。一切智。道相智。一切种智。一切陀罗尼门。一切三摩地门。预流等四向四果。独觉菩萨。一切菩萨。摩诃萨行。诸佛无上正等菩提。如是等法有八十余科也。大般若经。第三百八十。以不净·数息·四禅·四梵住·四无色空等。名世间法。以三十七菩提分法。三解脱门。九次第定。陀罗尼门。三摩地门。十地。五眼六通。十力。四无畏。四无碍解。大慈。大悲。大喜。大舍。十八不共。无妄失法。恒住舍性。一切智。道相智。一切相智等。诸无漏法。名出世法。如是一切有漏无漏。世间出世。一切诸法。皆无所有。无有自性。即空无性。而不坏有。名之真空。不存于空。不住于有。非空非有。天空情外。泯亡两门。无有分别。是名一切皆空也。问。始教大乘。空有二门。何唯空为宗。不约有立宗。答。大圣设教。遣情显法。破情则遣有无之见。彰法则示真空之理。是故显法。真空为宗。以破情见。要显法故。真空之上。必有妙相。不碍空而有。不碍有而空。空有自在之无所寄。问。始教空有。依何等教。答。教文不局。互说空有。若就多分。且分空有。空者。章指般若。而安等言。一切说空。经论宗等。谓中·百门·智度论中。空门义边。余经空义。此等并是始教空门。其有门者。深密经等所说。菩萨事门修行。及诸法数所摄诸法。瑜伽唯识法相诸论。并是大乘有门法义。包含三乘。无有遗余。其深密经。第二时教。即当般若。第三时中。三无性观依他如幻所执空义。此等皆是始教空门。总而言之。依他之内。缘生即空。即空缘生。互成表里。相具相成。无是自在。即是始教空有二门。般若三论。多说空门。始教之义。深密·瑜伽·显扬论等。多说有门。多分即是初教法门也。
    章八真德不空下。是第八宗。即依终教。立此宗也。义苑云。诸经者。谓实教了义大乘。说一切法等者。则一切法。从本以来。离言说相。离心缘相。故云唯是真如。即不变也。如来藏者。在缠之名。则是随缘。二义既彰。性德恒沙。本来具足。亦一宗一教也（已上）折薪云。八真下。即上深密待法轮中。真如不空理者是。故名真德不空宗。言具性德者。即不空真如。故起信云。二者如实不空以有自体。具足无漏性功德故。所以上文。以此为终教。持法轮者是也（已上）前第七宗。折薪记主。配深密经第二时教。是故对彼言持法轮。故次上文云。七一切下。此当始教之终。如上深密照法轮者是（已上）是故今宗。配第二时。而前空教。言始教终。对前小乘第六宗。言通初教始。故以第七。为初教终。若于空门。立初后者。义亦可尔。空有回直。相对非一。相配义门。未必可尔。言说一切法唯是真如者叙所立宗。虽言诸经。实通诸论。举根本故。且言诸经。维摩·胜鬘·如来藏·密严·楞伽等经。起信·宝性·佛性等论。并说诸法真如之义。如来藏下。出其所以。此亦依上诸经论也。
　  章九相想俱绝下。是第九宗。义苑云。毁相泯心。故云相想俱绝。理本绝言。假一言而直示故。云显如净名者。则杜口于毗耶。如上释之。是离念之机。所宗尚故（已上）绝言教者。是能诠故。绝言理者。是所诠故。刊定记主。难贤首顿教云。当知此并亡诠显理。复何将此立为能诠。若此是教。更何是理。为通此难。清凉判云。顿诠（已上）故名顿教。即钞释云。所诠是理。今顿说理。岂非能诠。夫能诠教。皆从所诠以立。若诠三乘。则是渐教。若诠事事无碍。即圆教。岂以所诠是理。不许能诠为教耶。何得难言更何是教。迷之甚矣（已上）今绝言理者。是顿诠下之理。绝言教者。乃顿诠当体之教。当知。顿诠绝言之理。则是相想俱绝宗也。
    章十圆明俱德下。是第十宗。义苑云。法界圆彰。实德本尔。一多缘起。主伴重重。相用难思。云无尽自在。此宗之与教。体义无别。但所尚者曰宗。造修者曰教。故立二名耳（已上）文言无尽自在所显法门。无尽是能诠教。所显是所诠宗。故能诠所诠。体义无别。而宗尚造修。以分能所。此圆教宗。唯就别教。本意唯别教故。若约摄方便。即是同教宗。同顿同终及同小始。准思可知。上来大小十重宗旨总括一代诸教宗义。愚法小乘。一教六宗。后四各是一教一宗。次第渐深。乃至最极。义苑云。此上十宗。后后深于前前。则前四唯小。五六通大小。立在小乘。义通大乘。故云通大小。后四唯大乘。又五六义。通法相宗。七即无相宗。后三即法性宗。又七即始教。八即终教。九即顿教。此与清凉少异。彼云。七三性空有宗。八真空绝相宗。九空有无碍宗。若欲会之。但此中五六。义通法相宗隐故。所以彼显立第七三性空有。为相宗。彼第八。正同此中第九。兼同此中第七。故彼约教。八即顿教。约宗八即无相宗。彼第九。与此中第八名异义同。如此会者。岂是相违。学者请详。然此十宗五教。至有宽狭。教则一经。容有多教。宗即一宗。容有多经。随何经中。皆此宗故。若局判一经。以为一教。则抑诸大乘。又夫立教。必须断证阶位等殊立宗。但明所尚差别。前之六宗。执法有异。故分六宗。断证次位。不离八辈。合为一教。余可准知（已上）折薪云。问。清凉七名三性空有宗八名真空绝相宗。九名空有无碍宗。又会诸宗云。七即法相宗。八即无相宗。后二即法性宗。又约教云。八即顿教。九即终教等。何以故。七八九约宗教。皆不同耶。答。清凉于立教立宗。皆云有不安者。颇为改易。于此见矣。故演义云。然此十宗。前六全同大乘法师。大乘则为八宗。七名胜义俱空。八名应理圆实。即以法相。为应理圆实。法性为胜义俱空。今回七为第八。八为第七。如前西域二宗。今符法性。又加后二。以显甚深。据此。则今章正顺大乘所立。胜义俱空。同一切法俱应理圆实。同真德不空。但名小异。今亦由第三时具三性理不空理故。所以清凉。分今三性理为第七。分今空理。为第九。一切法俱空。却当由无相宗。通始顿二教故。所以二祖。取意不同。又清凉意。顺智光师故也。诸钞会释。各据自己私意。今但取二祖文意。以会之尔（已上）复古云。此章同探玄。依五依教次第。亦顺其义。以列诸宗次第。及释义也。而清凉国师。七名三性空有宗。八名真空绝相宗。九名空有无碍宗。此盖以性拣相。回大乘法师第七。为第八。以符法性。在法相之后。为深故也。少与五教不次。又以性空通终始顿。遂以真空绝相。收于顿教。又并空有无碍。微于同教。故云前浅后深。若空有双绝。亦收顿教又后七八九三诸师各立。欲判浅深定其权实。故清凉序之与今章探玄。不同也。彼文云。又上三宗。诸师各立故。今序之。其第十宗。非彼所竞。故不言耳诸记解释。文虽繁广。为知同异。具引其文。大同小异。各有理在。今私加释。清凉大师。大途正依贤首大师。是故五教次第全同。而又别意。列次第云。小始顿终圆。十宗次第。初七第十。全同今章。八九前却此与今别。此有何义。顺四法界。彼次第云。事。理。事理无碍。事事无碍。始顿终圆。依此次第。十宗七八九十次第亦由此门。贤首始终顿圆次第。依悟浅深。始教从事入性空理。而非无碍。终教正见事理无碍。圆教深入事事无碍。顿教之机。待对双绝其分齐相。胜于终教。劣于圆教。故安终圆两教之间。十宗依教。次第全同。演义所举。大乘法师八宗者。即慈恩大乘基法师也。彼法花玄赞一云。文殊问经。及宗轮论。说小乘有二十部（乃至列二十名）并大乘二。合二十二宗。今依文判教。教但有三。若以类准宗。宗乃有八。教但三者。一多说有宗诸阿含等小乘义。是虽多说有宗不违空。二多说空宗。中百十二门般若等。是虽多说。空。亦不违有。三非空有宗。华严深密法华等是。有为无为名为有。我所名为空。此等三教。如前引文。宗有八者。一我法俱有。犊子部等。二有法无我。萨婆多等。三法无去来。大众部等。四现通假实。说假部等。五俗妄真实。说出世部等。六诸法但名。一说部等。七胜异皆空。般若等经。龙树等说。中百论等。八应理圆实。此法花等。无著等说。中道教也。成实论义。经部师宗。即当第四现通假实。虽差别义合二十二据理全差。莫过三十八（已上）小乘六宗。依宗轮论。明浅深相。及在余论。昔真谛三藏。翻传此论。名部异执。并造疏释论。而未分六宗陈浅深相。玄奘三藏。更译宗轮。慈恩禀之。方开六宗。贤首清凉。即同彼义故。开六宗。具精浅深。至于其大乘宗者。各随自宗判。次第所立极处。亦各随宗。慈恩极至八宗。贤首极满十宗。贤首第七全同慈恩第七。贤首第八真德不空。今章所说。深密持轮。即是真如不空妙理。非空有非中道实义。全同慈恩第八宗旨。此约大途。不遮细别。若将清凉。对慈恩判。彼此七八。前却而列。慈恩如戒贤三时中列。清凉同智光三时中列。若以贤首。对清凉判。彼此八九。前却而列。大疏演义。备陈十宗。彼四大乘异名。义理宗教宽狭。如是等相。委细简择。恐繁不引。须别学彼。义苑等中。依彼解之。上来解释开宗义竟。
    第五乘教开合。
    于中分二。初标章。二辨相。今初。复古云。乘教开合者。良以诸家判立。各有圣教。以为依据。不可全辨。又圣教开合。本由机异。设云平道。亦为化生。合虽多过。开亦未能全无于失。是故今家开合全收。无过不离。故有此门（已上）乘者修法之人。教者所说之法。如来为机说法。名之乘法。众生从佛闻法。名之教法。托人举法。谈法当体。然约乘教。各有开合。互有收摄。教教相摄。今建章细细分别。是故总言乘教开合。
    章于中有三下。二辨相。亦二。初总分。二别释。今初。宋本云。于中有三。初约教开合。二以教摄乘。三诸教相收（已上）和本唯云于中有三。脱列章也。准前后章列门者好。先标列已。后随释故。和本宋本。少少文句有无广略。此例极多。如十门标章。和本云建立乘第一。教义摄益第二。乃至所诠差别第十。宋本云第一建立一乘。乃至第十义理分齐。唐和一例。举数前却。此等前却。义理不乖。又由文增减。有义相违焉。
    章初约教者下。二别释。三段自别。初约教开合。亦二。初标分。二随释。今初。言初约教者。宋本亦同。彼前列中。具立号故。言然此五教等者。义苑云。示意总标也。谓本末更收。渐次融会。从一至五。亦会取诸说（已上）此五义中。初唯一合。第五唯开。中通二。义苑记主。会取诸说者。清凉建立总会通一门。会取一音教等师义。显教开合。不相乖违。准彼见此五重开合。任运会取前诸师说。探玄直明五教开合。全同此门。而亦容有会取诸师所立之意折薪记主。亦依此门。存会取前诸说之义。
    章一或总为下。二随释。即有五重。而细科繁厌。总通释之。义苑云。或总为一等者。谓根本枝末法轮。唯是如来一大善巧。摄生方便。一音所演。则菩提流支。立一音教者。不失道理。或开为二者。谓别教一乘。真显本法。一向不共众典之洪源故。二末教。谓前之四教。小乘名。同始教存三乘也。终顿二教明一乘。由是对三显故。同前始教亦入屈曲之数。则前四教。皆屈曲收。别教一乘。方是平道。此同印公平道屈曲。又名究竟者。一乘也。普解普行故。乃方便者三乘也。别解别行故。则信行禅师。以四乘为二教。亦与此相顺。或开为三者。谓一乘则是露地大白牛车。三乘是临门三车。小乘是临门所引故。此正顺四乘。则光宅判四乘教。亦有理在。又梁论云。如来成立正法。有三种。一立小乘。二立三乘。三立一乘。第三最胜。亦同此说。但彼一在后。此一在初耳。或分为四者。谓小乘同愚法。约历位无位开渐乃顿。故分为四。总合二三。以为渐教。余皆如名。或散为五者。如上约义正判。此上会取诸师之教。多顺清凉。有不同者。文势别故。转义而会。方见今宗。从微至着。曲尽幽玄。统收诸说也（已上）探玄四教。具举二义。后义如今。其初义者。玄云。于上共教中。约存三泯二。开两教。故为四。一别教小乘。二同教三乘。如深密等。三同教一乘。如法华等。四别教一乘。如华严等（已上）同教三乘。即是始教。同教一乘即是终顿。故知同教本同于终顿。清凉同教。言顿同实者。即当此门。两祖一同义。义苑所释。会取诸师。复古集成。直消文相。无会取义。容自在之。余记所解。恐繁不引。
    章二以教摄乘下。是第二门。亦二。初标分。二先明一乘下。随释。二科自别。初明一乘。亦二。初标分。二一别教一乘下。随解。教教之下。有四云云。有应陈故。而宋本皆无。后人除之。而云此约顿教此约终教。有约字好。可加和本。和本无故。义苑记主。释其五种一乘之义。今具引之。即成释此云云之义。即彼疏云。别教一乘者。十十法门。迥异诸宗故。同教一乘者。同顿同实。该收诸教故。以别该同。皆圆教摄。绝想一乘。如楞伽者。是彼明五法空寂之义。何者谓迷如。以成名相。妄想是生。悟名相之本如。妄便称智。则无名相妄想。故云绝想。唯如智矣。智因如立。智体亦空。如假智明。本来常寂。故曰一乘。约佛性平等为一乘者。涅槃云。佛性者。名第一义空。则是佛性中道。统收真妄。谓之平等一乘耳。密义意一乘如八意者。义见上文一乘中也（已上）言密意一乘者。宋本云。密义意一乘也。始教大乘。三乘为实。一乘是密。三乘道迹。同一无性。故云一乘。而实三乘。显了差别。故虽言一。名存三一。此五种一。皆大乘教。小乘教中。都无一义。问。上明小乘教三中云。声闻法。缘觉法。及佛法。即云佛法。岂非一乘。一乘即名佛乘法。故演义通外难中云。何以不名小乘。强立三藏（乃至）以有大乘故。不得名小。彼教之中。立有菩萨。谓是大乘（已上）此明天台三藏教名。既言大乘。何不名一。答。小乘教中。对二乘人。菩萨因果名为佛法。大乘之名。对望亦尔。非实大乘。故不名一。
    章二明三乘下。二明三乘。亦二。初标分。二一小乘中三下。随解。言小乘中三乘者。声闻四谛。缘觉因缘。菩萨六度。此是因行三乘。各别三乘终极。皆断三界见修烦恼。果成罗汉。是故如来。亦名罗汉。如四分律等说。佛度阿若憍陈如等五人。令得应果。即云通佛有六罗汉也。此约有余涅槃而明。若约无余。即皆入灭。玄记小三别同亦尔。言始教中三等者。谛缘度法。因行是别。菩萨成佛。定性二乘。灰身入寂。故终是别。问。小乘终同。言俱罗汉。唯约有余。非是无余。何故始教终别之处。约无余灭。言有入寂。答。始教二乘。有余之位。事是不定。定性有余。必可入寂。而不定性有余涅槃。回心向大。不至入寂。若约有余。滥不定性。故约无余。明终别相。小乘教中二乘。无有回心向大。至有余果。必入无余。事是必定。故约有余。明终同相。始教中。不同彼也。问。若尔。何故玄记小乘。约无余灭。彼明三乘三种中云。一始别终同三。谓始约因修。四谛缘生六度等别。终就得果。三乘之人。身智同灭。如俱舍等说。此约初时小乘教说（已上）既言身智同灭如何。答。彼教有余无余。皆是终同。有余无回。故约有余。无余灭位。不待言论。二位之中。举何无违。玄意双约有余无余。玄记始教。总举二义。故彼文云。二始同终别三。谓同闻般若。同观无性。三乘之人。各得自果。如前所引说。若约圣谛缘生六度行。亦亦得名为始终各别。此是第二第三时教说也（已上）彼举第二时教。故明始同之义。亦约谛等故。举始别。第二时教。不定种性。见道已上。不许回心。故约有余。不可有违。第三时教。唯就定性。约有余位。亦无相违。言终教中三等者指事云。因时同有如来藏平等佛性故。同修六度。同学般若故也。终皆俱成佛故。云始终同也（已上）义苑云。谓定性二乘。无生阐提。悉当成佛故（已上）言顿教中三等者。以三乘本绝。一性幽灵故。言同教中三等者。宋本云圆教三。义苑释云。圆教中三始终俱同者。谓会三显一。开方便门。示真实相。同教之圆若论别教。杳绝三乘。故非此所说（已上）和本直云同教中三是好。玄记云。近异远同三。谓法花等。初以三乘。方便诱引。后同以大乘。合得度等（已上）此乃同教三也。顿教同教。俱言云云。宋和二本是同。犹有所应陈故。义苑云。然兹一乘三乘胜劣五义。皆约教而相显。故上云。以乘附教。优劣自殊（已上）此总结释上二段意。
    章三诸教相收下。是第三门。亦三。初标分。二随释。三结叹。今初。言诸教相收者。欲明揽本成末。本即收末。本无弃末。摄末归本。本末不相离。权实相摄归故（已上）
    章初中于圆内下。二随释。二门自分初以本收末中。言或唯一圆教等者。以别教一乘。圆融具德。一切别教。无别异相故。言或具五教等者。以同教一乘。该收诸教。同居一实。成究竟法故。顿教唯一。但是绝言毁相泯心。或具四教。依言渐次。为离言先容。言熟教者。大乘之终。调练久故。或一或三。同一终教。回三入一。言初教者。亦名生教。对熟教故。调练不久。机解浅故。或一或二。唯一始教。摄愚法故。小乘唯一。但守本乘。
    章二以末归下。是第二门。言小乘内或一等者。或一。唯守自教。不知余故。或五。居浅教之首。为竖涉之渐故。后之三教。并皆准之。坚守自宗。开涉方便故。
    章是诸教下。三结叹。亦三。初劝思惟。二成教网。三引诚证。今初。义苑云。所明义理交络分齐者。且如一缘起之法。小乘说之万法虚伪。缘会而生。始教说之生法本无。一切唯识。终教说之识如幻梦。但是一心。顿教说之而知。圆教说之德用无边。上文以本收末。以末归本。本末相济。例此而解。故去准此思之（已上）言交络者。成网之巧。以糸互结。成网目故。为成下教网。先令准思也。
    章是则诸教下。二成教网。义苑云。诸教本末句数者。应成六句。谓一小乘唯相。二顿教唯性。三法相宗。相多性少。四终教。相少性多。五空宗中。非性非相。六圆教中。全相全性。是以性相相参。六句交织。故云结成教网。以此摄化。不堕含灵。故云无不周尽（已上）宋本云本末句数。结成教网。和本唯句结成网。织网方法。善巧微妙。一系彻余丝。每丝事皆尔。互结成目。一目之处。诸丝相成。不皆尔。教网亦尔。一教通余诸教。互结以成法网。五教相结。成一网目故。成一义无不相通。如是句结。成别教网。一目喻一句有无尽句逗。教丝互结。济漉众生。
　  章故此经云下。三引诚证。义苑云。证上善巧法。喻则大圣。张大教于生死中。化导人天。置于涅槃。譬彼鱼翁张大网于海中。漉取鲲鱼安置岸畔。故此经中法喻并举耳（已上）教网之喻。非唯圆教。五教皆是如来教网。然约大途。论其纲目。一乘别教。圆宗大纲。三乘小乘。即是网目一乘大纲。高提网目。网目即是三乘小乘。是故诸乘。名为所目。以彼网目纲所提故。能目是大纲。所目乃网目。诸目即是网之当体。诸乘即是一乘当体。别教教网所提举故。处处文中。以彼诸乘。名为所目。皆此意也。

五教章通路记卷第十六（终）
五教章通路记卷第十七

　  　东大寺沙门凝然述
  　    
　　　　　
　　　　　
　　　　　

第六教起前后

    此中分二。初标章。二辨相。今初。复古云教起前后者。略辨如来一代所说。约时显教。本末交映。与夺相资。方为善巧摄生方便也（已上）言教起者。虽通一代五十年说。今且约就一乘三乘及以小乘初起为言。故云教起。言前后者。一乘三乘小乘相对。何前初说。何后初说。而以一乘。为根本教。约此陈彰何前何后。故云前后。然此章及七八。并约化仪明之。分数开宗。正明化法。化法状貌。必托化仪。初说化仪。事须先陈。故此章门。次前而来。
    章于中有二下。二辨相。亦二。初分列。二随释。今初。义苑云。初成正觉。称性极谈。为众典之洪源。故云本源。迹后化。沾忍土。渐被三根。善巧随机。故称末教（已上）别教一乘。名为本教。三乘小乘。名为末教。
    章初者谓别教下。二随释。即有二段。不科自分。初本教中。亦二。初标门显体。二依体辨相。今初。言初者。是标章门。言谓别教一乘者。是显法体。本教体何。即别教法。无尽教义。皆在此上。是故直尔表显示。
    章即佛初成道下。二依体辨相。亦三。初立义。二引证。三释成。初中亦二。初正陈法起。二征释所以。今初。此段陈述花严本教最初顿说。总举十事。一成道初时。即初成道。第二七日是也。此虽二事。为明最初说法之义。故合为一。言二事者。谓初成道。与第二七日也。初会经。标言一时。释言始成正觉。宗家准第六会别行论所牒经。即成道未久。第二七日是也。本教说时。以此为定。探玄网目等。所判皆尔。菩提流支。以前五会。为初七日。第六已后。为第二七日。古师之中。有人以第八会。为后时说。嘉祥慈恩等。判为后时说。留支唯判初七日。不判第八。有人唯判第八会时。不言前五会时。二家所判。贤首皆破。清凉大师。和会诸说。总作三释。一不坏前后相释。双取流支有人用之。而令贤首不违后际之释。二顺论释。是第二七日。三约实圆融释。是贤首意。清凉大师。三释俱用。而诸文中。随时举之。今此章文。二七日者。复古释云。顺论释也。以时因陀罗该前后（已上）义苑云。第二七日者。谓觉树道成。一七日中。自受法乐。思惟。因缘行等故。第二七日。顿说此经。表所说。如其所证故。不起树王。罗七处于法界。故论云。此示法胜。故在初时及胜处说也（已上）问。贤首所判。唯依论说第二七日。以为定准。何故清凉。唯以圆融。为贤首意。而非余意。答。此初作各为其意。非唯所用为各之意。初七前五。流支初解。第八后时。有人初作。二七初说。论主依经。释成此义。以初七思惟一向不说。故约实圆融。贤首初解。是故清凉。各配其意。至所用者。贤首本意。圆融为本。而用论释。如行布圆融。互不相坏故。由顺论故。二七为定由圆融故。初成顿说。又第二七日。一念之中。摄前后时。无尽劫海。此第二七。即在初成此一念之时。摄无尽劫。圆融二七。互相成立。今此章中。二七之上。约实圆融。前后劫海。同时演说。二故赴处所。在菩提树下是也。三感应相称。犹如日出先照高山是也。佛日应现。教光照机根山。感获蒙法光照。义苑引出现品云。譬如日出先照须弥山等。诸大高山。如来应正等觉。亦复如是。成就无边法界智轮。常放无碍大智光明。先照菩萨摩诃萨等。诸大山王。而彼如来。大智日光不作是念。我当先照菩萨大行等（已上）晋经名性起品。彼有四照譬喻。渐次下降。乃至邪定。今取第一先照高山。不思议乘人。感此顿说故。四所依大定。于海印定是也。此定法尔。同时现物。非是前后。而不坏前后。前后同时。一念印现。义苑云。海印定中等者。释名如上。故经云。如海普现众生身。以此说名为大海。菩提普印诸心行。是故正觉名无量。非唯智现物心。亦依此智。顿现万像。故贤首品云。众生形相。各不同。行业音声亦无量。如是一切皆能现。海印三昧威神力。故云同时演说等（已上）此总陈述能能所现。能依所依。是故结云同时等也。今此段中。且取所依。五说法分齐。即同时演说十十法门是也。本经所说一部始末。以十为数。显无尽故。言文句。则举十十句。言事义。则标十十义。离世间品等时。以十十事。纵有增减。不离十故。上则海印为所依定。自下六段。并彼所现。六主伴圆明。主伴具足。圆通自在是也。七十世相融。该于九世十世是也。八重重无尽。因陀罗微细境界是也。九总结诸法。即于此时一切因果理事等一切前后法门是也。上上法门。结数显法。北通诸门。总显无遗。十说通见闻。乃至末代流通舍利见闻等并同时显现是也。上总通亘在世灭后。前后多劫。一切诸事。今别标显如来灭后。见闻等事。显示总摄。言并同时显现者。通上所现一切诸法。已前十世亦端。且约五门。配释文相。一十玄门。二八相门。此二即在义苑。故彼文云若以十玄说者。同时演说等。同时具足相应门。主伴具足。主伴圆明具德门也。九世十世。十世摄法异成门。因陀罗网境界门。此四文具余六义含。以意取说。若配八相。即文具成道转法轮入涅槃之三相。据其微细。每一相中。皆具八相。是故八相。亦以备矣（已上）三六相门。此中总明七处八会。一切法门。同时显现。即是总相。所现诸相。别言之。即别相。同是花严说仪之相。诸门诸法。互望不同。诸门感成说义。诸门各住自位。即是同果成坏四相。四性起门。性起品中。如来大用。十门性起。以显始终。今文说仪。少少有之。佛初成道。是性起菩提。第二七日已下。是性起转法轮。末代流通等。是性起见闻。乃至之言。有性起涅槃。四门文具。余六即在因果等中。五三段门。一经三段。以明始终。佛初成道等。是序分。于中佛初成道。是主成就。第二七日。是时成就。菩提树下。是处成就。高山即是众成就也。序分六成就中。有四成就。上标别一乘。是信成就。高山之中。含文成就。于海印定下。是正宗分。乃至末代下。是流通分。非是文段流通。即是事之流通。诸门随义分别应尔。并是本教说仪之相。
    章何以故卷舒下。二征释所以。亦二。初直征释。二转征释。今初。征云。何故过去无量劫。未来无尽劫。现在一念之中而现。若现在者。不可有过去。若过去者。不可有现在一念。答。此一乘教。卷舒自在。说十世者。是时劫舒。在一时者是时劫卷。若约法门。举一法。是法门卷。显万法。是法门舒。若约事者。入一尘。是事卷。遍法界。是事舒。若具言之。法法事事皆有卷舒。皆是自在。今且约就本教一时前后顿说。以陈卷舒。
    章何以故同一下。二转征释。征云。何故本教一乘。卷舒自在如是。答。有二义故。一同一缘起故者。依卷有舒。故舒即卷。依舒有卷。故卷即舒。相依而有。独一不立。故卷舒无碍。同时不违。二无二相故者。揽卷为舒。故卷即舒。揽舒为卷。故舒即卷。既无二相。是故无碍。
    章经本云于一尘中下。二引证。义苑云。于一尘中者。花藏品云。花藏世界。所有尘。一一尘中。见法界。法光现佛。如云集。此是如来刹自在。又云。如于此会见佛坐。一切尘中亦复然。又离世间品云。佛子菩萨摩诃萨。有十种深微细。何等为十。所谓在母胎中。示现初发菩提心。乃至灌顶地。在母胎中。示现住兜率天。在母胎中。示现处王宫。在母胎中。示现出家。在母胎中。示现苦行。在母胎中。示现诣道场。正等成觉。在母胎中。示现转法轮在母胎中。示现般涅槃。在母胎中。示现大微细。谓一切菩萨。行一切如来自在神力无量差别门佛子是为菩萨摩诃萨。在母胎中。十种微细。母胎一相。八相皆具。万德斯圆。故云于一念中（已上）如是七相亦各八相。并是同时大微细门。一念既具八相。况转法轮一相一念。不转一切法乎一尘既作三世佛事。何况七处八会。不说一切法乎。况又七处八会一念同时者哉。
    章是故依此普法下。三释成。亦三。初法说。二譬说。三合说。今初。宋本云依此普门。和本云依此普法。第二七日者。是顺论释。于此时中。且作圆融。言一时前后说者。圆融不碍行布故。一时一念。先说初会。后说第八会等。言前后一时说者。行布不碍圆融故。虽先说初会。而与第八会。同一时也。
    章如世间印法下。二譬说。印板雕字。印师印之。工匠构作。印之同时。所印文字。前后不滥。工匠印法。遐代恒式。
    章当知此中下。三合说。句义前后。合七处八会次第前后。彼重会说。亦是同时。同时显现。合一念之中。顿说一切法。同时而前后。前后而同时。故云准以思之。复古记云。孔目问曰。大智舍利弗等。佛出世。已在他国。异时异处。方与目连等。入其佛法。因何华严经会。第二七日。佛未移动。即有舍利弗等五百声闻。其祇洹林。及普光法堂。并未建立。因何具述在经。答。如来依解脱德。建立一乘故。经云。于一微尘中。建立三世一切佛转法轮。当知。今所成一乘教者。即其事也。依九世入智。融九世法。成其十世。即过现未。各有过现未。相即复相入。成其十世。当第二七日。如是等法。皆悉现前。又曰。若欲识华严经无尽教义者。当依六相因陀罗微细智。及陀罗尼自在法智知。今章即用彼文也。下文云。广如孔目问答。则知。自云录和尚微言。成于章疏。果不虚矣。不熟孔目问答。则不知此章元由。后贤不可不察（已上）加之玄记第二。破有人第八会后时释已。成立祇洹鹫子。九世相入之义。即此例也。
    章第二末教三乘等者下。是即第二逐机末教。于中分二。初牒分通示。二依门别释。初中亦三。初牒分。一通示。三分类。今初。言末教三乘等者。等言等取小乘教也。言与一乘同时异处说者。二七日间。名同时。菩提树外。名异处。问。普光祇园。欲界四天。为是异处。是同处耶。答。彼亦同处。虽非道树下。是七处内。说一乘处故。是故总名与一同处。
    章初义者是同教故下。二通示。复古云。初义者。同时异处也。是同教者。表三一和合。同持说也。如次章所指。末不离等。所以皆同初时也。文中三故。字皆出所以同时也。后义本末相分者。本教末教。二相各不同也。与本非一者。以不即义故也（已上）初义三故。后义二故。问。后义何故不反初义。亦立三故。唯举二义。答。欲反初三。义不相对。然本末相分。对末不离本。余非反前。不可有别教故。是三乘等故。是后义唯出二故。
    章此二各有二类下。三分类。此二等者。同时异处二者。一三与一同时异处。二小与一同时异处。异时异处二者。一三与一异时异处。二小与一异时异处说。
    章初者如密迹下。二依门别释。亦二。初同时异处。二异时异处。初中亦二。初引教示相。二同答释成。初中亦二。初三与一同时异处。二小与一同时异处。初中亦二。初标门。二如密迹力士经下。辨相。亦二。初引教。二结示。初中亦二。初密迹经。二大品经。今初。言如密迹力士经说等者。折薪云。即大宝积经。第三密迹力士会（起第八卷。正当第十卷末。第十二卷初。而清凉指第八卷者。但指此会起于第八尔）第十卷末云。佛降魔竟。夙夜七日。悉存法乐。观佛道树。不以为厌。目未曾眴。百千天来供养。发无上意。百亿四王。各献钵已。佛悉受之。使诸天王。各不相见。各为如来独受我钵提谓波利。五百贾客上□。八万四千诸天。悉贡供养。佛悉受之。各不相见。一一各为独受我供养。余无进者。以是忻豫。逮不退转。然后当得无上正真之道。为最正觉。度众危厄（即今文中。佛初成道七日思惟己也。第十二卷初云）菩萨往诣佛树。以成佛道。未转法轮。开导众生。巍巍如是。所化无量多于初发行道时心及坐佛树。所济众生。岂可此言哉。妙戒梵天王。与六十八万亿该百千眷属。劝佛转正法轮等。佛既许已。梵王诣波罗奈。鹿苑之野。神仙所游。布师子坐。高三千二百八十里。若干种品。文饰微妙。众珍严校。更有十亿梵天。十亿天帝。十亿百千非垓诸菩萨。亦布师子座。高广俱等。各念如来常坐我座。转于法轮。佛诣鹿苑。坐师子座。一一各为独坐我座。坐已十方佛土六变。平等如掌。六道众生。悉皆蒙益。十方诸佛世界。不可计数菩萨。来听佛说经。大千界中。八部皆集。光遍大千世界。无如毛发空不周者。皆同一心。咨受大道。于时如来。遍转法轮。随时之宜。从众生心。各各得解。乃至其可声闻。不乐缘觉。不志声闻。若慕二乘。不说大乘。若宣大乘。闻其义趣。不好二乘。如来以斯。随众生心所可爱乐。而转法轮。各令得所。释曰。以此对文。居然可见。故云乃至广说如彼经中（已上）密迹力士。昔西晋竺法护三藏译。一部七卷。别行世间。然大周则天皇后。长寿二年癸巳。菩提流志。方来周朝。于时贤首。年五十一。厥后经十四年。大唐中宗皇帝。神龙二年丙午。菩提流志。始译大宝积经。一部百二十卷。四十九会。于中二十六会。流志新译。二十三会。古译唐译勘合。梵本次第编入。新旧合列。总成一部。第一三律仪会三卷。流志新译。是第二译。与旧大方广三藏经。同本异译。第二无边庄严会四卷。流志新译。旧译无之。是单本也。第三密迹金刚力士会七卷。西晋三藏竺法护译。勘同编入。是旧译单本。从第八卷。至第十四。如是新旧单重。总集合成。以为大部。神龙二年。贤首年六十四。此年流志。方译宝积。厥后至玄宗皇帝开元元年癸丑。首尾八年。译讫宝积。其第三会。必定神龙二年编入。自尔已前。既是别行。不名宝积。不立会名。直名密迹力士经。贤首大师造五教章。年龄三十有余之时。疏志未来。未译宝积。故唯名经。章中所引。正是此本。义苑云。七日思惟已。谓法乐既毕。即于鹿园。正当第二七日。时同处异。言载斯经加。以众宝庄严法座。拣非摄历三乘安庠草座。同教化仪。言必有中也。得大小等果者。三乘各证。不同法花同归一实。若约化法而判。当于始教耳（已上）彼经化仪。广大殊妙。所获之益。唯在三乘。是故今引。为此门证。
    章又大品经云下。二大品经。言佛初在鹿野园等者。此所引文。彼经中无。智度论中。即有此文。智论第六十五。所牒经中。时诸天子。空中发音。作赞叹言。于阎浮提。见第二转法轮。此中无量百千天子。得无生忍。此以大品般若。名第二法轮。此对鹿园初转法轮。论主因此。备明初转法轮之相。故彼论云。初转法轮。八万诸天。得无生法忍。阿若憍陈如一人。得初道。今无量诸天。得无生法忍。是故说第二法轮转。今转法轮。似如初转。问曰。今转法轮。多人得道。初转法轮。得道者少。云何以大喻少。答。曰。诸佛事有二种。一者密。二者现。初转法轮。声闻人。见八万一人得初道。诸菩萨。见无数阿僧祇人。得声闻道。无数人。种辟支佛道因缘。无数阿僧祇人。发无上道心。无数阿僧祇人。行六波罗蜜道。得诸深三昧陀罗尼门。十方无量众生。得无生法忍。无量阿僧祇众生。从初地中。乃至十地住。无量阿僧祇众生。得一生补处。无量阿僧祇众生。得坐道场。闻是法。疾成佛道。如是等。不可思议相。是名密转法轮相（已上）鹿园初转密法轮时。具获三乘大小之益。章依此文。如是具引。虽是论说。推功归本。言大品经。经意尔故。如道绰师引昙鸾师净土论中。即言论云。又玄记第一分假异实门。教体引唯识论第二云。若名句等。不异声者等四句。此非论正文。当慈恩疏叙外人问之言。而其文字。少有不同。虽是疏文。而言论云。推功故尔。今亦如是。义苑云。大品经。即般若八部中一数。转四谛法轮者。谓有三转。则示相。劝修。作证。四谛则苦集灭道。生灭四谛观。此经中。既被三乘。四谛之谈。不可一准思之（已上）章所引文。智论正文。广略不同。义意无别。发声闻心。论云得声闻道。缘觉举因。论说亦尔。菩萨得益。总有四重。发道心者。十信位。行六度等。是三贤位。得无生法忍。通地前地上。章意正在地上。住初地等。通举十地。一生补处等。明佛果益。问。补处云何。一时成佛。答。于十方国。各作补处。各于其国。成等正觉。十方机缘。同时纯熟。一时成道。指事云。问。上既说云。由三乘教。未得十地果。何得初地乃至十地。答。良由权教。无有得果。唯此一乘大菩萨等。为引劣内机。令得至界外。方便示现。由彼权教。修行得果。是故天台云。三教行人。因权教各获利。故有教有人也。能说之教主示现。为三教之佛菩萨。令物慕果行因。因行既成。则无复化主。如斯乃缘感便应。缘谢便息。空拳诳小儿。引将还家。手中实无物也。三教化主。皆亦如是（已上）或可。三乘教中无实证地。若谈十地佛果。并是教道门也。若依证道。入初地时。即入一乘。况其佛果。即十佛境。
    章解云以此教证下。二结示。第二七日者。此当密迹经。言七日思惟已故。问。大品智论。无二七日言如何。答。以密迹经准推。智论必定。应是第二七日。三乘得益。化仪是同。说处亦同。时亦应同。
    章二小乘者下。此是第二小与一同时异处。亦二。初标。二如弥沙塞律说下。释。亦二。初五分律。二普曜经。初中亦二。初引文。二释成。今初。弥沙塞者。此云化地。如来灭后。三百六十年时。从说一切有部流出。名化地部。南山等师。从法名不著有无观。律名五分。旧家意云。五度传文。尽所诠相。故曰五分。如四分律。义净意云。此律梵文。总有五来。故云五分。如四分等。言佛初成道竟入三昧七日后等者。此出五分律第十五卷受戒法中。彼文繁广。取意要引。释迦菩萨。至菩提树。数吉安草。结跏趺坐。直身正意。系念在前。三明洞照。成等正觉。时起此处。到郁鞞罗聚落。坐于彼处。林树之下。初夜逆顺。观十二缘。尔时世尊。身有风患。摩修罗山神。即取阿梨勒果奉佛。佛受食之。风患即除。此林树下。结跏趺坐。七日受解脱乐（成道三昧七日者是也）过七日已。从三昧起。游行人间。时有五百价客。乘五百乘车。其中有二大人。一名离谓。二名波利。时有树神。劝此二人。令供养佛。此二大人。以蜜和□。俱诣树下。遥见世尊姿容挺特。具四八相。圆光一寻。犹若金山前礼佛足。奉上□蜜。世尊念过去未来。佛以钵受食。时四天王。同时献钵。佛受一合。佛以此钵。受彼□蜜。为二大人。即授二归。佛方咒愿。有一行偈。为此二人。示教利喜。于时如来。未食□蜜。（此当第二七日。同时异处说法）复至一树下。方食□蜜。即此树下跏坐入定。七日受乐（是第三七日也）过七日已。到文鳞龙所坐一树下。龙奉食佛。佛受食已入定。七日受解脱乐（是第四七日也）从三昧起到郁鞞罗斯那聚落。入村乞食。次到斯那婆罗门舍。彼女须阇陀。取钵盛食。佛受食已。为彼女授三归。食已。复还菩提树下。跏坐三昧。七日受乐（是第五七日也）从定起已。到斯那舍。次受斯那妇食。次受斯那妇妹四人食。各授二归。此六人处。应经五日。不言入定。食已。复还菩提树下。三昧七日（是第六七日也）从三昧起。到阿豫波罗尼拘类树。中路受女人酪。即授三归。食已。即于尼拘类树下。三昧七日（是第七七日也）从定起。作是念。我所得法。甚深微妙。难解难见。寂寞无为。智者所知。非愚所及（乃至）若我说者。徒自疲劳。唐自枯苦。尔时梵王。来诣佛所。请转法轮。三请殷勤。第三请时。如来受之。佛观世间。最初应度郁头阿蓝。空中告终。欲度五人。往鹿野苑。乃至陈如见谛。须陀洹果。善来得戒。五人皆悉得罗汉果（已上略抄）此是鹿苑正转法轮。问。何故此律。初说法时。言第二七日。以是七七日后说故。若云第二七曰说者。何故玄一云依五分律。八七日（已上）若八七者。律唯七七。章文直言二七日说。此等相违。云何和会。答。古来旧疑。于今未决。且以理例述一意者。今章所引。专成与一同时异处。是故律意。唯成二七。斯乃正指受□为二大人。示教利喜。为第二七说法之相。问。示教之处。非是鹿苑。何云异处。章言鹿苑。岂非相违。答。虽非鹿苑。既非道树。故成异处。示教之处。以是郁鞞罗村处故。但章文云鹿野苑者。约终举之。度五人处。是鹿野故。但玄记云八七日者。总约正转法轮为言。五分律文。所说明故。若约起其言说言者。从第二七日。方显其化仪。既成利喜。是说法故。慈恩大师。所解亦尔。故义林一云。弥沙寒律云。初成道竟。三昧七日（已上）成道之后七日。入定不起言说。七日之后。方起言说。从此已后。虽有入定。出定之时。并起言说。是故当知。从二七日。说法教化。乃至八七。正于鹿野。正转法轮。但七七日。非八七者。五七日后。具受斯那及妇姊妹六人供养。是经五日。而不入定。此配七日。将七日故。前后总合。成八七日。将满名满。事无妨故。今章玄记。不相违也。
    章故知小乘下。二释成。此且约就第二七日。于郁鞞罗聚落树下。示教利善。以明与一同时异处。非是鹿苑。鹿苑是八七日之后起故。
    章又普曜经云下。普曜经。示二。初引文。二简判。今初。普曜经者。一名方等本起经。西晋法护三藏译。有八卷焉。总经四译。此第二译。二译是阙。方广大庄严经。十二卷。一名神通游戏经。日照三藏译。与普曜经。同本异译。而大周录。编为单译。并是大乘经也。开元录判。或有以普曜经。任小乘藏谬也。周为单本又谬也。言第二七日五百贾人等者。出被经第七卷。彼中所说。成道已后。乃至鹿苑。转法轮等。大概同前五分律说。然此事广。各立别品。且如端坐树下。降伏诸魔。为降召魔。名召魔品。当第十七品。正伏魔怨。名降魔品。成等正觉。名行道禅恩品。是第十九品也。诸天叹贺。供养如来。名诸天贺佛威道品。已上四品。在第六卷。成正觉已。坐道树下。七日七夜。入三昧定。观菩提树。名观树品。第二十一品也。七日已满。从禅定起。离谓波利。奉上□蜜。尔时四天。以钵献佛。名四天王奉钵品。如来以钵受彼□蜜。咒愿教化。授离谓等五百人记。并在此品。然后梵天。请转法轮。名梵天劝助说法品。于鹿野苑。度陈如等。名化五人法轮品。厥后更度三迦叶等。名十八变品。是第二十五品。已上五品。并在第七卷。如是立品。具显化仪。章文所引。第二七日。提谓等事。在天王奉钵品。折薪云。又普下。彼经说。佛宿夜七日。不从座起。观察道树。化七十亿。令发道心。思惟家地。六种震动。时有梵天。厥名识干。见佛新得道果。趺坐七日。未有献食者。时有提谓波利。五百贾人。以识干力故。使踬不行。天说偈云。告言。如来成佛道。所愿已具足。汝等直上食。因是转法轮。时五百人。因献佛□蜜（以蜜如□也）。四王捧钵。用盛蜜□。如来咒愿。毕已。即食。食已。即为授记言。以是德本。于将来世。诸贾客等。当得作佛。名曰蜜成如来。十号具足（演义引云齐成。齐字恐误。已上薪文）彼经次下续云。于时导师。授无限决。然后化于无数菩萨。受其决者。在于佛道。而不退转。闻佛授决。欣然踊跃。时诸兄弟。刃乎自归。持身命。奉上如来（已上）此记别者。离谓波利二人。及五百贾人。皆同一号。当成佛时。次第展转。补处授记。次第成佛。如法花中五百。千二百罗汉。皆同一号普明如来转次受记。出世成道。佛授记已。化现无数菩萨众者为令新授记者。不退转故也。
    章此经所说下。二简判。言此经所说虽通三乘等说者问。通三乘者。为总以普曜为通三乘。为彼经中所说。昔成道已第二七日所有之事。通三乘耶。若如初者。普曜经者。是后时所说。虽通三乘。非二七日。何为同时异处证处。若如后者。授贾人记之者。唯是大乘之益。非三乘益。受成佛记故。进退有疑。请作一决。答。此通三者。指第二七日之事。虽普曜无之。提谓经中。即有此事。虽经是别。人事是一。故准彼经。指普曜中所说之事。言通三乘故。义苑云。虽通三乘。亦摄人天等者。提谓经说。如来成道七日。无人知佛得阿耨多罗三藐三菩提。唯提谓波利。此二居士。明究阴阳。钻龟易卜。知佛成道。名为树神。提谓献□。四天王捧钵。如来受已。始为提谓。说世间因果。此约小乘相。不妨为大。谓彼经文云。五百贾人。得受五戒。自忏悔五逆十恶谤法等罪。得四大本净。五蕴本净。六尘本净。五根本净。提谓长者。得不起法忍。三百贾人。得柔顺忍。二百贾人得须陀洹果。四天王。得柔顺忍。三百龙王。得不起法忍。自余天等。无量众生。发无上菩提心。此则世间因果。与得受五戒等。是人天法。须陀洹。与诸忍无上菩提心。是三乘法也（已上）提谓经中。有诸类人。非唯五百二人而已。通三乘说。经文炳然。彼此事似准彼判此。故云通三乘说无过。若直指普曜。为通三乘者。事义相违。不作证。故折薪云。言有义亦摄人天等者。即佛咒愿之词也。文云佛授贾客□蜜。咒愿贾人言。今所布施。欲令食者。得充气力。当令施家世世得愿。得寿得色。得力。得胆得喜。得安快无病。得辨才慧。终保年寿。诸邪恶鬼。不得绕近。以有善意。立德本故。诸善鬼神。常当拥护。开示道地。得利赞偶。不便屯寒。无复艰患。乃至日月二十八宿。四天门王。常随护助。不令遭横。能有惠意。精研学问。敬佛法众。弃损众恶。终受古祥。种福德。福行道得（上即人天乘文也）以先见佛一心奉承。致第一福。现世获估。快解见谛。常受福乐。自致泥洹。闻咒愿已。皆发无上正真道意。释曰。故云有义亦摄天人乘也。正当三乘。兼摄人天。尔（已上）。问。引普曜经。为取人天。取小乘耶。若取人天。非今科意。若取小乘。此意不尔如何。答。折薪既立兼正二门。然约科意。虽言三乘。正取二乘。章言亦摄。兼摄人天。此亦之言。对二乘故。虽摄人天。不违科意。人天亦是小乘摄故。如上十宗中明。况有兼正。义意可知。问。此有义者。何谁师说。答。此有义者。指刘虬公。指事云。有义亦摄人天等法者。刘虬五时教云。第一时者。佛初成道。为提谓波利等五百贾人。但说三归五戒十善。世间因果教。即提谓等五戒。本行经。是未有出世善根器故。（若依此义。人天教摄）安云。非直小乘同于一乘。亦即人天。亦同一乘也（已上）故指刘虬。言有义也。问。玄记二云。依普曜经。第二七日。于鹿野园。为彼五人。三转四谛。此是小乘（已上）普曜第二七日。唯在贾人。度五比丘。在下。化五人法轮品。应是后时。何言二七。答。见普曜说。度贾客已。梵王请法。如来受请。即往鹿苑。五比丘即是第二七日之内。是故玄记引以为证。故普曜经。事直二门。若就贾人。是人天乘。若约五人。是声闻乘。不同彼五分律。由经八七日故。就二七日。唯取贾人。问。若尔。五分贾人。二七应人天乘。何就鹿苑。正言小乘。答。彼从第二七日取之。以明同时异处之义。但言鹿苑者。约正转法轮。小乘正意。唯在此故。
    章问说时既同下。二问答释成。此就已前三乘小乘。与一同时异处。通作问答。言故地论云时处等校量等者。此显转证之义。谓第六会。于欲界顶。他化自在天。摩尼宝藏殿。说十地法门。即是第二七日时分。时既起说之初。处亦欲界之顶。故作此释。显法殊胜。时是同一。初会即是第二七故。今准欲顶。显道树下。最上殊胜。不起证法之处。如所证法说故。随法高上。处亦高故。或可。非是转证。七处八会。既是同时。他化自在。不离道树。举他化天。即是道树。言欲明逐机改异等者。义苑云。或曰。同时异处。如来之身。还去来耶。若有去来。焉得同时。若无去来。何经两处。答曰。性普。智周。不动而遍。时处无违也。其犹澄江朗月。三舟共观。南者见月。千里随南。北者见月。千里随北。停舟之者见月。不离中流（已上）随机异见。不失时宜。如来化仪。不可思议。
    章第二时处俱异下。是第二门。于中分二。初牒章叙意。二随章辨相。今初。言事处俱异者。准上同时异处言之。应作二门。一三乘与一异时同处。二小乘与一异时异处。而合合明。随简略故。虽是合杂。而于其中。大小简别。可知俱异。言由与一乘不即义故者。前出二义。此同非一义。斯乃略叙时处俱异所以。
    章或三七日后说下。二随章辨相。亦二。初举列异说。二结释义异。今初。此中举列诸教异说。总有六教。多分最初小乘之事。于中三类。或大乘教。说小乘事。如法花等。或小乘教。说小乘事。或可。有大乘教中。说大乘事。随机异闻。法应尔故。故下结云。当知三乘小乘教。并非第二七日说（已上）言或三七日后说如法法花经说者。此出彼经第一方便品广偈中。彼明诸佛道同仪式。先小后大先三后一。文云。我始坐道场。观树亦经行。于三七日中。思惟如是事。我所得智慧。微妙最第一。众生诸根钝。着乐痴所盲。如斯之等类。云何而可度（乃至有梵天请）寻念过去佛所行方便力。我今所得道。亦应说三乘（乃至诸佛赞等）思惟是事已。即趣波罗奈。诸法寂灭相。不可以言宣。以方便力故。为五比丘说。是名转法轮。便有涅槃音法僧差别名（已上）是住禅定。经三七日。厥后往鹿苑。说小乘等法。而上思惟。云亦应说三乘。又诸佛慰喻中云。我等亦皆。得最妙第一法。为诸众生类。分别说三乘（乃至）虽复说三乘。但为教菩萨（已上）此三乘言。非唯小教中之三乘。亦含大乘教中三乘。久后三乘大乘。不待言。论二七已后。初说三乘大乘。事必应有。言或六七后说如四分律及萨波多论说者。且四分律。出第三十一。受戒犍度。彼意说言。释迦菩萨。坐菩提树下。成正觉已。七日端坐。受解脱乐。从三昧起。受二贾客□蜜。复坐树下。七日受乐（是第二日）出定。即受树神呵梨勤果。亦坐树下。七日游禅（是第三七日）从三昧起。往郁鞞罗村受婆罗门食。已上三七。并在菩提树下。次二七日。在离波那树下。从禅定起。如次即受郁鞞罗婆村。婆罗门妇。及男女食。并前三七。即成五七。第六七日。往文鳞龙宫。入禅受乐。纵禅定起。到阿输婆罗尼□律树下。跏坐思惟。我今已获此法。此法。甚深。难知难解。永寂休息。微妙最上等。梵王请法。许请观机。乃至往鹿野苑。度五比丘。此则六七日后。如是转法轮也。言萨婆多论者。释十诵律观汉所造。此是律论。具云萨婆多毗尼毗婆沙。有九卷焉。彼第二云。佛初得道。于七七日中。游诸法门。及观众生。初七日。入喜法门。第二七日。入乐法门。第三七日。入诸解脱。第四七日。游入大舍。第五七日。入逆顺观十二因缘。第六七日。重复游历前诸法门。第七七日。观诸众生。应受化者（已上）第七七日。非是入禅。唯是观见机宜而已。前四分律六七日间。唯云受解脱乐。不举所入法门名体。多论六七。皆明定名。四分释家。即取多论。解四分定。故多论中。六七日后。观机见缘。往鹿野苑。度五比丘。折薪云。或七七如兴起行经者。当读此经。即无此说。后读出曜。方见此文。故出曜第八云。佛受二贾客食。咒愿已。尔时世尊。七七四十九日。默然不说法。内自思惟。欲使前人自来诗受。时摩竭人民。闻菩萨已成佛道。昼夜恳恻。追念如来（大既亦指兴起行经。乃依今章。由失检对。致误。书经各尔。已上薪文）兴起行经二卷。是小乘藏。后汉外国三藏。康孟详译。是单译本。开元录十三云。右此兴起行经。大周录中。编为重译。云与木枪刺脚因缘经。同本异译者误者也（已上）寻经本。总有十缘。其木枪刺脚经。即十缘之一缘也。钞出别行。如观世音经等类。既非再翻。故为单本（已上）言十缘者。佛自宜说宿世因缘。有此十缘。弥陀利宿缘奢弥跋宿缘。头痛宿缘。骨节烦疼因缘。皆痛宿缘。木枪剌脚因缘（已上在上卷经）地婆达兜。掷石缘。旃婆谤佛缘。食马麦宿缘。苦行宿缘（ 已上在下卷经）是其十也。彼经虽说十因缘。而不见说七七日事。今章指此。未详何意。彼出曜经。有二十卷。竺佛念译。是贤圣集。而彼第八。亦无其文。言或八七日乃说如十诵律说者。折薪云。当检十诵。亦无此说。故大疏却指五分七八。然五分律所说。还与四分大同。乃六七尔。疑两处皆失捡对（已上）言或五十七日后说如大智论说者。折薪云。智论云。如多宝佛。无人请故。便入涅槃。后化佛身及七宝塔。证说法花经故。一时出现。亦如须扇多佛。弟子本行未熟。便舍入涅槃。留化佛一劫。以度人。今是释迦牟尼佛。得道后。五十七日。寂不说法。自言我法甚深。难解难知。众生缚者。不如默然入涅槃乐。是时诸菩萨。及释提桓因。梵天王礼请。佛为众生。鹿林中。初转法轮（已上）智论唯言五十七日。而料简之。在下十二游经之后也。言一年不说法经十二年方度五人如十二游经说者。十二游经一卷。东晋西域迦留陀伽译。在贤圣集中。略说如来成道之后。十二年中。所行之事。法苑云。十二游经云。佛以二十九出家。三十五得道。从四月八日。至七月十五日。坐树下为一年。（即一年不说法）二年于鹿野园中。为阿若物邻等说法。复为毕婆般等说法。复为迦者罗等十七人说法等。三年为郁毗迦叶兄弟三人说法。满千比丘。四年象头山上。为龙鬼神说法。五年于竹园中。为私诃味。说法。五年去来至舍卫时。舍利弗作婆罗门。有百二十五弟子。坐一树下。时目连为弥夷罗国中。作承相将军。出行见舍利弗坐树下问。何坐此。答言学道。目连即愿为伴。乃遣百官还去。唯留百二十五人。二人合有二百五十人。舍利弗入城分卫见马师。为说因缘生灭。舍利弗。便得须陀洹。欢喜即还。为目连说。亦得初果。二人并弟子。出家得阿罗汉道。六年须达与太子只陀。建佛精舍。作十二佛图寺。七十二讲堂。三千六百间屋。五百楼阁。七年□邪尼国。为婆陀和菩萨等八人。说般舟经。八年在柳山中。为长真陀罗王弟说法。九年秽泽中。为陀崛摩说法。十年还摩竭提国。为弗迦沙王说法。十一年恐惧树下。为弥勒。说本起。十二年还父王城中。为释氏精庐去城八十里。为差摩竭说法。还国为父王及释迦种说法。度八万四十人。得须陀洹道。是十四国。佛十二年。于中游化说法。释曰。据此经。初一年不说。从第二年。至十二年。说法度人。今文云十二年方度五人者。恐十字是第字。合云第二年方度五人。对文可见（已上）此十字者。慈恩法苑。所引亦尔。十字作第。此义有理。又一义云。经十二年。游方化人。其中最初。度五比丘。非谓成道经十二年。初度陈如。度五人者。是最初故。言有人解云等者。折薪云。有人下。会经论语别教同。然十二游经。从四月八日。至七月十五日。为一年者。乃僧□之年。非岁时之年。古人错会岁时之年。则进退皆失。何者。四月八日。至七月十五日。止有九十八日。故进非五十个七日。退非五十七日。而章引彼会释。似失捡对。而大疏虽云大同。亦失辨对。今对经文。显然易见（已上）问。此有人解。五十个七日义者。章主许之耶。若许之者。如折薪核。进退有失如何。答。此一段文。与慈恩同。疏是不嫌。似引用之。唯引有义。显异而已。异说是多。以末教故。法苑一云。十二由经云。成道竟一年。不说法。经十二年。方度五人。智论云。初成道竟。五十七日。佛不说法。有人解云。即五十个七日。与十二由经一年不说法同也（已上）法苑不破。唯是引用。旦显异说差别非一。十二年言。与今章同。恐彼十字。应是第子。今章为明末教随宜差别不同。故引用之。如来成道最初说法。诸教异说。如是非一。宝师俱舍疏一。具引会之。多分同今章所引文。彼又引毗婆沙论云。四月调机。后转法轮。有经云。半年后说。彼师正义。佛成道竟。六七日中。受解脱乐（于中六日减却。出定之日。即入定故）三七日中。思法观机。四月调机。乃转法轮。会异说云。四分律六七日者。受解脱乐时。法花经三七日者。思惟法时。出曜庄严经七七日。五分律八七日等。通思惟法时。智论五十七日者。梵王请前。婆沙四月者。调五比丘根时。有经半年者。以六月故。十二由经一岁者。以经一夏。律及受岁经。以夏为岁故（已上）彼师会异说已。破诸师云。自古经律论师。皆云见闻异也。意说。佛在世时。随众生机威德不同。或见多日后转法轮。或见少日后转法轮。今详不尔。释迦如来。八相成道。示有父母妻子生日出家成道为五比丘转法轮日大小乘说理合皆道如说经行遂近观树等事容有异也佛神境力入定之相事难知故（已上）诸师多云盖是众生见闻不同（云云）定宾律师。饰宗记中。破宝师义。还成古德见闻有异之义。智首法砺慈恩师等。皆作见闻不同之释。且玄赞第四云。诸经说佛成道已后说法。时节各各不同。此云三七日。弥沙塞律。三昧七日。与十地经同。七日不说法。显示自受法乐故。为令众生增爱敬故。律及萨婆多传。过六七四十二日。方说法。梵天来请。憍陈如等。根方熟故。又有说云。夏安居后。方度五人。十二由经。成道后二年。方度五人。智度论说五十七日不说法。此皆诸部宣见不同。未可和会。然今解者。大乘以法花为正。此说通行四谛法轮。故三七日。若唯说大乘法轮。十地为正。第二七日。说十地故（已上）嘉祥法花义疏四云。于三七日中者。第二明思惟时也。弥沙塞律云。三昧七日。此与十地论同（乃至）此经明过三七日方说。律中及萨婆多传。过六七四十二日方说。十二由经。成道竟。第二年。方度五人。则一年不说。智度论云。五十七日。不说法。或可则是五十七日。或是五十个七日。计近一年。与十二由经相应。适缘见闻。不须会也（已上）慈恩义势。似嘉祥疏。贤首文势。似慈恩释。贤首宗旨。别教说时。恒定不改。末教不定。时处俱异。宜缘不同。与本非一。随根缘故。异类多端。即随应故。
    章以此等教下。二结释义意。亦二。初正结时处俱异。二兼结总科二段。然宋本云以此等教（乃至）教差别故随机宜故余可准知。对校和本脱落或前后故（乃至）二类故也二十一字。今初结俱异者。既言当知三乘小乘。明知。俱异可有二门。而总合明故。不分门。言或前后故者。是此时处俱异中之前后。即于三七日。乃至一年之间。以分前后。以不克定故。名为前后也。非谓二七已前为前。二七已后为后。
    章是一乘法下。二兼结总料二段。言三乘等法有二类者。一三乘与一同时异处。小乘与一同时异处。是为一类。二三乘与一异时异处。小乘与一异时异处。是为一类。斯乃末教之中。总料二段也。言也故者。文字上下。可作故也。言余可准知者。显义不尽。有余门故。问。上来所明。末教时处。同时异处。异时异处。此之二门。尽不尽耶。若摄尽者。余门何通。本业璎珞经。是异时同处。慈觉大师义纲集上云。一行云。三陀罗尼集上云。如来成道。二十八年。说璎珞经（已上三陀罗尼者。花严方等般若）此是异时。璎珞经初云。一时佛重。游于洴沙王国。道场树下。成正觉处。后座如故。昔始得佛。光影甚明。今后故。四十二光光。皆有百方阿僧祇功德光。为璎珞。严好佛身等。此是同处。梵网经云。尔时释迦牟尼佛初坐菩提树下。成无上觉。初结菩萨波罗提木叉（已上）此是同时同处所说。言初结故。是与一同时。言树下故。是与一同处。此之二门。既在经中。不可言前二摄尽。其时处。若言不摄尽者何不举此二门。答。今立此门。明时处相。为显寄托时处。定法本末。随依人法。□化仪事故。举同时异处。异时异处。辨定本末难思之义。故约寄显。此二摄尽彼异时同处。虽有此事。不足寄对显法胜妙。是故章中。不举之也。同时同处。不可有之。但梵网经。虽言初结。一乘花严。化教之后。创说制教。又不待犯缘。最初顿结。不同声闻。故言初结。彼经总有十住处。会又有根本台上说会。最后化身释迦。于阎浮提菩提树下。重说十重六八戒等。此等并是说花严后。于三乘门。示此化仪。都不可有同时处义。天台大师。判梵网经。为花严结经。彼亦花严之后。说梵网经。今花严宗。本教已前。无有演说枝末之教。以本教上。示末教法故。梵网花严。说时前后。文义重重。卒难辨明。今略示要。以定义旨。引文立义。会违通难。具如梵网日珠钞中。上来教起前后门竟。

五教章通路记卷第十七（终）
五教章通路记卷第十八

　　　东大寺沙门凝然述
    　　
　　　　　
　　　　　
　　　　　

第七决择前后意

    于中分二。初标章。二辨相。今初。决择前后意第七者。宋本云第七决择其意。如卷初标。所言其者。与次前门。钩□而来。前门具明教起前后。一乘本教。要是最先。末教诸乘。与根本教。或是同时。或是异时。言异时者。即是后时。其教起处。要是异处。定无与一同处而说。何故。一乘三乘教起。如是前后差别不同。斯乃于此世中。一三五教。缘熟异故。闻教初起。随亦不同。非唯初起。其终起处。随机趣入差别不同。今立别门。陈述其意。是故次前。此章而来。故其意者。即前后意。令言显了故。言前后。此门所立。系属前章。与前合明。义亦无妨。而显缘熟入法之相。故立别章。更开十门。
    章然诸数前后下。二辨相。亦二。初叙意分门。二一或有众生下。随门明义。十门星罗。不科自分。第一始终闻小。言于此世中等者。如来出世。说法度生。有缘之机。闻法悟道。事不卒感。皆由宿因。植因不同。此世闻法得益亦异。由今事故。当来亦异。然今不论前世当来。唯于此世。判悟入相。过未不定。机宜难定。或转根而来。或下中而来。或回心而来。或胜进而往。故以此世。定其分齐。义苑云。从初得道。迄至涅槃。同此类教。则初度陈如。后度须跋。中间亦唯说小益小。如四阿含经及五部律。言于此世中者。拣滥也。恐有执言小乘始终定者。岂非定性声闻故。今云于此世中。非约一人。多世同闻一类之法。以容转根器故。故非定性。亦非通收不定性人。但要约一世一类定者耳（已上）此所被者。愚法小乘。愚法教中。不许回心。终教见之。皆入大乘。但随定不足界内界外别。始教之中。有回不回。定性不回。不定回心。今唯约就愚法教意。三乘终归皆灰类灭。全如始教定性之人。彼定性中。有愚不愚。愚法之者。不信大乘。二十部党。同彼愚法。言小乘诸部执不信大乘者是者。此诸部者。灭后分部。佛在世时。始终既小。彼徒师资。相袭相承。流至灭后。乃至后代。诤论分部。五百部党。小乘异宗。曾闻龙树说毕竟空大乘深理。如刀割胸。诸部小乘。弘敷五印。各执自宗。谤摩诃衍言。大乘非佛说。是坏正法者之说。慈氏降下。说大乘论。建立七因。成立大乘决定是佛说义。及无著。世亲。安惠。难陀。护法。亲光等。诸大论师。各造雅论。陈大乘义。互显一实真正之理。俱破小执。弘大乘宗。马鸣菩萨。出世已来。破小显大。连续甚昌。而彼诸部小乘党类。横竖流布。保执不止。良由在世始终闻小。不入大乘。余润故耳。
    章二或有众生下。是第二进入初教。言中论初说者是者。中论第一云。问曰何故造此中论。答曰。有人言。万物从大自在天生。有人言。从韦^5□。有人言。从和合生。有人言。从时生。有人言。从世性生。有人言。从变生。有人言。从自然生。有人言。从微尘生。有如是等谬故。堕于无因邪因断常等邪见。种种说我我所。不知正法。佛欲断如是等诸邪见。令知佛法故。先于声闻法中。说十二因缘。又为已习行。有大心。堪受深法者。以大乘法。说因缘相。所谓一切法。不生不灭。不一不异等。毕竟空无所有。如般若波罗密中说。佛告须菩提。菩萨坐道场时。观十二因缘。如虚空不可尽。佛灭度后后五百岁。像法中。人根转钝。深着诸法。求十二因缘。五阴。十二入。十八界等。决定相。不知佛意。但著文字。闻大乘法中。说毕竟空。不知何因缘故空。即生见疑。若都毕竟空。云何分别有罪福报应等。如是。则无世谛第一义谛。取是空相。而起贪着。于毕竟空中。生种种过。龙树菩萨为是等故。造此中论（已上）折薪集成。引中论文乃至毕竟空无所有。如般若已下不引。非当要故。今为知其证据（并）问答始终。具引一段。寿灵大德。即引余段。此青目论师。作此问答。显龙树菩萨造中论。文意如来在世。为破外见。于小乘教。说正因缘。机根熟时。说大乘空。龙树大士。出佛灭后。为庄严佛。破见立正。造此中论。破邪显正。令诸众生入正见道。于此文中。陈显如来先说小乘。后说大乘空教法门。即是渐入二阶次第。
    章三或有众生下。第三进入终教。此是解深密经所说。三时次第。彼经本意。摄渐悟机。不住二阶。即入第三。虽彼第三时。摄机是始教。而该不空中道妙理。是故此章。频属终教。已上三类。不离三时。唯住初时。是第一类。至第二时。是第二类。至第三时。即此第三。
    章四或有众生下。此是第四从渐不定为始为终。答。所引维摩三十二人。不二法门。并终教意。从此胜进。入顿即定。故此渐者。是终教渐。问。颇有从始教入顿教者耶。
    答。可有其事。何无此机。始教空门。密示顿教升进便易。缘熟必入。问。若尔。非是渐入次第如何。答。此约渐顿次第为言。不更细分。故无所妨。又不经终教。有何妨难。机根入法。事不定故。问。颇有小始终顿进入。及始终顿渐入者耶。若有之者。文何不举。答。此二类者。决定可有。文中何必具足举尽。从渐入中。二类。兼摄。且引维摩。似局终教。而通诸类。缘不定故。问。颇有从小入顿者耶。答。可有何无。缘难思故。如达摩大师。在西天时。为引小机。说小乘法。然后令入大道。即其事也。上来三类。并是次第进入之者。第四类中。细分有五。谓终顿人。始终顿者。小始终顿。从始入顿。从小入顿也。
    章五或有众生下。第五本来顿悟。义苑云。机性既异。化仪亦殊。如楞伽经说者第三经云。大慧白佛言。如世尊所说。我从某夜得最正觉。乃至某夜。入般涅槃。于某中间。不说一字（已上）折薪云。如楞伽者。彼经云。大慧复白佛言。如世尊所说。我从某夜（乃至如前）不说一字。亦不异说当说。不说是佛说。大慧白佛言。世尊如来应供等正觉。何因说言不说是佛说。佛告大慧。我因二法故。作是说。云何二法。谓缘自得法。及本住法。因此二法故。我作如是说。云何缘自得法。若彼如来所得之法。无增无减。缘自得法。究竟境界。离言说妄想。文字二趣。云何本住法。谓古圣道。如金银等性。法界常住。者如来出世。若不出。法界常住。如趣彼城道。譬如士大夫行旷野中。见向古城平坦正道。即随入城。受如意乐偈云。我某夜得道。至某夜涅槃。于此二中间。我都无所缘自本住故。我作如是说。彼佛及与我。悉无有差别。释曰。此上长行偈颂。皆先明无言。次释无言所以（已上）指事云。如楞伽等者。第八卷化品云。复说。如来正遍知。何等夜证大菩提。何等夜入般涅槃。于其中间。不说一字。又第十卷云。何等夜证法。何等夜入灭。于此二中间。我不说一字（已上）又涅槃经云等者。当彼第二十六。折薪云。经具云。若能受持如来常住性无变易。是名菩萨具足多闻。复除是事。若知如来常不说法。亦名菩萨具足多闻。何以故。法无性故。如来虽说一切诸法。常无所说。是名菩萨修大涅槃。释曰。经无是字。乃有亦字。由前段不顺顿义故。不引之但摄一字也。云等者。即何以下文也。前教起中。此意不显。但义含尔（已上）义苑云。等者等大般若。彼经四百二十五云。我从成道已来。不说一字。汝亦不闻。思益第三云。如佛所说。汝等集会。当行二事。若圣说法。若圣默然。何谓说法。何谓默然。答言。善男子。因四念处。而有所说。名圣说法。于一切法。无所忆念。名圣默然。斯正说时。心契法理。则不说也。时悲缄口名不说耳（已上）集成引大般若。同义苑引。又云。五百六十七云。众生各各谓。佛独为说法。而佛本来无说无示。净名第一云。其说法者。无说无示。其听法者。无闻无得。佛藏经第一念佛品。佛告舍利弗。不能通达一切法者。皆为言说所覆。是故如来。知诸语言。皆为是邪。乃至少有语言。不得真实（已上）此等皆是顿教义理。遍在诸经。诸记引之。
    章六或有众生下。第六始终闻三。问。此三乘者。为唯就始教。通中三教耶。答。折薪云。今此三乘。即通中间三教。如探玄云。若约三乘。即从始至终。皆说三乘。通益机。如前所引力士经。大般若等。诸大乘经。于中虽有权实不同。皆具三乘。释曰。既通权实。明知。含具中间三教。定无疑也。今文全同（已上）虽通中三。始教是正。终顿是兼。以三乘教是始教故。余是兼故。言密迹大品者。并如上教记前后门中引。本来三乘根熟。所闻始终一类。更无异说。
    章七或有众生下。第七进入同教。此机即是从三入同。此类中机。其族极多。并皆从三入同教故。问。三乘不定者。为唯局中三耶。为亦兼小乘耶。答。正在中三。兼通愚法。引愚法者终入一故。问。其从三乘。入同相何。答。此类入同者。正是从始入终。从终入同。经始终同也。或有从始入同。或有从终入同。或有始终顿同。可小始顿同。或小始至同。或小终至同。或经少顿同。或从顿入同。或经终顿入同。或经始顿入同。此中如是有十一类。虽彼顿教。是彼一类离念之机。非如余教渐次之例。而是三乘趣入之教。从三入一。岂无之耶。是故此中。亦摄顿教。言皆依一乘无尽教起者。此就华严中同教为言。是故指事具引华严入法界中未会经疏等解之。此明依本起末之门。是故诸有所修已下。正明摄末归本之相。大疏所谓。开渐之本。摄末之本者。即此中义。此摄末义。亦通法花。法花既言诸有所作常为一事。岂不尔乎。言花严经同教中说者。正指所就所据本教。此之十字。宋章本无。唯云如会三归一等（已上）花严同教者。花严圆教。全拣诸宗。是别教意。全收诸宗。是同教意。全收之门。往往虽在一部之中。而法界品。摄比丘会。化仪之相。即是花严同教之中。是故章中。指此云尔。虽是同如会三归一等。是法花经开会之事。会归之相。与摄比丘会。大途同故。言又如上所引三乘与一乘等者。上教起门同时异处。是同教故。指此即云同时说也。即是依本起末。亦是开渐之本。言又如法花中回三入一乘等是也者。宋本无之。上文会三归一。即当和本此义。法花回三。正是同教。既转保执三乘之心。归入同教一乘法故。问。前言即便定者。此下何无此言。答。折薪解云。前之六门。皆有即便定者之言。此下四门。皆无此言者。已入一乘。更无余故。且入处随机有异。故分四门。若约教者。七是同教。后三皆别教。总此同别并属圆教。故今文中三乘。皆依一乘无尽教起。若三归一。亦归前无尽教也。故知属圆（已上）复古记释此门意云。见自得法。是彼方便。舍方便而入正乘。三乘为教。一乘为义。三一和合。即前同教。或五前四。为方便故。虽非正乘。皆圆教摄。是彼方便故。奴属主也。孔目云。若横依方便法门。有二义。今说一乘中。后义与彼究竟圆一乘。为方便。故说一乘。非即圆通自在义也。意云。但与彼作方便。得名一乘。非即是彼圆通自在无尽法也。故云依彼教起。是彼等也。阿含此云净教。意云。但是言说耳（已上）折薪云。如会三归一等者。即会方便之教。归今一乘无尽教也。但有三可归。不同第八三本是一也（已上）此释宋本六字。薪又云。问。前明一三同时说者。正当前三乘根定者。故第六中。指密迹大品也。今何以此根不定耶。答。今但以此证三乘与一乘同时。即依无尽教起故尔（已上）此之问答。义成局滞。此世受三。有一类人。或是根定。或是不定。前第六门。明根定者。此第七类。明不定者。不前根定。为此第七类。何对前门。作此问答。集成云。同教一乘。为普为别。答。普之别也。普之别。何异于别。。法真曰。收之是海。具之江水。不同长江。然海中江。乃收长江。固味耳。问。此与八门如何。答。此多于分诸乘得益。次多于融本末得益思之（已上）问。此世从三来至一者。有不入别教唯住同教耶。答。有此机类。即此第七为彼而立。情根万差。入法非一。或有唯住同教之者。或有进入别教之者。入别教者。如第八门。住同教者。此第七门。问。三乘之机。入法花者。所入一乘。即是花严。宗家定义。一切应尔。若尔何有唯住同教。不入别者。答。法花声闻。多尔。即入别教一乘。言所入一即华严者。就入花严之者为言。于中自有唯住同教。问。有从愚法小乘教中。直入同教。一乘者耶。答。根性多种。何无此类。机根久叩。顿入同教。如是类族。有何遮妨。然彼三周法花声闻。皆经三乘。调练而入。问。若有如是顿入者。更又有入别教者耶。答。既入同教何遮入别。又有唯住同不入别者。
    章八或有众生下。第八进入别教。义苑云。文云堪可进入别教一乘。后却结云如法花同教说者。岂不前后相违耶。答曰。此乃由三乘根调练既久故。法华会三归一。故结云如法花同教。以同参别。以别该同故。云堪可进入别教一乘。此门蹑前第七而来。七但入同。此方参别（已上）。宋本指教。云如法花经同教说者是（已上）故有此问答。会通其相违。虽有此言。不可及会。以法花是同教从同即入别。故和本唯云如会三归一等（已上）同第七门宋本结指。集成云。八从三入别。此中约机。今见法华所显（于一相一味等。领解斯旨）海东本。云如华严经同教中说者。依主释（已上）此海东者。是高丽国和本第七门。有此文言焉。折薪云。八或下。三乘入别。如前该摄门云一切三乘等本来悉是彼一乘法也。何以下。征释。释有二义。初为彼一乘别教所设所目。目曰三乘。实即一乘法也。故次云更无异事。不异门义也。言如下。以法花正唯同教。七宝大车。其数无量。即是别教。亦同赐三乘。但有一可归是同。知三全一是别。花严直体之一。无三乘故。故指法花同教说也（已上）和本唯言如会三归一等。不言法花同教。虽不言法华。正当法花教。以会三归一正是法花故。法华会三。所入别故。是故此世。入别教者。即指法花同教门也。问何故前门。花严同教。唯住同教。不言入别此门同教。言入别耶。答法华诱引三乘渐机。令入一乘。开会行相。是同教门。所入即是花严别教。既是对机同教故。要入别教法。花严直显别教一乘。虽时自有同教之义。唯是称性。或是示迹。非是对机渐次实类。是故无有至所入相啻是一往。说同教相。或可。示迹之门。有入别事。故六千比丘。于文殊所即得十眼十耳等益。此是从同入别之相。前第七门。且举初门。故云从三入同教法。略不言其入别之相。又入别之义。堕第八门。故海东本。指花严。是此第八门。遍约法花花严为言。和本不指经。唯言会三。故从同入别。通二经故。复古云。八从三入别。文云或有众生。于此世中。三乘根不定堪入别教者。则此类众生。初见佛。闻法说三乘。久修根熟。普眼智开。见自得法。是佛于一乘。分别说三无异事。唯是一乘。故云入别。还是从三入一。但根利。不见所舍方便耳。若为彼一乘之诠目。一一圆融故。更无异事。孔目云。由依究竟一乘教成。何以故。从一乘流故。又为一乘所目故。如法花经同教说者。以此经宗于会三归一。是故上之二门。虽入同入别。利钝不同。皆就机破会。不同花严初成顿说。无权可会。不通二乘。独谈不共一乘。如前别教中该摄一切。本末唯是一乘。则是此经所诠。圆别究竟法也（已上）问。从三入别。总有几种。答。与前第七。其相是同。但前住同。此进入别。以此为七八门之异。从三来类。即是同第七门中。从三入同。有十一类。若加从小直入同教。即成十二。此第八门。彼十二类。进入别教。问。从三乘教。入别教者。为必经同教。直入别教耶。若必经者。机类万差。何必无之。依三乘教。叩练别机。直入别教。有何遮妨。今章此门。不言经同。机根熟时。即知三乘本是别教。不见一可归。不见三可回一切别教。岂借同教。若直入者。所设同教。为诱三乘入一。以为同教。所入是别。岂无能入而至所入如何。答。诱引三乘。入一次第。大途所安。必从同教。而入别教宗家解释。多分皆尔。然机纯熟。堪直入别。不籍同教。而入别教。见不异别。既为其门。此所见处。即别教故。今章此门。文似直入。义亦可兼经同教者。若不尔者。从三遍历同别之者。是何门摄。是故随机。通经不经。问。此历不历。三乘云何。答。二乘多分。要经同教。而有少分直入别教。菩萨之人。或历不历。初心菩萨。有疑执者。必历同教。心成别教。三乘菩萨。入地等时。缘冥熟故。直入别教。同颇有从小直入别耶。答。贤首大师。所解之意。不可有彼直入别者。玄记一云。谓诸二乘。以根钝故。要先回入共教大乘。舍二乘名。得菩萨称。然后方入此普贤（乃至）是故当知。一切二乘。总无顿入普贤法界。依究竟说。无有二乘而不回入共教菩萨。无彼菩萨。而不入此普贤之法。是故展转。无不皆是此法文器（已上）二乘必先入共教法。然后得入别教一乘。此共教者。总有二释。一云。三乘教名共教。若依此义。从三乘教。直入别教。不历同教。或是言略。实经同教。名为共教。若依此义。不经三乘。直入同教。后即入别。或是言简。实经三乘。若不尔者。乖常途仪。三云。共教之言。兼通三乘及以同教。此二皆名共教法故。若依此义。渐历二阶。然后得入别教普法。舍二乘名。得菩萨称者。法花会时。悟大受记。正名菩萨。此时即名回心向大。般若等时。信大解法。亦名信解回心向大。随此二义。成立彼文。故贤首意。无有愚法小乘之人。直入别者。若依清凉大师意者。化仪前后。建立十门。其第五者。随机不定门。文云。更有一类不定之机。或从小乘。次入三乘。后入一乘。亦有从小直入一乘。或多类机。随闻一句。异解不同（已上）此中既许直入一乘。此一乘者。或云同教。或云别教。今云一乘。即是别教。是故大疏。许直入别。若不经同。从三入别。其从来处。种类极多。全同已前同教诸类。若许直入。成十二类。
    章九或有众生下。第九别教因门。义苑云。若约一乘。则始终唯为圆机。说于圆极等。如花严等。其中不通小乘。故云本来不见说三乘小乘等。复说九世该于前后。故云自在演说无尽等。此约普贤教分者。谓缘起因门。普贤融通境界也。见闻及解行者。解行生与见闻生（已上）宋本云一切佛法。普于初时第二七日。海印定中。自在演说无尽。具足主伴。无穷因陀罗网微细境界（已下与和本同）复古云。不见三小者。直体显一。为大菩萨。直示法界成佛仪。故对二乘。无所被故。无权可会。不同法花破异明一。此约普贤教分等。普贤门中。若但约教证。以分二分。则教分中。有见开解行。入证分齐。为证分。孔目曰。此约教分说。又曰。此据证说。或名三位。或名三生。孔目云。当是圆教证分已去。又云。当在圆教位中见闻处说。又曰。普贤解行分教义是也。立三分。并是普贤门摄。今文约教证二分。为九十二门。故教分中。即见闻及解行处说也（已上）此中见闻解行二生。各见此法化仪相貌。见闻生人。深植普因。信解本来别教一乘。解行生人。悟入证解。更知本来普法无余。约此二人。陈如是相。
    章十或有众生下。第十别教果海。义苑云。前门约见闻解行二生。此约证入生。故分二门之别。是以解行。则见因门缘起。证入则睹果海难思。因果圆融。炳然齐现。并为别教一乘耳。性海随缘者。谓性起一多之缘。更无异事者。并为德用故。是故诸教等者。就此门中。缘起亦成性起。故难思而不可说也（已上）折薪云。第八三乘。本是一乘。第九本不见说三乘。今总前九门。无非性海（已上）复古云。十普贤入证分。此即一乘根性定。折成此门。众生解行满足。证入果海。则知。非是寂灭圆极自在果也。又云即见上来诸教等者。当知此中果海。即是发心品初发心时。所得果耳。亦不思议等。所显之果。此中说者。即显果海不可说也。此文云不可说不可说者。乃是具德难思。出于教法耳。非言果分玄绝不可说。是故结云此约一乘入证分齐处。既言就此处说。显非果海明矣（已上）此复古记。前第九门。名普贤教分。对彼此名。普贤入证分入果海者。所见之相。即此第十。一切诸法。皆入果海。唯证境界不可言说。问。上来十门。几是此世。根定不定。请示其相。答。十门之中。第一小乘根定。第五顿教根定。第六三乘根定。第九第十别教 根定。是故五门。并皆根定。余五门类。并根不定。第二小乘不定。第三小始不定。第四始终不定。第七第八。并是三乘根不定人。问。何故小乘·顿·别三教。各立本定。始终二教。不立本定。答。第六三乘根定之中。即有本定。始终二人故。不别立。是故非无始终本定。问。顿教亦在三乘定中。何故别举本定顿教。答。顿教所立。别被离念之机。是故别举本来顿教之者。问。若尔。何故在三定中。答。顿教亦是三乘教故。以是三人所得法故。问。此之十门所列次第。为义钩锁。为不然耶。答。大途约就五教次第明之。由渐由此。钩锁托此。义苑云。此上十门起。亦有绪。初小乘定性。次回小入大。大属于权。回权入实。实通于渐。回渐入顿。顿由带渐。然后顿悟幽灵。未免形对三乘。故判列三乘定性。次之遂乃会三归同。以同参别。别因具足。别果圆彰（已上）如此由渐。立其次第。化仪意致。收摄穷究。问。十门化仪。约就五教。各对互摄有何等相。答。此是义苑一段问答。乃依旧踪。不可私测。故彼文云。起意既然。未审。以此十门化仪。对于化法。五教通局如何。答曰。或一门而具多教。则门通而教局。或一教而具多门。则教通而门局。是以化仪约通相。从始暨终。或无异说。化法约别相。指法逗机。随根悟入。若约喻者。化仪如医方。化法如良药。准以思之（已上）教仪通局。总有四句。一一门一教。如第一第五门。二多门一教。如第九十。三一门多教。如二三四七八。四一门一多教。是第六门。约机各一故。总通三教故。问。玄记第一。化仪前后。大例四门。一本末差别门。二依本起末门。三摄末归本门。四本末无碍门。与此十门。同耶异耶。答。彼初门。摄此一六九十。小乘三乘一乘。本末同时。始终一类。无异说故。彼第三门。摄此二三。以约三时指二经故。彼第四门。摄此七八。本末流摄。无障碍故。彼第二门。摄今第六教起前后。以本末教起相故。彼四门中。不摄此中第四第五。彼约大例。非极细故。清凉大师。总立十门。前四同玄。五随机不定门。六显密同时门。七一时顿演门。八寂寞无言门。九谈通三际门。十重重无尽门。彼第八门。即当此中第四第五。大疏十门。具尽化仪。义苑等中。彼此对会。委细辨释。恐繁不引。

第八施设异相

    于中分二。初标章。二辨相。今初。上明一乘三乘小乘。化仪前后。及其意致。而未体述一乘与三乘小乘差别异相。是故今立此门辨之。言施设者。是建立安布之义。语通假实。若约假立明今者。别教一乘。本来独立。谈通无外。曾绝待对。今对权教。显明实体。无对而对。故云施设。又理性无相。天绝待对陈。故云施设。若约实义。一乘三乘。实有差别。对此立门。故云施设。
    章然此异相下。二辨相。亦二。初示意分门。二随门辨义。今初。言然此异相随事繁多者。唐印法师。屈曲平道二教差异。略举四种。谓主异。处异。众异。说异也。更举十异。一教门仪式异。此中随事亦有多数。二所诠理致异。圆融历别多义不同。三成佛迟速异。四见佛通局异。五说教时分异。六化境宽狭异。七因果行位异。八立乘多少异。九利益胜劣异。十流通付嘱异。广如演义二下。依彼师疏明之。如是差异。实乃繁多。故今约略。建立十异。
    章何者十异下。二随门辨义。亦二。初问起。何者十异是也。二一者时异下。二答释。即有十异。不科自分。第一时异。亦二。初标。二谓此一乘下释。于中亦二。初一乘时分。二三乘等时分。初中亦二。初定时。二显玄。初中亦二。初正明。二通妨。初中亦二。初且辨。二故论云下。引证。别行十地经初。云成道未久第二七日。而具本第六会。唯言尔时世尊。无第二七日之言。晋经唐经。两本皆尔。戒法三藏新翻。别行十地经初。有第二七日之言。初会经初。标言一时。释言始成正觉。经几时分事。未克定。贤首意说。别行十地。取初会初证信等文。具安布之。故十地初。如是我闻一时婆伽婆成道未久第二七日者。全取初会。安布之言。即取初会始成正觉。下安之。曰第二七日故。自初会。皆二七说。若具本言第二七日。不可取初会之言。具本既无。别行方有。明知。必定取初会言。论文初时及胜处者。今取初时。其胜处者。同文故来。义在处异。展转成证。
    章若尔何故下。二通妨。前言初时。故起此问。此一问答。即在本论时处次下故。为引证一具论文。而今顺复古集成科释。以为章主通妨之文。章主随论而安布故。何故已下。本论正文。论云因缘行故。折薪云。清凉释云。思惟因缘行者。因谓自所得法。缘谓所化之器。欲将己所证法。为众生说。名为行因缘行。故法花云我所得智慧。微妙最第一。众生诸根钝。着乐痴所盲如斯之等类。云何而可度等是也。彼思不得一乘机。今思即得一乘机。故与法花乃为异耳（已上）言如论释者。此有二势。一云。显此问答是论所说。二云。指所余论文。以置等言故。论次文云。本为利他成道。何故七日思惟不说。显示自乐大法乐故。何故显己法乐。为令众生于如来所。憎长爱敬心故。复舍如是妙乐。悲愍众生。为说法故。何故唯行因缘行。是因缘行。显示不共法故（已上）指如是等文也。
    章又此即是时下。二显玄。探玄第二。明摄前后。总有三重。一二七日时。具摄八会前后重会。并皆同时。二此时即摄前后无量劫。当今若前若后等文。三摄于重重无尽念劫。当今因陀罗等故等。
    章三乘等不尔下。二三乘等时分。玄记显差别云。依普曜经。第二七日。于鹿野园。为彼五人。三转四谛。此是小乘。依密迹力士经。第二七日。鹿野园。为于无量大众。转法轮时。有得罗汉辟支菩萨道等。此是三乘。依此经。第二七日。于树王下。为海会菩萨。转无尽法轮。明是一乘。上三同时者。约法表本末同时。约人显机感各异。依法花。三七日。四分律六七日。兴起行经七七日。依五分律八七日。智论五十七日。十二游经一年方说。此并末教机异。宜闻各别。故致不同。本教机定。故唯二七（已上）末教时分。此中可知。言亦不一时收一切等者。义苑云。亦不下。有二义。一但以该摄之时。拣于定相之时。二兼通伏难。恐有难云。若以或前后不定故。不同一乘者。密迹等。亦二七日说。应同一乘耶。故今通云。虽同二七。然彼不一时收一切时也（已上）此时异门。唐和四记。解释委细。义苑殊细。恐繁不引。复古不释。指余所明。
    章二者处异。亦二。初标。二谓此一乘下释。于中亦二。初正明。二问答。初中亦二。初一乘。二三乘。初中亦三。初七处八会。二诸世界海。三重重收摄。玄记第二说。处融摄总有三重。一此觉树下。即摄八会人中天上。以言不离菩提树故。当今初科。二摄于十方无余刹土。皆悉不离此树王下。当今次科。三摄诸毛端尘内诸刹。重重收摄。无有穷尽。以皆华藏之摄故。当今后科。今初。言摄七处八会者。七处之内。菩提树下。是能摄处。余之六处。即是所摄。能所合言七处八会。道树是总。余处是别。说法门总别亦尔。此菩提树是华藏内。故显净相。众宝庄严。华藏台地。金刚所成。香海周遍。宝树行列。此娑婆界华藏中央。世界种中。第十三重下。台地藏映彻。通上故。菩提树。众宝严饰。
    章及余不可说下。二诸世界海。上即摄言。即通此科。于此道树。摄十方界。各无量数。诸世界海。义苑云。不动道树遍摄六天者。若经唯三天。有不起而升之言。今云六天。依圆遍义。故清凉云。不起树王。罗七处于法界等。问。经中何以独三天。有不起而升耶。答。有所表故。大疏问云。带前起后。事理应齐。何故三贤。独有斯旨。答。显异义故。谓初二会。相邻接不假带前。此三人天隔越。故须连带。又此三会。同诠三贤位。六已入证。不假带前。第七即位中普贤。居然不假。第八顿证五位。体用已融。第九唯证入。体用一味故。并皆不假带。今约圆遍。故遍六天尔（已上）又欲天四处。约就总名。立六天称。实唯四天。
    章又此华藏界下。三重重收摄。十方世界尘尘有土。土亦尘尘。各有佛土。如是重重无尽无尽。皆是华藏世界所摄。卢遮那佛。遍中即转华藏法轮。
    章三乘等即不尔下。二三乘。言娑婆者。显非净土。言木树者。显非宝严。不知华藏。单是娑婆。故木树等。非映彻相。如乐音树。庵罗树苑。迦兰陀竹园等。即此等也。义苑云。亦无无下。亦有二义。一但该摄之处。拣于定相之处。二兼通伏难。恐有难云。华严道树下说。示胜法者。如梵网云尔时释迦牟尼佛初坐菩提树下结波罗提木叉等。岂非示胜法耶。答。虽在道树下说。然约释身。从莲华台藏世界下来。似报化相分。又不一处即摄一切处。故不同也（已上）准前时分。亦有二释。
    章问若尔何故下。二问答。若尔何故等者。前云。三乘教娑婆木树等。既非净土。而佛地经。非是别教。即三乘教。而净土说。是问来意。此问答段。属三乘段。释通妨难。亦有理在。折薪云。言佛地经等者。即圆觉疏。十余部在净土说者是。答。彼下。言在光耀等者。经具云。薄伽梵。经住最胜光耀七宝庄严（一显色圆满）放大光明。普照一切（二形色圆满）无边世界（三分量圆满）无量方所。妙饰闲列。周圆无际。其量难测(四方所圆满)超过三界。所行之处。出世间善根所起（五因圆满）最极自在。净识为相（六果圆满）如来所都（七主圆满）诸大菩萨众。所云集(八辅翼圆满)无量天龙。人非人等。常所翼从（九眷属圆满）广大法味。喜乐所持（十住持圆满）作诸众生一切义利（十一事业圆满）灭诸烦恼灾横源垢（十二摄益圆满）远离众魔（十三无畏圆满）过诸庄严。如来庄严之所依处（十四住处圆满）大念慧行。以为游路（十五路圆满）大止妙观。以为所乘（十六乘圆满）大空无相。无愿解脱。为所入门（十七门圆满）无量功德。众所庄严。大宝花王。众所建立。大宫殿中（十八依持圆满）上配十八圆满。并佛地论文。论结云。如是十八圆满。所严宫殿。名佛净土（已上）佛地经初。明佛住处。有此所说。解深密经。所说亦尔。摄论第十。明报净。亦依彼等经文。解释十八圆满。当知。具足二十一种大功德法。名受用身。具足十八圆满功德。名受用土。此等功德。正是他受用身及土。言其根本。是自受用。兼通化净。而数不满。言佛地功德者。彼经专说佛地功德。总有五法。清净法界。四智菩提。名之五法。此五总摄有无为德。五法功德。不过三身。言此依三乘终教者。问。何故此说言依终教。答。始教色顶立实报土。终教实净即在界外。彼经净土。在三界外。是故判言依终教也。言及一乘同教说者。问。何故彼经言依同教。答。折薪云。及一乘同教者。如下以佛地经化身。具实报功德为即权归实故。属同教摄。彼约身是释迦。合居化土。而经显十八圆满。即化土以显报土。即化显故。属同教摄也（已上）十八圆满三界外者。即于秽土。是成净土。非谓离此别有界外。即染显净。教事深细。是故即成同教义也。言余义准知者。玄记显差别云。然佛说经处。有三种。一界内化身说处。二界外诸妙净土。三染净圆融。如是等也。
    章三者主异下。是第三门。言及尽三世间说者。宋本云及无尽三世间说。宋本此次续云。如普贤行品云。佛说。菩萨说。刹说。众生说。三世一切说等（已上）此次续云不同三乘等。和本无普贤行品文。折薪云。言普贤行品等者。唐经云。佛说。众生说。及以国土说。三世如是说。种种悉了知。今云等者。一等取第四句。晋经第四句。云菩萨分别知。二等取余通三世间之文（已上）折薪记主。具引大疏。明普贤行品偈。诸说之相。恐系不引。言不同三乘等变化身及受用身等说者。变化身说。是秽土化身。兼通净土化身。如维摩经足指按地。即变染土也。受用身者。唯净土说。如深密经。佛等经等。玄记二云。说法之佛。总有四位。一同罗汉身。以表说小乘法故。二化身佛。表说三乘。广说地前。略说地上。三报身佛。表说三乘。广说地上。略说地前。四十身佛。表一乘法。六位齐说。以此所说。具足主伴。无尽法故。佛亦同此。十身无尽（已上）四中前三小乘三乘说法之相。化仪炳然。言余义准前知之者。宋本云余义准知。今依和本释者。准前处异。应问难云。若尔何故说佛地经之佛。是受用身。而前举受用身故。今准前消释。此乃直显受用所以。全同前门。即是终教同教意也。
    章四者众异下。是第四门。亦二。初标。二谓此一乘下。释亦二。初正明。二问答。初中亦二。初一乘教。二三乘等。今初。言列普贤等菩萨等者。义苑云。普贤等。是同生众有一。诸神王众。是异生众。有三十九。一一众类。各过世界微尘数等。并是道力。随缘殊形异现。俯同世间现。随类生身。即是生世间之身。庄严卢舍那佛。大众法会故。云及佛境界中也（已上）此但举唐经初会。同闻众。旧经初会。五十五众。二三四会。各有二众。第五会。有五十三众。第六二众。第七一众。第八三众。八会总合。为一百二十众。此八会众。同时相融。总成一大法界。嘉会八会。各有百二十众。结通十方毛端尘内。重重帝纳。不可说不可说境界。是谓华严海会众数。
    章不同三乘等下。二三乘等。义苑云。不同三等或唯声闻者。乃是释迦常随十二百五十众也（已上）玄记二云。大智论云。若小乘经。初唯列声闻众。若大乘经。初具列菩萨声闻二众。义准。若一乘经。初唯列菩萨（乃至广说）此三各二。今取意明声闻二者。一愚法小教。唯列声闻。如阿含等。二虽是大教。为回小乘。唯列声闻。如金刚经。二众二者。一先列声闻。后列菩萨。通始终顿。如净名经。二先列菩萨。后列声闻。通顿及同。如和休经等。菩萨二者。一虽列菩萨。主伴不具。如十一面经。二主伴具足。如花严经。三乘小乘。此中可见。若约能拣。是一乘科。若就所拣。即三乘等。不同二字。即是能拣。余是所拣。今且所简故。为三乘。第三第五。能所亦尔。
    章问若尔何故下。二问答。亦二。初通正难。二通伏难。今初。问。言宋本言第九会。恐传写误。答。中彼中初列声闻意等者。宋本云。答彼中列声闻意者。有二种。一寄对显法故。为示如聋如盲显法深胜也（已上第二义者。次科引之）宋本答中。作二义陈。初义不异和本。第八本会。列声闻者。为显本教不共独绝菩萨。亦形显此寄相。
    章后六千比丘下。二通伏难。谓有难言。本会声闻。化现显胜。末会之中。身子弟子。六千比丘。于文殊所。回心向大。岂非声闻列在会座。故今通云。六千比丘。顿悟菩萨。非是声闻。犹如海幢海云德云等。皆是出家菩萨。本非声闻。今亦如是。即是出家菩萨。非真声闻类也。问。若尔何故回心向大。答。此亦菩萨示回心相。显今本教全收该贯。华严同教。即是此门。宋云。二文殊出会外。所摄六千比丘。非是前所列众。此等皆是已在三乘中。令回向一乘故。作是说也（已上）此本之意。前已回心故。成菩萨。非是声闻。总作二释。以答前问。非是后作伏难释通。义苑总释答二义云。列此声闻。但是菩萨示现。有其二意。一寄对显法。如聋盲者。彰其绝分。警余乘故。二会外所摄六千比丘者。知可回心故。亦通当机。但是回心罗汉。与菩萨无殊。未乖列众耳（已上）折薪云。问若下。云第九会者。应是八字。问意云。若唯菩萨众生。有何意故。第八会。却有声闻。答彼下此有二种意。所以列也。一要寄显不共之旨。故示聋盲。所以须列。二要回三入一。显摄前方便。亦说六千比丘也。意云。一乘经初品。合唯列菩萨。由有此二意故。第八会。列声闻。以显同别之教故也。大意如此（已上）消释章文。彼记极广。应别见彼。今略不载。复古集成解释亦繁。指事云。言答彼中初列声闻等者或本云。彼列声闻意者。有二种。一寄对显法故。为示如聋如盲。显法胜也。文殊出会外。所摄六千比丘等。非是前列众。此等皆是已在三乘。今回向一乘者故。作是说也(有云。此后说难见)解云。此后说亦胜。上云或众生。此世三乘根不定故。堪进同教一乘者。则见自所得三乘之法。皆依一乘无尽教起。是彼方便阿含施设。是故诸有所修。皆回向一乘。花严经同教中说是故。云知。是在三乘位。长养根机。入一乘同教也（已上）和本亦古有之。然末代所流本。即如前陈。
    章五者所依异下。是第五门。义苑云。谓此定体。包含无外。德用齐彰。故一乘经。依此而说。三乘后得智出者。谓依胜流真如出根本智。从根本智。出后得。从后得智。流出三乘十二分教。或更流出大悲心。于大悲心中。方流声教（已上）一乘即体智海显现。三乘后得展转流出。
    章六者说异下。是第六门。义苑云。此方说等者。如说性起品竟。十方一一。各有八十不可说。百千亿那由他佛刹。微尘数菩萨。同名普贤。各从本国来此作证。皆云我等佛所。亦说此法。与此不殊。性起既尔。余会余品例然。故云多文多向亦皆遍等（已上）文句广博。义途可见。
    章七者位异下。是等七门。圆教阶位。总有二种。一行布门。二圆融门。今圆融位。如此无碍二门。融通自在圆遍。章八者行异下。是第八门。义苑云。谓随下。约位明行。如东下。依处显修。又一下。圆融无碍。三乘下。渐次修证。六位者。前开十信。后开等觉。定散者。入定出定之殊。谓定散二善也。虽状其名。非同三乘之隔历故并一时修。如东方常入定者。东方入正定也。西方常供养佛者。西方从定起也。隐显俱成。故云亦不分身一时皆遍满矣。更无优劣者。良以此宗修证一时故。地前地上。不分浅深之异。又一行即一切行等者。谓若起一普贤行。时。即遍一切行位。一切德。一切法。一切处。一切时。一切因。一切果。穷尽法界。具足一切。涉入重重故。通因陀罗网。三乘地上各有分齐者。前地不知后地功德。何以故。分破分显故。况地前者。以深而况浅。以断而况伏也（已上）折薪云。各有分齐者。如初地施度。二地戒度。乃至十地。智度等。不圆也。此唯得次第行布一门。花严十地。虽有此义。而亦圆融。故不同三乘定相也（已上）一身六位。入定供佛等行。贤首品中具说。既云信位满心以去。彼品即说信满相也。
    章九者法门异下。是第九门。亦二。初标。二谓略举十种下。释。亦三。初举数。二一彼有三佛下。显相。三余门无量等二句。结指。二中三。一相对举十法门。十各彼者。是三乘教。此者一乘。其小乘教。不足对论。而上多举小乘教相。若兼摄之。多同三乘。义理易知。义苑云。此上所列。十门法者。盖以增减者。为三乘之权。圆彰者。为一乘之实。何以故。谓三乘宗中。以无穷为过。故局增减。一乘宗中。宗尚无量故。谈十十。以显无穷（已上）三一十法。折薪具列。义苑复古。并不列之。集成指折薪记。指事一乘十法。指经卷处。故彼文云。第三十七。说正觉佛等十佛。第四十一。说众生身佛等十佛。第四十二。说无著佛等十佛。言此有十通者。第三十九文。言此有十明者。第三十卷也。言此有十解脱者。第三十九卷。言此有十无畏者。第二十九文。言此有十眼者。第四十二卷。言此有十世者。第三十八卷文。言此有十谛者。十地品第五地文也。言此有十辨者。第三十八卷。言此有十不共法者。第四十一卷文也（已上）若列其名。且初三佛者。法报化身。十佛如卷初明。第二六通十通。如上法相交参中明。第三三明者。天眼明。宿命明。漏尽明。言十明者。离世间品云。一善分别诸法明足。二不取着诸法明足。三离颠倒见明明足。四智慧光照诸根明足。五巧发起正精进明足。六能深入真谛智明足。七灭烦恼业成就尽智无生智明足。八天眼智普观察明足。九宿经念知前际清净明足。十漏尽神通智断诸漏明足。第四八解脱者。一内有色外观色解脱。一内无色外观色解脱。三净解脱身作证。四空处解脱。五识处解脱。六无所有处解脱。七非有想非无想处解脱。八灭受想解脱。十解脱者。离世间品云。一烦恼解脱。二邪见解脱。三诸取解脱。四蕴界处解脱。五超二乘解脱。六无生法忍解脱。七于一切世间。一切刹。一切众生。一切离着解脱。八无边住解脱。九发起一切菩萨行。入如来无分别地解脱。十于一念中。悉能了知。一切三世解脱。菩萨安住此十。施作佛事。教化众生。第五四无畏者。一一切智无所畏。二漏尽无所畏。三说障道无所畏。四说尽苦道无所畏。十无畏者。离世间品云。一悉能间持一切言说无畏。二得如来灌顶无碍辨才无畏。三知一切法空无畏。四佛力所护持故住佛威仪所行真实无畏。五身语意业皆悉清净无畏。六八部侍渐如来护念无畏。七成就第一根念。心不忘失佛所可说无畏。八智惠方便。悉已通达无畏。九恒不忘失萨婆若心无畏。十具足善根。圆满神通无畏。是名菩萨十无畏（此但各引初语。其文甚广）第六五眼十眼。如上圆教处明。第七三世十世。出离世间品。三世各具三世。总是一念。即成十世。第八四谛者。苦集灭道。十谛者。第五地经云。此菩萨摩诃萨。善知俗谛。善知第一义谛。善知相谛。善知差别谛。善知成立谛。善知事谛。善知王谛。善知尽无生谛。善知入道智谛。善知一切菩萨地次第成就。乃至如来智成就谛。第九四辨者。法无碍解。义无碍解。词无碍解。乐说无碍解。十辨者。离世间品云。一于一切法无分别辨才。二于一切法无所作辨才。三于一切法无所著辨才。四于一切法了达空辨才。五于一切法无疑暗辨才。六于一切法佛加被辨才。七于一切法自觉悟辨才。八于一切法文句差别善巧辨才。九于一切法真实说辨才。十随一切众生心令欢喜辨才。是名菩萨十种辨才。第十十八不共法者。一身无失。二口无失。三念无失。四无异想。五无不定心。六无不知己舍。七欲无减。八精进无减。九念无减。十慧无减。十一解脱无减。十二解脱知见无减。十三一切身业随智慧行。十四一切口业随智慧行。十五一切意业随智慧行。十六智慧知过去无碍。十七智慧知未来无碍。十八智慧知现在无碍。十不共法者。离世间品云。菩萨有十种不共法。一不由他教随顺波罗蜜道修六度不共法。二顺四摄道勒摄众生。三为诸众生发起善根求佛智慧。四方便善巧究竟彼岸。五权实双行。六身口意业道智慧行。七常起大悲。八一切众生皆乐见。九在众难处不失一切智心宝。十得最上法不离善知识不舍尊重佛。从二至十。上皆云不由他教。下皆云不共法也。结指云余门无量等者。折薪云。余门无尽如离世间品及佛不思议法品也（已上）非唯此二品。总遍一部也。
    章十者事异下。是第十门。义苑云。随有舍林等者。谓华香云树。即法界之法门。刹土众生。本十身之正体。所以逝多林重阁。忽然广博。三种庄严。园林。重阁。虚空也。以此三种之现相。答彼海会之疑问。岂非法门耶。故此云皆是。或是行位者。今彼海会。顿证法界故。或教义等普贤文殊。依此开发故。而不坏其事者。怀相而作。非不思议故。仍一一尘中皆具足法界者。经云。花藏世界所有尘。一一尘中。见法界。即斯义也。随一事起皆悉如是者。例余一切也。则法法皆彼此该收。尘尘悉包遍互入者矣。二乘但可说即空者幻有也。即真如等。妙有也。幻有为三乘之权。妙有为三乘之实。并非一乘。故不同此也。又若以神通等者。此显示三乘果门业用。故神通暂现。此如楞严尘含宝刹。净名芥纳须弥是也。非是彼法自恒如是者。拣非德相法尔如然也（已上）和本云自性如是。义意是一。复古云。初一乘。谓如善财随所遇贪嗔痴等。皆得法门。遇山入山法界。遇水入水法界等。皆即事即真也。仍一一尘。皆具法界。如一尘。皆具法界。如一尘是总相。人法。理事。因果。行位等。十对二十事法。为别相等。一一尘。皆各如是故。得因陀罗等也。不同下。二三乘。孔目云。初教即空。终教即如。顿教即泯。又若下。拣足指按地。并净名不思议等也(已上)折薪云。即空即始教。即真如即终教。等于顿教。则空有绝待也（已上）或可。又若以神通等者。是通伏难。谓有难言。维摩不思议解脱。所作事等。即是托事显法。亦是诸法显义意。三乘教中。既有此事。何言独局一乘教耶。是故通云若以神通等。十玄无碍。有其二重。一曰德相。二曰业用。德相十玄。唯在别教。即是诸法自性。如是业用。一分时通三乘。即今暂现所作是也。唯是小不思议而已。不同一乘大不思议也。宋本章上卷终注云。第八门竟。后有所诠义理二门。成中下二卷。毕十门矣（已上）和本无之。义苑云。言后有所诠义理二门成中下二卷者。观此之文。则所诠差别在前。应为中卷。义理分齐属后。合为下卷。清凉亦云。约所诠辨异。然贤首义。分齐内第二卷中广明。由是径山写本。海东印章。皆以所诠差别。居第九为中卷。义理分齐。居第十。作下卷。与夫清凉指文。同于一揆。若究贤首之意。既以花严一乘标显故。以一乘之义理。贯其初后。今之编文。从于古也。近见题卷。不根祖训。辄有迁移。紊乱列章。义门失绪。得不谨欤（已上）折薪云。注中既云后有所诠义理二门。即知。所注第九。有作第十者非也（已上）日本古来章本。义理为中。所诠为下。历代不改。上指法义。言在下卷。而无此终注。宋本上指唯言如下。不言下卷。即以此注。定中下卷。今此但依古来和本。以定列章次第而已。

五教章通路记卷第十八（终）
五教章通路记卷第十九

　　    东大寺沙门凝然述
    　　  
　　　　　　
　　　　　　
　　　　　　

从此已下。入章中卷

    第九义理分齐。宋本前却。安之第十。以为下卷。日本古来。佛传章本。无有异途。即现流本。义理第九。即是中卷。所诠第十。是在下卷。
    义理分齐。
    于中分二。初标章分列。二随门解释。今初。言义理分齐者。前第八门。广明一乘三乘小乘种种异相。是故具识三小之外。有一乘法。胜妙深玄。其一乘教。所明义理。悬绝殊特。事须陈演。是故此门次第而来。义谓所以。理谓旨致。别教一乘。体义道理。与余不滥。分齐历焉。故建此章。罄其幽致。然教海宏深。包含无外。广荡弥纶。贯括该彻。若自非开其户牖者。义理种相。□然难见。是故此门。更开四种。义理连续。显教殊绝。生佛真妄。理事性相。不过三性。故先明之。本末六义。同异一际。离过绝非。深净双融。然诸法缘起。亲因深远。万用相资。德用所因。□□□□□是故次明因门六义。然所起诸法。无尽缘起。总摄圆满。事事无碍。故立十玄。明镕融相。然无尽缘起。甚深微妙。必依六相方便教门。总别圆融。洞朗深大。故陈六相。显无碍理。故明此四。义分圆备。斯乃别教普周。无尽具德。一乘分齐。理致旨趣而已。然义理分齐。诸文有之。探玄第一。大疏悬谈。纲要上卷。贞元疏一。皆有义理分齐一门。而名有异。义体一同。如纲要贞元疏。名所诠义理等。今此章中。义理分齐。即是一乘。别教义理。四门相状。并是圆教所说法门。该通周普。问。此中法义。余教岂无。若云无者。三性种子。三乘教中。专是所谈。何独得言圆教谈乎。答。此章三轴。所明法门。随其事缘。各有所司。上卷法门。多分陈演三一差别。中卷唯明一乘圆教法理。下卷备约五教分齐。判释法义。三轴司存。有此差异。故此第九。专明圆教。然三乘义。从圆流出。是故三乘通有圆义。始终等说。随谈圆义。行布事法。是始教义。终教即谈事界事理无碍。顿教绝事唯谈理界。四界满足。即别教乘。约其所通。别法亦在三乘教。今三性义。三性六义。无碍一际。终教分谈。六义为因。亦通终教。是故三性六义法门。似通终教。已上义门。而其所趣。唯是圆教。今约所趣唯一乘者。三性一际举一全收。真妄交彻。染净双融。即是别教理事无碍。妄末之际具德无尽。真源之处起用多端。六义因中无尽缘起。法体空有亘融相即。力用有无更通相入。待缘所起异体即入。不待所起同体即入。缘起相由重重无尽。是故三性种子一门。即是别教一乘法义。其十玄门。六相圆融。唯在别教。天超余教。尘露不通。故此四门。是圆教义。问。圆教所明。义理分齐。诸文所立。义应皆同。何故两祖诸文不同。且如探玄第一。至十门中第九大段。明义理分齐。彼唯直尔陈十玄门。即立无碍所因十义。而唯明初缘起相由。自余九义。指旨归中。旨归义理。先陈所依体事。十对二十句。次立十玄。明具体事。次立别门。陈十所由。纲目义理。直明十玄。次具体事。后辨缘起相由具十玄门。贤首所明。有此不同。今章义理。相状可见。大疏义理。总明四界。事界。理界。理事无碍。事事无碍。此四法界各开十义。其事事无碍法界十门者。即十玄门初事法界。是所依体事。十对二十句也。后明所因。即立十义。纲要。贞元。所明皆同。清凉大师。所陈一纯。如是不同。其相如何。答。贤首大师。所立宗意。陈圆融义。显法玄绝。虽言随宜。义途皆同。清凉大师。专依杜顺。贤首所释。精核诸文。立此四界。杜顺尊者。造法界观。明三重法。一真空绝相观。是理法界。二彰其无碍。是事理无碍法界。三周遍含容观。是事事无碍法界彼无别立所依体事。三重观门。融绝事故。是故体事。通三所依。故彼观门具四法界。即是贤首根本所依。探玄记等。依此建立玄门义理。显成宗旨。云华尊者。直承帝心。建立十玄。显扬圆融。探玄第一。直举十玄。即具体事。陈二法界。正显宗义。其理法界。事理无碍。周遍含容。根本融即。义必兼通。不言自显。举一全收。法应尔故。终顿二教。通明之故。前后常途。明此义故。旨归纲目。准此可知。大疏所立。四法界义。精核三祖。治定成立。即是贤首入法界品疏等文中所明。一乘四法界。义相既周备。义理穷尽。今且约此四法界门。配陈章中四门义理。十玄门中。立义十门。是事法界。以是所依体事故尔。十玄六相。即是事事无碍法界。三性同异。交彻不二。即是事理无碍法界。三性一际。离绝无寄。是理法界。又三性义中。依他似有。是事法界。因门六义。亦是事法。依他似有。事通一切。缘起因门。体事一分。唯是因故。若取所生。兼通果法。二门中事。并是体事。诸相不离四法界故。义理四门。具四法界。故第九门。别明圆教义理分齐。言其趣向。意在别教。论其通摄。兼含终顿通。通终顿者。即有二门。二乘自分。是单终顿。一乘同教。是圆教宗。贞元疏一云。并此教海宏深。包含无外。色空交映。德用重重。语其横收。全收五教。乃至人天总无不包。方显深广。其犹百川不摄大海。大海必摄百川。虽摄百川。同一碱味。故随一滴。迥异百川。前之四教。不摄于圆。圆必摄四。虽摄于四。圆以贯之。故十善五戒。亦圆教摄。尚非三四。况初二耶。斯则有其所通。无其所局。故此圆教。语其广包。名无量乘。语其甚深。唯显一乘。一乘有二。一同教一乘。同顿同实故。二别教一乘。唯是圆融具德法故。以别该同。皆圆教摄。今显别教一乘。略有四门。一所依体事。二摄归真实。三彰其无碍。四周遍含容。各有十门。以彰无尽（已上）该贯万法。包讷千象。而异诸典。名之别教。收摄诸相。兼括众门。而同一切。名之同教。全拣全收。义门虽异。总括该贯。名为圆教。是名一乘无尽教海。问。义理分齐。所诠差别。俱是所诠。下之旨归。二门义势。有何差别。答。此二望能俱是所诠。据所诠门。即是一同。故四法界。亦为所诠。如纲要等。其心识等十门行相。广明一切凡圣。人法。境智。行位等。始终相状。其中圆教心识等相。入四法界。无不周尽。十门状貌。多是体事。归理泯绝。是理法界。性相融同。事理无碍。重重无尽。事事无碍。虽有此门。广约诸门。摄尽人法。不可混前。第九第十。悬隔差别。此约十门。其圆教门。拣此同异。不望总门。总门差别。绝言论故。折薪记第五。料简义理章内四门云。初门即同教分齐。第二门义通同教分齐。以点示摄论六义。便成圆融。即三是一。同教义。即此以显缘起相由。即别教义也。后二门。即别教分齐（已上）。今详此释。后之三门。义实可尔。而初门义。唯在同教。此释难思。三性圆融。染净交彻。圆成妙理。具德无尽。依他缘起。重重融摄。此义岂非别教相乎。折薪辨四门次第云。何故首明三性同异耶。由此是法相宗故。彼明三时教。皆约此立。今首明三性无碍。而显彼三性不融。唯是权故。又此三是观境故。若解三性无碍。方得入彼圆融生观智。故亦首明也。次辨因门六义者。由上三性彼宗立此。意显三无性故。故曰即依此三性立彼三无性。即成中道。即缘起无性义。今明六义。亦彼宗显种子识中。具此六义。以说缘生法也。即无性缘起义上。示无性缘起。故得三性圆融。今点示六义无性缘起故。即成大缘起也。即指彼宗无性缘起。即成圆教分齐。岂不妙乎。故次来也。次摄彼缘起。以辨十玄缘起之法。彼以六相。明本宗缘起之义。故此分齐。分是四科也（已上）此中虽言三性同教。而亦由得三性无碍。是故即成别教圆融。无尽义理。与彼直作巧便。源非唯同教。亦入别教。后之三门。生起可见。义苑解生起云。然此教海宏深。包含无外。通明三性离过绝非。染净交参。双融无碍。遂成缘起力用相资。德用所因。略备矣。然后一多无碍。炳现十玄。总别圆融。洞明六相。已上四门宗因。若是并为圆教具德一乘分齐旨趣耳（已上）理致精要。炳焉可见。

第一三性同异义

    从此已下。第二随门解释。亦二。初标门。即总标言三性同异义第一是也。二三性同异说有二门下。辨相。今初。此门本意。专明三性同异之相。不可余求。此义成故。有行布焉。有圆融焉。圆门满足。于三性法。各有二义。一义是本一义是末。是故即成本之三性。及末三性。总有六义。三性本末。各各相望。有其同异于本三性。论其同异。于末三性。亦明同异。体无二故曰同。义不一故曰异。一章大纲。标为章名。
    章三性同异说有二门下。二辨相。亦二。初牒分。二别中亦二下。随明。即是二门。不科自分。初别明三性。亦二。初标分。二前中下。随解。亦即二段。不科自分。初直说三性。分三。初标。前中二字是也。二三性各有二义下辨。三上来直明竟一句。结（下不别释。此预科列）二中亦二。初正辨。二问答。初中亦三。初开义。二同异。三结显。初中亦二。初标分。二正开。今初。三性是标。各有二义。是分故。此六字以为一科。三性行相。下文虽显。名体相貌。义不委细。今聚类族。略示梗概。问。何经论中。说三性相。答。深密。楞伽。密严。金光。如是等经。瑜伽。中边。摄论。唯识。法相诸论。并说三性行相委细。解深密经第二。有一切法相品。次有无自性相品。是依三性。说三无性。瑜伽决择。载深密经。大论始终。广说三性。中边论中。有真实品。具明十种真实义相。其第一名根本真实。其相即是三自性法。一切诸法。皆具三性。本源虽出深密经等。义通诸教。理亘众典。是故约此。解诸经论。无不皆具三种自性。诸教所说。不离此故。或有兼正。或有表里。亦是并明。有此差异。若有互阙。若有遍说。即是密意。非了义故。若据佛果所用体用。不论具阙。无配兼正。一切皆是依圆相故。若约唯凡所见行相。无非一切并是所执。具说真妄。双明空有。莫不咸是三性法门。由此义故。此宗诸祖。总别解释。华严。梵网。楞伽。密严。圆觉。楞严。起信。十二。无差别等。皆约三性。无不该通。然说三性真妄之相。法相法性。两宗不同。大乘三宗。前二宗上。加无相宗。约对五教。明此三宗。始教是法相宗。顿教是无相宗。终圆二教。俱法性宗。虽彼彼宗。自教所谈。不拘此宗五教义相。而以此宗。配对见之。大途即当始终等教。然深密中。第三时相。当此终教。始教空门。当顿一分。如是等例。义有交参。彼法相义。有当圆教。三论等宗。事义多尔。无相一宗。五法三性。并呵不说。八识二空俱泯不谈。是故今约法相法性二宗所说。陈三性相。初法相宗。三性义者。解深密经。法相品初。佛告德本菩萨言。汝应谛听。吾当为汝说诸法相。略有三种。何等为三。一者遍计所执相。二者依他起相。三者圆成实相（已上）彼经广明一一相状。瑜伽决择第七十六。具载彼经所说全文。唯识本颂。有三行偈。精髓包含。明三性相。依随此相。陈三无性。释论第八。广解其相。第九卷初。解三无性。法相三性。以此为本。演义钞三上六。言三性者。一遍计所执性。二依他性。三圆成实性。故唯识论第八云。由彼彼遍计。遍计遍计种种物。此遍计所执。自性无所有。依他起自性。分别缘所生。圆成实于彼。常远离前性（私云本论此决有一行颂。明依圆一异等。钞真明三性相故。且引前二颂）此中二颂。初一颂释遍计。次二句辨依他。后二句明圆成（已上）释曰。钞引论本颂。次依释论。取要解释。今随钞解次第释之。上科颂文。配属三性。自下随科。一一解释。问。初一颂释遍计性者。一颂遍计。其相云何。
    答。钞云。初中有多师义。今从护法。初句能遍计。次句所遍计。后二句明所执（已上）此是简去余师。直从护法正义。言初中有多师义者。以初一行四句文。配能遍计等。有难陀护法二论师之义。定能遍计体。有安惠护法义。定所执体。亦有同二师义。是故总云有多师义。问。配句异师义者是何。答。难陀论师云。四句之中初之一句。明能遍计。后三句说遍计所执。护法论师。即如钞文。能遍计体。直举护法。不言安惠。明所执性。双举两师。意取护法。前已标。故言初句能遍计等。论云。或初句显能遍计识。第二句示所遍计境。后半方申遍计所执。若我若法自性非有已广显彼不可得故（已上）论释遍计所执。举二师解。初解即难陀等。述记既安等言。非一师。今此或初句下。是第二师解也。即护法论师科判。一颂句或者对上难陀解故。言已广显彼等者。指前第七卷中。已广辨明我法所执。非有都无。故云已广。
　　问。何故论明遍计所执。要立此三分能所等。答。妄不孤起。要由妄心。妄心是能遍计。妄境是所遍计。能所合时。必有当情所现之相。是名遍计所执性体。为显所执生起因缘。此中分别能遍计等。又不拣三事。所执难显。为遮相滥。分能所等。问。能遍计者。其体是何。答。钞云。其能遍计正义。唯六七识。所计有多。故云彼彼（已上）此出能遍计体。并略释本颂文。论中明能遍计体。出二师解。先陈安惠义。后出护法义。今正义者。即护法也。故彼论云。有义第六第七心品。执我法者。是能遍计。唯说意识能遍计故。意及意识。名意识故。计度分别能遍计故。执我法者。必是慧故。二执必与无明俱故。不说无明有善性故。痴无痴等。不相应故。不见有执导空智故。执有达无不俱起故。曾无有执非能熏故（已上）护法正义。总有三段。一标宗。二立证。三会违。今所引文。是初二段。会违之段。应后更引。其标宗者。即有义等。四句之文。意云。能遍计体者。全非五八识。亦非一切心。是能遍计体。执我法者。方能计故。言立证者。唯说意识已下文。是此证之中。总有十种。初二教证。后八理证。言唯说意识能遍计故者。是第一证。问。何故能遍计心。唯六七非五八。
    答。摄论第四说。意识能计故。言意及意识名意识故者。是第二证。问。第七既是亦能遍计。而摄论中。不言第七。虽不言及。而是能计。若尔。五八虽不言之。应亦能计。答。第七名意识。总合言之。故名意识。已说第六。谁言不说。六七二识。既说能计。五八不说。故非能计。此第二证。会通前难。前总凭教。此具显二。言计度分别能遍计故者。是第三证。问。安惠等师。有漏八识。通为能计。彼师意谓。唯第六识。能遍计度。故论说之。余之七识。虽亦能计。不能遍计。摄论非余不计。摄论本释。俱说第六识能周遍计度。又摄论意识为能遍计。第七名意。五八名识。第六名意识。总合名意识。亦有何过。故知。八识皆能遍计。答。为破彼义。言计度等。五八之识。既无计度。是故不能分别起执。摄论本第四说。当知。意识是能遍计。有分别故。乃至是故意识。无边行相而转。普于一切。分别计度。故名遍计。非五八识能普计故。言执我法者必是慧故者。是第四证。问。安惠等谓。计度分别。计相粗高。五八即无。自性任运。有相分别。此等细者。五八说有。理亦何爽。摄论约粗计度分别为言。不言五八。五八二识。实能遍计。答。执我法者。必定是慧。非五八识恒与惠俱。宁容有执。为能遍计。虽五识有慧。而非是胜故。言二执必与无明俱故者。是第五证。自下恐繁。不作问答。安惠师云。有漏善心。亦有二执。护法难云。有漏善心。非是有执。二执必与无明俱故。若第八有执者。彼应与无明俱。而义不然。彼不起执。言不说无明有善性故者。是第六证。二执必与无明俱起。而瑜伽等。不说无明有其善性。如何善心。得有无明。而言起执。此转成立第五证也。言痴无痴等不相应故者。是第七证。无明是痴。善是无痴。痴与无痴。性违不俱。如惭无惭不得俱起。如何有漏善心起执。此亦转成第五证也。言不见有执导空智故者。是第八证。意云。若无漏心。必二空观随一故。现起者。有漏心。必有法执。即加行智。既有法执。如何能导空智现前。不可有执之心。为前方便。引起无漏。令发生现前故。设尔何失。如由于水引火令生。闇导明生。不可得故。问。明闇一相。善恶一心。是有何过。特责此义。答。泗州大师。义灯六云。善心起亦有执。即痴与无痴。二法应俱。若许尔者。违璎珞本业经。明闇一相。善恶一心。是瓶沙国。外道师偈（已上）既外道义。是故不许。言执有达无不俱起故者。是第九证。加行心中。观我法空。名曰达无。既有法执。名为执有。如何执有之心。与达无之智。而得俱起。既不俱起。明加行心。非有法执。言曾无有执非能熏故者。是第十证。若有漏心。皆有法执。法执之心。必有势用。执用之心。必是能熏。第八既有执。应即彼能熏。然安惠师。汝执第八亦非能熏。是异熟心无势用故。不见有执。势用之心。无能熏者。应第八识亦是能熏。不尔。便与此量相违。其比量者。异熟生心。亦应能熏（宗）有漏之心。有势用故（因）如善恶等（喻）是也。此后后证。多分即是转释。成立第五理证。专显六七能遍计义。护法正义。有十证故。唯六七识。是能遍计。上来标宗。立证二段。次下会违。故论文云。有漏心等。不证实故。一切皆名虚妄分别。虽似所取能取相现。而非一切能遍计摄。勿无漏心。亦有执故。如来后得。应有执故。经说佛智现身土等种种影像。如镜等故。若无缘用。应非智等。虽说藏识缘遍计种。而不说唯。故非诚证（已上）安惠论师。依三证文。成立八识皆能遍计。一楞伽经。中边论上。显扬论十六。并说三界八识皆妄分别。二中边上卷说虚妄心心所似相现。三瑜伽等说。藏识缘起计种。今护法师。会此三文。成六七识能遍计义。今此论文。次第会三。第一会初违文。言有漏心等不证实故等者。虽地前位。作二空观。而是假相。不如无漏证实理故。一切八识。名妄分别。非妄分别。皆是执心。此乃地前有漏心中。未达依他如幻即空。对望真理。言妄分别。第二会次违文。言虽似所取能取相现等者。诸有漏心。虽似所取能取相现。而非一切能遍计心。由依他起善无起心。虽有二取现。非皆起执。非以似二便计。一切皆能遍计。以唯计度分别。所现二取之相。是能计故。彼中边论。唯据六七二识为论。护法菩萨。会此违已。难安惠云。若似二取。皆是执者。勿无漏心。亦有执故。一切菩萨二乘。后得无漏之智。有二取相。应皆有执。佛地第七。但说二乘无漏有执。准二十释。菩萨后得。亦有法执。与佛地不同。彼但说二乘无漏有执。此但言佛无。显余亦有。安惠论师云。菩萨二乘。无漏心。皆似二取现故。应有法执。护法难言。如来后得。应有执故。意云。若言菩萨二乘无漏心有执者。如来后得智。似二取现。应亦有执。问。护法如是难安惠云何救。答。安惠救云。如来后得智。无有能取所取之相。故无有执。如是救之。救在文外。问。护法云何。重难此救。答。护法难云。汝若言佛无二取相者。即有违教违理之失。言无相者。有违教失。言无见者。有违理失。其违教者。文云经说佛智已下是也。经者。是佛地经。言无相分。即违此经。如来四智。有二相故。随所应。现自他受用变化身土。言如镜者。大圆镜智。等言等取余之三智。此身土智影者。各各后智所现。其违理者。文云若无缘用应非智等是也若如来智。无见分者。即无缘用。应非智等。等者等取余心心所。难云。如来菩萨。无漏四智品。应非是智品。无见分等故。如虚空等。此是反破量也。顺成量云。凡夫二乘等。有漏善。及无记智品。并无漏心品。应无法执。非染污心。有二相故。如佛无漏智品。彼计如来无漏智品非有执故。第三会后违文。安惠难云。若有漏心。非皆有执。瑜伽等说。藏识缘种。何独遍计。故今会云。虽说藏识等。意云藏识所缘。有妄执种。非妄执种。今瑜伽等说。缘妄执种者。且举一边有漏强者。谓遍计种。不言有漏种。皆是遍计。既尔。复不言第八唯缘遍计种子。既无唯言。明知。第八所缘之种。更有多也。上是护法会三文竟。上来能遍计体。护法正义。标宗。立证。会违三段。并依慈恩述记抄录。此是取要。广义如彼。自下法相。三性法门。并依彼疏。取要抄之。论次文。护法总结云。由斯理趣。唯于第六第七心品。有能遍计（已上）文相可见。是故述记。结破他云。五八名识。入意识摄。未见文故。故非五八能遍计也（已上）此破安惠会通摄论意识能遍计文。问。虽演义钞。言今从护法能遍计体。直举正义。而此正义。对安惠解。破彼成此。若不知彼。此义难领。请兼示彼。彼云何立。答。论先等彼义。然后立正义。正义所立。对彼成此。论先举安惠所立云。初能遍计自性云何（此总问也今因列引）有义八识及诸心所。有漏摄者。皆能遍计。虚妄分别。为自性故。皆似所取能取现故。说阿赖耶。以遍计所执自性妄执种。为所缘故（已上）言有义八识等者。此安惠等执。即通三性有漏之心。无非执者。五八之识。唯有法执。七唯有人。六通二种。言虚妄分别为自性故者。若有漏心。有漏心。有如无漏心。不起执者。即不应言虚妄分别。若不执心。名妄分别。即无漏心应名虚妄分别之心。即以此理。明有漏心。皆能遍计。楞伽中边等文皆言。八识是妄分别。言皆似所取能取现故者。圣教中。说二取名执。有漏诸心。既似能取所取相现。故皆有执。非有取心。不名取故。非无执心。似二取。故一切经论。皆有此文。摄大乘论第四卷中。及辨中边。皆作是言。言说阿赖耶以遍计所执等者。所执自性妄执习气。即能执心等种子。瑜伽第五十一。及显扬等。说阿赖耶识。以遍计所执。自性妄执种子。为所缘故。若有漏心。有不执者。有有漏种。第八不缘。何故论说第八缘妄种。瑜伽第六十六。及解深密经。说第八缘相名分别习气。五十一说缘遍计种。故遍计种。通有漏一切心。即善心等中。许有法执。安惠等师义。此中牒文。是私之言。释文皆是述记正文。此即安惠论师。依三类经论文。建立八识能遍计义。安惠等者。非唯一人。德惠即是安惠所承。等取此等。释论之家。上正义处。述记指言。护法等师。亦非一人。胜子。胜友。是护法弟子。等取此等。演义钞言。所计有多故。云彼彼者。此释论文。论云。识品虽二。而有二三四五六七八九十等遍计不同。故言彼彼（已上）钞摄此文略云有多。识品虽二者。第六七二识。遍计是分别异名。种类无量。言二三等。总唯一分别。即是遍计体。不可论异俱。言二等。所言二者。摄论第四。遍计有二。一自性计。二差别计等。三分别者。一自性。二随念。三计度分别。如对法第二说。四者。摄论说。一自性计。二差别计。三有觉计。四无觉计。五者。摄论说。一依名计义。五依二计二等。六者。显扬十六说。一自性计。二差别计。三觉悟计。四随眠计。五加行计。六名遍计。七者。即七分别。谓有相。无相。任运。寻求。伺寮。染污。不染污。如瑜伽第一。对法第二说。八者即八分别。自性。差别。总执我。我所。爱。不爱。爱不爱俱相违。如显扬十六等说。九者。以理为之。即缘九 品计。执九地亦然。九结俱品执亦是。十者。即摄论第四说。一根本分别。二缘相分别。三显相分别。四缘相变异分别。五显相变异分别。六他引分别。七不如理分别。八如理分别。九执着分别。十散动分别。论有等言。等取十一已上诸类。十一者。摄论说十一识。十二者。十卷楞伽第四说。十二分别。十三者。无也。十四者。十四不可记事分别。十五者。亦无。十六者。十六空所除。言所除者。是妄执故。十七者。对法十二说。谓相见等。十八者。十八空所除。二十空所除。二十五句。我我所见。对法十二。二十八见。六十二见等。瑜伽七十四等说。随依他起尔所分量。遍计亦尔。故无量种。取疏中要。广说如彼。论前文云。周遍计度。故名遍计。品类众多。说为彼彼。谓能遍计。虚妄分别。即由彼彼虚妄分别。遍计种种所遍计物。谓所妄执。蕴处界等。若法若我自性差别。此所妄执。自性差别。总名遍计所执自性。如是自性。都无所有。理教推征。不可得故（已上）此难陀等。释遍计颂。慈恩唯识疏。名述记。三性之段。在疏九本。彼文云。唯第六识。能周遍计度。第七识等。是此类故。亦名遍计。俱可名计。而非遍故。今依正义。由此应作四句分别。有遍而非计。谓无漏诸识。有漏善识等。能遍广缘。而不计执者。有执而非遍。谓第七有漏识。有亦遍亦计。谓有漏染污。我法执。第六识等。有非遍非计。谓有漏五识。及第八识等（已上）问。第七既是计。而非遍。何故名之能遍计体答。上所引疏。既言此类意云。第七有漏。第六执我之类同故。第七心品。亦名遍计。疏第七识等者。等言等取心所。古德传也。上来粗明能遍计竟。问。遍计计者。其体是何。答。钞云。其所遍计。正唯依他为亲所缘。依展转说。亦通圆成。为疏所缘故。此非凡境。故非亲缘（已上）此释颂第二句。遍计种种物五字。体相。钞文是取本论中要。论具文云。次所遍计自性云何。摄大乘说是依他起。遍计心等。所缘缘故。圆成实性。宁非彼境。真非妄执所缘境故。依展转说。亦所遍计。遍计所执。虽是彼境。而非所缘缘。故非所遍计（已上）论文分二。初二句问。摄大乘下答。于中为三。一定所遍计。二圆成实下。料简圆成。三遍计所执下。所执非缘。今演义钞。其所遍计。当初问言。正唯依他等二句。定所计体。依展转下。料简圆成。而不引所执非缘一段。论文摄大乘说是依他起者。此所遍计。三性之中。是依他起。为所计体。遍计已下。出其所以。何故尔耶。以依他起。遍计心等。所缘境故。等心所也。所缘缘者。必是有法。遍计心等。以此为缘。亲所缘相。必依他故。摄论第四。唯说依他是所遍计。问。约依他起。有本有影。为俱取之。随一取耶。答。义灯六云。摄论第四说。依他起。为所遍计。相质俱是。故此论云。遍计心等。所缘缘故（已上）此是并取。为所遍计。相谓相分。以亲所缘影像相故。质谓本质。以见分心疏所缘故。依摄论意。相质俱取。次引今论所缘缘。故总言所缘缘义。通亲疏。问。若尔。何故慈恩本疏。释所缘缘。唯言亲相分者。必依他故此唯影像。为所遍计如何。答。本疏且就影像为言灯师约通。故不相违。问。就依他有染分净分。取何依他。为所遍计。答。古德私记。染分依他。为所遍计。不取净分。问。何故不取无漏依他。答。有情必缘有漏蕴等。为实我法。故以染分。为所遍计。无漏依他。非凡所缘。故不以彼为所遍计。若细言之。亦以无漏。为所遍计。依展转故。言圆成实性宁非彼境者。问也。真非妄下。答也。何故圆成。不为所计。圆成非是执心境故。以凡夫心不直缘如为其境界。是故圆成。非所遍计。故本疏云。依他是妄。可计少分为彼相分。此真不然。不相近故。远亦不遮（已上）此少分者。唯染分故。不缘净分故云是妄。上二句。直明真如非所计。依展转下。明亦所缘。应作问云。若尔。圆成实性。一向非所缘耶。以论答云。依展转说。亦所遍计。意云。虽以凡心。不能缘真。而依展转说。亦是所缘。而非亲所缘所遍计体。问。展转说者。其意是何。答。古德陈之。有其二传。一云。依他是圆成之相。圆成是依他之性。此之二性。不相舍离。今执依他。即是远成圆成实上。起执之义。二云。有人闻说圆成之名。即远于彼。起我法执。故总名曰依展转说。就此二传。训点有异。依初传。应训依展转而说。亦所遍计。依后传。应训依展转之说。亦所遍计。言遍计所执虽是彼境等者。此明所执非缘。先应问曰。此所遍计。是所缘境。遍计所执。既是妄境。何故不以所执。为所遍计之体。即应以论文答。此文意云。所执虽是遍计心境。而非所缘缘。故非所遍计。所遍计者。据有体法。成所缘缘。然计所执。虽执心境。而是无体。虽有境义。非所缘缘。境义是宽宽。通有法无法故。所缘缘狭狭。唯局有体法故。是故所执。非所遍计。唯依他起。是所遍计。上来略明所遍计竟。问。遍计所执性者是何。答。前一颂中。后之二句。此遍计所执。自性无所有。是其相也。钞次文云。其所执性。若安慧师。三界心。及心所。由无始来虚妄熏习。虽各体一。而似二生。谓见相分。即能所取。如是二分。情有理无。此相说为遍计所执。二所依体。实托缘生。此性非无。名依他起。若护法师。一切心及心所。由熏习力。所变二分从缘生故。亦依他起。遍计依斯妄执定实有无。一异。俱不俱等。此二方名遍计所执（已上）本论云。遍计所执。其相云何。与依他起。复有何别。有义。三界已下。全同论问。有二。一问所执体相。二问二性差别。答中举二师义。初是安慧。后是护法。钞引二师。出所执体。解释论文。钞文自显。初安慧师中。三界心及心所由无始来等者。八识心心所法。虽各体一自证。由熏习力。识体生时。似相见分现。是所取能取。诸经论中说二取。是其自体分。是依他起相见二分。是计所执。虽似体有。理实是无。此二种相。中边论等。为计所执。上出所执体。言二所依体实托缘生等者。简择所执依他差别。答第二问。此能所取。所依识等体事业用。实从缘生。此性是有。名依他起。从虚妄分别。种子缘。生故。此师所立。八识心心所。唯各自证分。是依他起。所取能取。见相二分。是计所执。如龟毛等。是无法故。钞名依他起。次下论云。虚妄分别缘所生故（已上）钞略此二句文。此是明依他实有所以。论次文云。云何知然。诸圣教说。虚妄分别。是依他起。二取名为遍计所执（已上）此是引证辨二差别。言诸圣教等者。旧中边云。虚妄总类者。三界心心所。新翻论云。三界心心所。是虚妄分别。显扬十六云。分别体性。谓三界心心所。瑜伽摄论等。皆有此言。谓三界心心所。故依他起。从因缘生。其二取名遍计所执。旧中边颂云。无二有此无。长行云。无二者。谓无所取能取。有此无者。有此二取无。新翻无二有无故。摄论显扬等。此文非一。上是引教具证虚妄分别。是依他起。能取所取是计所执。上是安慧等多师并说此义。后明护法等菩萨义。言一切心及心所由熏习力等者。见相二分。因缘生者。亦依他起。依他二分。妄执定实。为有。为无。亦有亦无。非有非无。为一。为异。亦一亦异。非一非异。此二见相。名计所执。有无一异。各是两单偏句。俱不俱者。通上有无与一异也。俱是两亦句。不俱是双非。等言等取自余一切。历事托物。皆有四句。此意说言。相见二分。是依他法。此二分上。由妄情见。执一异等。由此执故。当情所现。实我实法之相。名为遍计所执。非因缘生。体性都无。执实有故。起惑造业。轮回生死。源由兹焉。问。护法师意。何以得知相见二分。亦依他起。答。诸教之中。如是说故。论次文云。诸圣教说唯量唯二种种。皆名依他起故。又相等四法。十一识等。论皆说为依他起摄故（已上）斯即引证。成所立义。言唯量等者。出摄论第四。言唯量者。是无境故。即唯识也。言唯二者。是见相分。言种种者。心用行相。有三四分。又见相二分。各有种种差别行相。朴杨大师。演秘第七。引无性摄论第四云。于一识中。一分变异。似所取相。一分变异。似能取见。此之二分。各有种种差别行相。俱时而起。若有不许一识一时有种种相。应无一时觉种种境（已上）即此意也。言相等四法者。五法之中。除真如法。余之四法。谓名相妄想圣智是也。五法出瑜伽七十二三。显扬十二。十六。经即出楞伽也。言十一识者。出摄论第四。一身识。二身者识。三受者识。四彼所受识。五彼能受识。六世识。七数识。八处识。九言说识。十自他差别识。十一善恶趣生识是也。论言等。相识等。色处等也。如是三种四法。十一识等。总是相见二分之法。并依他起。非是所执。以此为证。成依他义。问。相见二分。为计所执。是有何过。护法不许。答。安慧所立有五过失。是故护法。破斥不许。论次文云。不尔无漏后得智品二分。应名遍计所执。许应圣智不缘彼生。缘彼智品。应非道谛。不许应知。有漏亦尔（已上）是第一难。此难意云。若诸相分。非依他者。佛等无漏后得智品。所变二分。应名所执。若许无漏见相二分。如二乘等。亦计所执。则应圣智。不缘自依他相分等生。若缘相生。便计所执。能缘依他。所有智品。应非道谛。有相分故。如有漏心。若不许者。圣智虽有二分。非计所执。应知。有漏心亦应尔。有二分故。如无漏心。论次文云。又若二分。是遍计所执。应如兔角等非所缘缘。遍计所执。体非有故（已上）是第二难。意云。若有漏二分。皆是计执者。应非所缘缘。彼言计所执。许二非有故。如兔角等。论次文云。又应二分不熏成种。后识等生。应无二分（已上）是第三难。意云。若相见分。计所执者。所执二分。应不熏种以无法故。如石女儿。即后识等。应无二分。然彼所计。所有二分种生之时。但自证现行。是依他起。种生二分。便计所执。故为此难。此文是逐他义。非谓极成。论次文云。又诸习气。是相分摄。岂非有法。能作因缘（已上）是第四难。意云。有漏习气（是种子也）是识相分。既非有。岂体非有之法。能作因缘。假法如无。非因缘故。汝执相分体非有故。彼执种子非真有体。自证分。缘仍非相分（虽自证缘种体。然非相分中摄）今说自宗。言相分摄。故为此难。论次文云。若缘所生。内相见分。非依他起。二所依体。例亦应然。无异因故（已上）是第五难意云。若缘所生。内相见分。是所执者。其所依体之自证分。应亦所执。皆俱因缘所生法故。心外二分。非因缘生。可非依。故云内等。然安慧师计。能生种。有其二类。所生现行。及计所执。是故护法。以自证分。为例难之。相见二分。为计所执。有此五过。非是正理。论结正云。由斯理趣。众缘所生。心心所体。及相见分。有漏无漏。皆依他起（已上）此乃众缘所生。心王心所体。用三分。异生二乘。有漏无漏。皆依他起。善顺圣教。不违理故。上来解释一颂遍计所执义竟。
    第二依他起性。钞云。二句依他起性者。众缘所生。心心所体。及相见分。有漏无漏。皆依他起。依他众缘。而得起故。颂言分别缘所生者。应知。且说染分依他。净分依他。亦圆成故。或诸染净。心心所法。皆名分别。能缘虑故。是则一切染净依他。皆是此中依他起摄（已上）此明依他性。引本论全文。然众缘所生至而得起故。七句论文。义通两门。望上即为护法结正。随彼义故。前段具引。亦属依他段。故钞从此引。慈恩本疏。科三性段。有三分科。或二分科。言二分者。本论文段。初别解遍计性。次与依他合解。此之二门。合为一段。后独解圆成。为第二分。若据此科。今文即是难陀论师之结文也。言三分者。三性别解。述记云。若分三性。各别明。以下解依他（已上）此科判上众缘所生已下文也。清凉依此科判故。从此文而引。纵三分科。亦为护法结正无妨。是故本疏。从依他众缘。而得起故。为依他段。今随清凉所引解之。言由斯理趣者。因上难安慧故。言心心所体等者。正出依他法体也。言依他众缘而得起故者。是明上体依他所以。兼解依他起性之名。此则释颂中缘所生三字。论颂言分别下。释通妨难。前出体云有漏无漏皆依他起。是通染净因。此难云。若通染净者。颂何言分别。分别之言。应非净故。论通此难。有二解释。初局染法。后通染净。初通意说。虽依他体通漏无漏。颂文且约染分为言。何故不言净分。若尔净分何摄。故云。净分依他亦圆成故。染分依他。唯局此性。净分依他。亦通圆成。是故颂举染分依他。显义恒通。不言净分依他。有净事决定故述记云。今此颂中。应知。且说染分依他。谓分别法。因缘所生。杂染诸法。名为分别。依他因缘之所生故。或染依他。为分缘之所生故。唯杂染故。此中依他。唯说染分。净分依他。亦圆成故。显通二性。明净依他。不名分别染依他起。唯依他故。显此颂中。唯明染分（已上）依他圆成。各有二义。一漏无漏门。二常无常门。今就有漏。明依他性。此二门义。如十具明。言或诸染净心心所法等者。此是后解。通染净也。本疏解云。此中通说。非由净故。便不缘虑。言能缘故。是则一切染净依他。是此颂中。依他起摄。皆名分别故。若尔。染净也。不相应。应非中此依他起摄。不能缘虑。非分别故。答曰。不然。说心等时。彼亦此摄。不离心故。唯识门故。问若尔。何故。致能缘言。答显能缘心。遍诸净分。皆名分别。并能虑故。非缘虑言简除色等。色等虽不能缘。不离心等。故亦此摄（已上）此义是常无常门。依他性染净二法。皆无常故。上来解释依他性竟。
    第三圆成实性。钞云。二句圆成者。二空所显。圆满成就。诸法实性。名圆成实。显此遍常体。非虚谬。拣自共相虚空我等。遍释圆满。常释成就。体非虚谬释实性义。此一体言。贯通三处。遍拣自相。常拣共相。非虚谬言。拣于空我（已上）释曰。二空所显。至虚空我等是论全文。遍释已下。钞家解释。言二空所显者非二空即理故。二空为门。所显性故。圆满。成就。诸法实性。具此三义。名圆成实。言贯通三处者。体遍。体常。体非虚故。此中钞释。取述记言。彼本疏云。一者体遍。无处无故。即是圆满义。二者体常。非生灭故。即是成就义。三体非虚谬。诸法真理。法实性故。即此体言。贯通三处。论影略故。通上常遍也（已上）言遍拣自相等者。本疏云。遍简自相。诸法自相。局法体故。不通于余。若通于余。便非自相故。唯真如能遍诸法。常显何义。常简共相。诸法无常。空。无我等。虽遍诸法。体非实有。谓诸法上。无体无用。名空无我。非有实体贯通诸法。唯有观心。无共相体。如前已说。既尔。不应说彼体性是常法。故言真如常。简彼共相。又非虚谬言。意显何等义。义非虚谬。简虚空我等。小乘外道执虚空我亦体是常。能遍诸法。说彼虚谬。非法实性故。非虚言。简异虚空。非谬之言。即简我等。等妄执故。又言等者。等卫世师大有。和合。僧佉自性。虽彼计遍又体是常。今言。彼体是虚谬性。非定有体。故复言等。即唯真如。具此三义。圆成实言。如次配属（已上）解释委悉。我相微细。上明无为是圆成实。此对依他后释义故。依他既通有漏无漏。是故圆成。唯约真如。次对依他初释明之。彼唯陈述染分依他。其净分法。属圆成实性。即是有为无漏事。须显明其义。然于有为。立无为名。故钞以问为其发端。钞云。若尔。净分依他体。非常遍如何。亦是圆成实耶。故次论云。无漏有为。离倒究竟。胜用周遍。亦得此名。然今颂中。说初非后。释曰。此中离倒名实。究竟为成。胜用周遍。以释圆义。是则圆成有其二种。一约理说。二约果德。故论拣云。今此颂中。说初非彼。以约三性通一切故。上来论文。方释圆成实言（已上）释曰。文中为四。初发问。二故次下。举论。三释曰下。钞释。四上来下。总结。发问之言。全取述记。论文为二。初立名。无漏有为。立极名故。二然今下。简辨颂中无为名成实故。钞释亦二。初释立名。二是则下。释简辨。问。有为无漏。离倒名实等。其相如何。无漏必定具三义耶。为有阙耶。答。本疏云。净分有为。亦具三义。一者离倒。体非染故。是实义也。二者究竟诸有漏法。加行善等。不能断惑。非究竟故。诸无漏法。体是无漏。能断诸染。是究竟故。是成义。三者胜用周遍。谓能普断一切染法。普缘诸境。缘遍真如。故言第三胜用周遍。是圆义。由具三义。与真如同。故净依他。亦得称为圆成实性。旧中边上亦说。无为变无无倒。成就入真实性。一切有为。皆道所摄。无颠倒。成就故。境界品类中。无颠倒故。得入真实性。无变者常义。无颠倒。非虚谬义。成就者。遍义。由上三义。真如名成实。净分依他。但有体遍。俱无颠倒。但是此中第一第三。无究竟义。新翻中边第三卷云。真如涅槃。无变异故。名圆成实。有为总摄一切圣道。于境无倒故。亦名圆成实。合此二种。俱有此中初二之义。摄论四说。何缘名圆成实。由无变易故。即此常义。清净所缘。即此遍义。一切善法。最胜性故。即此体。非虚谬。诸法实性。今彼论中。但当真如圆成实性。非净依他。亦圆成摄。义不具故。此中通摄义。皆同也（已上）无漏三义。行相可见。余论之中。有为无漏。三义不具。此唯论识。虽是有为。三义具足。问。何故颂中。说初非后答。述记又云。虽有无为诸净分法皆圆成实。然今颂中。说初真如。名圆成实。非后净分。不能简别自相等。三义胜故。净分依他。一非所证。二非法性。故今颂中。说初非后（已上）问。据前依他后释言之。圆成应是唯约真如。若据初释必应是说无漏圆成。释论既说无漏圆成。何故释颂。唯言说初。答。三义具足。真如殊胜。是故后颂对望依他。明不即离。颂如终相。所说既尔。是故简言说初非后本颂所说。不由释论。依他初后解之相。释家解颂。作彼二释。而无漏法。具三义者。以义明之。非如圆成。克体具三。朴杨入道章云。圆成实者。圆者圆满。体周遍义。成即成就。非生灭义。实乃真实。非虚谬义。唯一真如。具斯三义。名圆成实。故瑜伽论云。谓诸真如。圣智所行。圣智境界。又释无漏有为。亦名成实。故唯识云。无漏有为。离倒究竟。胜用周遍。亦得此名。此意说云。无漏有为。亦具三义。同于真如。亦名成实（乃至广显三义）由此真如。有为无漏。并圆成也（已上）故知。成实通二种也。问。何故瑜伽论。但以五法中如。为成实。答。辨圆成实。而有二门。一常无常门。但是常者。名圆成实。离生灭故。无常即非。瑜伽据此故。以如而为成实。正智体。是生灭法。故不取也。二漏无漏门。但是无漏。即名成实。离颠倒故。有漏即非所以中边。摄论。唯识。通据二门。亦取正智。诸无漏法。亦圆成实。故不相违（已上）常无常门。漏无漏门。本就圆成立。此二门。非依他中。亦立此二。然圆成实。既有二门。是故依他。亦随成二。以义立二。不可有过。钞中。一约理说者。即常无常门。二约果德者。是漏无漏门。钞以约三性通一切故者。此明颂中说常无常门。不说漏无漏门所以。然本疏中。明其所以。三义胜故。说初非后。今言三性通一切者。此出说常无常门。非后漏无漏门之所以也。谓何故说初非后义耶。答以约三性通一切故。问。其意云何。答。以对三法立三性故。一切法者。无为有为。及虚妄法以无为法为圆成实三义胜故。以有为法。为依他性。是缘生故。当情所现。虚妄之法。为计所执。体都无故。斯乃理事虚实。总通分和。立三性法。是故钞云通一切也。非谓有为无为等法。各具三性。通一切也。问。若依后义者。不通一切耶。答。若依后义。无漏为圆成。有漏为依他。所执虚妄。如前所说。义虽实尔。而于依他义。不圆满。以无漏法无依他故。无漏依他。属成实故。无为实体。是圆成性。其义不显。与有为法。总合取故。虽通一切。其无为不显。故通一切。唯属初义。问。有为无为。有漏无漏。假法实法。各具三性。有何过失。通一切言。岂非此义。答。三性法者。为无为等。合论为言。若唯一法。三性不具。有缺减故。若约隐显表里为言。各具三性。即如常论。谓且约有为。具三性者。有为当体。是依他性。有为之性。是圆成实。有为法上。虚妄所现。是计所执。一切如是。若约一法。义不具者。有为唯是依他起性。若无漏门。通圆成性。无为唯是圆成实性。非是依他。是故一法。三性不具。约显露故。非谓隐显。三性一异。约体义故。钞上来论文等者。总结二句。明圆成实。此是本颂。二行偈中第七句。圆成实三字义也。

五教章通路记卷第十九（终）
五教章通路记卷第二十

　　    东大寺沙门凝然述
    　　  
　　　　　　
　　　　　　
　　　　　　

    问。三无性中。且相无性。以何等法。为其体性。答。相无性者。所执为体。计所执者。体相都无。虚妄所计。实我实法。当情现相。假名安立。为其相状。实是体无。无有其相。取执体无。知体无故。名相无性。本来是无。为相无性。故深密经二云。云何诸法相。无自性性。谓诸法遍计所执相。何以故。此由假名安立为相。非由自相安立为相。是故说名相无自性性（已上）唯识论云。云何依此而立彼三。谓依此初遍计所执。立相无性。由此体相毕竟非有如空花故（已上）此则所执体无。为相无性。以遣所执。为此相故。诸文森罗。不能具引。诸说皆同。无有异论。问。依他起上。生无自性。圆成法上。胜义无性。此二无性。为依圆为体耶。为当所执为体耶。若以依圆。名无性者。依圆如次。即是有为无为之法。其体是有。何于此法。立无性名。是故深密瑜伽等。说以遮所执。名三无性。故知。后二无性之体。于依圆上所执建立。若以彼所执。名二无性者。立三无性。即依三性。其后二无性。应依圆为体。若唯所执为后二者。唯应立一相。无为足何用建立三无性。为建立一个相无自性。尽遮一切妄所执故。对法钞中。三无性体。如三性两边。有疑。请为一通。答后二无性之体。古来诤论非一。唐朝诸德。圆测。神泰。憬兴。通伦等。皆空所执。以为二无。后代守千亦同此义。日域古德。行贺。兴贺。道诠。明宪等。亦以所执为体之义。为其所用。然日本国。南北两寺。俱学法相。元兴名南寺（本弘三论宗。后兼弘法相）兴福号北寺。昔南寺胜虞僧都。北寺仁秀法师等。并传执空义。南寺护命僧正。是胜虞僧都之弟子。而改师宗义。更陈体空之义。并北寺诸德。多分承用体空之义。昔虽如是两义。各立傥论诤竞。而自古已来。多分用执空之传。中古至广冈。昌海大德之时。承用如是。厥后诸德。乃至当代。虽二传随意。而亦多分用执空义。所言执空义者。谨依先哲之钞。略记尘露之分。所立义途。依文依理。文据有八证。道理存三由。此亦要略梗概而已。依此等文理。成立执空义。言八文者。一解深密经第二云。非由有情界中。诸有情类。别观遍计所执自性。为自性故。亦非由彼别观依他起自性。及圆成实自性为自性故。我立三种无自性性。然由有情于依他起自性及圆成实自性上。增益遍计所执自性故。我立三种无自性性（已上）瑜伽七十六载。全文同之。二唯识论云。谓后二性。虽体非无。而有愚夫。于彼增益。妄执实有我法自性。此即名为遍计所执。为除此执故。佛世尊。于有及无。总说无性（已上）三疏解此文。引七十六非由别观寺文已云。非无后二性。但无计所执（已上）四法苑总料简章。引深密第二。及瑜伽七十六云。依依他起上。无遍计所执自然生故。说生无自性性。乃至依圆成实上。无遍计所执故。又说一分胜义无自性性。说三种无性。皆依遍计所执性已。胜义生菩萨。深生领解（已上）玄赞亦尔。五唯识章云。显三俱无遍计所执。亦名三无性（已上）六无垢称疏六云。护法菩萨。以三性为真。三无性为俗（已上）七摄释二云。经意不说依他圆成。一切诸法。总无其体。名无自体。但说遍计。所言自性。而体无有。名无自性。若尔但无遍计一种。云何经言一切诸法皆无自性。答能遍计心。执彼彼物。所以遍计。亦名一切（已上）此会一切诸法皆无自性之文。八入道章云。成实依他。而体非是三无性故。又一切法。若皆是无。如来往昔说彼为无。正当其理。佛今何说。称为密意耶（乃至）此即说彼依他等上。无遍计故言无。一切非依他等。实总无矣（已上）此是八文。并明后二无性。必是执空。而非体空。言三理者。一顺三时纲故。三时教者。别总次第。而显三性有无之义。初时说有。窃诠依圆有。第二时者。说空密显所执之空。第三时者。说非空非有。双显初二时有空之义。三无性门。即会般若。无性之言。以全堕在所执之无。若遣依圆体。恐失此大纲。二与清辨宗异故。法相中宗意者。专遮清辨空见。并存依圆法体。若言法体上有非有义者。便同边主胜空之宗。是故今宗。依圆二性。言有简。无性言。无性言。皆属所执。三性圆满。成中道义。问纵空法体。非是一向。何同清辨。排拨二谛。护法正以非无为本。傍立非有。许法体空。何恐滥同边主所立。答若空法体。终随彼宗。设立傍正。岂不混乱。护法清辨。同时出世。所立宗义。诚如水火。今中主宗。为遮空见。专谈事理体性为有。会无性言。为所执无。此即应理中道大意。若空法体。岂护法意。三此与法空义门同故。无性门者。即是法空。法空相者。既空所执。非是空彼依圆法体。无性亦尔。唯遣所执。问何以得知。法空之相。唯无所执。非空法体。答唯识论七云。谓依识变。妄执实法。理不可得。说为法空。非无离言正智。所证唯识性故。说为法空（已上）以此得知。不空离言。相性体。唯遣所执。以此三理故。专成执空义。加之补亡饰宗。释三无性已云然。此等三。言无性者。皆无遍计所执。故言无性。虽依他起。无有自然生性。此亦是无遍计所执。若执诸法。为自然生。亦遍计故。是故说言。说三无性。皆依遍计所执。（已上）亦分明空所执义。古来诸钞。未引此文。饰宗义记。一部十卷。定宾律师。解四分律。法砺本疏。先作第二已后九卷。后还作第一卷。具明大小乘宗法数断证等义。虽开五门。一才至半。定宾律师。奄焉归寂。唐朝诸德。殷请鉴真和尚弟子。灵祐律师。第令续彼第一卷。灵祐应众雅请。第一终功。祐师是法相英哲。推德令续所释明镜。陈执空义。是故更引。以为诚证。问若后二无性。所执为体者。唯应立一相无性。性后二无用。此是最初一边难势如何。答会通此难。非今始言。遁伦瑜伽记第十九。作此问难。即会通云。据实理然。并约无其遍计所执。然今论家。或约二性。以辨三无。或约三性。辨三无者。总别分别故有其三。相无自性。即是其总。收其遍计所执皆尽。复言依他无生。无胜义等。别分别。欲明依他。因缘法体无自然生。无其胜故。于总中。开出此三。非谓遣于遍计相无性。外遣依他。及遣胜义。辨生无性。胜义无性。胜义无性故下。解深密经中说云。唯遣遍计所执。辨三无性。不遣三性。辨三无性（已上）明宪总料简章私记。亦作此问。即会通云。初一名相无自性性。以总名为别名也。约后二性。以别别义名故也（已上）此会通意。似遁伦释。行贺总料简。问答云。问说相无性。诸所执。皆已遮之。何更说生无。胜义无。答显了第二时诸法无性言故。三性上。说无性也（已上）此意。若唯说一相无性者。不能显般若诸法皆空义。彼以密意。如是说故。兴贺三无性私记。亦作此问答。会云。若唯立相无性之时。不得令知于谁无之。若但于后二性立二无性之时。不得令知由谁空故说之为空。故立三种无性（已上）近哲加一义云。三性之法。不即不离。以计所执。望依圆性。由不即故。别立相无。由不离故。系属二性。为后二无性。问本颂云。即依此三性。立彼三无性等。释论亦同。显扬论云。如是三种自性。当知。由三无自性。说三无性（已上）此等又相。后二无性。依圆为体。此亦已前。一边难势。疑情未开。云何会释。答先德会云。三种无性。随三性立。非谓三种无性。如次三性为体。问若尔何故对法抄云。三无性体。如三自性。既云如三性。文言应极难会如何。答此亦先德会云。三皆依三性。故云如三性。彼即难云。此通不尔。三无性体。皆所执者。如何得言如三性耶。彼唯作难。无别会通（此广空先德私记也）前近哲会此旧难云。虽三无性皆以所执。为其体性。于三性上。立三无性。故云如三性。若不随所依三性者。唯应立一相无性故。不尔可云三无性体。即是三性。何云如三性乎。此意说言。既随所依。立三无性。是故言如。而不言即。若三无性。全以三性。为其体者。可言三无性体。即是三性。何得言如。既言如三性。非三性为体。如言异物立故。譬例言故。问教说。三无譬喻各别。如次空华。幻事。太空。若三俱以所执为体。唯可用一空华譬喻如何。答虽一所执。所依异故。故体性无。故有空华喻。因缘合故。须幻事譬。二执元处。所显理故。用太空譬。如次可知故。随所依。三喻有异。非谓喻别三无体别（此会通者近哲良算案立取意抄之）问论说生无性云。无如妄执自然性故（已上）若指所执。名无性者。即直可言无自然性。何致如言。又云假说无性。若说妄执为无性者。实是无也。何云假说。又非性全无者。显半无故。依圆二性。非有非无二义之中。非有一门。名为无性。言非全无。又颂云后由远离前所执我法性。既置由言。应知。无义是属法体。此四文难。云何决之。答无如妄执者。妄是能执心。依他起中。无如妄。谓之自然性。故致如言。假说无性者。还是执空。证法体非空。于法体生。约执言无。故致假言。非性全无者。窃遮清辨体全无义。故下又云。诫有智者。不应依之。总拨诸法都无自性（已上）即此意也。后由之由。何显体空。理是有体。不可名无。由无执故。立无性名。问灯云。三性俱无。云何深密但说遍计及圆成实及无生无灭（云云）既云三性俱无。明知。空二性体。立三无性。非是执无。答此问中。言生无性。不说无生无灭者。有生灭故（已上）既云生灭。知非所执。答明宪僧都。会三性无文云。此问意。初遍计所执。及后二性上。所执俱无。何故约生无自性性。不说不生不灭耶（已上）答中以有生灭之句。显依他体。非是空无。此之五重难答。近哲钞中略抄。问前所举列。唐朝圆测等。日域行贺等。皆是后二无性。空所执者。一一所说。正文云何。答西明寺圆测法师所立。出彼深密经疏。彼经第二中文。上八文中。第一已引。西明释彼文云。观谓观待。或观察义。此中意云。谓诸有情。非由别观三种自性。如其次第。遣三性故立三无性。所以者何。非唯相无自性性遣遍计所执。余二亦遣所执性故。不遣依他及圆成实。立后二种无自性性。依他圆成。不可遣故。又又解。此中立三意者。为除有情所执过患。立三无性。非彼有情。于三性中。一一别执。有三自性。为除彼故。立三无性。佛诸有情。不了依他及圆成实。于二性上。起增益执。由此建立三种无性。于二说中。后说为胜。顺文相故（已上）近哲抄云。灯意同西明第二释。灯释意者。问答陈述深密依他不言不生不灭之处。如上已引。近哲抄中。以西明师。为执空义。深密经疏。所引之文。解释实尔。然昌海三无性私记云。案。西明深密经疏第四云。三无性。如其次第。即用三性。以为体相（已上）又云。西明所说不正义。正义皆破之。然西明法师。既三性以为三无性体。若不正义者。何故义灯。不破之。既不破之。明知。三性为三无性体也（已上此难执空义之语也）得彼师意。有此相违。问如是所览义既相违。难证一边。云何会之。答先德所见。定有所以。彼此鉾楯。暗难消息。但西明深密疏四云。问此经意。即依三性。立三无性。体即三性。何故三无性论。于一真如。立三无性。故三无性论第一卷云。约此三性。说三无性。由无性。应知是一无性理（乃至）若是三性。并是安立。前两性。是安立世谛。实是无安立。为有故具实性。即是安立真谛。对遣二有。安立二无。名为真谛。还此性。离有离无。故非安立。二无性。皆非安立也。解云。此有两释。一真谛三藏云。于一真如。遣三性故。说为三种无自性性。于中圆成实性。安立谛摄。三无性者。皆非安立。如三无性论。二大唐三藏云。如显扬等。即依三性。立三无性。以此为正。所以者何。三十唯识。三无性论。世亲所造。如何二论。有此差别（乃至）故知。同一无性者真谛谬耳。或可。今勘。真谛三无性论。即无著所造。显扬论无自性品。然后真谛译。为别义（已上）既云体即三性。是故昌海。以彼师解。为体空义。然对三无性论。一真如上。立三无性故。且判言体即三性。虽然非是后二无性。依圆为体。例如对法抄云。三无性体。如三自性。虽有彼释。人设会通。不违执空。今西明解。会释同彼。西明既是分明立其执空之义。是故诸哲。取为所执为体之证。彼此二意。不可相违。三无性论者。真谛三藏。于广州制旨寺翻译。即出无相论。灵隽对法论疏第十末云。佛性论。无相论。西方无别梵本（已上）慈恩大师。即指用此二论。述记九本。释三性五事相摄处云。初是瑜伽七十四。显扬第六。及第十六。说前四依他。后一圆成实。三无性论第一卷。佛性论第二卷。并同此说。然非此所引。不依彼故（已上）伦记第二十。引神泰师释云。若于依他起上。观无遍计。所增益性。即遍计无相性。亦是依他无生性。亦于圆成实性上。观亦无遍计所执。无相性。亦是圆成实无性性。依此文。观依他圆成实性上。无遍计所执性。故说三无性。遍计所执。无自体故。说无性。依他圆成。无他遍计所执体。故说无性（已上）此解释意。正空依圆二性上执。即是执空义也。伦记同卷。引憬兴云。道理三无性。是遍计所执。相无自性。但为辨遍计所度处故。约依他及圆成实。辨生无性胜义无性。若约所计处。辨生无性。胜义无性。亦摄无自性尽。若直言一遍计所执相无自性。亦摄无性尽。若约依他圆成实性。辨生无自性。胜义无自性。亦摄无自性尽。一二合释。即有三无性。故此文云。非由别观三性我。立三无性。然由有情于依他性及圆成实。实随其执着我。立三无性（已上）此即除遣依他起上。遍计所执之义门也。伦记十九卷云。问曰。相无自性。无彼遍计所执相之自性。名相无性。依他无彼横计自然之生。名自然无生。此亦遣无于遍计所执。即此依他。无彼胜义常住之性。名胜义无性。此亦无于遍计所执。是则三无。并无遍计。总是一无他。应说彼相无自性。其义则足。何须后辨依此他无生无胜义等耶（已上）此是问也。答文上已引也。即解云。据实理然等文是也。此即正明执空义也。此等并是唐朝诸师师。皆明后二无性执空之义。日本先德。行贺解释。如前已引。布贵道诠。是三论宗先德。作群家诤论。陈述诸宗异义诤论。其中辨明法相宗义。即陈后二无性执空之义。兴贺昌海。俱作三无性义私记。明宪作总料简私记。文并广博。恐繁不引。取其精要。并如前引。俱亦陈述执空之义。上来粗述后二无性。但遣依圆上执之义。释难会遣。历重重竟。问其体空义。所立相何。答此义所成。证文道理。即如已前一边难势。生无性者。以依他法虚假空义。即号无性。胜义无性。由所执空。所显之性。以此即体。名为无性。由此义故。依圆即体空无之处。名二无性。问说生无性。云此如幻事托众缘生无如妄执自然性故（已上）上二句文。显生之言。下之二句。释无性义。唯是显示缘生法上。无自然性。名为无性。体虚假义。即名无性。此中不见如何。答此难不尔。上二句。即显生无自性。托缘而生。其性如幻。名生无性。下二句重释。如幻故。名无性之义。以虚假之法。无自然性故。问说胜义无性云。谓即胜义。由远离前遍计所执我法性故（已上）此无性言。是属我法。说譬喻云。如太虚空。虽遍众色。而是众色无性所显（已上）众色无者。是无性譬。非是圆成体空之义。答胜义之体。自空无性。离色之性。名之无性。太空无相。譬之无性。众色之无。空显之由。众色无处。太空即显。譬之胜义自体空无。问若尔。应言无生自性性。无胜义自性性。如何。答此难不尔。无自性言。总通相生胜义三种。即是般若。总相宗义。彼总相说。托于三性。为三无性。故无性上。安相等言。问此体空传何文为证。答对法抄第八云。此三无性体。如三自性（已上）灯第七云。三性俱无。以此二文。为至极证。成立此义。具如贞庆大德。寻惠抄中。此之后二无性。以依圆为体义。是菩提院赠僧正。藏俊之所存也。自后学者。多以此义。为佳为胜。贞庆上人。亦传此义。而上人及于暮年。改前空体之义。即存所执为体之传即云。数数勘见处处解释。更无法体之上。立无性称之文仍存所执为体之传（云云）良算大德。自立义云。后二无性。通于所执及法体上非有之义。先就生无性。依他之上。无彼所执。自然生故。故名无性。是一重。所执无处。所显依他。其性如幻。非有非无。犹如浊逝而流水清。亦似影去而镜面空。此岂不得空之名乎。是二重胜义无性。亦有二重。准生无性。其义可知。斯乃合前二义。以为一义。二义文理。成立此解。或又所执及二性上。无所执义。是为二重。而其法体。无空无义。已上二义。良算往日所案。而贞庆上人。不许此义。致寄责云。上古诸德。皆为别传。曾不混乱。末学虽巧。不足依用（云云）算公即弃此义不存。经数年后。上人许云。汝于先年。兼合二义。倩案有谓可为一义。先德二传。合为一义。非无其例。不可伤之（云云）已蒙许可。记入钞中。其后慈莲上人。于野田塔下。修唯识十讲。于时良算。当第九卷讲说之役。试立此义。于时无有敢致难之者。学艺大德。良印大德等。皆许可之。良算者。贞庆大德。亲授之弟子。智慧深广。穷尽宗旨。大作钞记。传之来叶。实等大僧都。缘圆大法师等。独步义路。皆承良算大德。而建立此合二之义。遂蒙上人之许可焉。体空执空。二义之中。学者亦各立义非二。随自存旨。恐繁不录若慈恩淄州等释一边。分明者。不可及此异义。解释不分明故。致此异解。广冈三无性私记云。今慈恩及义灯意。以何为体耶。答分明无文。由此古德。二传诤来（云云）即体空执空二传也。自余诸师。解释一边。义理左右。后学易取。然二义中。执空之义。经论章钞。文证甚多。体空之义。文据非多。以义巧立。以意斟酌务会若干执空之文。成不违之意巧。劳事不易。执空之义。会通仿□。似体空之少文成。不乖文义。义意和顺。文理便易。三无性义。虽是傍来。是观门之幽旨。亦义解之玄门。不获事已。粗述梗概而已。

五教章通路记卷第二十（终）
五教章通路记卷第二十一

　　  东大寺沙门凝然述
    　　
　　　　　
　　　　　
　　　　　

    后法性宗三性相者。一遍计所执性。二依他起性。三圆成实性。演义钞三上。陈终教三性云。若释三性名。大意不殊前后。但融不融故。分性相之二宗耳（已上）虽被明终教义而如是等义门。终圆不异。一同陈之。终圆二教。俱是一味真理。遍融法性宗故。既言大意不殊前教。故三性名。准前应知。遍计所执。亦名分别性。有能遍计。有所遍计。有遍计所执。问。所言能遍计者。是何。答。此是于境起计之心。即以三界有漏八识心王心所。为能遍体。此是终教已上定义。问。何以得知三界八识。答。古德广引经论证之。楞伽经云。三界八识。是虚妄分别。起信论云。一切心识之相。皆是无明。辨中边论云。虚妄想类者。三界心心所。如是等也。三界心识。皆既虚妄。是故八识。是能遍计。不同护法难陀等师。六七二识。为能计体。彼即始教大乘所用。此是法性宗之所立。马鸣菩萨。大乘起信。一论所说义理炳然。龙树坚惠诸论意同。且马鸣宗。生灭门中。根本无明迷本觉理。三细续起。六粗现前。皆是妄执。无非遍计。问。无明三细。六粗等法。配对八识。其相云何。答。终教第八。真妄和合。于中所迷本觉。是真。无明。三细并是妄想。故以本觉及本无明业转现相。为阿梨耶。六粗并是前六转识即名事识。意识为本。通取五识。问。何故不言第七末那。答。起信论中。不说末那蕴在三细赖耶之中。赖耶必依末那转故。义理包含。而文不言。本末生起。事不便故。此据贤首大师所说。若依丘龙大师意者。本觉无明。及以三细。亦是赖耶。智相一种。判为末耶。相续已下。即是事识。同无明。三细。六粗之法。云何二执二障分别。答。执取计名。是人执。烦恼障相续已上。即法执所知障。于中于续智相二种。法执粗分。现相已上。法执细分。于中三细。细中之粗。根本无明。细中之细。是故八识。二执分别。意识即起人执及法执粗。事识所摄。执取计名。是人执相。智相相续。是法执相。其阿梨耶。唯起法执。无有人执。其第七识。若属三细。应起法执。若约意识所依根者。亦应起其人法二执。无有末那。不起人执。护法宗义。通起二执。安惠师义。唯起人执。总缘第八。执我我故。其前五识。古来二说。有古德云。今马鸣安惠等宗意。而五八识。唯起法执。不起人执。第七识。唯起人执。不记法执。第六识。通起人执法执也（已上）令马鸣宗全同安惠。是故五识。唯起法执。有古德云。今马鸣论师意。八识名能遍计。故起信论。三细六粗。五意六染。皆名为执（乃至）第八识。起法执。余识皆通二执起。故别记云。三细中。是根本无明。是法执中细惑。六粗初二。是枝末无明。法执中粗惑。后四是人执惑（已上）六粗既是事识中惑。事识即是六转识故。事识之中。智相相续。是法执故。故云初二。而言余识皆通二执起者。总指七转。第八余故。六转分明。通二执起。其第七识。虽论不说。既彼含在三细之中。又第六之根。是故末那。亦通二执。故云余识皆通等也。问。古德二说。云何取舍。
    答。俱有理在。不可偏执。何者据缘自相之门。五识唯起法执。可同安惠之义。若依第六意识所引。亦起人执。例同五识是修惑。而意识所引亦起分别烦恼障也。总而言之。迷真如者。名为无明。于中有别相。有通相。根本无明。亲迷真如。名之别相。迷渐粗。生住异灭。次第现起。由不觉了真如法故。此义总通三细六粗。名之通相。通相无明。迷真是疏。三细六粗。远由不觉真性理故。通相中。细粗近远相渐流。是故二障起于识中。随应有异。业转现相。迷真渐远。所流当相。正起执。智相渐粗。法执性惑。相续转粗。法执最粗。见道所断。其五识中。远近迷真。起所知障。事义无妨。何况人执能遍计心。通在八识。终教已上义理如是。问。若三界八识。皆能遍计者。何故摄论本末第四。云当知意识。是能遍计。有分别故。答。彼意识者。是始教意。故护法等。会为第六第七二识。此八识者。是终教意。故马鸣等。具约诸识。又古德引慈恩述安惠意云。而彼论中。唯言意识。不言第七。岂七不能。七识既能。而不说者。明五八识亦能不说（已上）意云不言第七。而必有之。若尔不言五八而亦有之。是故八识。皆能遍计。然彼摄论。就其强胜粗显之门。且举第六。此安惠会摄论文。今宗准彼。依用无过。又古德会摄论云。第七名意。五八名识。第六名意识。彼论总合八识。名为意识。是故八识。皆能遍计。此亦准依慈恩述释安惠师意。摄论所说。亦通终教。是故准彼。依用无过。成唯识九。护法论师。成立六七二识是能遍计之义。总立十证。初二是教。后八是理。初直举摄论文。二即料简彼文。上来所明。会彼二证。成立终教八识能计。问。计度分别。是能遍计。五八无之。何能遍计。答。此亦古德会云。三分别中。自性分别。七分别中。有相分别。任运分别。此等并是五八。皆有自分相应微细计故。是故五八。亦能遍计。其计度分别。唯在六七识。分别行相。随识异故。此会护法第三理证。问。执我法者。必是慧数第八无惠。何能计法。答。有德会云。不达真如。渐成三细。虽无强胜计度之惠。而有不了微细横计。是故迷真。起其法执。问。瑜伽等。说阿赖耶识。不与惑障而共。相应。何故今言彼有法执。答。第八不与二障。共相应者。是始教大乘之门。今起信论宗。终教已上意。无始无明。动如来藏。即成三细阿赖耶体。故第八中。即有无明。别相无明。亲成此相。即是通相无明初相。是故第八与障相应。此是细相法执而已。元晓大师瑜伽所说。名显了门。以是粗显明了义故。起信等说。名隐密门。以是微隐深密义故。上会护法第四理证。问。若第八有法执。是能遍计体者。二执必与无明俱有。而不说无明有彼善性。如何善心。得有无明。而言起执。有痴无痴。俱起之过。应是有执引导空智。以加行智有法执故。即有有无俱起之过如何。答。已前诸难。是粗显门。别相敌对。相反成立。今此教中。根本无明。迷本觉性。三细六粗。次第生起。其中所有一切事法。皆有无明。隐覆障弊。未断根本无明地故。若其通相无明之法。诸位历别。敌对相反。虽后位未断。前位已断故。今既根本无明。总通隐弊而转。不碍于中别相对成。是故诸难。无不会通。此会护法第五六七及以八九五种理证。问。若第八有执。是能遍计者。即应第八是其能熏。所起法执。有势用故。若尔。是颠倒。所还成能故。答。染净熏习义。不一准。经论所说。理致有以。起信论主。具明真如受无明熏。随流转变。又说本觉性。熏彼无明。返本还源。彼论总说四种熏习。一净法熏习真如三大。熏无明故。二无明熏习。根本无明。熏动真如。成业业故。三妄心熏习。业识心等。迷真无相。成境等故。四妄境熏习。六粗诸法。牵迷心故。后三并是染法熏习。真如。即是第八净分。即熏无明。厌求返本。此以真如。为其能熏。无明妄心。第八染分。此并能熏。是故阿赖耶识之中。有能熏法。而其三法。并是所熏。故马鸣宗。所说之义。阿赖耶识。通能所熏。此就无明动如之门。甚深微细。尽义相故。瑜伽唯识。就粗相说。是始教义。是故第八。唯是无覆无记性法。为所熏处。不通能熏。不兼真法。今依终教。非颠倒义。兴福寺智憬大德。作起信唯识同异章。陈两论义。研窍同异。彼第五章。熏习同异门云。问。楞伽经及此起信论说。业识等者。是阿赖耶。既有业识根本熏习。然深密等诸经。及唯识等论云。阿赖耶是无覆无记。是虽所熏。而非能熏。此论之中。阿赖耶识中。有不觉义。谓根本不觉。枝末不觉等。既与无明相应。亦可非所熏。若许尔者。违诸经论。阿赖耶识。具所熏四义故。为所熏处故。答。丘龙会云。然此识中。想数为首。取相分别。即不了达无相真如。故名法执。亦名无明。非推求性计度实有。故无慧等余心数法。又此妄想最极微细。唯与大圆镜智相违。是故不妨诸转识智。由此义故。亦能受熏。是无记故。非极香臭之所记故如人衣等仙。即觉臭。而亦能受香臭所熏非极臭。故此识亦尔。如摄论言。无记者是不可记极香臭义故。今此论中。约巨细道理故赖耶亦有通法执。与一心相违。取相分别故。亦名能熏。彼唯识论等。约粗相道理故。赖耶是无覆无记。都无执障。亦唯为所熏耳。故瑜伽及深密等经。建立心意识秘密善巧等。既言秘密善巧。岂如言可取哉（已上彼文）此中答文。引丘龙释。出彼师二障义。今此论中下。憬师私言也。彼文次下。亦有难答引文等事。恐繁不载。元晓大师。二障义中。举或说意。依深密经及中边论。具明第八识中。有其法执无明。其中即有第八能熏。是故憬师。引以成义。问。起信论意。四熏习中。定有第八能熏之义。故憬大德。依论载义。亦引丘龙。和会相违。贤首大师。亦有第八通能熏所熏之义耶。答。本论既说八能熏义。释家设虽不释义理。有何所疑。况起信疏。正有其意。故彼疏下云。泛论熏有二种。一习熏。谓熏心体。成染净等。二资熏。谓现行心境。及诸惑相资等（乃至牒释论文云）言依真如有无明者。是举能熏之法。所熏之法体也（已上）意云。无明是能熏。即根本无明。真如是所熏。即无始本觉。无明本觉。并在梨耶。是故第八通能所熏。妄心熏中。能熏所熏义理亦尔。净熏亦尔。随应亦有习资二熏。如是等文。随论极多。同论别记。陈意熏云。能熏深原。彻五意故（已上）言五意者业转现三细。及智相相续。此五并是随应熏法。三细是梨耶。亦成能熏法。同记又云。问。上云根本无明者。起在何识。答。梨耶识起。问。余论中说。梨耶自体。自净无覆无记。一向舍受相应故。堪受起。若起烦恼。即是杂染。岂堪受熏。答。余论中。约初教。就粗相说。而实此识迷无相真如义边故。有根本无明住地（乃至）又若一向无烦恼。则不得成无记法。何以故。若无烦恼。则一向清净。不得名无记。是。故一向清净者。即名为善。一向染者。则名不善。染净无二故。则非染净。名无记法。良以净属真分。染属妄分。二分不二。名为和合赖耶无记识也。若此位中无染细者。以何简净。成于无覆无记。既无记非净。故知。有染细也。克实言之。唯真如是体。是故梨耶异熟。唯是位也。引回心声闻。故假说也（已上）此答中。成有惑障故。是无记义。以无记故。成受熏义。若尔一向非能熏乎。可成立言。虽是无记。成能熏事。根本无明。是极微细。即是杂染。有覆无记。迷动真如。习和合变成业识。业即是无覆无记。隐覆如如。如与妄合。所成业相。无覆无记。独举真如。即是极善。若□言妄。应是有覆。此有覆性。应是赖耶。然本无明。无不迷真。是故无明在赖耶中。成无覆性。而为能熏。此且随顺始教大乘异熟赖耶。成立义理。若就法性宗意言之根本无明。最极微细。是有覆性。隐覆真故。若尔应非赖耶所摄。与阿赖耶。性不同故。然是第八赖耶所摄。而非与异熟识相应。只是寄托依附而已。二障义。判根本无明所在云。虽非与异熟识相应。而为根本和合不离故。依此识方说其相。由是摄在赖耶识位。如彼论云。以依阿梨耶。说有无明不觉。而起故（已上）言彼论者。起信论也。丘龙大师。以深密瑜伽等所说。名显了门。以起信论。为隐密门。彼显了门。二障之中。无明约识。先举二说。一法执无明。唯在第六第七二识。不通五八。但非执无明亦在五识中。二法执分别。遍通八识。以未达法空。取相分别故。后举或说。会前二师。别门粗相。通门巨细。二种道理。如次和会。初义即当护法所说。次义当安惠所说。第三和会丘龙正义。初义贤首始教所说。第二第三。并当终教。此是丘龙显了门说。其隐密门。终教正旨。贤首大师。真妄和合。成无记义。似顺瑜伽异熟之义。由此义故。亦应说言。无明多异熟赖耶相应。是故别记言起惑者。即是与识相应义也。若依粗细浅深门者。应如丘龙大师所判。异熟是粗浅。无明是深细。只是依附。岂得相应。问。八识皆是能遍计者。遍谓周遍计谓计度。遍之与计。既是二义。若尔。八识俱遍计耶。答。是法相师。四句分别。今准彼义。可有四句。一遍而非计。谓无漏心。及有漏善心等。第六识是。全同法相。二计而非遍。谓香象意。约第七识。即有二说。一云。缘彼广境。一云。唯缘第八见分。今以后义。为此句相。及五八识。亦为此句。三亦遍亦计。谓第七识香象初说。及我法执。第六识是。四非遍非计。谓善性五识是古德如是作四句也。问。五八非是遍。何故名遍计。答。此宗。八识用别体同。总名遍计。又如法相师。第七是计。第六类故。名之遍计。今亦六七类故。五八总名遍计。问。六七二识。是能所依。五八不然。何故例之。答。第六是五识明了根。第七即诸识染污根。第八是诸识根本依。是故以彼为准例也。虽此等非不共所依。既是所依。无此等依。识不起故。是故得例。此等亦依古德义也。上来总明能遍计体。问。所言所遍计体是何。答。终教已上。能遍计中。根本无明。不达真如。迷谬乱动。违失昏暗。是故真如。是所遍计。本觉随妄和合成业。妄心熏习。成种种法。境界熏成。事识之中。种种诸相。并是依他。执实我法。迷心所缘。是所遍计。是故总以依他圆成二法。名为所遍计体。问。此所遍计。为要双取依圆二性耶。颇有随一取之为体耶。答。古德判之。所用不同。有古德云。唯以真如。为所遍计。根本无明。迷真流故。有古德云。双取依圆。为所计体。迷真流转故。缘起谓实故。此两德义。俱就性宗。若总约就二宗言之。或唯依他为所遍计。此有二师。一安惠等云。唯自证分。是所遍计。见相所依。识等事实。从缘而生。此性非无。名依他起。是所遍计。相见二分。皆是所执。然若如来后智相分。无二相故。不名所执。菩萨后智。二乘无漏。以有法执。有二取相。故名所执。二护法等云。依他四分。皆所遍计。相见二分。实从缘生。故亦依他。非是所执。此依他起。是所缘缘。必是有体。遍计心等。以此为缘。亲相分者。必依他故。若遍计心。缘无体法。唯名所缘。非所缘缘。以无体故。依他不尔。有体法故。故以依他。为所遍计。故摄论第四说。唯依他性。是所遍计。依他即是虚妄执心所缘缘故。真如不尔。故非所计。若据疏缘。圆成实性。亦所遍计。故唯识云。依展转说。亦所遍计（已上）言展转者。教之异名。从前后佛。展转来故。从佛闻教。变显像故。是故亲言。以依他起。为所遍计。展转约疏。亦通圆成。而非近缘。今就近计。故以依他。为所遍计。或唯圆成。为所遍计。或通依圆。为所遍计。此二如前。即终此双取中。或有真如为根本所遍计。依他为枝末所遍计。正取兼取。如次亦尔。或有无有信正。并取为所遍计。并是终教已上义也。问。终教意。若有唯取依他耶。答。不可有之。终教建立无明熏真。动转流变之义理故。问。颇有遍计所执及以真如不变。以为所遍计之义门耶。答。古德许之。谓染净不二。名依他时所执亦成所遍计义。不二之中。有所执故。然分别性。名所执时。不成所计。若其真如举体随缘。则彼不变。名所遍计。举体不变。非所遍计。展转言之。亦为所计。闻说真如无相绝言。作相分缘。成所遍计。问。古德一义。唯取真如。为所遍计。是尽理耶。答。非是尽理。约本实尔。迷真必成依他起性。岂得独取所迷真乎。上来总明所遍计竟。问。所言遍计所执者何。答。遍计谓前能遍计心。言所执者。前所计境。双举心境。以为此名。何双举。为取能。故意云。于所计境。虚妄构尽。种种分别。执我法故。贤首大师。密严疏二。立三性义。二门分别。释名出体。其释名云。一分别性。亦名遍计所执性也。言分别性者。谓虚妄心。构尽计度。不称境故。名为分别。就能为名。又此妄心。于所执境。遍计着故。名遍计所执性。非遍计心所执存境。名遍计性。此约能所合为名也。有人宣说所遍计境名遍计所执。不取能执。为遍计性。若如是者。即违道理。良以。三性诸圣境界。遍计所执。毕竟无法。圣人不见。既不见故。宣说三性道理。三性道理。诸佛境界。非凡愚境。如何说言毕竟无法。为圣境也。佛性论师。过在矣（已上彼文）总举二名。为此性称。分别即是遍计异名。故云就能。次名即是能所合立。既言于所执境等。是故为取能执心。同若尔。此义唯以能遍计心。名为遍计所执。于所遍计。不可举之。答。此义实尔。唯约能计。是故大师专破有人唯约所计。而举所者为显此能计心。于境计度故也。问。此中破他人之意何。答。遍计所执。情有理无。具二义故。成圣境界。有人唯约理无为言。不对情有。唯言理无。故成无法。即随所破。既是理无。何成横无。然说理无。成拨无故。若不尔者。不可破。问。若能遍计。以为遍计所执性者。何上来建立三种。言能遍计。及所遍计。遍计所执。答。建立三种。顺法相师。以其大途令同法相。法相诸师。分三种者。分本颂文显法虚实。虽分三种。唯取所执。为初性体。能遍计心。所遍计境。并是依他起性摄故。其所执性。唯取当情所现之相。即是毕竟都无法也。所计境上当能执心。所现实我实法相状。其体其相。是实无故。如是研核。定所执性。即当始教大乘之意。今终教圆教之意。以能执心。为初性体。所以然者。根本无明。于真如上。由不觉故。妄闇迷执。此本无明。即能遍计。真如与此和合成业。三细六粗。次第转强。于中随应计执实我实法之心。以此总为遍计所执。故据实义。不立三种。唯以执心。为所执性。问。其情现相。是何性摄。答。当能执心。所现之相。亦是此性。非是别物。既举能执。况当情相。总通以为遍计所执。问。能遍计。是有体法。当情现相。体性都无。事义悬隔。何通为二。答。为一无过。能执之心。亦都无故。本觉理智。是性实法。闇惑不了。忽然而起。即是横计。虚妄之心。名之以为根本无明。然无明熏习。妄心熏习。境界熏习。虽似是有。其诸体相。若望本性本智言之。余皆虚妄。体性都无。与当情现。其相是同。虽是彼此一通取之。若且分相。即成二重。一无体遍计所执当情现相。二有体遍计所执。能执心故。熏成种子。因缘合生。始教大乘。唯取当情。今终教中。通取二门。古德如是。分别判断。问。能遍计心。既是有体。若尔。与彼依他何别。此为所执性。以何为依他。答。能遍计心。是染分。依他虚妄义边。以为所执故。虽是虚妄。因缘生起义边。以为依他起性。一体二义。不可遮故。虽是有体。既是虚妄。终归无体。本觉理智。实相之外。无余法故。问。终教实义。不可建立能遍计等三种门耶。
    答。立三无过。顺始教故。是故古德准密严疏能所之言。建立三种。然彼疏中。唯言能所。不立第二。准判立三。亦不立之。俱通无过。上明遍计所执性竟。
　　第二依他起性者。依托因缘。所生起法。谓诸事门。色心等相。名依他起。密严疏云。依他性者。亦名缘起性。亦名依他起性。皆得无伤。依分别他。始得有故。名依他性。良以。大乘一切诸法。以心所作所作诸法。不离于心。以心为体。若无妄心。生死之中依他起性。不能自起。故诸经中。说十二缘。为依他性。十二因缘。无明为初。故知。依他依遍计他。又经说言。梦等八喻。喻依他性。若无梦心。境不现。依梦有境。明知。依他分别有。又人说。言清净依他。此净依他。与其正智。为同为异。若言同者。即圆成故。非是依他。若言异者。即从无明。方有余支。即知不清。若不从无明故言净者。何处经云十二缘法。明为缘有。故知。清净依他性者。浪言无（已上）文中分别他者。遍计所执。名为分别。当性指彼。是故名他。依托所执。生起事法。故今章云。若离所执。似无起故（已上）此明依他似有。同所执情之所以。问。何故依分别他。得生。答。语其根本。即是无明熏习真如。成三细等。无明即是分别性故。真如即以无明为他。真与妄合。即成梨耶。梨耶即生一切诸法。依他诸法。心为体者。即此所以。问。依他起性。总有几种。答。此依他起。有其二种。一染分依他。一切有漏色心等法。二净分依他。一切无漏清净诸法。但是因缘和合生起。有为迁变。相续转故。今章文中。真如随缘。成于染净。明镜随缘。现于染净。探玄记等。诸文之中。染净依他。解释散在。问。何故密严疏。唯陈染依他。不立净分。还破他人。答。依他自本染净相分。经论昌开。祖文多载。然密严疏。不立净分。似违文理。未详何意。古德私记云。问。密严疏。无净分依他。何立净分依他起性。答。彼非香象疏。其义有多谬故。故不可必依。具如下明（已上）彼下文云。问。遍计所执。体是无者。何密严疏。破无人云。圣人不见。先不见故。不可宣说三性道理。答。东德云。彼疏非香象疏。略有三违故。一香象一切处立五教。而彼疏中。立渐顿二教。二章约所执性。说毕竟无。而破无者。三处处文。楞伽密严等经。宝性起信等论。是终教。思益无行等经。亦起信等论。顿教。而彼疏。密严经是顿教。故非彼疏。然无差别疏。说法身众生无差别义。广释此义。成立多门。如密严疏中具说。智璟大德云（五教记）香象作华严疏二十卷。密严疏三卷。故知彼疏未勘三违诸文。后可勘合耳（已上）昔于密严疏。有其二说。一非香象疏。二如智璟大德。长载大德。并云香象所说。有古德言。非彼所制。而亦引彼成立义理。今详彼疏。四言成句。章体规矩。无有参差。不教章探玄等例。然文言精美。祖章皆悉同。至相大师。所制章疏。文词简约。句逗不守宗数布置。唯在显旨。香象大师。多有同之。如教章中十玄义等。大途风芳。皆仿彼躅式。亦有其四字成句。精妙绝。如旨归等。然于宗义。彼此一同。是故前后不拘笔体。至如密严疏者。笔体恒定。如净影章。于宗义者。无别乖违。时有异余。会同无妨。古德全非穿凿。是其所出过失。非是强难。初难不立五教者。香象文疏。随所释典。所立有在。如起信论。十二门论。无差别论。梵网经。般若心经等诸疏。不立五教。释华严经。具立五教。广摄诸教。备判华严。至密严疏。何必立五。次难破所执无者。今宗所执是取有体。而兼无体。为所执性。有人但就理无一边。取无体法。故成非义。后难摄于顿教者。此判直进回心二门。是故全非五中顿例。此即非难。不可依用。大师所判。随宗立教。楞伽心玄。起信门等。诸疏之中。建立四宗。摄判诸教。梵网疏中。化制二教。以摄诸典。若如所难者。应不用此等。今密严疏顿渐门。收摄诸教。以判今经。诸文随宗。所判皆尔。至密严疏义。不可言不用。故密严疏。香象所制。自古多用。于今无改。无差别疏既自指之。崔致祖传。举密严疏。义理无违。文言有例。若非此疏者。祖释是何乎。问。若尔。何故彼疏。不许净分依他。岂是非违祖文等耶。若用此者。请会此义。答。一往见之。言无净分。似违余文。而见始终。非是乖违。宗旨契合。何者。彼难言中。既举正智。对净依他。责同不同。其正智者。是本觉智。在出缠位。即是本智所成修智。始觉修生如理如量。是其体也。本智即是圆成所摄。圆成所摄正智之外。不可别立净分依他。然有人意。彼正智外。别立净分。是故祖师征责不许。非谓总无净分依他。所望义别。不可偏局。唯识本颂。依他文云。依他起自性。分别缘所生。释论料简分别之言。有二解释。一云。纷就染分。言为分别。净分依他。圆成摄故。二云。就心心所。名为分别。色法依他。心所变故。密严疏中。不许净分。是当初释。修生正智。圆成摄故。彼疏依他。以心为体。是当后释。色等诸法。心所变故（因决前所引文）但成唯识当始教意。此密严疏。是终教宗。随宗得意。彼此无违。如此和会。事义契合。不可拘滞一边。猥强穿凿祖宗。问。如佛地论等。依四缘之他。何故今言分别之他。答。若据无明迷真。为言。定是分别之他。名依他起性。若据染污熏习因缘。亦是四缘所生为称。因缘是亲因。亲辨自果故。余三是疏缘。疏助生果故。色法二缘。心法四缘。如是和合。生起现前。于中二重。若依根本。真如为因。真理随缘。作诸法故。若依枝末。事种为因。熏习成立。作亲因故。增上所缘之等。三种二门并同。并是总通染净依他。是故当知。迷真之门。熏习之门。分别之他。四缘之他如应对当。缘起现前。密严疏意。且约染分。四缘之他。即通染净。第三圆成实性者。真如理性。具三义故圆满。成就。真实是。真如二义。谓不变随缘也。不变随缘。俱具三义。此古德义。不变三义。全同始教。如前段明。随缘三义。以不异常之无常故。无常之处。具常二义。具此二重。为终教义。法性宗三性。精要粗如是。今章所明三性。是法性宗义理。当至文处。随过随解。密严疏中。出体门云。分别性者。但用分别妄心。尽度行解为体。又复人说。妄心所执妄境为体者。此言大谬。过如前述（已上）出所执体也。言过如前述者。前所执性。释名之中。破有人妄境之义也。彼文亦云。依他起体义有两重。一者从本建立诸法。谓从无明。乃至显识。显识心中。见相二分。一时分出。所见相分。依无明等遍计性故。名依他性。于此义中。见相二分。皆是依他。二者观行。除障入理。建立三性。于此义中。但立所取相分为体。良以。能取见分心者。不知自共相分尘。故执为心外实有情法。然意识心所。迷所执本质尘者。是显识作。非意识作。故观行者。达无实时。似有相分犹有非无。据此行义。世间迷徒。说依他起是有不无（已上）此中依性体二释。初以见相二分为体。后唯相分。以为其体。长岁大德。释二义云。初释意。诸能缘心。总为见分。诸行缘境。总为相分。为二分也。见照义等。名为见分。后三分。同照境故。不相应法。随彼分位摄故。从依他起本。建立依诸法。即无明与三细类耶。为法起本。意无明。熏动心海成三细也。依三细展转资熏。成彼六粗。故为诸法生本。故密严疏云从无明乃至显识心中见相二分。皆是依他后义意。观行者前。建立三性。彼所知依他法。为依他体。能观心。亦成相分义。故总相分为体。此见相分依他。总以心法为体。故文云。良以。大乘一切诸法。以心所变。所变诸法。不离彼心。以心为体以上岁志尽也古德引此义已云。今云。后义意。染第六识。缘境界时。第八所变境为疏所缘。本质心中现相分。为亲所缘。彼第六识。成观智时。染见相分。皆并除灭。唯疏所缘。是第八显识作。非意识作故。观智达实无。彼本质犹有。故相分为依他起。问。若尔。能变赖耶犹有。故可为依他。答。今约缘相分时。疏所缘说故。非例也。问。缘第八识时。亦彼第八识。为疏所缘。何不取彼。答。不正此例。故为不正。今云。后得智。缘诸法时。染心染境。共所遣除。唯观不染净境故。缘观心所缘相分。为依他性。问。初释有何过。答。无明三细中初二及六粗名依他起义。隐不显故。不理尽说（已上私记文也）密严疏中。第三性云。圆成实体。准即如常（已上）真如妙理。诸法体性。众德满足。湛然寂静。故云如常。上来因彼标分三性。粗明法相法性三性义理。当章所明。是法性宗。终教已上。专在此门。为知二宗差别分齐。兼陈法相三性义理。虽事是繁重。为养神解耳。
    章真中二者下。第二正开。言真中者。真谓真如圆成实性。名真如性。当知。真如召体为称。圆成实者。是就体上义理为名。亦名真实性。如梁摄谓等。是双就体义立名。以真如是诸法体故。或真如之言。亦就体义。真是真实义故。言一不变义者。真如体相。寂静湛然。不生不灭。本来常恒。自性不动。是不变义。言二随缘义者。真如之法。不守自性。随迷悟缘。举体运动。成染净法。是随缘义。问。唯识论第九云。此诸法胜义。亦即是真如。真谓真实。显非虚妄。如谓如常。表无变易。谓此真实。于一切位。常如其性。故曰真如。即是湛然。不虚妄义（已上）此释真如当不变义。与今不变。为同异耶。答。彼是始终不变而已。即是不变不变不许随缘义故。此是虽有不变之门。举体随缘。作一切法。即是随缘不变。不动不变而随缘故。若据此义。唯俱不变。始终义相。彼此不同。然其当体。不变易义。彼此是同。常恒性故。故指事云。此随缘义。于三乘权教中。未所说也（已上）始教大乘。及法相宗。唯谈不变。无随缘义。故就随缘。拣三乘教。不变义门。同彼宗故。言依他二义者。虽有似有无性二义。以依他门。而贯统之。所管是二义。能管乃依他。真如所执。能所亦尔。言一似有义二无性义者。四缘所生。色心等法。暂假显现。建兴成立。是似有义。由缘生故。托缘求体。都无所有。本性皆空。是无性义。问。似者如也。似何等有。答。有有二义。一当体有以是空有中之有故。二托他有。是如余事中之有故。今似有略有三义。一由缘随应。和合而生。色心等法。即是当体。假暂建立。故名似有。似是假义。非实事故。亦名假有。亦名幻有。亦号缘有。即此由也。二缘生之法。似心外有。既依分别之他故。名为依他。故名为依他。故依他似有。假似所执心外实有。此是托他之有者也。三真如随缘。成诸事法。名之似有。此事即似真如理性。故名似有。有即如故。名之为似。此有若不似真如者。不得事法即是真如。既事似真。故得即真高辨大德光显钞中依此义门。成似有义。此似之言。意在真如。有是当体因缘生故。具此三义故。名似有。问。无性之义。随似有义。亦有异耶。为不尔耶。答。不随似有。唯是一义。似有当体。皆属因缘。因缘无体。是故无性。是似情有。有体无性。有似真如。是故无性。似有三义。而无性是同指。问答简相滥云。问。三乘教中。说生无自性性与此无性云何别耶。答。彼由依他起上。无遍计所执自然生性。说生无自性性。而未说依他体都无所有故。是故不同彼（已上）余教所说。无自性性。是执空义。本经论等。并是尔故。今此无性当彼体空。问。始教大乘。亦明无性。与今无性。有何差别。答。彼是依他即体无性。以此无性。即名空理。非约真如性有谈之。今终教等。即真理故。依他当体。即是无性。彼此无性。有此异也。言一情有义。理无义者。妄情缘境。心外谓有实我实法。所执妄境之上。当情有我法相。若据其本。无明迷真。即成三细。是细法执。智相相续。起粗法执。执取计名。总起我执。此等并是情有之相。非理横计。所现之相。无非皆是情有。能计所现。皆取俱名计所执故。其理无者。情有既是横计所现。是故其相。无有道理可是真有。故所执相。体性都无。道理既无。故名理无。清凉大师。演义钞中。亦明三性六义之相。复古记云。清凉云。云何三性各二义耶。遍计二者。一情有。二理无。依他二者。一缘生。二无性。圆成二者。一性有。二相无。唯圆成二义小异。今云不变随缘耳（已上）此所引中。唯圆成下。记主对章。明同异也。但随缘一义。与彼不同。余五皆同。缘生双约因果。似有唯所生果。而其当体彼此一同。问。何故随缘彼此有无。答。彼顺始教及法相义。此唯法性不共义故。若清凉师。约法性宗。与今全同。理随缘故。问。性有相无二义。法性宗中无耶。答。法性宗中。亦有此二。以是不变如二义故。诸法自性。本乘有故。不生不灭。寂无相故。问。此六义之中。以何为三性。答。既此三性。各有二义。各各二义。俱是各性。能管所管。俱性体。不可去取。若分本末。不变。无性。理无。是名本三性。随缘。似有。情有。名末三性。本末虽异。无非三性。若就常途所执情有。依他似有。真如不变。以名三性。问。理无无性不变三种。与三无性。有何差异。答。理无。无性。是如次第。彼相无性。及生无性。随缘非是胜义无性。此是随缘成有。彼即泯成无故。若清凉师相无之义。即三无中。胜义无性。执空。体空。俱相无故。问。所列三性。真妄次第有定相耶。为不尔耶。答。三性法门。体是一时。真妄合论。无不并具。何先何后。不可定论。然约义门。非无前后。是故约此。可论次第。古德建立一段问答。委细料简三性次第。长齐大德云。若依摄末归本次第。遍计依圆。如诸经论。若就从本起末言之。真如。依他。遍计所执。真如随缘。成依他起。二性上迷。名所执性。如起信论。唯就三性。论本末者。真如是本。余二是末。或依圆是本。所执为末。依圆是所迷。所执迷二故。东德云。观有二门。一相似观。地前行故。二实证观。地上行故。若相似观。遍计依圆。四寻思观。悟入遍计。依他。四如实智。悟入圆成实性。若实证观。圆成。依他。遍计次第。初地入心。起无漏智。断惑证理。悟入圆成。次起后智。悟入依他。即此二智。不见二取。名入所执。此二各依经论文故。摄论名事互为容。其性应寻思等二偈。此约相似观。明悟入三性。唯识论。引厚严经文。非不见真如。而能了诸行皆如幻车本土等。虽有而非真。此约实证门。说三性次第。此且二门偏对。明其次第。或有遍计依他。约相似观。圆成实性。就实证观。

五教章通路记卷第二十一（终）
五教章通路记卷第二十二

　　    东大寺沙门凝然述
    　　  

（此卷阙）
五教章通路记卷第二十三

　　东大寺沙门凝然述
    　
　　　　
　　　　
　　　　

    章第二出执过者下。大文第二。出执过失。于中分三。初标门。二辨相。三总结。今初。问。前防护执。过相已彰。何故立此门。更出执之过。答。前门唯遮于三性法。执四句者。而未显明执四句者。随何等过。又因遮执情。似出过相。而未正指执情之过。故立此门。别出过相。若不尔者。遮情未尽。表德之门。不可开故。
    章若计真如下。二辨相。亦三。不科自别。三性异故。第一出真如四句过。有等四句。即为四段。初明有之过。亦二。初标分。二辨明。今初。言计真如一向有者有二过失者。问。前护执中。五重四句。今就何重。出其过失。答。护真如执。虽有五重。今总出过。即包五重。一切四句。皆有二过。非唯真如四句二过。亦依遍二。总通亦尔。
    章一常过下。二辨明。亦二。断常别故。初出常过。中亦二。初标。二释。今初。常谓恒尔不绝之谓。凝固不动。自守坚住。因明下断。断谓绝焉不续之谓。尽灭不住。自任空无问。何故断常名为过失。答。情谓偏执。不称道理。不舍断之常。不舍常之断。融即无尘是应道理。今即反此。是故为过。外道凡夫。多起二见。是故经论深破此二。璎珞不增减。心地观等经。具说八不。遣破邪情。显彰法体。其中非断非常二门。大遣妄见。妙通法理。问。约断常过。应有四句。更加俱是俱非二故。若具开言之。虽有四句。举要明体。唯是断常摄尽无遗。故诸破迷不过此二。问。常是有义。断是无义。真如执有。应是有过。真如谓无。应单是断。执双亦等。如次亦尔。何故各出断常之过。答。当体相顺。即有此义。而因此缘。互有余过。且如执有。即是常过。因此即有其断之过。是故破有。双出断常。诸句断常。例此皆尔。依他遍计四句二过。兼正亦尔。准例可知。问违反八不。即成八迷。各有二门。应出为过。答。生灭一异等。各取无违妨。起信论明空真如中。举有无一异四句已。更言乃至。唯识论明计所执中。亦举有无一异。俱不俱等。中百十二等诸论。及释家诸师。所陈非一。非唯八迷亦有百非。约此遣破。事实无量。然遣荡之路。多用有无一异等句。以为规矩。
    章谓不随缘下。二释。亦三。初正明。二问答。三结显。今初。言不随缘故者。若计有者。即定性有。不可随缘作染净法。上护执中。真如非有。以随缘故。若执有者。应非随缘。言在染非隐故者。由上过故。即成此过。本觉真如。不守自性。随染净缘。成染净法。若在染法。隐藏不现。在缠真理。法应尔故。今不随缘。虽有染中。应非隐没。守净性故。言不待了因故者。此亦展转。由前而来。因有二种。生因了因。六度万行。名为生因。生得智果佛菩提故。无漏智种。本觉妙智。名为了因。所生大智。照了妙境。证真理故。本觉真理。为烦恼藏之所隐覆。必待始觉修生之智。理得显现。今既对染。卓然独立。不籍了因体会显证。明常所以。有此三由。故真计有。堕常过失。
    章问诸圣教中下。二问答。亦二。初辨明依圆相通。二结成真俗双融。初中亦二。初真如常无常。二依他常无常。初中亦二。初真如常住。二真如无常。初中亦二。初问。二答。今初。计真如有。既出常过。故说理常。应此过。诸圣教者。折薪释问意云。佛地等经。唯识等论。皆说真如凝然。如是。应亦有过（已上）。佛地经说。五法功德。摄大觉地。为无为法。清净法界。大圆境等。四智心品。名为五法。其净法界。即真如理。以虚空譬。广显其相。亲光论师解释极广。本经所说。非是一偏。释家意致。不许随缘。以亲光菩萨。护法弟子故。成唯识论。如谓如常。表无变易。不许随缘。故举此经论。以为难端也。不简性相二宗经论。但说凝然。总举为问。
    章答圣说真如下。二答。亦二。初正明。二引证。初中亦二。初显正遮过。二举过显正。今初。言圣说真如等者。举上问言此是已下。正答上问。终日随缘。竟夜不变。何故尔乎。法尔德故。举体任物。染净恒成。举体凝然。自性湛然。论相则随缘转反。谈性则随自常净。言是即不异无常等者。明其所由。既不动常。而成无常。是故常者。全指无常。问。常与无常。体相既异何故此常。不异无常。是故。答。言不思议故。欲言之无常。自性是常。不可以无常。而思议。是故言常是不思议常。上是显正。非谓已下。简去过非。既作诸法。而凝然常。故不可言不作诸法。唯凝然常。言如情所谓者。随其妄情。计度思构。非唯情谓而已。然后彰之名言。
    章若谓不作诸法下。二举过显正。于中。初牒前所简法。是情已下。正显过失。执不随缘。是妄情故。情中存物。言情所得。既是情谓。不得真常。故情所得。言失真常。言以彼真常下。显其正理。问。何故情谓。失于真常。答。以彼真常异所谓故。成无常之常。名之真常。如是真常。非情所得。非情得故。名之真常。
    章是故经中下。二引证。言经中者。是胜鬘经。言不染而染等者。彼经此文。诸祖章疏。处处多引。不可不详。彼经具云。世尊。如来藏者是法界藏。法身藏。出世间上上藏。自性清净藏。此自性清净如来藏。而客尘烦恼。上烦恼所染。不思议如来境界。何以故。刹那善心。非烦恼所染。刹那不善心。亦非烦恼所染。烦恼不触心。心不触烦恼。云何不触。法而能得染心。世尊。然有烦恼。有烦恼染心。自性清净心。而有染者。难可了知。唯佛世尊。实眼实智。为法根本。为通达法。为正法依。如实知见。胜鬘夫人。说是难解之法。问于佛时。佛即随喜。如是如是。自性清净心。而有染污。难可了知。有二法。难可了知。谓自性清净心。难可了知。彼心为烦恼所染。亦难可了知。如此二法。汝及成就大法菩萨摩诃萨。乃能听受。诸余声闻。唯信佛语（已上）此一段文。总分为二。初胜鬘自说。二胜鬘夫人下。如来述成。自说亦二。初直明染净。二何以故下。征释显相。初直明中。先举五藏。是染而不染。后此自性下。是不染而染。不思议者。难可了知。征释中。初释染而不染。世尊然有烦恼下。释不染而染。兼明难可了知之义。唯佛所知。余不能故。佛述成中。亦二。初说主问佛。后时佛下。如来正述。亦二。初述叹印成。后如此二法下。定信解者。初中先标述。自性清净心而有染污难可了知者。标不染而染。有二法难可了知者。双标染而不染。不染而染二门。后谓自性下。释成。自性清净心难可了知者。释染而不染。彼心为烦恼所染亦难可了知者。释不染而染。问。经显文中。唯明不染而染难知。何言染而不染难知。答。虽俱难了。不染犹易。烦恼虽覆。自性净故。然自体净。而被覆染。此义极难。是故数处。重明此义。然此二门。难了无异。是故述中。双明难知。言有二法难可了知。是其文也。由此意故。胜鬘自说。并通二门难可了知。以义取文。但是显了。言有二门者。谓性净染污。净影疏云。如此二法。牒前性净有染二法（已上）性净即是染而不染。染污即是不染而染。贤首大师。深得经旨。双举染而不染。不染而染二门。诸处引之。准例应知。今章唯引染及不染。不引难可了知之言。然上文。言不思议常。即是难可了知之义。若真随缘。作诸法者。即应无常。何故性净。是义难了。唯佛境界。若缘性净。应是常住。何故无常。此义难知。佛境界故。不染而染。是不思议无常。染而不染。是不思议常也。问。如此所立。诸教真如随缘性净。无不通畅。若尔。法相宗意。不许真如受熏。固守自性。此义如何。答。所依经论。何必守凝寂。宗祖人师。成有固执。义苑云。问。若云凝然常是情计者。且法相宗中。广谈真如凝然。坚如玉石。不受熏变。岂皆情计耶。答。若与之者。对小施权。得真如一分亦是常也。若夺言之者。执权为了。二谛不融。岂非情计欤。故智论云。智障极盲闇。谓真俗别执（已上）言智论者。可言梁摄论也。折薪云。清凉云。唯识等亦说真如是识实性。但后释者。定言不反。失于随缘。过归后辈耳。演义释云。引唯识文。结同法性。故论云。此诸法胜义。亦即是真如。常如其性故。即唯识实性。释曰。既用真如。为识实性。明知。天亲亦用如来藏。而成识体。但后释论之人。唯立不反。故云过归后辈。况世亲造佛性论。广用胜鬘（上皆祖文）今章出经论意。即是不异无常之常也。非正彼说（已上）天亲论。云立随缘义。而护法论师。唯成不变义。彼余九大论师所立之义。皆尔。亲光论师。亦唯不变。此并过归后辈例也。如台宗荆溪大师。断法相增寿变易（已上）诸论皆云。舍分段身。而入变易。天亲论主意。未必然。但恐释论义不正耳（已上）三十唯识颂云。前异熟既尽。复生余异熟（已上）然护法论师。唯立增寿义。不许别尽别生变易。彼师判言义不正耳。即如是宗过归后辈。
    章问教中既下。二真如无常。亦二。初问。二答。今初。前既断言不异无常之常故。必可有不异常之无常。然诸教显文。不言如无常。何故诸教。不说此义。故言不就。不言已说。约显文。何说凝然故。
    章答教中亦说此义下。二答。亦二。初辨明宗意。二结成教理。今初。言教中亦说此义者。直定所立。常与无常。即体互融。是故即体还常无常也。今既真如不异无常。由此义故。成无常义。言经云者。是楞伽经。此是四卷楞伽第四文也。七卷楞伽第五云。如来藏受苦乐。与因俱有生灭（已上）此中意云。本觉真如。是如来藏。受无明熏。与彼和合。成有漏法。恶因感苦。善因感乐。是如来藏。流变所作。故如来藏。与烦恼随顺运转。其七转识。是生灭法。如来藏性。即在此中。是故藏性。一切有为。有漏法中。随转生灭。指事释云。是四卷楞伽第四卷文。经云。如来藏常。故作依持。能令转识知苦乐。与七识生死因俱。若生若灭。元晓云。犹海水之动。说名为波。波无自体。故无波之动。水有体故。有水之动。如来藏与七转识。生灭随转。是故真如。成无常义。许随缘故。问。何故十卷楞伽云。如来藏。不受苦乐。非生因。余法者共生共灭（已上）三经同本。当同处文。与余二本。相违悬隔如何。答。于此文下。双有下染而染染而不染之义。两本即说不染而染。十卷之本。是明染而不染之门。是故三本不相违也。言经云自性清净心等者。此是起信论文也。而言经者。古来写谬。指事所牒及宋本并言论云。即指事云。或本作经非也。下卷引此二文。云楞伽云。又起信论云。由此明知非也（已上）自性清净是真如法。染心无常。真如本觉。既成染心。故是无常。
    章以此教理下。二结成教理。此结意云。以此教理。真如无常。由无常故真如随缘。以随缘故。举体隐覆。由隐没故。非有无常。逆次结成。翻上可见。
    章问真如是不生灭法下。二依他常无常。亦二。初问。二答。今初。真如常住。依他无常。法相常然。不可问答。真如无常。依他常住。是异恒式。可施问答。然真如法。既通二门。依他之法。应亦通二。故因真如。有此问来。
    章答亦得有也下。二答。亦二。初直立。真如既通二义。依他必亦同然。二何以故下。细辨。亦二。初明不异常无常。二明不异无常常（已上）今初。言何以故者。征也。此是总句。且属初科。诸缘起下。是释。先立理。依他之法。依无性成。无性即常。故不异常。因缘合成。即是相有。无有自性。故是性无。具此一义。名依他法。今成无常。而不异常。虽是无常。而超恒式。言故经云下引证。经者。维摩经。彼经上卷弟子品云。诸法毕竟不生不灭。是无常义。指事云。远法师云。离相穷极。名为毕竟。理寂无为。名不生灭。此不生灭。是其无常之实性。故名无常义。上宫说。三聚法。即体自空。无生灭。是无常义（已上）今章主意。不异常之无常。是故不生不灭。是无常义。常住即体。是无常故。
    章又以诸缘起下。二明不异无常常。言以诸缘起等者。先立理。此翻前门。若翻前文。应言无自性法。缘起成立。方无自性。今直成立缘即无性。此是表诠。非灭缘起等者。即是遮诠。缘灭之空。大乘不许。言故经云下。后引证。初所引经。即大品经。即空无相般若通理。后所引经。是维摩经菩萨品文。法身流转。名为众生。以揽法身。为众生故。是故众生。即是涅槃。众生即体。即是法身。是故不用更证涅槃。是故二经。并证所立。
    章此中二义下。二结成真俗双融。亦二。初真俗相配。二立义引证。今初。言此中二义者。依他二义。一不异常之无常。二不异无常之常。言真中二义者。一不异无常之常。二不异常之无常。依他中后义。与真中初义。主体一同。依他中初义。与真中后义。其体全同。故云相配可知。虽是相配。各有所同。真如是常。而兼无常。依他是无常。而兼常义。
    章此即真俗下。二立义引证。真如常住。依他无常。即法相门。非是镕融。真如无常。依他常住。是双融门。义一均故。言故论云者。是梁论文。宋本章云故智论云。彼写谬矣。折薪云。智论下。摄论亦有此文。如前引（已上）不细检文。谓在智论。指事云。是梁论第一卷初颂文也。疏云。初二句中。言智障者。无明住地。能碍真解。名为智障。言极盲闇者。障中穷细。名之为极。无其慧目。称之为盲。迷覆真如。故名为闇。言真俗别执者。理绝情妄。名之为真。事为情知。目之为俗。真俗体同。事似波水。惑情之家。迷彼真如不二之理。计其真俗有异体。名为别执（已上）
    此引古师梁摄论疏。此中智障。指二障中所知障故。疏判为无明住地。智障法执。即执真俗二谛性相一异等故。今者不融。依他圆成。即应堕彼执异障故。是故融会离别执过。然摄大乘。天亲释论。首举数偈。归敬三宝。请加述意。其佛宝中。具举断德。其所断者。惑智二障。先举智障。后举烦恼。今此引其所知障也。论具文云。智障极盲暗。谓真俗别执。由如理如量无分别智光。破成无等觉。灭心惑无余。常住德。圆智恒随。行大悲等。彼亦举佛智恩二德。所谓圆智大悲是也。灭心惑无余者。即断烦恼障也。唐世亲摄论。归敬偈云。诸破所知障翳暗尽。其所有如。所有诸法。真俗理影中。妄执竞兴于异见。斯由永离诸分别。无垢清净智光明。后得最胜三菩提。惑障并习断常住。能无功用。于十方。随诸有情意所乐等。广文如彼。与旧译论。对挍可见。为知由来。引彼论也。此偈世亲释时结之。而隋译本。无此偈句。无性摄论。无归敬偈。
    章是故若执下。三结显。亦二。初约真谛结。二约俗谛结。今初。言即不随缘等者。即举已前三因。结成所出常过。既言真如若有。是故就真谛结。此之三因。随一即具余之二因。连属相随。不相离故。
    章又若不随缘下。二约俗谛结。言若不随缘等者。即因前因不随缘生。俗谛诸法。依真生成。真不随缘。而有俗谛。是无所依。而有诸法。是故俗谛。即成常过。然出常过。总有二门。初约真谛明。二又若不随缘下。约俗谛明。前依圆。常无常问答。前科段中。决择相状。然今属结科释后段。因结真谛。结显俗故。
    章二断过者下。二明断之过亦二。初约真当体。二约俗无体。今初。言如情之有等者。妄情所谓一切义理。皆成断灭实义理故。是故约此。出断过失。
    章又若有者下。二约俗无体。有俗谛者。由二义故。一有自体故。得有俗法。二真所随故。得有俗谛。今无此二。故成断过。
    第二明无之过。常中二义。初染法无依故。后净法无因故。问。何故生死言依。无漏圣智言因。答。依如来藏。得有生死。染法乖真。故唯言依。依如来藏。得有涅槃。证真之智。亲顺真如。全以真理。成能证智。无有如外智能证于如故。是故净法。持言无因。以本觉理成始觉故。言又无所依下。出断过失。亦有二义。初断俗谛故。后当体无故。
    第三明双亦过。言亦具上诸失者。此过既是双计有无。是故定具上有无中。各各断常。二种过失。准上可知。理应尔故。言谓真如无二下。虽有诸失。且出一个。虽是一个。总含通摄。失正理故。是断无理。强立是常。上二句诸失。此一个断常。彼此有无。映带应得。
    第四明双非过。此亦失理。常体为断。强立为常。转成之过。上明真如四句过竟。
    第二出依他四句过。于中分二。初标门。二若执有者下。辨相。亦四。有等四句。不科自别。第一明有之过。亦二。初标分。二一常过下。辨释。亦二。初正明二过。二决择常过。初中亦二。初常过。二断过。今初。言谓已有体等者。此大乘宗。以定有义。令随外道自然实有。萨婆多宗。虽言因缘。而实有故。诱引教故。大遂破故。
    章又由执有下。二断过。以籍缘故。得有诸法。今即反此。故成断过。不籍缘故。转成此过。待前常过。是当体故。
    章问若说依他下。二决择常过。亦二。初问。二答。今初。言摄论等中说依他性以为有者。无著菩萨。位居初地。造摄大乘论。明十殊胜相。初应知依止胜相。广明八识。次应知相胜相中。具明三性相。其依他性。因缘和合。假名成立。为染净有。八识相貌。唯依他性。八胜相等。诸位观解。于中皆明依他性有。等言等取无著所造显扬圣教等诸论。又世亲菩萨等。释无著摄论等。及自造诸论。多明三性。是故亦取彼诸论等。若语本源。弥勒菩萨。瑜伽。庄严。辨中边等。然彼菩萨。因极上位。今且对下龙树提婆。是故且举无著世亲。
    章答圣说依他下。二答。亦二。初辨明宗旨。二勘挍过起。初中亦二。初直显。二征释。今初。言圣说依他等者。圣言即指无著世亲。旧译诸师。并云。龙树天亲。俱释初地。昙鸾道绰等。如是判断也。新译诸师。并云。无著初地。世亲菩萨四善根初。入暖法位。得明得定。慈恩淄州等。如是传判。今言圣者。初地已上。是圣位故。依新家意。正举无著。是初地故。相从即取天亲菩萨。言依他有。即不异空之有故尔。非是异空定有之有。故虽言有。不堕情计。
    章何以故下。二征释。亦二。初征。既有其体相。何言不异空。二以从众缘下。释。亦二。初明假有义。二显论主意。今初。言以从众缘等者。四缘和集。所生诸法。即体无性。无自立故。言一一缘中等者。能成缘中。各无作者。外道即计诸法生起。别有作者。即神我等。今求缘中。无有能造色心之者。缘既无作。岂有所生。无作无起。而得缘起。言是故已下。结成所立。无作而起故。名非有之有。
    章是即圣者下。二显论主意。言不动真际建立诸法者。是出大品经中。大师处处。引此经文。明一切法非有之有。真际即是无性之理。无依玄绝之法。是全真际。成缘起法。虽是缘起。常恒真际。真际全体。即成缘起。是故有者。非有之有。
    章若谓依他下。二勘挍过起。亦二。初辨明过相。二结成过起。今初。此中有过。展转三重。一缘起有性过。二不相由籍过。三坏依他法过。此三重过。皆由执有。展转钩锁。相连而起。
    章是故汝意下。二结成过起。言汝意者。是指依他执有之者。言恐堕空断者。检执者之意趣。问。若言无者。应成断无。故立为有。是有何过。答。故今勘云。若立为空。即应成有。由无自性缘起成故。不知此义。恐成空断。依他为有。此人不达缘生无性。立为定有。为定有故。败坏缘起。坏缘起故。即堕断无。若知无性。无有此过。
    第二明无之过。亦二。初标分。二若谓依他下。辨释。亦二。初断过。二常过。初中亦三。初正明。二问答。三结成。今初。言若谓依他等者。牒执。言即缘无所起等者。勘过。此即当体过也。泛出过失。有其二门。一当体过。如执为有。即名常过。计度为无。即名断过。二转成过。如执为无。即出常过。计度为有。即出断过。展转成过。非当体过。三性四句。一一断常。随其所明。应如是知。此中过者。空依他故。不存缘起。无缘起故。无有诸法。此当体过。如此勘挍。或有直出过失。如上文云。执真是无。亦即是断。如是等也。言即是断也者。结过。
    章问若说缘生下。二问答。亦二。初前代师意。二后代师意。初中亦二。初问。二答。今初。言若说缘生等者。牒所出过。以为问端。言何故中论等内等者。引所遮论。正作问难。等言等十二门论。百论。智论及余空论。中门智度。并龙树菩萨所造。百论提婆菩萨所造。龙树是初地论师。对前无著菩萨。提婆地位难知。对上天亲菩萨。
    章答圣说缘生等者。二答亦二。初辨明宗旨。二勘挍过起。初中亦二。初直显。二征释。今初。圣说缘生等者。牒所难法。为所立体。言此即不异有之空也者。正显宗旨。因缘和合。假立似有。似有即空。空不异有。缘起似有。即无性故。
    章何以故下。二征释亦二。初何以故者征。有空天别。何故不异。二法从缘生下。释亦二。初明真空义。二显论主意。初中亦二。初正显。二结成。初中亦二。初顺显。二反显。今初。此中意云。因缘生故。必无自性。是故明空。不舍似有。故终日说有。而不碍空。竟夜谈空。而不妨有。不碍有空故。名之真空。中百等论主。所以说之。
    章若不尔者下。二反显。言若不尔者。指前无性。若非无性。无缘起因。无缘起故。不得成空。今则反此。成无方空。
    章是故不异下。二结成。有即空故。名缘生空。是故虽空。必不异有。
    章此即圣者下。二显论主意。言不动缘生等者。全取缘起。而谈空故。或言。不坏假名。而说实相。对前不动真际建立诸法故也。龙树等意。由此义故。说甚深空。名缘生空。深契佛意。扬无方道。
    章若谓缘生下。二勘挍过起。亦二。初辨明过相。二结成过起。今初。此中过相。展转二重。一执断空故。无有缘起。二无缘起故。无有空理。上明过相。无空理等。结归空过。
    章是故汝意下。二结成过起。言是故汝意恐堕有见等者。检彼过云。若立为有。即应成空。由籍诸缘。全无性故。不知此义。恐成有见。依他为空此人不达无性缘生。立为定无故。为定无故。已失性空。失性空故。堕恶取空。恶取空者。执断空人。瑜伽论中。举二类人。一善取空者。不执空之空。二恶取空者。定执空之空。今恶取空者。即当彼断空。此空问答。与前有段。相对相反文句义理。遮诠表诠。意致炳焉。
    章问若由依他下。二后代师意。亦二。初问。二答今初。此问有二。初领前代无违。何故已下。举后代相破。是今正问也。言前代诸论师者。即前所举。三论龙树提婆。法相无著世亲。更通两宗余诸论师。问。今前代者。如来灭后。经几许年。诸师出现。答。章主十二门论疏。陈龙树出世时代云。有说。龙树佛灭度后。八百年出。依摩诃摩耶经。佛灭后七百年出。近问三藏云。西国有传。龙树从佛灭后。三百年出南天竺二十一国王。以药自持。拟待弥勒。至八百年。彼王诸子。并皆老死。无嗣位者。后一太子。恨无得位。母氏教云。汝父不死。是龙树所持。汝乞彼首。父即随丧。王便依言。往乞菩萨刎头与之。于是而卒。既五百年在世。是故诸记皆会（已上）龙树菩萨。承大乘法于马鸣菩萨。马鸣论师。依摩耶经。如来灭后。六百年出。僧祐律师。萨婆多记云。马鸣菩萨。三百余年出。是时出世。承文殊。龙树或说云。五百三十年出。承于马鸣。是七百时。次提婆菩萨。八百年出。罗□罗菩萨。八百余年出世。此是三论宗祖出世。次法相宗祖。如来灭后。九百年中。弥勒菩萨。受无著请。降阿踰阇国。说五部论。无著随从承之。世亲觉师子。并承无著。着即九百年之中承续。慈恩唯识疏一本云。惠恺法师。俱舍序云。佛灭已后。千一百年。天亲菩萨出生造论。依今所传。诸部说异。今依大乘。九百年间。天亲菩萨出世。造此颂本。真谛法师。中边疏亦云。九百年中。天亲生也。同时唯有亲胜火辨二大论师。造此颂释。千一百年后。余八论师。方造斯释（已上）余八论师者。释世亲唯识三十颂。有十大论师。谓护法。德惠。安惠。（德惠弟子。与护法同时也）难陀。净月（安惠同时）胜友。胜子。智月（此三护法身子也）亲胜。火辨。世亲同世。今章言前代者。总指未至护法之前。护法已后。是后代故。问。此后代者。指几许人。答。后代本祖。护法清辨。同时出世。相对而论。二人俱有等言。各指其人等之。谓护法弟子。有戒贤论师。清辨门人。有智光论师。此二大论师。各立三种教。互诤金玉。各竞兰菊。问。护法清辨。几年出世。答。佛地论第四云。又声闻藏。虽佛去世。百年已后。即分多部。而菩萨藏。千载已前。清净一味。无有乖诤。千载已后。乃兴空有二种异论（已上）此空有者。即是清辨护法二宗所立义也。唯识灯一云。护法菩萨千一百年后。方始出世。造此论释及广百论释。清辨菩萨。亦同时出。造掌珍论。此时大乘方诤空有（已上）护法清辨二人出世。并云一千一百年后。然震旦诸师。考挍如来入灭年代。诸说不同。且依法上及长房录。延保不同。护法戒贤。面受亲承。玄奘三藏。承戒贤师。护法出世。如是事义。具如章上玄奘处。陈清辨亦尔。是同时故。戒贤智光。亦是同时。俱住中印那兰陀寺。分廊而居。二宗别论。日照三藏。承智光师。学穷三论。亦随戒贤兼通法相。贤首承三论宗旨于日照。即制十二门论疏。具陈三论宗旨。二大论师。所立教义。具载在于探玄记。起信疏。十二门疏等。今言后代。即取千一百年之后。兼取戒贤智光时代。彼彼时世。准例易知。言各执一义者。护法唯执有门一义。清辨唯取空无一义。
    章答此乃相成下。二答。亦二。初直明无违。二释二师意。今初。二师各取有空一门。相貌极违。既是相违。似是相破。然探义意。互相成立。言有成空。言空成有。故相成。非是相破。
    章何者为末代有情下。二释二师意。亦二。初别显二师意。二合显二师意。初中亦二初显清辨意。二显护法意。初中亦二。初出机情。二显宗旨。今初。言根机渐钝者。佛在世时。领佛语者。必定即是利根上机。佛灭度后。总是机钝。于中正法。像法。末法。渐薄钝根。有其阶降。上言前代。是指正法。马鸣龙树。正法中运。提婆青目。渐向季候。无著世亲。正法季运。今言后代。即是像法。而有初中后等不同。护法清辨。像法初运。或渐经时。依法上故。此等论师。四依菩萨应利钝机。出世弘法。非指彼大士。言利根钝根。利钝之相。约事不同。且如空有。利根领悟空有相即。钝根不尔。见有则空外别存不知不异空之故。见空则有外别立。不达不异有之故。今是清辨。为成护法之有。破众生所应执妄有。至穷极之处。
    章是故清辨下。二显宗旨。亦二。初正显。二结成。初中亦二。初顺显。二反显。今初。言破依他有者。此即破折末代众生所应执着。此末代者。护法已后。前言末代。应此时故。毕竟无者。破无所遗。若有所遗。妄不尽故。妄若不尽。妙有不显。护法所立。是极妙有。为显妙有。破众生执。是故清辨。成护法有。
    章若不至此下。二反显。言彻底性空者。破妙有上执。无有所遗者。即至有之极处。极处即是空。妙空不异有。故还得有。嘉祥师云。一源不究。则戏论不灭。毫理不尽。则至道不彰。以无源不究。群异乃息。无理不尽。玄道始通。是以新文。遍排众计（已上）彼明三论遍破诸计（外道。毗昙。成实。有相大乘）直显无依无得玄道。此明破破依他上执。直得无碍妙有。可以为例。
    章是故成有故下。二结成。所成有者。是护法妙有。名表德有。所破有者。是众生妄有。名遮情门。破有至空。还得此有。此至空者。若望护法。是表德空法之正理。不异有故。若望众生。是遮情空。破情不遗。至极空故。遮情所至。表德所至。体是一味。约门有异。
    章又彼有情下。二显护法意。此段义理。全同清辨。反彼门故。准例可见。于中为二。初出机情。末代众生。容随空故。二是故护法下。显宗旨亦二。初正显。亦二。初顺显。二以若有灭非真空故者。反显。二是故本故下。结成并准上知。翻例易故。
    章以色即是空下。二合显二师意亦二。初正显。二结显。初中亦二。初顺显。二反显。今初。言色即是空者。明有即空。亦事即理。般若教中。明诸法空。始自五蕴。终至种智。八十余科。一一历陈。今且五蕴。先约色蕴。玄奘所译。般若心中。明色蕴已。云受想行识等亦复如是。所空诸法。无不包摄。色法举体。全是空无。非色灭尽方是空。无举体空故。空不异有。不异有故。虽空非断。以非断故。即是真空。名真谛中道。清辨菩萨。所立如是。言空即是色者。空之举体。全是色有。非空是物空外有色。举体有故。有不异空。不异空故。虽有非常。以非常故。即是妙有。名俗谛中道。护法菩萨。所立如是。言二义镕融举体全摄者。空有相即。名为镕融。清辨之空。以有为空。是故空中。摄护法有。以是不异有之空故。故空举体。全摄有也。护法之有。以空为有。是故有中。摄清辨空。以是不异空之有故。故有举体。全摄空也。
    章若无后代下。二反显。言二理交彻者。色有彻空。空理彻有。言全体相夺者。以空夺有。有即全空。以有夺空。空即全有。交彻是双照。有即是空。空即是有。相夺是双遮。有即空故非有。空即有故非空。言甚深缘起者。空有无碍。不隔别故。此缘起法。总名中道。于中无性缘起。名俗谛中道。缘起无性。名真谛中道。双照二门。名二谛中道。双遮二门。名非真非俗中道。双遮双照不二。名遮照中道一缘起法。具此五重。名甚深缘起。依他性法。二师名立融摄和会。成缘起法。问。二师各一门。不应成法耶。答。和会二宗。故立此义。各举一门。镕融成故。若互立一。虽举一门。而无不融。互相摄故。
    章是故相破下。二结显。门论疏中。先举有空各立之义。后会二宗。成立一味平等宗旨。此约无著龙树。和通。然后问答和会。护法清辨二义。今同今章。彼疏委悉。披对可见。
    章是故如情下。三结成。上出断过。因施问答。和会二宗。今至此文。还结断过。
    章又若说无法下。二常过。此即转成。非当体过。既执无法。即横计有。非缘法。故成常过。
    第三明俱是过。亦二。初准判。双执有无。是故即具前二句中。各断常过。二问若据上来所说下。问答。文义易见。第四明俱非过。亦二。初直明。既是戏论。故成非理。二何者以其执者下。释成可见。
    第三出遍计四句过。亦二。初标门。二若计所执下。辨相。四句自别。第一有之过。言圣智所照理应不空者。圣智所见。遍计所执。体性都无。犹如兔角。然若执有。圣智所见。应是定有。本自有故。故名常过。其断过者。断情有故。
    第二无之过。常过是约无迷同圣。断过二重。初是断凡。后即断圣。不异圣者。是转成过。二重断过。是当体过。
    第三双亦过。取上有无。取二性故。有无相违。不可并故。
    第四双非过。有无俱非。是戏论相排。有无义不成故。
    章第二执成过竟者。出执过中。大文第三。是总结也。
    第三显三性义。前之二门。防护执情。及出执过。遮情已竟。今明三性本来实义。即是直显表德法门。于中分二。初标章。二真如下。辨相。三性不同。不科自分。第一显真如义。即有四句。第一有义。明有所以。有其三种。然后指上。有真如故。即成染净迷悟所依。真如实体。真有不空。有过恒沙功德法故。究竟坚固。不可坏故。言余如上说者。指上护执四句。护真如中。五重四句。护无五重。为有实义。一不变故。二随缘故。随缘即不变故。三离所谓故。四不空真如故。五圣智行处故。不变即同今不可坏。不空真如。即今不空。迷悟所依。在上出执无过之中。是故取为有上妙德。
    第二真如无义。且出三义。对染故者。真如体性。无有妄染。而能现染。随流变故。言余亦如上者。上护有中。总有五重。一随缘故。二不变故。不变即随缘故。三离所谓故。四空真如故。五离妄念故。随缘即是与今同也。
    第三真如亦有亦无义。亦出三义。真如即有空有德故。若尔。有违于空。空违于有。云何是德。答。违顺自在。空有是德。空即是有。有即是空。是故自在镕融是德。以上防护非有非无。为此门德。第四真如非有非无义。言余翻说准上知之者。指前防护亦有亦无。为此门义。兼指亦有亦无之义。依他遍计四句表德如是。相翻义理易知。
    第二依他表德四句。有德义中。上防护无。总有八重。一无性缘起故。二无性故。此是转成。三缘起故。四无性故。五能现无性故。六异遍计故。七圆成分故。八智境界故。今且举二。余并准上。无之表德。护有八重。一缘起无性故。二缘起故。此是转成。三缘起故。四无性故。五约观遣故。六异圆成故。七遍计分故。八离所谓故。双亦双非。五相反覆。以为依他后二句德。
    第三遍计四句。表德有中。一情有故。二无道理故。三执有故。四无相观境故。五能□真故。是护无也。无中。一理无故。二无道理故。三执有故。四由无相故。五无体故。是防有也。
    章上来别明三性竟者。别说三性。分为三段。初标分。二随释。今是第三总结门也。
    第二总说三性。前是三性差别陈说。相不参杂。故名别明。此约真妄离合之相。分别三性。故名总说。于中分二。初标章。二三性一际下。辨相。亦三。初标显。二引成。三结释。今初。三性一际者。三性各有本末二门。本三一际。末三一际。三性六义。总共一际。举一全收。互不相离。如门初明。
    章如摄论婆罗门下。二引成。亦二。初婆罗门问经。二所引达摩经。初中亦二。初引本论。二引释论。今初。此文出梁摄论第六卷。隋唐二译。及无性论。并在第五。言婆罗门问经者。无著本论引之。后魏论云梵天问经。唐译云梵问经。义同梁论。此所引经。未传震旦。文中分二。初婆罗门问。二于依他中下。如来答也。于中初直答。后何以故下。征释。问。婆罗门。问佛意何。答。摄论十胜相中。第二应知胜相。广明三性相。其中前明依他八喻义已。具释诸经所说义。谓生死涅槃同不同义。诸法染净。诸法常无常等义相。如是等也。今梵问意。佛先宣说如来所见。佛所见者。不见唯生死。不见唯涅槃。彼婆罗门。虽闻此说。未达深义。故特问佛。如来答意。由依他起性行相故。生死涅槃。染净不二。名为依他。由不二故。生死涅槃。无有差别。无差别故。生死为涅槃。涅槃为生死。是无二义。且举一边。故云生死为涅槃。虽是不二开而言之。二分之中。遍计是生死。圆成是涅槃。故开即成三性之相。今约依他不二为言。是故不见唯生死唯涅槃。
    章释曰依他性下。二引释论。天亲释中。初正释答文。二由此意故下。总结答意。正释中。非生死言下。可有何以故三字。准下何以故言故。此中意云。依他之法。非唯一分。开成染净。合是一相。故合成时。不见唯一。上是正释。是故不可。结释。亦三。初顺义。二若见下。反成。三是故不见下。成双不见。此举婆罗门问言。结如来所说意。上是梁论本。释文意。有婆罗门。问佛不见生死涅槃。是故结云佛答彼问如是。然唐本论云。世尊依何密意。于梵问经中。说如来不得生死不得涅槃（已上）此是论主。引梵问经。问彼经所说意趣。非婆罗门问之于佛。释论释答意已结云。依此意趣。于彼经中。说如来不得生死。不得涅槃（已上）此结。论主得彼经意。隋论论云。依何义故。梵问经中。说如来不见生死及涅槃（已上）释论结文亦尔。魏论云。有何义故。如梵王经中。说我不见世间不证涅槃（已上）魏隋唐论。并是论主。引经作问。梁论一译。独为婆罗门之问语。此则译人之意。章即依此。以为大准。今且会云。既言婆罗门问经。是故问言。判为婆罗门之问也。
    章又云阿毗达摩下。二所引达摩经。亦二。初引本论。二引释论。今初先引经作问。二于依他下。论主答经义意。问中初举经所说。达磨经者。即是彼论所依所释阿毗达磨经。有十万颂。无著菩萨。依彼摄大乘品造论。故以为名。言依何义下。论主正问答中。初解三分相。依此已下。正答所问。彼经之中。为陈三性。说此三分。
    章释曰阿毗达摩下。二引释论。初明三性别相。二依此下。结释本论正答之言。总而言之。真妄和合。一体不二。从此而开三性之相。依此论故。遍计所执。通诸烦恼。非唯当情所现之相。都无之法。古德名有体遍计所是也。是故性宗。计所执性。总有两重遍计相也。其圆成实。本是真如。而智冥真。理智不二。由冥理故。智亦常住。无智外如。智为如故。无理外智。理为智故。不同法相常无常。门圆成之外。立漏无门圆成。智虽无常。体无漏故。智名圆成。
    章此上论文下。总说三科之中。第三结释。此文来意。依上论文。显融摄义。真妄交彻。本末一际。此总说中。先标。显交彻之义。次引教为证。后牒经论意。结显融摄义。唯是二分不二依他。成此义理。真该妄末者。依他之中涅槃。该生死故。妄彻真源者。不二之中。生死彻涅槃故。真妄交彻故。三性一际。二分双融故。六义无二。举一全收。随言深广。问。泛言三性。遍计所执。是当情现。依他是假。有染有净。虽有染净。不通真如。圆成实性。是真如理。如是相状。义理决定。何故性宗。依他之中。有计所执。亦通真如。设引梁论。为其证据。彼论只是举密意说。会通意趣。成经宗致。既是密意。非显了谈。云何今宗。以彼密意不了之说。为其实义。故唐译本论云。世尊依何密意。于梵问经中等。又引达磨经已。云依何密意。作如是说。如何。答。终教已上。法性宗意。一切法门。融会理性。至于三性。岂存隔别差别之相。是始教门。设有和通。是不离门。法相宗师。随宗取法。张差别门。以为实义。以融会门。以为密意。唯识佛地等论。此例非一众多。况译人得意。随宗安文。唯玄奘唐译。以为密意说。魏梁隋世。三代所译。本释诸论。无密意言。大同梁论。是显了故。后魏论云。有何义故。如梵王经中说。引阿毗昙经已。云有何义故。隋论云尊依何义故。于梵天问经中说。释论亦尔。次引达磨经已云。依何义故。作如是说。释论亦尔。并无密意之言。密意之言。是译人意。又梁论所说。一切法义。甚深玄奥。融会归理。唐译文义。事未必然。而谓旧译失旨。新翻得旨。荆溪师云。论主天亲岂应徒尔。但恐译者。由会私情。如摄论识分八九。及婆娑一十六字。并进退在人。何关圣旨(已上疏记第九)同师释签九云。又摄大乘前后二译。乃至旧译即立庵摩罗识。唐三藏译。但立第八（已上）他宗祖师。新旧差异。与夺进退。事义如是。今章行用。岂不如是。又法相宗中谓。不正义取。为终教法性宗义。如安惠等义。及五法三身相摄初义等。又有未必尔。随义不定。唯识正义。多是始教。而亦有通终教已上。由此等意。终教已上。依梁摄论。为显了说。问。依唐译摄大乘。云何为密意说。答。朴杨师。唯识演秘七云。按无性摄论本论。云世尊依何密意。于梵问经中。说如来不得生死不得涅槃。释曰。牒经为问。佛离诸有。可无生死。现证圆寂。何无涅槃。论于依他起自性中。依遍计所执自性。及圆成实自性。生死涅槃。无差别密意。释曰。由依他起。与计圆成等。为所依故。佛证彼依他起际生死涅槃。不二偏得。由依体一通二分故。实理而言。生死涅槃。有别无别。唯约无别故。云密意。论何以故。释由征也。
    升沉既别。何言无差。论即此依他起自性。由遍计所执分。成生死。由圆成实分。成涅槃。故释曰。依他既由遍计圆成。成圆寂等。能成不离所成之体。故无差别。问。遍计体无。云何由之成于生死。答。因计所执。依他相续。生死不绝。由悟圆成。断诸烦恼。故证涅槃。又云阿毗达摩大乘经中。薄伽梵说法有三种。一离染分。二清净分。三彼二分。依何密意。作如是说。释曰。牒经为问。论于依他起自性中。遍计所执自性。是杂染分。圆成实自性。是清净分。即依他起是彼二分。依此密意。作如是说。喻如世间金土藏中。三法可得。一地界。二土。三金。于地界中。土非实有。而现可得。金是实有。而不可得。火烧练时。土相不现。金相显现。识亦如是。无分别智火。未烧时。于此识中。所有虚妄遍计所执自性显现。所有真实圆成自性不显现。此识若为无分别智火。所烧时。于此识中。所有真实圆成自性显现。所有虚妄遍计所执自性不显现。是故此虚妄分别识。依他起自性。有彼二分。如金土藏中所有地界。释论云。地喻依他。土喻遍计金喻圆成。由唯识性。是依他起。遍计圆成。是此性分（已上）此中密意。本论释论。及秘师释。相状可见。虽彼言密意。今章主意。依梁论等诸释之本。显了成立。以为终教法性宗义。

五教章通路记卷第二十三（终）
五教章通路记卷第二十四

　    东大寺沙门凝然述
  　    

    自下因门六义。示名种子义。上明三性唯是缘起果门之法。此所缘起。本末三性六义一际。同异融摄。义理已显。然其缘起因门。种子义理相状。事未辨明。故立此门。陈其义相。
    章缘起因门六义法者。指事云。缘起是所生。因门是能生。缘起之因门。则依主释也。又缘起即因门。即持业释也。是故经云。佛种从缘起。又六义更互相由起故。故云缘起因门六义（已上）述曰。此中二释。初依主释。所生法者。因中六义。和合聚集。生成一法。即是果法。若言缘起二字义者。缘是能起。即是目因。起是所起。当体是果。缘集所起果名缘起。缘之所起。是依主释。言能生者。此六义体。全在因中。具足六义。能生果法。是故因门。即能生因。所起之因。故言缘起因门。成依主释义也。后持业释。若据此义缘本能生。起亦能起。在因种处。能起果故。是故缘起。皆即能生。缘起即因。成持业释。言佛种从缘起者。此证缘起即因门义。佛种是成佛正因。随缘成佛果正因故。所有缘。在佛种中。成持业证。言六义相由者。此亦成立持业释义。六义是因。六义之法。互相由藉。能生果法。是故六义。能成因缘。能起果法。成持业释。问此因门者。既是种子。为指事种子。为六义因为当指真如法。为六义因耶。答若据始教。唯指事法。本性习成种子为因。若依修教圆教宗义。根本无明。迷本觉理。四相生起。自细至粗。理性随染。不能相违。四相转中。本觉恒在。虽数熏习。成事种子。理性不失。恒在缠里。是故事熏。以功属理。法性随缘。通成种子。为染净因。流转之源。依此本性。反流之因。亦因此理。故法性宗。即成真如为种子义。具因六义问若尔。真如是常住法。岂成刹那灭等义耶。答真如随事。受熏成种。此事种上。建立六义。真如不染。而染义故。成六义缘。无有遮妨。
    章谓一切因皆有六义者。梁摄论第二。说阿梨耶识为一切法种子。更明于其种子。具足六义。即说偈云。外内不明了。于二但假名及真实。一切种子。有六种。念念灭。俱有。随逐至治际。决定。观因缘。如引显自果（已上）此是无著本论偈也。自余数偈。今略不引。天亲释论云。外内不明了于二者。种子有二种。一外。二内。外谓谷麦等。于善恶二性。不明了。是有记故。内谓阿梨耶识。于善恶二性。则明了。或以染污清净为二。但假名及真实者。外种子。俱是假名。何以故。一切法。唯有识故。内种子。则是真实。何以故一切法以识为本故。一切种子有六种者。如此内外种子。不过六种（已上）此是释论解释初偈。今此章主。依摄论意。言一切因有六种也。梁论。唐论。无性摄论。皆释此偈。古来先德。寿令及诸私记。皆引梁论。显示偈意。故今亦引梁论本释。而章下文。引新论中六义颂文。问本论颂。言外内不明了者。义意云何。答日域先德。训此偈句。有二相传。一云。外于内不明了。此训意云。外种子者。是谷麦种。是无记故。言不明了。此句唯显外种子义。何故不言内种子义。非是不言为种子义。既外待内。言不明了。故知。内种决定明了。不言自显。故不别举。二云。外是不明了。内即是明了。明了二字。两遍连读。约外言不明了。三字连读约内连读二字。言明了故。此意显示内外种子。明了不明了义理也。言外种子者。谓谷麦等。非情物种。言于善恶二性不明了者。不明了言。无记异名。不能分明记别善恶苦乐当来果相状故。于善不明。于恶不明。俱于彼二。无记性故。言是有记故者。此约善恶。善恶是有记法。于彼善恶。不明了故。总名无记。即是谷麦种子相貌。言内谓阿梨耶识者。此第八识。一切诸法亲种子故。赖耶众名。种子是一。为诸法因。生现行故。问第八识。名种子识者。为此第八体是种子耶。为赖耶之外有种子耶。答阿赖耶识。体是异熟酬善恶业。所熏种子。牵引之因。所感所得。总报果体。即是无覆无记性法。然此识体。自证分处任持一切诸法种子。由此种子。生起诸果。是故赖耶与种各别。而阿赖耶。名种子者。所持种子。与阿赖耶。是非异故。既异熟识。与所持种。有非异义。故异熟识。为诸法种。言于善恶二性则明了者。赖耶所持。诸法种子。或有善法种子。或有不善种子。其善种子生善现行。不善种子。生不善现行。二性种子。记其现果明记果故。名为明了。问第八所持种子。总通三性有之。何局善恶。唯言明了。答所持种子。实通三性。故所生现。通三性果。今善恶者。且待外种唯无记性。不明了法故。云于善恶则明了。非谓内种无无记法。新译世亲释论意。通三性种子。问善恶种子。既是明了。若尔。异熟识体。亦应明了。所持种子。与识非异故。答不尔。异熟报识。唯无记性。无覆无记。等流因所生法故。因是善恶。果是无记故。问所持种子。体是何性。答种子体性。无覆无记。问若尔。何故内诸种子。名为明了。答种子当体。虽是无记。望当果故。名善恶性。既是赖耶所持之法。能持识体。即是无记。所持种子。当体无记。是故能所扶契摄持。问无漏种子。如何摄持。答无漏种子。虽是所持。体不扶契。有漏无漏。善及无记。体性别故。无漏种子。唯寄托耳。今就有漏。同性扶摄。言或以染污清净为二者。染污是有漏。清净是无漏。第八所持。具有有漏无漏种子。是故体义。作此解释。言外种子但是假名者。谷麦等种。非是实种。是非情故。假名种子。言一切法以识为本故者。是释假名之义。诸法既是以识为本。故第八识。顿变器界草木谷麦。此谷麦种皆是第八所变境界。内识为本。变外物故。据新论文。如是成立。言内种子则是真实者。阿赖耶识。诸法实种。所持种子。生诸法故。阿毗达磨经云。无始已来。界一切法等依。界者。因义。种子识故。是内种子。真实种故。言一切法以识为本故者。此第八识。正是种子。与所持种。非异法故。由此本识。生诸法故。言内外种子不过六种者。内种子。具六义。即是赖耶。名言种子。赖耶所持。名言种中。皆具六义。成种子故。其外种子。何具六义。今此中意。五识缘五尘时。兼熏相分及本质种。第六意识缘五尘时。亦兼熏成自相分种。及本质种。此六转识。所熏种子。或各相分。或是第八所变相分。本质即是第八境故。此五尘境。即器界等。稻谷麦等。即在此中。此相分本质等种子。在阿赖耶自体分处。此种子上。亦具六义。如是展转次第言之。谷麦等种。约其本源。有具六义。又草木等种。内种具足。六义所生所变之法故。推功归本。言外种子亦具六义。若据此义。谷麦根本。唯是内种真实种子。所具六议。由此生现器界谷麦。皆是第八所变相分。约其影像。即五识等。所变法故。其假种子。既是外器内真种子所变之法。此所变上。有种生芽。即是谷麦。草木种子。假名种子。非实种子。不具六义。亦有少分具三四等。唯识唯明内实种子故。定具足六义成种。摄大乘论。具说假实种子六义。虽非实种。而假名种。虽非实六义。亦假名六义。述记释等。具如下明。若就教宗。即有所约。集成记六云。谓一切因皆有六义者。海东记曰。俨师摄论疏云。六因。十因。乃至二十因。皆具六义。是故此中。名一切因。问唯识论云。本识名言种上。必具六义。余识间断。不具恒随转果。俱有义等。何故此中。言一切因皆具六耶。答唯识论义。约初教释。若约缘起秘密义。离如来藏。一切诸法为因生果之义。永不可得故。一切因皆具六义。此约大乘实教义也（已上）述曰。俨师摄论疏者。至相大师。作无性摄论疏四卷。海东记中引之。海东记者。新罗先德。作教章记。于大宋国。名之海东。言六因十因二十因者。六因本在萨婆多宗。十因二十因。在始教等。今约终教因教之门。彼论因等。皆具六义。望自果故。无非亲因言缘起秘密者。此明七转识中。有真如为因义。法性梨耶中之真如。通转识故。此真如中。即具六义。既具六义。是故亦有恒随转等。谷麦等种。虽是假名。从其根本理性。言具六义。无遮真如随缘。成赖耶识。赖耶变作。成谷麦等。本因必定周遍流故。唐译世亲摄论第二云。外内不明了。于二。唯世俗胜义。诸种子。当知有六种（已上）释论云。此中外者。谓稻谷等。内者即是阿赖耶识。不明了者。谓外种子。是无义记（梁译云是有记故。约内种故）言于二者。阿赖耶识。于善不善二性明了。通有记故。复有别义。谓于杂染清净明唯世俗者。谓外种子。唯就世俗。说为种子。所以者何。彼亦皆是阿赖耶识所变现故。胜义。即是阿赖耶识。所以者何。是一切法真种子故。应知。如是一切种子。复有六义（已上）言通有记故者。通言二义。一云。善恶二性。通是有记。一云。阿赖耶识内之种子。总通三性。非唯无记。亦通善恶故。云通有记故。无性摄论第二。举本颂云。内外不明了等。释论云。稻谷麦等。名外种子。阿赖耶识。名内种子。不明了者。是无记故。言二种者。谓外及内。或果与因。此俱唯识。由持因性。杂染清净。二法转故。有本颂云于二者。彼应于因于果。执麦等外种。说名世俗。阿赖耶识。所变现故。言胜义者。阿赖耶识。是实种子。是一切种子。实因缘性故。及为彼体故。此二种子。六种差别。法差别故（已上）外种子言阿赖耶识所变现故者。外谷麦等。皆是赖耶所变相分。器界等境。皆不了故。
    疏一空有力不待缘等者。此六义。有三空。三有。四有力。二无力。四待缘。二不待缘。问此因六义。所由根源。依何为据。以何建立。答此种子因六义本者。十地论中。诸法因缘。表里有无。生不生义。杂集论中。论法缘起。自他与夺。作不作义此等诸句。亦后次第。以成六义所具相貌。以此六义。即配摄论成唯识论。种子六义。此即今章六义源由。问其地论等缘起者何。答十地论云。因不生缘生故。缘不生自因生故。不共生。无知者故。不无因生。随缘有故。杂集论云。自种有故。不从他。待众缘故。非自作。无作用故。非共生。有功能故。非无因。地论即明无生之生。杂集是说生之无生。无生为表里即缘生。缘生为表。里是无生。无生即生。生即无生。因缘表里。相成建立。六义双合。不过三句。一因有力不待缘。即是种子自体生果。有全力故。不待缘助。此即地论缘不生自因生故句。自因生者。因有力故。不待缘者。缘不生故。二因有力待缘。种子生果。有全力故。而亦待缘。因缘和合。果体生故。是地论中第四。不无因生随缘有故句也。因种及缘二门和合。总言随缘。既是因缘和集生起。总云不无因生。三因无力待缘。自因种子。不自生果。要待诸缘。果得生故。以因功能全与缘故。即十地论初句。因不生缘生故也。因无力故。言因不生。以待缘言。言缘生故。以十地论四句之中第二。第四。第一三句。如次成立因缘生法表德行相。问何故不取地论第三句。不共生无知者故句。答彼第三句。非是因缘共生。即是因无力不待缘。非是法生因缘之义。故不取此句。既非因缘。章即除之。若遮诠表诠。和合言之者。取此不遮。故本论中。说此四句。问种子因中。唯有三义。云何以此成立六义。答种子体者。因缘所生。真如随缘。成事种子。事法之处。法尔决定。有空有义。自种无性。自性空故。种有空义。无性即空。而有缘有义。故种有有义。此因三义。各有空有义。是故即成三空三有。故此因中。即有六义。缘生无性。具有三义。无性缘生。亦有三义。无性是空。缘生即有。空中三义。有上三义。是故种子。具足六义。杂集论中。因三义者。一因有力不待缘。即杂集中第一。自种有故不从他句。二因有力待缘。即是杂集第四句。有功能故非无因也。既是因缘和合成立。是故因种有力待缘。三无力待缘。即杂集论第二之句。待众缘故非自作门。第四无作用故非共生句。是无力不待缘。非因缘故。不取此句。摄大乘论。种子六义。如章自释。唯识亦同。中论偈云。诸法不自生。亦不从他生。不共不无因。是故知。无生（已上）此约遮诠。显法无生。遮诠之下。必有表诠。诸法不自生。从他生故。亦不从他生。从自生故。不共是无二性故。不无因。是和合生故。第三句非当体因缘。一二四句。缘生法相。若约表诠。同论颂云。因缘。次第缘。缘缘。增上缘。四缘生诸法。更无第五缘（已上）四缘所生。名缘生法。此是表诠。明缘生相。
    章初者是刹那灭义者。此举摄论六义之名。即以地论空有力不待缘等义。彼此对会。释成行相。已下五义。行相皆尔。刹那灭者。种子事法。念念生灭。刹那刹那。代谢迁变。无始已来。展转传来。前灭后生。速疾变易。犹如河水昼夜不住。前流后流推引流注。第八所持。诸法种子。念念生灭。相状如是。问始教大乘。事法种子。行相可尔。若终教等。法性宗中。真如缘起生成诸法。故以真如。为种子体。真如常住。无有转变。如何得有念念生灭。答今此所陈。唯是法性圆宗教中。能生诸法。因门种子。是故全以真理随缘。为能生种子行相。然虽真如即为种子。此真理体。全不变门。即随诸缘。隐常住体。随生灭法。不生不灭。而成生灭。不动常住。即成无常。以无常相。为事种子。即理成事。全理是事。是故真理。随熏成种。念念生灭。迁移不住。是名法性甚深。秘密缘起。因门种子义相。宗义边际。虽随缘来。所随当相。全同始教。故以刹那灭等六义。而与地论。对会陈说。
    章何以故者。征问行相。此问意云。真如随缘所成种子。何故是空。纵虽是空。有何所以。生果有力。为种子。生果不待诸缘。刹那灭义。是不待缘耶。此问意也。
    章由刹那灭故即显无自性是空也者。随缘事法。必有空有门。缘成事法。无性故空。诸缘合故。建立假有。假有即全性空即有。今是空义。随缘种子。既念念灭。刹那灭故。无有自性。无自性处。即是空义。此答初征。言由此灭故果法得生是有力也者。若此种子。不刹那灭。常住不移。现行果法。不得生起。种子自体。因缘和集。现在忽生。生处即灭。谢成过去。已入过去。灭无谢往。是故现果。即忽现前。前念开避引导后故。由此谢灭。生果有力。生果功能。名之有力。此答第二征问意也。言然是谢灭非由缘力等者。缘生事法。任运谢灭。事法生灭。法应尔故。既任运灭。非是假借别缘谢灭。故不待者。是约谢灭也。问待缘不待缘者。必约种子生果。何故刹那灭。立不待缘义。答由种生灭。成不待缘。以不待缘种生灭故。种即生果。此即生果种子待缘。答第三征问也。问摄论种子六义相何。答梁摄论云念念灭者。此二种子。刹那刹那。灭先先生后灭。无有间故。此法得成种子。何以故。常住法。不成种子。一切时。无差别故。是故一名念念灭（已上）释曰。言此二种子者。外内种子也。内外种子。各具六义。故念念灭。通二种子。言何以故常住法等者。上成刹那迁移成种。自下遮简非种子者。常住之法。无念念灭。即外道自性冥谛涅槃等。无有生。不成种子。唐世亲摄论云。刹那灭者。谓二种子。皆生无间。定灭坏故。所以者何。不应常法。为种子体。以一切时。其性如本。无差别故（已上）所说义意。与旧全同。无性摄论云。刹那灭者。生已。无间即灭坏故。无有常住。得成种子。于一切时。无差别故（已上）义意全与世亲论同。唯识论第二云。然种子义。略有六种。一刹那灭。谓体才生。无间必灭。有胜功力。方成种子。此遮常法。常无转变。不可说有能生用故（已上）慈恩述记三本云。谓有为法。有生灭故。于转变位。能取与果。有胜功能。方成种子（已上）此释自初至方成种子也。言能取与果者。一切因法。必有二用。一取果用。因法成位。有招果用。二与果用。因成就位。必有授与其果之用。取与二用。即成因义。今此种子。刹那灭故。得有取果之用。述记释此遮常下文云。无为不然。无转变故。无取与用非能生也。亦显大众等四部。化地部十二缘起。非是无为。无取。无与无转变故。即遮正量部长时四相。非刹刹灭故。若谓后时有胜功力。初位无者。初亦应有。体一故。如后时。后应无。体一故。如前位。故体才生。无间即灭。名为种子。有胜功用。才生即有。非要后时。又遮外道自性神我等。常法为因。无转变故。瑜伽第五云。唯无常法为因。非常法也。旧人云。真如是诸法种子者非也（已上）言大众等四部者。等取一说部。说出世部。鸡胤部三宗。彼四部本宗同义。说有九无为。其中有缘起无为。十二缘起。自性即是无为故。彼化地部。亦立九无为。与大众部等所说少异。其中亦有缘起真如。今言非是无为者。此中意说。此种子者。非缘起与无为。彼非种子。无取与果功能故。言正量部长时四相者。彼部即许此法不灭。转至后世故也。言外道自性神我者。数论外道所立。二十五谛中。自性冥谛。是法根本。不生不灭。常住涅槃。一切外道。所立神我。皆是常法。无有生灭。如是等法皆非种子。以无取果与果二用故。言旧人真如诸法种子者。古来讲胜鬘经诸师。弘地论宗之诸师。弘涅槃宗之诸师。如是等师。多立佛性缘起。真如受熏之义。问今华严宗。盛陈真如缘起义理。真理不守自性。随缘转变无穷。一切诸法。皆真所起。既立真如受熏。岂不随此破乎。答真如随缘。不违事法。不染而染。染而不染。大乘实义。秘密要门。本觉真如。随无明熏。三细六粗。转变粗强。真如于中。随顺恒有。由法熏习。转成种子。事门诸识熏增生起。习气不息。此熏起性。即有真如。总通即成流转反法之因。正受熏者。事第门识。自体任持。无没恒转。若约其性。展转即有真如受熏任持之义。不异无常之常。不异常之无常。不异无常故。当相受熏。有刹那灭。不异常故。自性不变。作诸法依。不违两门。已括二边。不同偏常。无刹那灭。无受熏义。无种子义。然此真如。诸法种者。还是秘密缘起妙义。即终教宗。真实义门。若始教宗。还谓所破。教宗是别义门各成。
    章二者是俱有义等者。此因即与所生现果。而俱时有。若因灭后。果孤生者。隔世间断。非是已前因种之果。种子生现。此种即与所生现行。必是俱时现前运转。因不灭时。同时果生故。此因种与果俱转。与果俱有。故成种子。言何以故者。征也。即有三征。空与有力。及待缘故。准前可知。后门亦尔。言由俱故方有等者。此因与果。俱时现前。故云方有。此因与果。待对建立。由此义故。有即非有。以不有故。名之为空。与因俱故。正有此因。由有因故。堪应成果。故名有力。与果俱时有此因种。此因缘种。非孤生。要藉诸缘。故云待缘。文相似言因待缘故。俱故非孤。然俱之言。皆与果俱。梁论云。俱有者。俱有则成种子。非过去未来。及非相离。是时种子有。即此时果生。是故二名俱有（已上）唐论全同。恐繁不录。无性论云虽刹那灭。然非已灭。何者俱有已灭生果。不应理故。故死鸡鸣。是故应许种子与果俱时而住。以此果不相违故。如莲花根（已上）唯识论云。二果俱有。谓与所生现行果法。俱现和合。方成种子。此遮前后及定相离。现种异类。互不相违。一身俱时有能生用。非如种子自类相生。前后相违。必不俱有。虽因与果有俱不俱。而现在时。可有因用。未生已灭。无自体故。依生现果。立种子名。不依引生自类名种。故但应说与果俱有（已上）述记云。谓此种子。要望所生现行果法。俱时现有。现者。显现现在现有三义名现。由此无性人第七识。不名种子。果不显现故。即显现言。简彼第七。现在简前后。现有简彼法。体是实有。成种子故。显现唯有果。现有唯在因。现在通因果。和合简相离。即简前法为后法种（已上）言此遮前后及定相离者。此遮经部等因果异时。上坐部等。所说亦尔。上座部云。心有二时因在生相。果即在灭。同在现在。胜军论师。似明上座陈述此义。非实用之。言现种异类互不相违等者。若作问答。问何故种望种子。因果异时。种望现行。因果同时。故论答云。现前与种。各异类故。互不相违。故于一身。俱时现在。有能生用。种子现行。体性异类。故不相违。得同时有。言非如种子自类相生等者。正明所简种子望种。体性相似。名为同类。以相违故。不得俱时。今是异彼。种现异类。不相违故。因果同时。由此义故。种子自类相生。因果必是异时。种子生现行。现行熏种子。因果必是同时。不相违故。言虽因与果有俱不俱等者。此明种现因果行相。若作问答。问种子自类。种现因果。各于何时。成其因用。答文云虽因子果等。谓与果俱者。种子生现因果。与果不俱者。种子自类相生因果。虽俱不俱异。而成其因用。二门俱在现在。作之以有体故。若入过去。即无因用。体已灭故。未来亦尔。因用未生。体非有故。言依生现果立种子名等者。此明立种子名。即应问言。种子自类。种现相生为俱。立种名。有不立耶。答故有此文。谓依生现行果之种子。名为俱有。立种子名。不依引生自类名种。所以然者。能熏生故。望异类故。果现起故。相易知故。种望于种。非能熏生。非异类故。非现起故。非易知故。摄论第二云。不生现行。名为种类。生现行时。名为种子。故望生现。名为种子。
    章三者是待众缘义等者。因之自体。是无自性。因缘事。法法应尔故。名为空义。因要假缘。推功缘故。是故因体生果无力。无助缘故。是故此因要藉助缘。是待缘义。梁论云。观因缘者。由此种子。观别因缘。方复生果。是故非一切时。非一切生。是时若有因。是时因得生。是故不恒生。若不观因。而成因者。则一因为一切果因。以观因缘成故。不得为因。是故五名观因缘（已上）唐论云。待众缘者。谓此种子。待自众缘。方能生果。非一切时。能生一切。若于是处是时。遇自众缘。即于此处此时。自果得生（已上）无性摄论云。虽尔何故不一切时。常能生果。为避此失。言待众缘。非一切时会遇众缘。故无过失（已上）唯识论云。五待众缘。谓此要待自众缘合。功能殊胜。方成种子。此遮外道执自然因。不待众缘。恒顿生果。或遮余部缘恒非无。显所待缘。非恒有性。故种于果。非恒顿生（已上）述记云。谓自种子。要待众缘和合。种子转变。起取现行等诸果作用。功能殊胜。方成种子。故种自类。非因缘合。不名种子（已上）言此遮外道执自然因等者。述记云。谓外道。执别有一法。名曰自然。不待众缘。恒顿生果。此方外道。为计亦然。大梵时方等计亦尔。同此所遣。此中且举一自然义（已上）。言或遮余部缘恒非无等者。述记云。三世有执。缘体一切时有。即恒非无。今言待缘种方生果。故遮彼执。若缘恒有。应恒生果。种既不许恒时生果。故缘恒无（已上）萨婆多宗。三世实有。法体恒有。既执诸法本来实有。成不待缘。诸法恒有。虽立六因四缘之义。其缘亦皆本自实有。是故此中举以遮之。
    章四者决定义等者。为诸法种子之处。善恶无记三性决定。名等法因。是故所生现行诸果。三性历然。名等流果。有为诸法。皆从名言种子生故。善法必从善种子生。不善之法。从不善名言种子生。无记果法。从无记名言等法因生。如是因果体性决定。三性不滥。若自类改变。即是无义。非定有义。三性决定。不改有之。名为有义。依他十有假有。决定自性不改。生果有力。此力能者。是因功用。因种之处。既具应生自果功能。故不假缘。即生自果。名不待缘。此即地论。缘不生自因生故句。亦是杂集。自种有故不从他句。性决定故。成立此义。即同三空第一句义。但有为异。似有法故。梁论云。决定者。由此决定。不从一切一切得生。因果并决定。若是此果种子。此果得生。是故四名决定（已上）唐论亦同。恐繁不引。无性论云。若恒随转。非许少分互为种子。何因缘故。不从一切一切俱生。为遮此难。故说决定。虽恒随转。以诸种子功能定故。不从一切一切俱生(已上)唯识论云。四性决定。谓随因力。生善恶等。功能决定。方成种子。此遮余部执异性因。生异性果。有因缘义（已上）言此遮余部等者。述记云。遮萨婆多等。善法等。与恶无记等。为同类因。有因缘义（已上）演秘第三云。萨婆多等善法等与恶无记等为同类因等者。问按俱舍云。谓相似法。与相似法。为同类因。三性五蕴。自部自他。唯与自地自部为因。云何今云善望不善。为同类耶。答疏文言。总意谈不善得与有覆无记为因。以同部故（已上）述记云。又异熟因。遍善恶性。生无记果。遍行因等。是异性果（已上）演秘云。遍行因等是异性果者。准有宗义。身边二见。是遍行因。体是无记。遍与同地五部染法。而为其因。五部染中。既有不善。故得因果成异性也。若尔云何。得等流果。俱是染故。名为等流（已上）不善既与有覆为因。有覆无记身边二见。是遍行因。与同地五部染中不善。亦得为因。总而言之。同是染法。克别言之。成异性因果也。
    章第五引自果义等者。色法种子。必生色法。不生心法。心法种子。心生心法。不生色法。别别功能。因法历焉。所生自果。不相杂乱。引自果者。名言种子。有取果能。以引自果。为今有义。即取自果。不生缘果。名为有力。因引自果。功能胜故。因是有力。而后待缘。亲因疏缘。和合生故。此是地论第四句。法不无因生随缘有故。亦是杂集。有功能故非无因句。梁论云。能引显自果者。是自种子。能引生自果。若阿梨耶识。能引生阿梨耶识果。如谷等种子。能引生谷等果。是故六名能引显自果（已上）唐论亦同。无性论云。今此种子。是谁种子。答此问言。唯能引自果。所言唯者。若于此时。能生自果。即于尔时。说名种子。种与有种。并无始。故由唯言。遮相续等为种子体（已上）唯识论云。六引自果。谓于别别色心等果。各各引生。方成种子。此遮外道执唯一因生一切果。或遮余部。执色心等互为因缘（已上）述记云。谓于色引心等果。各自引生。方名种子。非善等色种。生善等心果。可名种子不相应故（已上）言此遮外道等者。述记云。即大自在为因。生一切果等。皆是此计。果应无别。以因一故。果既有异。因亦应别。故非一因生一切果（已上）言或遮余部等者。述记云。萨婆多等。以善色。望四蕴为因。四望色蕴。亦得为因。此即不然。唯引自果。因果随顺。功能同故。名为因缘。若增上缘等义。则可尔。如何色等。与心为因。不相随顺。功能异故。问性决定义。各生因果。三性不乱。决定不改。亦引自果。与今何别。答引生自果义。似是同。然建立门。彼此各别。彼约三性。此就色心。于三性中。色心差别。色种生色。心种生心。互不相滥。是引自果。于其色中。善生善色果。不善色种。生不善色现行。心法因果。性定亦尔。有此别故。二门历焉。
    章第六是恒随转义等者。此谓种子。随他运转。念念相续。至治道起。种子谢灭。于中或则生现。或自类生。治道已来。相续不息。是故言恒。种不自立。要有所依。是故言随。种是有为。念念生灭。相续生起。是故言转。转谓生也。起也。运也。言由随他故不可无者。此释成有义。种子事法。不能自立。要有所依。依托他法。种子运转。由此义故。即成有义。有义是约表诠。不可有是遮诠。不违助缘。因生现行。是无力故。推功缘法。因言无力。由托缘故。即是待缘。此即地论初句。因不生缘生故句。杂集第二句。待众缘故非自作是也。问此随他者。是随何物。其体是何。既有能随。所随应定。答摄论唯识。唯言随逐治际一类相续。至究竟位。未定其体是何等法。是故古来花严先德。宋朝日域。异解非一。寿灵法师。引西明师言。此种子随第八识。依附安住。念念连转。是名所随。故言随他。故指事云。有云。由随增上等他缘故。不可无也。即不能违彼缘故。无力用。此解亦不尔。若随增上等他缘故。名随他者。彼缘非恒有。如何恒随转。至究竟位耶。是故成唯识云。或遮余部缘恒非无。显所待缘非恒有性。故种于果。非恒顿生。今解云。种子必恒随果转故。若不生果。种子者。恒随所依本识转故。是故摄论。廓法师疏云。言刹那传传。经于多时恒随转故者。种子必须恒随果转方成种子。言所以者何其根损益枝等同故者。证恒随转。如青莲花根若损益。其枝等果。即同损益。故知。因随果转。又测法师云。若不生果。种子随所依本识转故（已上）神廓师意。指所生果。为所随体。若如此义。果俱有果名所生果。圆测师意。指第八识。为所随处。一切种子。依附本识自体分处。运转住故。隆光律师。及增真大德。并云。后念种子。随前念种而转起故。言恒随转。宋朝道亭义苑疏云。因随果转。不可暂停。故云恒随转（已上）此意即随种子所生之果。运转。故云随转。指事所举。随增上等缘义。隆光师等。随前念种子义。药师寺长朗上纲。并义圣律师评之。即言违摄论测疏文也。古德私记。于恒随转。建立二种。一果俱有恒随转。如莲花根根茎同时。此依摄论。二自类相生恒随转。种子生现行。现行熏种子。种子自类相生。三法展转。因果同时。约此义中。立此随转。依唯识论。明此义也。泛而言之。转随转法。虽无别依。因缘和合。法生言转。从此已后。念念相续。名为随转。而依前念开避引导。后念法生。后依前念。名为随转。今此种子。随逐本识。附在流传安住随转。故第八识。要为别依。是名随他。依附本识自体分处。展转相续。至治道际。梁论云。随逐至治际者。治谓金刚心道阿梨耶识。于此时。功能方尽。故名际。外种子。至果熟及根坏时。功能则尽。是故三名随逐至治际（已上）唐论亦尔。无性论云。虽复俱有。然非一二三。刹那住。犹如电光。何者应知。此恒随转。刹那转转。经于多时。恒随转故。所以者何。其根损益。枝等同故（已上）唯识论云。三恒随转。谓要长时一类相续。至究竟位。方成种子。此遮转识。转易间断。与种子法。不相应故。此显种子自类相生（已上）述记云。谓要长时。其性一类相续无断。至得对治道。名至究竟位。各各究竟故（已上）此中意说。所熏种子。必生现行。现行已尽。种子亦谢。初地见道。烦恼种子。见断二障。所熏种子。无始已来。所有之种。皆悉灭尽。是名治际。十地断障。彼彼种子。一一究竟。乃至金刚无间道心。治断边际。生界功能。极至此时。佛果初安念。解脱道时。皆悉已灭。言此遮转识等者。述记云。遮七转识及色等法。不得为种子。此但言心。实亦遮色。经部六色等。能持种子。亦此中破。以三受转变。缘境易脱故（已上）言此既种子自类相生者。述记云。即显前种生后之义。此非俱有。俱种摄故。摄论无此（已上）广说如彼。恐繁不引。唯识论说种子六义云。唯本识中。功能差别。具斯六义。成种非余。外谷麦等。识所变故。假立种名。非实种子。此种势力。生近正果。名曰生因。引远残果。令不顿绝。即名引因。内种必由熏习生长。亲能生果。是因缘性。外种熏习。或有或无。为增上缘。辨所生果。必以内种。为彼因缘。是共相种。所生果故（已上）此文段中。唯本识中下。总结断简。结上六义。断简外种似实义故。言此种势力下。双辨内外生引二因。言内种必由下。四缘分别。辨内外种。因非因缘。熏不熏别故。唯识论中。唯内种子。具有六义。世亲摄论。亦通外种。成立六义。故唯识论。引来料简。彼谷麦等外诸种子。唯是识心之所变法。非实种子。唯是现行所有法故。而假名种。假亦具足六义无过。种子六义。一一具遮不成种子之法。或遮无为。或遮心心所等。而不遮色法。述记云。不遮色者。色法外种。亦具此六义。故假名种子。若尔如何与果俱有。复如何言常恒随转。无性摄论。不简差别。唯言内种有。世亲即通。然彼一一皆自释言。内法如此。外法如此。至果俱有。唯言内种。即不论外。勘彼一一次第准之。今释。外种亦有果俱。如莲花根生莲花等。非因灭位。其果方生。根茎同时。世极成故。此解稍好。可细寻之（已上）此释摄论六义意致。唯识六义。一一遮余无为有为。外道小乘。如是等也。述记云。摄大乘云。作不作互得过。故成相违。外种内为缘。由依彼熏习。又引颂云。天。地。风。虚空。波。池。方。大海。真内所作分别。不在外。故由内种。外谷等熟。彼非实种。问种亦识所变。应非实种子。答曰。不然。内种识变已。复生麦等。麦等后识变。以熏变故。故非种子。如眼根等。故下文云。外麦等。克体非因缘因缘生果故。因缘唯内种。非外种故（已上）问外稻谷麦等。亦有熏习耶。答内之熏习。要是因缘。是真熏习。生现行法。外谷麦等。假名种子。虽有熏习。而亦非实。假名熏习。有无不定。述记释论内种必由熏习生长已下文云。内种是因缘。必由熏习。方能生果。法尔种子。必由熏长。方能生果。故新熏熏生。方能生果。有情法故。乃至无性摄大乘第二卷说。如从其炭牛粪毛等。如次生巨胜青莲根及蒲。非巨胜等与炭等俱生俱灭。互相熏习。而从彼生。名无熏习。如巨胜等与花等俱生灭。由熏习故。生香气等。名有熏习。外种不定。内则定熏。故外种子。既唯现行。为增上缘。辨新生果（已上）外种既非实。外种等境。唯是所生所变现行法故。外种必由内种因缘。述记释论必以内种等文云。此显外种非无因缘。从内共相种子生故（已上）器界国土。皆从内识共相种子。所变现故。
    章是故摄论为显此六义而说偈言刹那灭俱等者。摄论六义所列次第。即如颂文。与今章别。唯识所列。亦同摄论。若章次第。列六义者。颂曰。刹那灭。俱有。待缘。性决定。唯能引自果。恒随转。应知。问何故今章所列次第。不同摄论。与本别耶。答摄大乘论。破外道等邪执妄因。显示大乘真实理门亲因缘义。次第遮非。陈演是义。由是为次。列示六义。今此章主。依地论等。显示种子因缘。自体空有相由缘起实德。是故次第列明异彼。指事释家。细明此义。上解第二释相门竟。

延庆四年（辛亥）正月二十六日。于东大寺戒坛院酬实圆比丘雅请述之
华严宗沙门凝然春秋七十二
右以嵯峨大觉寺所藏然公手笔之本校之
文化八年辛未八月望
比丘典寿春秋五十四

五教章通路记卷第二十四（终）
五教章通路记卷第二十五

　　东大寺沙门凝然述
      

    章第二建立者问何故定说六义等者。建立门。显示能生种子因门。决定唯六。非是余数。于此门中。有六问答。第一问答。简去增减。言一因有力不待缘等者。初是因中。具足自德。无有所阙。故不待缘。此句即成第一第四。次句因缘相资成故。即成第二第五两义。后句因种所具众德。全让缘法。是故因力全成不作。此句即成第三第六。言又由上三义因中各有二义等者。依他事法。必具空有无性。似有缘生无体。二义历然。不相离故。此等义理。如前频陈。
    章何故不立第四句等者。第二除去非因。宋本有问答言。义苑所牒章云。问何故不立第四句无力不待义耶。答以彼非是因义。故不立思之可见（已上）此是地论第三句。不共生。无知者故。作时不住故之句。杂集无作用故。不共生句也。若作不作义。具足生法。四句因缘。一法上具。今约缘起当相。为言。是故因无力不待缘。非因。
    章问待缘者待何等缘等者。第三辨定缘体。上六义中。有四待缘。空有力待缘等此所待之缘。事须定指故。言因事之外增上等三缘者。事法生起。必由四缘。一者因缘即是种子。名亲因缘。是法亲因。辨生自体。因即缘故。名为因缘。因立缘名。非疏缘缘。不同余三缘缘是疏助之缘。二等无间缘。心心所法。生起之时。前念心心所。开避引导。令生后念心心所法。若现在心法。不落谢入过去世者。后所应生心法。不能生起。前心壅住。不开避故。今此心法。因缘具足。依现在世引导力故。后心得生。前心后心。皆是一类。俱是心法。是故言等。前念次念。此心得生。于前后中。无有间隔。故云无间。等无间心为缘。后心得生。名等无间缘。此新译语。旧云次第缘。前念次刹那中。无间隔。次第生故。三所缘缘。心心所法。生起之时。必托所缘境。即得生起。若无所缘。心不能生。以所缘境为缘。是故名所缘缘。旧云缘缘。心心所法生时。此心即变境界。此心转变。作境界故。依所变境。能缘之心。即得生起。心能变境。托境心生。此二必是一念同时。无有前后。心法速疾。转变自在。作成诸法。不可思议。此等无间。及所缘缘。唯心心所起时具之。色法无有此二缘故。四增上缘。色心法生时。疏助与力。令因感果。名增上缘。如彼五根令五识住。令识缘境。势力增上。或顺或违。助因必有胜势用。故立增上名。此后三缘。疏助名缘。为因作缘。非辨体故。亲辨果自体。名亲因缘故。问此后三缘。缘助用者。为于因成缘。于果作缘耶。答疏助缘者。助因令生现行果法。本是助因即成助果。由助因生果有胜势力故。等无间缘。由所念心开避引导。后念因种。即生现行。居现在故。其所缘缘。心法依托自所变境。心心所法。种子生现。增上缘者。由彼与力不障缘用。种子生现。是故三缘。皆助亲因及现果也。此因缘者。教中因此唯言因缘。因即是缘。持业释故。而显幽抑。名因缘缘。问此因缘缘体。总有几种。答因缘差别。有二种体。一者种子。二者现行。问种子亲因。应是因体。何故现行。名因缘体。现行是种所生果故。答此现行法。亦熏种子。是名现行熏种子因缘。故以现行。为因缘体。总而言之。有其三相。一种子生种子因缘。二种子生现行因缘。三现行熏种子因缘。虽种子体有其二种。而开义门。成此三相。问种子现行。俱为因缘。此二种上。各具几义。答种子之上。具足二义。一种子生种子。二种子生现行。此一种子。通二门故。现行法上。唯有一义。即熏种子因缘之义。问此三因果。生起之相。为是同时。是异时耶。答种子自类相生因果。必是异时。前念种子。生后念种。同一类故。不能同时。前后隔念。法尔相故。种子生现。现行熏种。必是同时。种子现行。是异体法。故是同时。不相违背。问种子生现。现行熏种自类他类。云何分别。答种子生现。必是自类。此类种子。决定不生余类现故。若生异现。非是其法种子义故。现行熏种。即能熏成自类他类种子。于此所熏。皆因缘义。问自类现行。熏自类种。因缘是尔。如何此现熏他类种。成因缘义。其现熏成行相云何。答种生现行必是自类。现行熏种。非唯熏成自类种子。亦是熏得他类种子。且如眼识现行缘境熏得后念眼识见种。即是自类眼识现行。即熏自类眼识种子。若善恶中。熏得前六业感异熟无记种子。即是现行。熏他类种。成因缘义。无有遮妨。问种子自类相生因果。种子生现。现行熏种。此三因缘。为实因缘。有不尔耶。答种子生现。实是因缘。亲辨成生自体果故。现行熏种。实是非因增上缘。增上缘中。谈因缘义。唯是现行熏种而已。非是辨生自体果故。而名因缘者。不同余法增上缘故。种生现时。彼增上缘。与力疏助。故唯得名增上缘力。永不能与其因缘名。今此现行。熏种子时。必有亲辨其果之义故。亲建立因缘名义。种子自类相生因缘。不同种子生现因缘。唯是种子。有为法故。念念生灭。自类自类。前灭后生。既是自类。非是他类。故是名为自类因缘。上三类中。实亲因缘。唯是种子生现因缘一种而已。而复余二。以别义故。名为因缘。有亲辨故。问一切因缘皆亲因缘耶。亲因缘故。生现行耶。答此事不定。不可一例。或有是因缘法。不名因缘。或有此因缘法。亦名因缘。非因缘者。烦恼种子。加行智所伏。永无生起现行。用力。虽是种子。不生现故。言非因缘。而此种子。因缘法故。又将心种子。望色现行。不名因缘。如是等也。是因缘者。将心种子。望心现行。将色种子。望色现行。此因缘法。能生现行。即是本有新熏种子。皆亲因缘种子故也。问等无间缘。过去现在心。取何世。为当种子现行俱取。亦不尔耶。答于过现中。正取现在心心所法。为等无间缘。过去已灭。是无体故。于种现中。唯取现行八识及其一一相应心所。为等无间缘体性。以彼种子无依用故。现在现行八识。一念心心所法。有能引起后念功能。为无间缘体。种子虽是前后相引。非缘虑故。是故缘虑及与开导。具二义者。是无间缘。问此现在世。心心所法。入过去故。后心心所。来在现在。故无间缘。应在过去。引导开避。何必居现言开导耶。答现法入过。已灭无体。以无体故。无可开导。故在现时。引导后念。后法生时。前法谢灭。其所生法。替处现世。如是展转。引导传来。无有穷尽。故引导已。即入过去。入过去故。后来居现。非入过去。方开导后。问今开导者。为唯引自类。复有开导异类心法耶。答唯是自类心心所法。无间开导。不开异类。是护法论师正义也。不同难陀安惠言异类识开导相引。彼二师云。入灭尽定虽历多劫不起六识。若起定时。七八二识。引导六识。今现起故。此即异类相引上起。护法论师。虽经多劫。入定已前。欲灭心时。最后念识。远能引导。出定起识。此即自类心识引生。问等无间等。有何等相。答解释等言。西方三师。一著名沙门云。等义有二。一者体等。二者数等。前念后念。皆此心王。前念心王。引后念心王故。名为体等。前后心所相引亦尔。言数等者。前后心王。心所。各引一数故尔。二安惠难陀并云。等唯一义。谓类等也。如一眼识引得后念舌识。或一或多。随时不定。虽是异类。等是识类。三护法论师云。等义有二。一者数等。如前著名沙门。二者用等。所谓前念。是一心王。能引后念一聚心王心所令生。以前念一心王力用。与后六法力用齐故。前念第八心王。引起后念一聚心王心所法故。一是心王。五是心所也。故云六法。问若立用等。何用数等。其数等者。前后一故。答虽有六法。唯一心王。一作意数。一触受等。王数虽异。数唯各一。是数等义。问护法论师。立二种等。有何所以。答二一二种等。有所简故。建立用等。简异著名沙门体等。若立体等。前念一识。生后一识。前一心所。引后一所。若尔。有漏之位。七八二识。不与信等心所相应。无漏之位。七八二识。如何得与信等相应。既体等故。信等应阙。故立用等。破彼体等。建立数等。为破难陀安惠二师。前念少识。开避引导后念多识。彼数不等。引多识故。又简上座部及末经部。少色引多色为无间缘。问等无间法。皆其缘耶。答未必然也。或有等无间法。不名无间缘者。无学最后念蕴是也。唯有等无间法。更不引生后念心法。故不名等无间缘也。或有是等无间之法。亦名是等无间缘者。除入无余者。自余一切心心所法。皆无间缘。问所缘缘中。有何差别。答所缘缘者。谓若有法。是带己相。为彼心王及心所法。成其所虑所托境界。此体差别。总有二种。一亲所缘缘二疏所缘缘。若与能缘。体不相离。是见分等。内所虑托。此行相。名亲所缘缘。若与能缘。体虽相离。为其本质。能起自内所虑所托。此行相。名疏所缘缘。言有法者。实有体法。为能缘心。成所缘缘。言带己相者。相谓相分。己谓见分。此相分者。即是见分家之相故。所言带者。此有二种。一者挟带。彼根本智。缘真如时。所证之境。名为挟带。见分之处。挟带如相。为所证理。是名所缘缘义。二者变带。彼有漏智。缘境相时。名为变带。自心转变。作影像相。以为所缘。是名变带。彼后得智。及以有漏心心所法。皆是变带。不同本智亲挟带彼真如体相。似立之法。及无体法。不能生识。有实体法。能生识故。心上现影。是名所缘。此有体境。能牵生心。是名为缘。是故通名所缘缘也。所言见分等内所虑托者。若细言之。相分是见分内所虑托。自证分。是证自证分内所虑托。证自证分。是自证分内所虑托。真如不离识故。亦名所虑托也。内所虑托者。是亲所缘缘。所言疏所缘缘者。本质之上。必变影像。此影像者。见亲所缘本质。望见中隔相分。故为见分。成疏所缘。此本质境。能为影像。作其根本。变影像相。今见分缘。名疏所缘缘。问所缘之法。必是所缘缘耶。有不尔耶。答未必然也。有是所缘法不名所缘缘。如空花龟毛等。但是所缘非所缘缘。无体法故。有是所缘法。亦所缘缘者。一切有体实之相分。是其体也。问增上缘中。有几体相。答此增上缘。总有四种。一顺增上。二违增上。三有力增上。亦名亲增上。四无力增上。亦名疏增上。如水土与芽茎等。作顺增上缘。九缘与眼识。为顺增上缘。如是等也。如霜电与青黄。为违增上。眼与闇冥。作违增上。如智与惑。是违增上。五根与五识。是有力增上。此人五根。与彼人五识。为无力增上。问诸增上法。亦增上缘耶。答未必然也。或有增上法而非增上缘。如五位无心时之五根。是增上法。而非其缘。或有亦增上法。亦增上缘。五根发识。是增上法。是增上缘。色界鼻舌二根。是增上法。非增上缘。欲界之鼻舌。即兼两门。四缘义广。略举梗概。一切心法。四缘生起。一切色法。因缘增上二缘生起。四缘皆是持业释也。此亲因缘。藉诸缘者。即等无间等三缘是也。亲因待缘。必是三缘。等无间缘。及所缘缘。亦是增上。而以别义。建立异名。增上体广。故题总名。总即别名。其例是多。今实待因事之外增上等三缘者。如眼识生。即以眼识种子。为亲因缘。以前念心。为等无间缘。以色尘境。为所缘缘。以有眼根。为增上缘。一因三缘。同时和合。眼识得生。一切心王心所生起。皆由四缘。阙一不生。色法生起。必由二缘。所谓因缘及增上缘。如第八识所变器界。共相种子。为亲因缘。其变五根不共相种。为亲因缘。五根器界。所变类时。与力不障。为增上缘。增上体广。乃至无为。成增上缘。五识所缘五尘生时。影像相分种子。为亲因缘。与力不障。亲疏势助。为增上缘。色心种子。在本识中。与此本识。非一非异。由非异故。以第八识。名种子识。此种子处。即其六义。名因六义。言不取自六义更互相待者。此待缘体。既是三缘。六义唯是因中所具。是故待缘。全除去之。
    章问因望缘得有六义者。第四缘无六义。此问意云。以因望缘。因具六义。若缘望因。缘中亦应有六义耶。若作六义。一空有力不待因。二空有力待因。三空无力待因。四有有力不待因。五有有力待因。六有无力待因。缘有力不待因。缘有力待因。缘无力待因。此三各有二门。故成六义。不可有此义。故问答除之。言增上缘望自增上果得有六义等者。因缘二法。各有其果。其缘之果。辨自体故。如外谷果谷麦为种。即生谷麦。即因之果。亲辨自果。同内亲因所生之果。水土时节人功四种。并增上缘。藉此诸缘。谷果得之。以水土等。望谷麦稻种。水等并是增上疏缘。然此水等。有自辨果。谷果美熟。由地味肥。色相殊胜。由水润养。谷果始终。成辨圆熟。由待时节。除去卑草。修治田亩。由此谷麦生长成熟。此即人功所致之果。如此诸果。亲是由缘。眼根精彻。所见分明。眼根若损。所见不明。若阙空明。内眼所见。不能明白。有空明故。眼所见色。明白了了如是等事。皆缘之果。并是亲辨。故具六义。同因六义。如五果相。其等流果。即等流因。所辨生果。自余诸果。皆疏缘之果。而一一果。对其因法。皆是亲辨。增上果者。即增上缘之亲生果。异熟果者。异熟因之果。如是等也。今此增上缘之果。正从增上缘。而所辨生。等无间缘。及所缘缘。总束言之。增上缘摄。同是待缘诸法故尔。既是辨生自体得之。是故六义自然具足。若立其名。应言有不待缘等。或言不待因。亦不可遮妨。言望他果成疏缘故不具六者。种子之果。名为他果。增上为自。种子为他。谷麦等果。即彼之果。以水土等。望谷麦界。即成疏缘。既是非因。故云疏缘。以疏缘故。缘中无六义。言亲因望他亦尔者。以亲因缘。望增上果即成他果。非亲因缘所生故。既是他果。故亲种处。不具六义于此门中。总有四句。一亲因生自果正具六义。二疏缘成自果亦具六义。以增上缘之自果故。三疏缘望因之果。四亲因望。疏缘之自果。此二因果。疏远非亲。不具六义。
    章问果中有六义不等者。第五果无六义。亦名果唯空有。亲因成果。此因望果。因处具六义。望果具有有力无力待缘等故。若果望因。果处不可有有力等。唯有空有二义而已。一切诸法。若因若果于一切时及一切处。无有不具空有义故。是故果中。有空有义。言谓从他生无体故是空义者。法本不自有。从他而有。既从他有。故有非有。即成空义。言从他者。是从因故。言翻因故是有义者。此明有义。翻字写误。宋本云酬因故是有义。故酬字正。言酬因者。因处必有取果之用。与果用。由此二用。即有果故。既果现有。成有义。云若约互为因果说等者。以此为因。以彼为果。即以此果为因。即以此因为果。同时相因。同时成果。是名互为因果之相。犹如来芦互相依持。作建立因。为建立果。又如灯火事热器燋炷。发明破暗。互为因果。成灯火事。如是内法十二因缘。互为因缘。互为因果。转识赖耶。互为因缘因果等法。一切为因。多具六义。及具空有。一切为果。唯有空有。无有六义。虽有空有。而无六义。有六义时。必有空有。以空及有成六义故。言为他因时者以因所生果。为他因之时。既是因门。故具六义。言与他作果时者。以此亲因。为他果时。虽体是果。以因为门故。此因中具足六义。
    章问若尔现行为种子因等者。第六种有六义。此问因依前答而来。前所立义。虽所生果。而作因时。必具六义。是故征难。言现行为种子因者。第八所持种子之中。必有七转现行之因。是亲因缘。此亲因种。随应生起七转现行。此是种子生现因果。此七转识现行之果。随应熏成七转识种。及相分种。亦熏第八种子。此即能熏七转为因。现行作因。名果为因。所熏七转识等种子。以为其果。种子作果。名因为果。此即现行熏种因果。既是现行熏种因果。此因门中。应具六义。言果还作其亲因故。言随胜不具者。本末种者。虽有为果。体是种故。于果有用。因具六义。具六胜故。故云随胜。言论说者。唯识二云。然诸种子。略有六义。依此文故。言种子六义。种子胜故。必具六义。对瑜伽论种子七义。故唯识言略有六义。言此约初教者。约教明之。上是始教。虽有现行熏种子义。就殊胜。言种子六义。言若约缘起秘密义等者。此约终教圆教陈说。本觉真如。随无明熏。渐粗渐强。三道轮转。真妄和合。成梨耶识。染净二分。不二而二。事法熏习。成事种子。此种子中。有所熏气分。是事种子。其性是理。此真如法。与熏气合。既流转因。亦是反流归还之因。染净皆种。种子之性。是本觉理。此二总通。为亲因缘。是终教等。深教所谈。非唯第八有此六义。亦七转识现行法中。亦皆真如净法潜流。此现行识。其自体净。本觉真理。总通熏成后念七转识等种子。是故现行果作因时。必具六义。真理遍故。真有六义。摄事现行。与理非异。现行之法。具足六义。还成因故。是名缘起秘密之义。始教粗浅。不知深故。对彼故言秘密义。言以此教中六七识等亦藏是如来藏等者。即如次前陈述真如随缘作故。是故本识所具六义。全体乘下。即在现行七转识中。转识是果。望所熏种。名之为因。所熏种子。名之为果。上言互为因果。果为因时。具六义者。即此终教圆教妙义。
    章第三句数料简等者。分别诸法。不过四句。两单双亦。双非为四。初二影略互显为二。初单显下。是单影显。次单影之下。是单互显。第三两亦之下。俱非。第四俱非之下。俱是。亦名二互俱是俱非。是故四句同时具足。无有相离。言有前后。言初约体有无而有四句等者。约法自体。有空有义。法有无性空。缘生似义故。空有二门。无暂相离。故随法法。有空有义。此约诸法自体性故。言一是有者三性因果。决定不定。是有有力不待缘故。于果有力。因种之中。自德满足。不待缘故。言二是无谓刹那灭义者。种子有为。念念不住。生已即灭。无有暂留。是故决定成空无义。即是空有力不待缘义也。言三是亦有亦无等者。问何故引自果俱有。无二耶。答此二俱是有力待缘。故云无二。问何由无二。成双亦句。答虽是无二。而引自果。是有下句。故成亦有。俱有一门。空下句义。即是亦无。故由无二义。成亦有亦无。言四非有非无等者。谓待众缘。及恒随转。俱是无力待缘门故。故云无二。所以成双非门句者。待众缘。是非有。恒随转。是非无。空下法故。非有有下法故。非无故。成两非。问初后二。互亦是无二。何有二句。成互单句。答俱是无力待缘句。虽然有二义故成单。一空门义。二刹那灭义。此二当体俱空成单。此空有力不待缘。成单空义。单有亦二。一有门义。二性决定义。此二当体俱有成单。此有有力不待缘。成单有义。此是法体空有相即四句。
    章就用四句等者。此因生果。名为功用。自他功用。有力无力。互相成立。有此句数。随转待缘。俱是无力待缘之法。故云无二。空有虽别。俱因无力故。云不自生。刹那决定。俱是有力不待缘义。既不待缘故。不他生。俱有自果。俱是有力待缘。问有力待缘。应言非无因。何言不共生。答虽是应言非无因生。而其亲因。及增上缘。无知者故。作时不住故。无作用故。俱是遮诠。非表诠故。其非无因生者。次下成立六句和合。因义方显。此时即遮无因之义。是故此句约无作用。言非共生。言由其三句各合其六义者。各字宋本无之。各字无用。写者合字谬作各字。更亦安合字。无各字好。六义具足。方成因义。即遮无因。言是即由斯六义等者。此结用门。因不生缘生故。缘不生因生故。非因缘合。非无因生。四句遮诠。故言全夺。言故地论云等者。此引二论。证上用门因缘全夺。十地论第八。明十二有支次第相生因缘。作此四句。顺观逆观。行相极繁。今约有支。言行相者。且如无明因缘生行。无明望行。是增上缘。行是发业。惑与行作缘。起行支故。而实行支从自种生。虽有自种。若无惑缘。行无现行。虽有行种。若无惑缘。行支不生。由此义故。即成四句。一行种不生。惑缘令生。以缘夺因故。二惑缘不生。行自种生行故。以因夺缘故。三不从共生。无知者故。初句因不生。次句缘不生。并取用故。四不从无因生。随缘有故。初句缘生故。次句自种生。双取用故。此缘有者。因缘并取。总言因缘。此四句意。要略如此。重重解释。具如玄记第十三卷。并大疏演钞细明。言又集论云自种有故不从他等者。此出杂集论第四卷中。彼即显示缘起之法甚深微妙。七字四句。如次显示缘起四门深奥道理。初句明自种子具德。虽有众缘。若无种子。不能法生。故非他作。次句意说。虽有种子。若无众缘。不能法起。故非自作。第三句者。虽有种子及增上缘。俱无作用。故非共作。初句非他作。与次句非自作。并取用之故。俱无有能生作用。第四句者。种子增上缘。俱有能生能起功能。故非无因。初句种子生。次句增上缘生。并取立之。故有功能。非无因生。
    章问此六义与八不分齐云何等者。此明法有遮表。遣情显理。言八不者。出本业璎珞经。亦在不增不减经。依此所说。龙树菩萨中论初。举此八不。直显诸法本源旨归。寿灵大德。引大般若经。第三百八十四云。不生亦不灭。不常亦不断。不一亦不异。不来亦不去（已上）后代新译心地观经云。法身体。遍诸众生。万德凝然。性常住。不生不灭。无去来。不一不异。非断常（已上）诸大乘经。说真如理。多分不过此八不法。法花中。说六无四非。合成十不。般若心经。总说六不。虽有增减。义是八不。言八不据遮等者。问此答中。有二释。遮表反显。有何差别。答遮表反显。是语左右。义类是同。有何差别。若亦细明差别相者。初释总明法体行相。不对情见。任运见故。任运见法。有遮有表。八不遮诠。六义表诠。俱显法义。后释破执。破邪谬故。对此显理。法功显故。邪执自泯。然直显门。本无邪执故。任运自然。显法体用。
    章第四开合者或约体唯一等者。此因法义。增数开数。一体卷促。六义合成。因体唯一。于此一法。无性缘起。是故成立空有二门。言或约用分三等者。有力无力等。约因感果势力作用。体上业用。不离体故。言或分为六者。于此三句。各有空有。是故因门即成六义。言或分为九等者。有力不待等三句。各具三句。举一全收。随举满故。十二。十八。三十六义。增数开演。如文易见。
    章第五融摄等者。六义之上。具足六相。总同成三。成圆融门。别异坏三。是行布门。行布即圆融。圆融即行布。二门一揆。成种子法。言答六义据缘起自体等者。真如本觉。不异无常事法缘起。此缘起法。任运遍转。因缘和合。显法业用。是故六义。显法功能缘起义门。六相融摄体上义门。成六种相。言顺去非者。言因不生缘不生等故。遮情皆是三乘教相。遣情去非。不过三乘教文。安立施设分故。杂集论等。建立四句。多约遮情遣非义故。一乘教相。通显缘起自得业用。是自在义。故说六相。示任运德。然以四句。去情遣非。更以六相。恣显自德。由此善巧。即入普贤圆满法界。成就文殊大智。最极自在法门。是故四句。六相法义。俱为归入毗卢遮那大海本源。善巧方便。
    章第六约教辨等者。上来五门。虽六义相。道理状貌具足周备。而未辨明约就五教。有其增微显了隐密。故立此门。陈教分齐。言若小乘中法执因等者。此明愚法小乘教中。全无因种六义名义。愚法小乘。虽断凡夫外道我执。而未泯亡彼法我见。故执五蕴十二处等。诸法体性。全是实有。以大乘宗见之判之。小乘所计。皆是法执。法执心中。计一切法。实有其体。如萨婆多。有二种实。一三世实有。二法体实有。过去藏中。有一切法。现在有法。谢入过去。故过去中。一切色心。非色非心。无量法体。积集落谢。含摄无尽。未来藏中。未生诸法。无量无边。包含住在。彼可生法。即在未来生相分位。至现在时。住异灭三。居念中。即入过去。三世之时。及其诸法。俱有实体。毫厘不空。此实有法。有因有果。因能感果。果能酬因。因有六种。能作。俱有。同类。相应。遍行。异熟。六因随应。感成五果。建立因缘。尽诸缘相。谓因缘。等无间缘。所缘缘。增上缘也。六因唯萨婆多用之。许有六因。经所说教。四缘有宗并余诸部皆共用之。大乘宗中。亦立四缘。小乘六因四缘之中。无有因生缘不生。缘生因不生等义。不立种子故。无六义故。法执心所计义理。唯住有相一分。无有假立义门。故四缘等。全无有此六义名义。言若三乘赖耶识等者。此明三乘教所明因义。此总通言三乘教宗。于中一分赖耶识者。即是始教。如来藏者。即终教宗。始教即是异熟赖耶。赖耶所持种子之中。具有六义。唯是事种不通理性。终教第八异熟赖耶。通如来藏。本觉随染。成三细等。其三细中。有本觉故。真妄和合。成梨耶识故。赖耶识言。亦通终教中。真妄和合。成梨耶故。言法无我因者。即指如来藏性。赖耶自性。不生不灭。是法无我。自性清净。对小乘宗人无我理。就不共门菩萨所具。言法无我。实通二空无我真理。名如来藏。如来唯真。藏是覆隐。或能含藏。或所含藏。皆目事法。真如随染种子因中。具此六义。而非事事无碍圆融。是故犹即名三乘教。若顿教宗。六义绝离。因即非因。所生诸果。即是不生。如是等也。言一乘普贤圆因中等者。此明别教一乘。法界缘起法门。妙因六义。所生之果。既是十玄重重无尽。故能生因六义。圆通具足主伴。无尽缘起。言又由空有义故有相即门也者。此下正明别教一乘。无尽圆融。因果行相。因既圆通。果亦融通。由因种中。空有义故。果中即有相即门义。由体空有。成相即故。言由有力无力义故有相入门也者。因门之处。力用交彻。于生果法。有力无力。故所生果。亦力用交彻。有有力无力。言由有待缘等者。因中既有待不待缘。故所生果。有同异体。因种具德。不用待缘。缘德本自在因中故。故所生果。有同体门。彼此同体。一中圆备。种因之法。让功助缘。彼此各别。因即似缘。故所生果。彼此异体。同体异体。俱有即入。言由有此等义门故等者。结成。所生果法。即入融通。所以此因门段。明彼所由。故次后文。明十玄义。次第相由。钩锁列故。上要略解种子义竟。

延庆四年（辛亥）春二月三日。于生马大圣竹寺阿藏院。为实圆禅明房述之
华严宗沙门凝然春秋七十二
右以嵯峨大觉寺所藏然公手笔之本校之
文化八年辛未九月十七日
比丘典寿春秋五十四

五教章通路记卷第二十五（终）
五教章通路记卷第二十六

　　    东大寺沙门凝然述
    　　  
　　　　　　
　　　　　　
　　　　　　

    章十玄缘起无碍法门义第三者。玄谓深奥。即深邃奥赜。幽济微密。遥远悬遐。涯底高卓。皆是玄之义类。横竖上下。无不皆玄。此十玄门。即四法界中一。是事事无碍法界也。此事事镕融无碍法界门。甚深广大。故总言玄。虽四法界皆甚深法。除三异门。立其嘉号。法性缘起。成立事法。因缘和集。假合生起。名事法界。事法虚浮。缘生无性。和合假立。无自性故。名理法界。全理成事。全事即理。同时融通。名为事理无碍法界。事理及无碍。故三立别名。今由法性融通。缘起相由等故。事事相即。融通无碍。分限隔别。障碍之法。即入遍容。不可思议。诸义门中。深奥超绝。无如事事无碍法界。是故此门特名玄焉。清凉大师。贞元疏一。陈述圆教菩提心相。先明事理无碍菩提心义。谓一色一香。无非中道。阴入皆如。无共可舍。无明尘劳。即是菩提等。全如天台圆顿止观。次明事事无碍菩提心相。发端即言。若入玄者。即是香象事事无碍。大疏钞等。事事无碍。独名玄门。如若约教道。三祇未入玄等。问别教一乘。明四法界。皆既别教。是故四界皆应名玄。别教不共。皆是玄故。何独事事无碍名玄。答若通言之。别教所明四种法界。一切名玄。四种法界。举一全收。以无单独事理等故。以不异事事无碍。事法及理法等故。三乘教中。唯明事法。唯说理等。无有举一全收之义。今别教门四法界中。唯举事等。有同三乘所说义门。然其事事无碍法门。非三乘教所及所谈。是故单独事事无碍。名为玄门。显超绝故。言缘起者。是依他法。因缘和集。所生起故。今此缘起。是所缘起。其因六义。是能缘起。亲因缘种。能生现故。此所缘起诸法。方德具足十玄。即入无碍。故缘起法。更言无碍。此即缘起法上。具足十玄无碍圆融义理法门故。云无碍法门义也。问何故此门次前而来。答前种子义。明亲因缘。由此所生现行诸法。是种之果。于此果上。陈述事事无碍相状。有因六义处。具有相即相入等义。故所生法。亦有空有同体等义。此同体等。即入无碍。是十玄相。甚深微妙。是故此门次前而来。
    章夫法界缘起乃自在无穷者。标举所宗法界法门。法界体性。本来自尔。有佛无佛。性相常然。古今常恒。安住廓焉。旧来缘起。远离始终。众生本源。诸佛体性。诸佛所依。众善朝宗。万德所归。亿度所蕴。啻此甚深法界而已。
    章一者明究竟果证义等者。因果二分。十佛自界。普贤境界。前一乘义初首已明。今恐重繁。不复更释。问前已陈述因果二分。何故于此复更明之。答前明二分。为立别教一乘义门。先开因果。然后因中。建立教相。辨明三外别教一乘。彼为总明一乘义故。今明别教事事无碍。先开二分。就因分中。成立对缘。说圆融法义。是故此门明此二分。问义理分齐四门法义。皆是圆教所说义相。三性义初。可明二分。何故此中。方辨因果。若因果二分。唯在别教。三性种子。复通终教。是故前中。不明二分。今就别教。独开二门。此门后门。俱明别教一乘宗义。无所滥故。
    章一即一切不可说其状相耳者。此明果分自内证处。有圆融自在德。虽有即入。唯佛与佛自证境界。非机所见状貌行相。是故不可如因分中。说其状相。非谓果海中。无相即圆融。若果分中。无即入者。因分之中。不可得有即入重重。全取果分。立为因分。示机缘故。因分所有一切法义。缘有果分自证之中。但自境界。与示机根。以此为其因果之异。所有义门。无差异故。问果分即入。与因分中即入无尽。有何差别。答相即相入。无尽等义。因果二分所有相貌。无有差别。果分即入。唯佛与佛。示相见闻。名证境界。不可立名示说见闻。不对机故。离教说故。唯名自证。亦名所得。因分门中。即入自在。被根缘。对机为本。示教利喜。虽说自证究竟果位。皆对根机。示此法义。是故皆名普贤境界。
    章如华严经中究竟果分国土海等者。究竟果分。总举体相。国土海者。别举依法。十佛自体。别举正法。果分体性。不过依正二报事故。虽果分法是不可说。如来自内果海法体。必有依正二报德故。果分所居。是不可说。以言强陈。佛果自体所居之处。名国土海。为因位人。所示依报。名世界海。果分寄言。国土海相。第二会初。名号品说。故彼文云。是时文殊师利菩萨。承佛神力。观察大众。叹曰。快哉。今菩萨会。为未曾有。诸佛子。当知。佛刹不可思议。佛住。佛国。佛法。佛刹。清净。佛说法。佛出世。佛刹起。诸佛阿耨多罗三藐三菩提。皆不可思议（已上）此中十句（实有九句。减数十故）依正二报。多间陈说。十句皆言不可思议。即是果分依正二报。自证境界不可思议。佛刹。佛国。净刹起等。是国土海。果分依报。不可思故。佛住佛法佛说法等。是佛身体。果分正法。不可思故。其佛刹起。佛出世等。似是对机示现应作。然以因缘。从本言之。是果性海不可思议。以体从缘。即体显相。今既一切不可思议。诸法从体。当不可说。果佛自体。所住依报。因人不测。绝离见闻。是故总言不可思议。
    章不论因陀罗及微细等者。既是果体。唯佛所证。望其因人。远离言语。玄绝思量。不可说故。是故不论重重帝网。亦不能言微细相容。等言等取余玄门相。不论同时。不言相入。不说相即。乃至不论十世主伴等。不可如彼因分示人。以十玄门。叹扬陈说非谓果海无十玄门。唯佛与佛相即等故。
    章此当不可说义者。果分法体。因人不知。若为根缘。指其法体。唯强得言不可思议。以配果分直体之处。以此得名性海妙义。言不可说。即当其处。非谓有其不可说者。
    章何以故者。是征上义。征责意云。若有果分。应说其相。何有不得示说法耶。故今释言。十佛自体。根缘不及。纵虽有说。不能与教相应可故。所以然者。为机根缘。示说名教。果分离机。为谁对何。教之说之。已离机根。故不应教。唯当不可说义而已。
    章地论云因分可说果分不可说者。因分与后所立为证。今所证者。即取果分不可说义。十地品初。金刚藏菩萨。得彼三家五请事已。直示其地。许说分齐。十地有二分。谓佛果所知所证分。及因人所知所了分。佛果所知十地法门。是果自体究竟圆极。玄绝机根。离教说故。今所应说。唯是因人所了分齐十地而已。故立我但说一分也。
    章何故经中乃说佛不思议品等果耶者。今经第六会。有十一品。十地品。十明品。十忍品。僧祇品。寿命品。菩萨住处品。佛不思议品。如来相海品。小相光明品。普贤行品。性起品也。此十一品。前之六品。是因位法。十明等五品。是十地胜进。并等觉位。名无垢地。不思议等三品。并明佛果。即妙觉位。普贤性起。平等因果。普贤因行。不舍果之因。性起果用。不舍因之果。故此二名平等因果。既是果上因行果用。故与不思议等三品。合和名果。此即五品。并是果位。然后二品。约果门义。别名平等因果而已。今所举者。且指佛不思议等三品。此三品法。如次佛果体相用故。今难意云。上言佛果是不可说。若尔。何故经中三品。言皆是说佛果功德。此岂非说其果分法耶。
    章答此果义是约缘形对等者。此答意云。为普贤机。于因分中。说一乘人因果行相。令生大解大悟大益。今此所说佛果三品对机令了佛地法门。由此十地等觉妙因。感成证获此妙觉果。此即对因。说此佛果。为得此果。修习十地等觉因行。此即对果。成立因行。是故此果。机根所了。因中果相。非究竟自在妙果。自体果分。不对机故。是故此果。于因分中。形对因位。所说佛果。非是就实十地门中。究竟圆极自在妙果。
    章与因位同会而说者。第六会中。有十一品。前六因位。不思议等。是说果位。与因同会。说佛果法。对因显果。形行成证。故是因分因果。待对佛果而已。此中二重。一云。不思品等。虽是果位。因人所了。故是因分。二虽是果位。待对因位。所说之果。既所待之果。非究竟之果。
    章第二义者有二等者。此标今所陈法义分齐也。华严一部。所说法义。全揽果分所证法义。以示机根。令生解了。所揽法义。虽是果分。既对根缘。因人所了。是故以果全名因分。因人修行。入极果时。超根机志。证自体果。其时入果。玄绝根缘。如是展转。从果垂因。修因入果。自绝机缘。为他机缘。揽果成因。展转无穷。自证化他。揽果成因修因入果。尽未来际。无有休息。今此所谈。既是对缘。即因分中。陈说法界圆融自在无碍法门。
    章所以说十者欲应圆数显现无尽故者。十是数满。一周圆数。十一已上。乃至百千。无量恒沙。皆是十数。聚集十十。成百千故。本数唯是十数而已。智慧于十。异门积集。成立无量。不离本十。于十有三。一增数十。十一已上名增数十。十数随缘成增数故。而其根本。唯是十数故。二减数十。九八七等。名减数十。是亦随缘成减数故。三圆满十。一周圆数。十数圆满。此圆满十显无尽故。非唯圆数名十。亦增减皆名十。古德云。问若尔者。增减已非圆数。如何名十。答圆满十数。随缘增减。故增减亦以圆满义。得十名耳（已上。十玄广上卷记）是故诸数无不皆十。增减既十。亦显无尽。
    章一不相由义谓自具德故等者。一法生时。此法本具一切众德。众德圆具。无不备者。此故因种不藉余缘。于此因中。不见余故。如是所生。即不相由。所起诸法。是不待缘。所应待缘。自因门中。皆具足故。果中所有一法。皆具众德满故。以他为自。与他同体。以他为自。所生起法故。自中一切。一切即自。无不皆自。故名同体。能缘起因。是不待缘。所缘起法。是此一法。与余同体。皆一法中。同所具故。无异门故。不见余故。
    章二相由义如待缘等是也者。自因之外。既藉诸缘。如是所生现行诸果。一法之外。见有余法。彼此诸法。相由假借。是故诸法。彼此别异。不动因中具德满足。而亦藉诸缘。由藉相生。故所生果。彼此异体。而于其上。即入自在。此等义故。总云初即同体后即异体。
    章一空有义此望自体等者。所生果上。必有无性似有之义。亦有有力无力之义。法体之上。成空有义。业用之上成力无力。相即相入。如次空有力无力故。
    章由自若有时他必无故他即自者。自体既有。有外无他。他既无故。他即成自。他若不无。此他非自。自外有他。不同自有。应俱有故。今既无他。故即成自。
    章由他无性以自作故者。存此法似有时。他必是无自性。显此法似有。隐他似有故。他似有门。即成自有。自无性门。即让他故。
    章由自若空时他必是有故自即他等者。反上他即自门故尔。此法中。有似有无性。彼法无有似有无性。此自若空。隐其似有。显他似有。他似有义。即隐不彰。自既无性。故自即他。自彰无性成他有故。自即是他。他非无故。自全成他。无有自故。
    章以二有二空各不俱故等者。自有他有。名为二有。此空彼空。名为二空。自他俱有。各碍并立。非相即故。彼此俱空。无可即故。此已似有。彼亦似有。二有既并。不相即故。彼此俱无。总无法故。
    章有无无有无二故等者。自有他无。名为有无。自无他有。名为无有。自有他无故。他即自。自无他有故。自即他。自有则他无故。无二并。是名无二。若二并立。非无二故。不可相即。自无即他有故。无二并。名之无二。若二并立。非无二故。不可相即。一有一无。成一即故。一无一有。成一则故。此即有无无有。各成无二。非谓有无与无有。名为无二。
    章若不尔者缘起不成等者。若非有无无有无二者。缘起不成。云何不成。有恒有不无故。无成无。无常无。不有故。无成有。无成无故。不同有。无成有故。不同无。是故即成自性之有。自性之无。排拨缘起有无故。成断过。既不随缘。自性有无。是故即成常过失也。故云自性等过也。
    章自有全力所以能摄他等者。前明诸法体状空有。自他相即。今明体上势能力用。有交彻事。成互相入。自有力者。摄他有力。自势强胜。夺他势故。他之势力。为自所摄。是故此自即摄余法。余法无力。即入自中。言反上可知者。他有全力。所以能摄自。自全无力故。所以能入他也。
    章不据自体故非相即等者。此释相即相入差别。令此二别。不有相滥。即应问言。相即相入。是一具法。诸法皆有。是有何异。答据体空有。是名相即。据力用有无。是故成相即。今此相入。唯据力用交彻有无。不据法体彼此有无。故是相入。不滥相即。
    章二有力二无力各不俱等者。自他俱有力。二力既并起。故无交彻。不能相入。自是有力。他即无力。他无力故。能入自中。自有力他无力。名有力无力。自是无力。他即有力。他有力故。能入他中。自无力他有力。名无力有力。彼此相望。二力不并。一有力时一无力。故名无二。有力无力。无力有力。各无二故。二互相入。
    章以用收体等者。此明体用即入有无。即应问言。用相入时。体在何处。体相即时。用在何处。今即答言。若用相入。以相摄体。力用显现。体相不现。若体相即。以体摄用。体相显现。力用不现。用外无别体。以用为表故。体外无别用。以体为表故。
    章此依因六义内准之者。今明力用有无交彻。成相入义。法体有无。成相即门。此即全如因六义中。第三句数门。彼据体空有。依力用有无。如次成立相即相入。是故此中指同彼门。又由三有三空。成相即义。由四有力二无力。成相入义。彼四待缘。二不待缘。唯成异体同体二门。同异体上。亦有相即相入二门。能起种子。有如是义。是故所起诸法之上。得有如是相即相入。
    章初向上数十门一者一是本数等者。从一向十。名为向上。言本数者。以一为本。二等为末。言缘成者。此中一者。成二之一。成三之一。成四之一。乃至成十之一。二之一。三之一。乃至十之一故。若本二三乃至十者。非是一故。成诸一故。名因缘一。若具言之。二者。一中二。若无一者。二不成故。一有全力。故摄于二。仍二非一。若见所摄二之时。唯有二数无一。一是能摄。非所摄故。既见一中二故。二非一也。三者。一中三。若无一者。三不成故。一有全力。故摄于三。仍三非一。四者。一中四。若无一者。四不成故等。准前作之。五者。一中五。准前。六者。一中六。准前。七者。一中七。准前。八者。一中八。准前。九者。一中九。准前。十者。一中十。何以故。缘成故。此一成十之一。故云缘成故。若无一者。即十不成故。既有此一。故成此十。即一有全力。摄于十。仍十非一矣。一中见十。显所摄十。故所摄门。唯见有十。不见其一。一是能摄。成十之一故。问何故不言一中之一。答一是本数。此一成乃至十故。既是能摄。能生。能成根本之数故。不须言一中之一。若言尔者。不成能摄故。
    章余九门亦如是一一皆有十者。此明二三乃至十数。一一摄十。一一行相。如一数中。故言亦如是。若具作之。一者二是本数。此是二之门。能摄一三四等诸数。故以二为本数。何以故。缘成故。成一三四等之一故。云缘成。二者二中一。何以故。缘成故。若无二者。即一不成故。即二有全力。摄于一也。仍一非二矣。三者二中三。准前。四者二中四。准前。五者二中五。准前。六者二中六。准前。七者二中七。准前。八者二中八。准前。九者二中九。准前。十者二中十。何以故。缘成故。若无二者。即十不成故。既有二故。十得成立。即二有全力。能摄于十。仍十非三矣。问何故不言二中之二。答二之门时。以二为本数。是本数故。单独言二。不言二中二。若言尔者。非能摄故。准前应知。后之八门。准例皆尔。三者。三是本数。何以故。缘成故。二者三中一。三者三中二。四者三中四。五者三中五。乃至十者三中十。准前应知。四者。四是本数。何以故。缘成故。二者四中一。三者四中二。四者四中三。五者四中五。六者四中六等。五者。五是本数。何以故。缘成故。二者五中一。三者五中二。四者五中三。五者五中四。六者五中六等。乃至十者。十是本数。何以故。缘成故。二者十中一。三者十中二。乃至十者十中九。其十者。即单十。用第一本数故。或可。十者。十是本数。一者。十中一。二者。十中二。乃至九者。十中九。其第十者。用本数故。向上十门。各有本数。即十个本数。以初能摄。为本数故。
    章向下数亦十门一者。十即摄一等者。从十至一。名向下数。以十为上。以一为下。从增上数。至减下故。此向下数。亦有十门。第一门者。十是本数。此中摄十。一者本数单十。二者十中九。何以故。十既缘成。一乃至九所成十故。是故此十。即成九及一。既缘成十。是故此十。即成九数。仍九非十。三者十中八。亦名十即摄八。自余皆尔。四者十中七。五者十中六。六者十即摄五。七者十即摄四。八者十即摄三。九者十中二。十者十即摄一。何以故。缘成故。若无此十。一不成故。仍一非十。此是第一门中十数。然章文。言一者十即摄一者。言极要约。作始终故。言一者十者。举初门之初。言即摄一者。举第十门之终。若具言之。一者十即摄九。十即摄一。何以故下。释第十门。指事记主。如是解释。章主要约。实符意趣。
    章余例亦然者。指余九门。且第二门者。九是本数。亦摄余九。是本数故。单独呼之。以此本数。为第一数。二者九中十。三者九中八。四者九中七。五者九即摄六。六者九即摄五。七者九即摄四。八者九中三。九者九中二。十者九即摄一。并准前知。其第三门者。亦有十种。一者八是本数。二者八中十。三者八中九。四者八中七。五者八中六。六者八中五。七者八中四。八者八中三。九者八中二。十者八中一。亦准前门。乃至第十门者。亦有十种。一者一是本数。二者一中二。三者一中三。四者一中四。五者一中五。六者一中六。七者一中七。八者一中八。九者一中九。十者一中十。何以故。缘成一故。以一即十。名为一数。仍十非一。见所摄十。不见能摄故。问向上向下。各有所同。且如一数。向上初一。向下后一。有何差别。俱是一故。答为门不同。向上为门。向下为门。所管虽同。能为异故。余数所同。为门皆异。
    章如是本末二门中各具足十门者。十门各有本数末数。即成十个本末二数。如向上第一门。一为本数。二已后为末数。本末九门。其第二门。二为本数。一三等九。并名末数。一本九末。乃至第十十为本数。余九为末。一本九末。向下本末。其相亦尔。十个一本九末。向下应知。
    章大缘起陀罗尼法者。陀罗尼是梵语。此翻言总持。总相括持一切功德。包含一切众象万法。一摄一切。一切入一。一即一切。一切即一。一遍一切。一切在一。法法皆尔。尘尘如是。是名陀罗尼门相貌。别教一乘。圆满宗法。一一如是。总持包摄。是故此法名陀罗尼。
    章所言一者非自性一缘成故一等者。一即一切者为一。此一即成一切。藉诸因缘。成就此一。是故此一。成一切法。如是名为缘起妙一。若自性一。非缘成一。本自是一。非一切一。非一切故。此一不成一切诸法。不成诸故。此一非一。今则此一缘成一故。一成一切。是故一中有十等也。此一问答。名一中有十义。
    章由此缘起是法界家实德故等者。圆融法门。一切并是法界家中。本自具足。相貌无尽。旧来成就。法性常然。已古来今。常恒自在。周遍无碍。本来所有。真实功德。非是新成。非是改转。是故名法界家实德也。不同三乘教宗。暂时随缘。示现化作。有不思议自在事业。此一乘中。本自德相。恒尔成故。德相之上。随机变现。名为业用。即全德相。成业用故。即全业用。是德相故。普贤境界。因分法门。揽果为因。全因入果。圆教普周。如是深广。
    章华严经云菩萨若善观缘起法等者。此出彼经第六会十忍品中。彼文云。此菩萨深入诸法皆悉如幻。观缘起法。于一法中。解众多法。于众多法中。解了一法（已上）相入证据。生此经文。缘起法者。因缘所生色心诸法。一是由藉多法之一。是故一法即成一切。一切是由一法之一切。是故一切入一法中。是名缘起一。名缘成一切。此段问答。名无性缘成义。
    章四句护过去非显德等者。此中三门。一护过。二去非。三显德。初护过者。准上三性义中护过。问一门中。摄十尽不。答不也。十中一故。问不尽耶。答不也。一中十故。问亦尽亦不尽耶。答不也。二门体无二故。不相违故。问非尽非不尽耶。答不也。离戏论故。又一多缘起故。言去非者。当三性义。出执过门。由出执过。远非理故。问一门中。摄十尽者。有何等过。答有断常过。若唯执摄十尽者。排拨十中一故。是断过也。不由十中一。一而执有十者。是常过。问言不尽者。有何等过。答亦有断常过。失一中十故。是有断过。不由一中十。而执有十中一者。非缘成义。有其故。是成常过。问若故尽不尽者。有何过失。答执尽不尽。故相违故。亦有断常。不离前两单中过故。问执非尽非不尽。是有何过。答十及一数。非是戏论。戏论十一。非真十一。断十一故。即是断过。执有戏论十一。是常过也。后显德者。前已护执。离执过竟。是故四句显其妙德。一十是摄尽。一中十故。二是亦不尽。十中一故。三亦尽亦不尽。二门双不现。互相融会。现在前故。又尽及不尽。并是德故。四非尽非不尽。定取不得。互泯亡故。四句皆德故。尽不尽。互融自在。圆通直妙。此段问答。名一门摄十尽不尽义。上明相入门竟。
    异体相即门中。
    章缘成故一即十者。上异体相入门。彼此各见。有两门相。而于力用。互立有无。二有力。二无力。不并。有力无力。无力有力。互相有无。成相入义。今此相即。就体空有。明互融即。是故彼此。各不相见。彼有此无。彼无此有。得互相即。以一即十故名一。以十即一故名十。今此一者。即十名一。故云缘成。二三四五。乃至第十。缘成之义。相状皆尔。
    章由一有体余皆空故是故此一即是十者。此中文言。兼包始终。指事细出。明即十义。然寿灵师。于上一者一何以故缘成故等文。具作十句。一者一是本数。何以故。缘成故。二者一即二。何以故。若无一即无二故。由一有体。二为空故。此一即二。三者一即三。乃至。十者一即十。何以故。若无一即无十故。由一有体十为空故。是故此一即是十矣。言一即十者。此十言中。二已后九。总含言十。若无一即无十故之句。亦含九总言十。今是故此一即是十矣之句。亦含九总言十。
    章一者十何以故缘成故十即一等者。此亦举其始终。具作应言。一者十是本数十。何以故。缘成故。二者十即九。何以故。缘成故。三者十即八。四者十即七。五者十即六。六者十即五。七者十即四。八者十即三。九者十即二。十者十即一。何以故。若无十即无一故。由一无体。是余有故。是故此十即是一矣。以此得知。十即一者。简举始终。十初一终。前举始终。一即十者。即举第十。未必总言。
    章若一不即十者多一亦不成十者。不成十之一。纵聚多个一。不能成十。是自性不成十之一故。若三乘等。多个之一。聚集成十。今一乘教。义略不尔。一成十之一。聚集成十故。
    章若不相即缘起门中空有二义即不现前者。因中三义。谓有力不待缘。有力待缘。无力待缘。此三各有空有二义。三有三空。为因六义。空有互映。废己同他。有空。空有。互相与夺。因中如是。所起诸法。是故果中。空有现前。一有一无。一无一有。相即融通。自在显彰。若此果中。不相即者。即非缘成。自性一多。非是圆教镕融之法。
    章即同即前后等者。诸法缘起。无尽法门。逆即随顺。顺即远逆。一时现前。无有所遗。故一多义。同时即前后。前后即同时。随举即得。无有局限。若配上门。向上是顺数。向下即逆数。顺逆来去。自在无碍。
    第二同体门中相入之义。
    章初一中多者有十门不同等者。此同体者。因中具足自德所起果相诸法。是故一多各具自德。不见他异。此法与彼同体具满。于上相入一中具十。向上十门。所具诸法。与前异体相入所成。其相全同。但是同体异体差别。若具作者。一者本数之一。此中具十。谓二之一。三之一。四之一。五之一。乃至与十作一。名十之一。仍一非二。一非三。乃至一非十。此是向上去也。次向下来。名多中一。亦有十门。一是十即本数。二十中九。三十中八。四十中七。五十中六。乃至。十者十中一也。二者九是本数。即为第一。二者九之十。三者九之八。四者九之七。乃至。十九之一也。三者八是本数。为第一数。二者八之十。三者八之九。四者八之七。乃至。十八之一也。乃至。十者一是本数。二者一之十。三者一中九。乃至。十者一中之二也。此与前同。但是同体相入之异。
    二同体相即中。
    章一者一即十亦有十门等者。此向上去十门。一者一是本数。二一即二。三一即三。四一即四。乃至。十一即十也。二者二是本数。二者二即一。三二即三。四二即四等。第三门者。三是本数。二三即一。三三即二。四三即四。如是等也。乃至。第十门者。十是本数。二十即一。三十即二。乃至。十十即九也。此是向下来也。但是同体之异。自余如前相即。上来以喻显竟。
    第二约法广辨中。
    章一者立义门二者解释门者。此立义门。事事无碍所依体事。无碍所依。无此十事。不可得故。言解释者。举十玄门。正释事事无碍行相。前体事上。作此十玄。具明于彼无碍相貌。别教一乘。总相法义。立四法界。一事法界。名所依体事门。即今立义十门是也。二理法界。三事理无碍法界。四事事无碍法界。即今十玄缘起是也。今此章中。明二法界。谓事法界。事事无碍法界也。理法界。及理事无碍法界。通终顿二教等。故不别明。今明不共无碍及其所依体事而已。
    章一教义即摄一乘三乘等者。教谓能诠声名句文。义谓所诠一切义理。此中具摄五教教义。一乘是圆教。三乘是始终顿教。五乘之中。有愚法小乘教。亦通始终顿三。人天即愚法摄。自后理事解行等九。皆通五教等。此五教等十门体事。皆入别教圆教所目。十玄体事。无不即入。解谓悟解。行谓修行。言分齐境位者。于一切法。界分齐限。不相混滥。名分齐境。位谓三乘所住之处。本是以境对智明之。言师弟法智者此有二对。师弟与法智。法是所知。智是能知。师弟是人中之别也。主伴依正。亦是二对。言随生根欲示现者。此唯一对。意云。随顺众生机根乐欲。为彼示施显现与之。生之根欲是感。圣随示现是应。即是应感一对门也。言逆顺体用自在者。此亦二对。逆顺与体用也。自在即通二对之法。此等皆是十玄无碍所依体事。于此等法。镕融自在。无壅障故。探玄。大略生体事云。教义。理事。境智。行位。因果。依正。体用。人法。逆顺。应感。此即十对二十句法。一对一对各各融通。如言教即义。义即教等。一对各具余对体事。二十句法。各互相摄。探玄体事。祖师积大欺十对次第。建立极成。清凉依此疏钞陈述。今之立义。全写至相十玄章文。即依古规。
    自下解释陈述十玄缘起相状。显圆融义。
    章依华严经中立十数为首等者。大华严经一部始终。演说诸法。多有十句。此就所说文言为言。说法法相。十句为式。又说十种法。尽诸法义。如十住位自分十种。胜进十种等。又离世间品二千行法。皆以十句。为其体式。自余诸会诸品之中。皆说十法。显诸法相。此即十十无尽法门。圆数轮转。无有穷尽。
    第一同时具足相应门。
    章此上十义同时相应等者。此门总相。一切诸法。于一法处。同时具足。上十义中。摄尽万法。于一尘中。一时具足。旧来常恒。无有穷尽。海印三昧。同时具足印现诸法。今同时门。即此相貌。性起大用。十门出现。同时施作。相状亦同。六相之中总相。亦此相貌而已。
    第二一多相容不同门。
    此是相入门也。由其业用。有力无力。彼此一多。互相容入。物来入此。令此容受。名之为容。物往入彼。名之为入。
    章此上诸义随一门中等者。且如十对中。一教之处。摄余九对十九句法。虽摄诸句。唯是教句。非九对等。能摄为表。非所摄故。
　　另起章多中一等准上思之者。教外自余诸句之中。各摄诸法。虽有诸法。能摄为表。不见所说。其所司法。皆有由故。一多相容。即是义相。今明十九句中。具一教句。仍是多法。而一教。以能摄法。为表显故。
    章依摄去为表显故。
    章余一一门中悉能如是重重无尽者。一明教句所具诸法。此明义等诸门所具诸法。一中多。多中一等。一十九句。各各所具。一中多。多中一。重重无尽也。
    章此经偈云以一佛土满十方等者。上立义理。此下引证。然此一多下。结显释成此相入中。具有同体相入。异体相入。上喻显中。委细明竟。今就法义。相貌易知。    
    第三诸法相即自在门。此是相即门也。
    章若约同体门中等者。因六义中。自因有力。具足自德。不藉待缘。而所生法。即与诸法。彼此同体。自处具德。无遗余故。自处诸法。互相即。是名同体门。
    章明知因果俱时相容相即等者。既彼信地菩萨。与不思佛法。为一缘起故。不得佛果者。不能得初住位。信位满心。成佛果者。与佛果位。成缘起故。因果同时。无有前后。相容是相入。主伴是主伴门。十玄具足。无不周满。今此正就相即为本。六相圆通。具诸门故。章此如龙女及普庄严童子善财童子兜率天子等者。此之四人。名四胜身成佛。以解行胜身。于其终心。入果海故。何故解行名为胜身。见闻生时。信入一乘。以此为因。弃舍有漏业果依身。获得界外无染清净金刚身。名解行身。即是胜身。如上四人。皆解行身故。龙女即是法华所说。八岁龙女。彼前生中。见闻一乘。而答感业。受龙女身。虽受龙身。是解行生。普庄严童子。释尊因位。爱见善慧王之子。兜率天子。蒙释迦菩萨。足下光照。出大地狱。生兜率天。于天身中。即至第十地离垢定前。皆是解行界外身也。此中答意。已出位因。入究竟果。即是果海不可说身。
    章及与一切众生皆悉同时等者。此明一断一切断。一成一切成。以一众生成佛。一切众生皆成佛故。新新断惑。新新成佛。皆是自证。皆是利他。尽未来际。全是自证。全是化现。周遍十方。自在无碍。言不住学地者。不住因地。拘初心时。即成觉故。此即圆教成佛果相。第三诸法相即门竟。

延庆四年辛亥春二月二十二日。于南都菩提山寺大福院僧房。酬实圆禅明房雅请述之。
华严宗沙门凝然春秋七十二
文化八年辛未十月五日以嵯峨大觉寺所藏记主然公自笔本挍之
比丘典寿春秋五十四

五教章通路记卷第二十六（终）
五教章通路记卷第二十七

　　      东大寺沙门凝然述
    　　    
　　　　　　　
　　　　　　　
　　　　　　　

    第四因陀罗微细境界门。或言因陀罗网境界门。
    章此但从喻异前者。忉利天王。帝释宫殿。张网覆上。悬网饰殿。彼网皆以宝珠作之。每目悬珠。光明赫赫。照触明朗。珠珠交悬。皎皎廓尔。珠玉无量。出数算表。网珠玲玲。各现珠影。一珠之中。现诸珠影。珠珠皆尔。互相影现。无所隐影。了了分明。相貌朗然。此是一重各各影现。珠中所现一切珠影。亦现诸珠影像形体。此是二重各各影现。二重所现珠影之中。亦现一切所悬珠影。如是举喻。释殿珠网。互相影现。交皎形伏。忉利天王。名释迦因陀罗。即是梵语。此云能天帝。或云能天王。略言帝释。梵汉双举。须弥山顶。名忉利天。有三十三。四方各有八天宫殿。四八三十二天。中央是帝释所居。有善见宫。四方三十二天。并是大臣。围绕帝释。昔摩诃陀国。有三十三人。同心修善。由彼善因。生忉利天。天帝所感宫殿网珠。如是交皎。重重影现。隐映互彰。重重无尽。
    章此上诸义体相自在隐映互现等者。此是网法。陈彰重重影现相状。诸法融摄。上所依体举。十门诸句法。一门之中。现余诸句。所影法中。各现诸法。法法皆尔。尘尘无尽。
    章此三偈即三世间也者。初偈是正觉世间。言诸佛故。次偈是国土世间。言须弥等故。后偈是众生世间。言天人阿修罗等故。
    章又云一切佛刹微尘等者。次简经文。于微尘中。现三世间。今此经文。于毛孔中。现佛及菩萨。无量刹海。此即如次。示现智觉。众生。国土三种世间。
    章此等并是实义非变化成者。此通妨难。谓有难言。上所引文。皆言示现。应是暂时变化所作。何异三乘暂变所作。故今释云。此等所作。皆是法性实义作用。不同三乘暂时变化。而示现者。旧来实义。有此德故。旧来示现。非无而忽有义。本自德相。旧成德故。虽有示现。德相之上。业用故尔。全实德法。示根缘故。
    章此是如理智中如量境者。根本无分别智。名如理智。全如理智。即成后得如量智用。二智一心。非别体。如量智之境界。言如量境也。
    章其余变化等者不入此例者。此遮余教暂时随机变化所作。如维摩经不思议解脱。七日摄一劫。芥子摄须弥。一十三举。变化作用。并非法性实德业用。唯是为机暂时示故。一乘业用。必是实德所作业故。或可。纵圆教中业用所作。今所作用。是变化故。然前义好。德相业用。皆旧来故。是实义故。
    章非诸分别情谓境界等者。浅计分别。狭当执情。皆是凡夫妄情。识虑分别境界。皆不当法。乖违实义。情见若破。法法圆现。以此智业圆融心量。应得旧来成辨法性实德。故今直尔遮彼异计。此是释妨。结成遮妄。
    章一切尘中亦如是者。彼微尘中。皆如是说。是故自然成重重事。设无此文。经中既说因陀罗网境界。重重影现之义。自然成立。今亦频有如是经文。故别成立重重义理。
    章随其智所举一为首等者。缘起诸法。圆融无尽。重重微细。不可有始终。不可有边际。横遍无尽竖通无尽。然以妙智。所以为量。随智度量。以智为涯。是故必有边际。亦有分齐。以此即为巧妙量相。
    第五微细相容安立门。
    章此上诸义于一念中具足始终等者。此明微细安立行相。一念一毛一尘之处。取摄诸法。容纳诸门。能摄之物。极是微细。所摄诸法。不改自己分量相状。如一尘中摄极乐界。不改彼界究竟如虚空。广大无边际之量。而一尘中。炳明而现。如本而有。不动本位。布列建立。故云安立。曾不相滥。故云齐头。所摄之桶。是极微细。而安住布列。此门相状。形貌如此。
    章重重隐映互现因陀罗摄等者。因陀唯取重重示现。此微细门。唯一重现。所现诸法。不动本位。相容安立。分明显现。虽微细处。不改本相了了布住。名微细门。故与微细。差别不同。
    第六秘密隐显俱成门。
    章此上诸义隐覆显了等者。此明隐显俱成相貌。此法显了现前之时。余门诸法。隐密具足。相不阙。秘密即隐。成隐义故。隐显义者。是表里门。诸法于此显了住时。余法于此隐密而住。如直人。此人凡夫众生为显。而于其处。以隐密相。安住佛位。诸佛以觉为显了相。而隐密相。具众生相。即是生佛同时而有。而隐显异。亦表里别。无有所阙。如八日月。半月是显。吐光明故。而其半月无有光明。被日光映夺故。月光即不显现。日月显了。黑日成隐。被日光映夺故。日月隐处。黑月有光。即成显了。此是一重隐显之相。又日月显下。有黑月隐。日月隐下。有黑月显。有光明故。此是第二重隐显义相也。大疏钞中。举八日月。具明二重隐显之相。
    章故此经云于此方入正受他方三昧起者。贤首品中。广说其相。如有一人。东方入定。而于西方。即三昧起。言正受者。即是定也。如观经言。教我思惟。教我正受。皆是三昧定之名也。能观之心。领所缘法。专注一境。不令动乱。昏掉并离。等持止观。能所相应。定境现前。证见境界。能所不二。是名正受。入定起定。东方入定为显了时。西方入定。即成秘密。西方起定为显了时。东方起定。即成隐密。东方入定。有其起隐。西方起定。有其入隐。并是同时。故云俱成。
    章眼根入正受色尘三昧起者。如有一人。缘观眼根无性即空。入三昧时。即缘色尘似有境相。从三昧起。观眼入定为显了时。色定为隐。色起为显。眼起为隐。眼入为显。眼起成隐。色起为显。色入成隐。如是男身及女身。一尘多尘。一毛多毛。一切境界。此隐彼显。彼显此显。同时俱成。无有前后。行相皆尔。
    第七诸藏纯杂具德门。章此上诸义或纯或杂等者。纯以专一为义。专纯一相。不杂余故。所摄诸法。于法法处。有纯有杂。所摄多故。名为诸藏。于一一法。绝见一门。纯专所见一门法中。有无量法。异类差别。互不相杂。此纯杂中。具有诸义。此诸义门。皆是遮那一一功德。纯杂自在。杂不离纯。于纯门中。方法异类。在纯中故。纯不离杂。杂门诸法。各成随事种种纯故。
    第八十世隔法异成门。
    章此上诸义遍十世中同时别异等者。十世相貌。非是前后。同时森列。而不改转十世本相。过去已灭。未来未至。现在现起。暂时有用。故云隔法。以隔法故。别异成立。事不相滥。故云异成。
    章以时与法不相离故者。此明时劫镕融所以。依种种法。其上有时若无法法。不可有时。以有法故。亦有时分。时是能依。法是所依。能所不离。必随所。所依法体。既互融即。是故能依时分。随所自在无碍。时是非色非心不相应行所摄。二十四不相应之一。非是实法。非种子生。依他种子。所生。色心诸法之上。于彼位。假立名时。
    章然此九世迭相即入等者。一念既是总相本时。此一念者。现起一念。待已谢故。现暂有用。待未生故。亦立现用。故此一念。即成总句。六相中总相事义。开总成别。总外无别。依总成别不离总故。是故九世唯是一念。一念别开。遍通九世。总别圆融。和合成十。
    章此十世具足别异同时显现等者。十时各别。故云别异。而是俱时。无有前后。是故亦云同时显现。此十世中。随举一世。即九世现。以是缘起一世。非自性等世故。以现即过。名为现在。现非过者。即非现故。以过即现。名为过去。过非现者。即非过故。以现即未。名为现在。现非未者。即非现故。以未即现。名为未来。未非现者。即非未故。过去未来。相望亦尔。此是大途三世相望。三世之中。各有三世。三种三世。各各相望。缘起相生。义途皆尔。别三世者。不离总三。同总三世。成别三故。于十世中。随举一世。缘起相由。镕融如是。相即相入行相亦尔。同时具足。因陀罗等。行相皆尔。此即不异过去之现在故。现在即过去。不异现在之过去故。过去即现在。现在未来。相望亦尔。过去未来。相望亦尔。三世各三。各各相望。互是不异。是故九世互相即入。总别圆融。无量自在。又法性融通。事事无碍。揽理成世。三世九世。及一念等。无不揽理全理缘起也。理是一味。遍一切时。横遍法界。无不周满。在现不动现在。遍通过未过未之理。在现亦尔三世各三遍通亦尔。是故十世长短自在。圆融无碍。相即相入。
    章故此经云或以长劫入短劫短入长劫等者。梵云劫波罗。此翻云时。时通长短。乃至俱离阿僧祇劫。皆无不时。今长劫者。以八十增减。为一大劫。即是成住坏空四劫。四劫各有二十减增。一增一减。为一中劫。或是一增。或是一减。为一小劫。亦有昼夜月时年岁。为一小劫。今数大劫。以唯一增。为一小劫。亦有六十如转大劫。积七火一水等事故。乃至阿僧祇等。十大数多劫量。此长劫者。取一大劫已上等量。言短劫者。取昼夜月时年已上。又小劫。大劫一切时分相望。以论长劫短劫。一念亦是短劫所摄。一刹那者。即短时故。刹那翻念。是时极短。
    第九唯心回转善成门。
    章此上诸义唯是一如来藏自性清净心转者。如来藏性。是本觉性。无始法性常恒湛寂。是自正性虚融无碍。此净真心。随缘转变。成立一切事事诸法。既全理心。成此事法。心法镕融。混焉无碍。理所成事。如理如心。融通无碍。无所变塞。言回转者。真性真尔。常住不变。而亦有其随缘流变。不守自性。顺转之德。故随物缘。转变无方。名为回转。随缘旋流。即是回义。成种种法。是其转义。真如之德。善成诸法。无不转变。故云善成。一个教处。具足境智行位等。一切诸法。融摄无碍。揽理为教。随所流理。教等能依。一切诸相。无碍重重。混通即入。此以无碍所因之法。成立无碍其门之义。以有唯心随转义故。教义等法。圆融自在。
    章但性起具德故异三乘者。宝王如来性起德者。十身如来。性德法体。自证圆极。为体究竟。一体不二。理旨真法。常恒不想。生起业用。法性自德。任运故尔。是故十门示现。常恒施作。此即海印三昧妙德。自然大用。不藉别缘。此性起心。所起诸法随心理故。无碍周通。重重无尽。不可思议。言如性起品说十心义等者即其事也者。彼品中。说性起意业。有如来十种识。一平等无依心。二性无增减心。三益生无念心。四用兴体密心。五无切用等心。六起住无碍心。七种姓深广心。八知法究尽心。九合功留惑心。十性通平等心。此是十门性起之中。第四性起意业相貌。性起妙心。回转自在。业用繁兴。善成立故。问异熟赖耶。亦是唯心。若有随此心识。回转善成义耶。答今回转者。真知随缘。全成事法。事随理故。事事即入。有此义故。事事无碍。异熟赖耶。唯是心识。事法为限。无有镕融。非是今此无碍所因。问若尔。真妄和合第八。亦有回转成立无碍即入义耶。答真妄和合。成第八识。第八之处。实有本觉。而与生灭。和合转变。无有回转无碍之义。今此回转。是性起心。是故不同真妄和合。
    第十托事显法生解门。
    章此上诸义随托别事以显别法等者。世间所有一切事物。药草卉木。种子萌芽。根茎枝条。叶华果实。山河土石。丘陵坑坎。云雨风光。烟霞尘雾。此等事法。世间所有。浮沉纵横。无量繁广。依托此事。即体皆显出。无漏清净。有为无为。种种法门。此事即法。此事即入。举一事物。义通一切。无不周尽。此一事物。通上教义体用师弟法智等。皆彰其形。俱现彼相。非托此物表示别法。物体即是玄法门故。问若尔。何故一乘教中。举一事物。表一切法。诸法随应有表示言。答一乘教中。虽一切物皆是法门。而亦有言表示显现。此约即体。作表示言。并是不违托事显法。不同三乘教宗等中。以别异事。或作奇瑞。或作嘉示。事物非是即体法门。宝王云等。种种名言。皆是贵重自在润益。或是无生法忍。或是智惠神通。若是解脱。若是功德。十十无碍。重重帝网。皆是事物所作而已。
    章此上十门等解释及上本文十义者。此总结显释成十玄缘起行相。体义状貌。十门解释。即同时等。十玄门是。言本文十义者。立义十门。即教义等。所依体事。言皆悉同时者。所依体上。必有十玄。十依十玄。暂不相离。若无十依十玄以何镕融即入。若无十玄。十依如何得相即入。体事玄门。具足相和。显现圆教义理行相。十依体事各具十玄。即成百千缘起法门。十玄各具十依体事。亦即成立百依体事。百依之中一依。亦有十玄法门。即成千玄。千玄一一。亦具十依。千依体事。各具十玄。如是重重具足相和。无量无边不可思议。并是唯一缘起法门。同时具周。穷尽法界。言普眼境界等者。此中文句。古有异解。指事云。言普眼境界谛观察余等者。约此普眼境界。谛观察彼余三乘小乘教等义等时。但在普贤解行见闻心中也（已上）即引终南问答为证。又云。普眼境界一句。可属上句。谓成一法界缘起具德门。普贤境界。有人云。皆悉会融。成一法界缘起具德门。是普眼境界谛观察也。言余时等者。除普眼观察时。自余观时。但在解行见闻心中准之。今此解不知其所以。今问彼云。普眼观余观时者。若是三乘。一乘余故。三乘观时。名为余时。若不尔者。既除普眼。亦非三乘。何色人观时。名为余时耶。若是三乘人观时者。何三乘观时。在解行心中。以解行位。为普贤位故也。如是征寻。都无避走。是故不知其所以耳（已上）如是古德作此异解。二义皆有其所由藉。且依指事解释文相。义苑疏云。言十门与本文十义。皆悉同时者谓每一门。既带同时等十门。具此十门。皆各具教义等十义。一门既尔。门门皆然。重重取之。乃至无尽。故成缘起普眼境界。言谛观察等者。约智修入。则无心体。极无间常行。一生不克。三生必圆。斯之谓矣（已上）此释生起。以谛观等。属义句初。此释义途。未必分明。
    章然此十门随一门中即摄余门无不皆尽者。此十玄门。一玄之中。摄余九玄。门门皆尔。故唯玄门。自类各摄。即成百玄。然其所依体事十义。皆各具足十种玄门。必具此故。
    章应以六相方便而会通之者。同时是总相。余九是别相。如是等也。六相方便。镕融无碍。成立一宗事事无碍。章上来所明并是略显别教一乘缘起义耳者。三乘始教缘起义者。依他诸法。随色心相。二缘四缘。随应生起。虽具四缘。唯约当分。各具其缘。果法成立。非是六相法界缘起。大乘终教。理事无碍。此亦依他四缘所生。而与理法。冥一不二。亦非法界缘起行相。今一乘宗。四缘随应。生色心法。心法四缘。色法二缘。此一法起。必与法界所有法门。成一缘起。一法起时。动摇法界。在大法界。号大缘起。天超三乘五乘之表。
    章诸余法相及问答除疑等者。杜顺大师五教止观。随一一教。皆有问答除疑等事遮情破执等。多同三乘。表德显法。全异三乘。经谓华严经等。论谓十地论等。疏谓至相大师所撰。华严搜玄记。钞谓华严钞。未见其文。至相大师。章疏钞等。三十余部。其中定有。日本所传。搜玄。孔目。问答。十玄章。金刚经疏而已。自余诸部。未传日域。言孔目者。即有四卷。随七处八会诸品之处。一一立义。释尽经中所说。种种法门义理。言问答者。即有五十问答二卷。一部始终。问答决疑。此等诸文。至相所撰。且举四部章典而已。
    章问此上道理与彼三乘义别不同等者。此问答意。三乘之外。有一乘教所说法门。与三乘宗。全别不同。此即华严别教一乘之法。玄超余宗。高居极顶。如来内证。甚深之法。圆融相即。无尽教海。此中具引二文为证。陈述三外有一乘教。穷尽别教普周妙义。二文相貌。如上卷记。
    章又此经云于一世界中等者。此明本教末教分齐。一乘为本。余乘为末。从一流末。摄末归本。无有一乘不流末教。无有末教不归一乘。本末同时。不碍前后。前后罗列。不碍同时。此乃由三乘外。有一乘宗故也。既消疑情。更诫惊怪。上来所明十玄门法。华严诸祖。相承建立。高祖杜顺帝心尊者。法界观中。周遍舍容。立十无碍。而未必是十玄门名。多分亦有十玄门相。正立十玄。在第二祖云华尊者。即至相寺智俨大师是也。今此章中。所明十玄。全移至相所立十玄。贤首尊者。探玄记等。新立十玄。于至相师所立十玄。研核精详。陈十玄门。至相所立。名古十玄。贤首精核。名新立十玄。问香象大师。于古十玄。云何精研新立十玄。答至相十玄。全如今章。贤首于中除诸藏纯杂具德门。其处加补广狭自在无碍门。又除古唯心回转善成门。加补主伴圆明具德门。新立十玄。名今十玄。清凉圭山两祖师义一门即用新立十玄。然大疏序。举诸藏纯杂门。为是十数。重出此门。其主伴门。前说仪门。明其义故。新立十玄。次第相者。一同时具足相应门。二广狭自在无碍门。三一多相容不同门。四诸法相即自在门。五秘密隐显俱成门。六微细相容安立门。七因陀罗网境界门。八托事显法生解门。九十世隔法异成门。十主伴圆明具德门是也。问何故香象除古纯杂。新立广狭自在无碍。答演义钞一上云。疏万行芬披比华开锦上者。第十诸藏纯杂具德门。此门至相十玄中有。然有二意故。贤首改为广狭自在无碍门。一者若以契理为纯。万行为杂。则是事理无碍。非事事无碍。设如菩萨。大悲为纯。尽未来际。唯见行非。余行如虚空。若约杂门。斯万行俱纵者。此二门异。不成事事无碍。二者如一施门。一切万法。皆悉名施。所以名纯。而此施门。即具诸度行。故名为杂。如是纯之与杂。不相障碍故。名具德者。则事事无碍义成。而复一中具诸度。诸度存相即相入门。若一即诸。度复似相即门。故不存之。既为广狭。今以至相约行为小异。此段略无主伴故。复出之。以成十义耳。言比华开锦上者。意取五彩相宣。华色虽异。一一之线。皆悉通异通喻于纯。异喻于杂。故常通常异。名为无碍。不同绣画俱异不通（已上）一段全文。相因连引。有此意故。改为广狭。其唯心回转门。唯是无碍所因。非无碍相。故不立之。此处建立主伴圆明具德门。主伴历焉。无所滥故。十玄义竟。
    六相圆融义第四。
    章总相者一含多德故等者。六相法门。华严经中。别举名相。天亲取此。于诸所有十句法门。以此六相。融通亘括。成立诸法皆有六相。十地论云。一切所说十句中。皆有六种差别相门。此言说解释应知除事。事者谓阴界入等（已上）玄记释云。除事谓阴界入等者。此辨定其义。谓约通理说融通。非是阴等事相中辨。故除简之（已上）此论意云。解释一切十句法门融通无碍。必以六相。行布圆融自在成立。但释阴界入等法数法门。无有如是六相融通。五阴。十二入。十八界。各别相貌。随其自分。事相不滥。悬隔差殊。阴等法门。性相局限。不参差故。地论云。总者是根本入。别者余九入。别依止本。满彼本故（已上）玄记云。别依本者。明依总开别。满彼本者。还能成总。谓要依本之别。方能满中故也（已上）述曰。以别为总。故立本名。总即本故。总束为一。立别别相。即满本总。犹如引满二业。总别二报之名。论云。同相者。入故。异相者。增相故（已上）前之九入。无不皆入。俱同名入。无差殊故。九入更增。成此异相。是故此异。名为增相。论云。成相者。略说故。坏相者。广说故。如世界成坏（已上）缘成和合。略言标显。无广散言。故云略说。缘散无作。广辨因缘。有种种缘。故云广说。如世界成坏者。即举喻显。百亿四天下。合成一娑婆。略言标显。故名成相。分别广说。一娑婆内。百亿差别。令一娑婆无所依住。和合略说。散坏广说。是故坏相。名为广说。问云。何事相阴界入等。隔碍别异。不具六相。答且如五阴。其中色法。面是色非受非想。亦非行识。如是是别。无有总相。无总相故。云不得将别对总以说。既无总别。故无同异。无同异故。亦无成坏。是故事相五阴。差别无融摄故。无有六相。十二入法。及十八界事相。纷纭。亦无六相。若就体性。言阴界入。一一体性。各具六相。且如一色。有苦。无常。空无我义。以此名色。即具总相。于总相中。别开苦等。名为别相。谓无常苦空色等。就无常等。皆有色义。故名同相。无常苦等。互望异类。故名异相。无常苦等。各成一色。名为成相。一色散坏。各住自位。互无成立。故云坏相。余之受等。及界入等。就其体性。具足六相。故根本法。望体具六。今所显别。唯就事相。故不具彼六种相貌。一切诸法。皆有如是六种相貌。圆融无碍。且如十佛。具六种相。初菩提身。即是总句。菩提是觉。佛果现前。一切皆觉。诸法皆觉。一切众生皆成菩提。佛智之上。无不一切众生。及以诸法皆大觉故。后之九佛。开一为九。菩提身外。无后九故。此后九佛。皆菩提故。愿化加等。并是菩提差别相故。总即是别。别即是总。总别圆融。体无二故。十皆是佛。同是觉故。十上觉相。皆同无别。无不佛故。是名同相。虽同是佛。所开觉相。九佛各异。愿是异法。愿是异加。愿异相好乃至智身。化异加持乃至法智。愿身加持。即异相好庄严乃至化身。如是九佛。或是十佛。一身为愿。互相殊异。名为异相。此即同相。即是异相。异相即同。同异无碍。九佛十佛。皆成佛果妙体相故。是名成相。九佛各住自所住处。互不见余。互守自位。俱住自位。故云坏相。成坏相即。无有差别。总同成三。是圆融门。别异坏三。是行布门。行布即圆融。故别异坏即总同成。圆融即行布。故总同成即别异坏。诸法已上。具足六相。互融无碍。行相如是。
    章此教为显一乘圆教法界缘起等者。法界缘起。无一一切不能成立。一法成辨。由有一切诸法体故。得成此一。万法与一为缘起故。一法与万。为缘起故。互融相即。相入无碍无壅塞故。言容持者。容谓容受。持谓住持。即是相入相在之义言乃至者。若约十玄。即摄同时隐显等也。既有相即相入帝网。即亦应有余七玄故。或未必列十玄门相唯约大途。言相即等。
    章一切惑障一断一切断等者。此明六相圆融功能。由六相门。成立十玄缘起法门。具圆融德。云何六相成立十玄。十玄之中。初门总相。余九别相。总别圆融。九种玄门。同成圆融。九玄而异。同异无碍。九玄皆悉成圆融法。九玄差别。各住自位。此即成坏一对无碍。总同成三。圆融三门。别异坏三。行布三门。行布圆融。互相即八。由六相故。成十玄门。十玄一一。各各圆融。随一圆即。成法界事。十玄一时。俱时成立。此义现前。即有如是一断一切断等无尽义门。所迷之法。自在圆融。故能迷惑。障圆融法。迷一即一切故。一迷一切迷义成。断一迷时。断一切迷。是故即有一断一切断义。言九世十世灭者。现在一念。断惑障时。通断过去无际劫惑。亦断未来无终劫中。所有惑障。未来未至。而有缘合应起事义。其应起惑。一时断灭。总之一念。即成十世。一念翻迷。一念断惑。即得九世十世之灭。九世约别。十世包罗。总别诸时。唯是一念。灭惑成辨。由此无碍。言行德者。身中所有功德法门。
    章行德即一成一切成等者。烦恼已灭尽。故行德亦成。能证智慧。为首为源。自余万行功德法门。施戒忍等五波罗蜜。圆融无碍众门行德。大用善巧周遍业德。无量三昧定乃。自在甚深广大陀罗尼门。无尽智门方便业用。变通神力大自在门。横通周通彻穷极尽。重重庄严。显现神通速疾转变。如是等事。总名行德。一德即一功德故。一成一切成。由六相无碍遍通自在故。言理性即一显一切显者。行德已成。能证智德。显现在前。故所证理。一显一切显。一时圆满。速疾穷尽。言普别具足者圆融名普。行布为别。行布行者。次第阶级。浅深历焉。不滥涉故。言圆融德者。一遍一切。一切入一。初心极终。终心同初。通摄无滞。极镕融故。言始终皆齐者。不得终者。不得初门。无获终故。即得初门。得中后故。即得初位。获初后故。亦得中位。得横门故。亦成竖门。成竖门故。亦得横门。故云始终皆齐。言初发心时便成正觉者。既始终皆齐。故初发心一位成觉。即得究竟圆满极位。信位满心。即获究竟妙觉极果。以不得终。不获初故。
    章良由如此法界缘起等者。此明上来顿成究竟。圆融自在。始终皆齐。所以所由。五十二位。一缘起法。信位行德。与妙觉位。成一缘起。以成妙觉。为一信位。妙觉极位。与信位法。成一缘起。以得信位。为妙觉果。信位佛果。同时圆满。由得中故。即获初后。获初后故。亦得中位。五十二位。一时现前。一念成就佛果圆满。因果同时。即通十玄。一玄门中。因果同时。故成十种同时圆满。总合圆通成一味法万德众门。满足圆通。成辨一味佛果证故。言具足逆顺者。逆缘起法。即如婆须密女。无厌足王等。顺缘起门。即如观音正趣。海云等。逆即顺缘。顺即逆缘。不相违背。显佛德故。言因即普贤解行及以证入者。此明因人因分中法。解行是三生中解行生。证入是解行生所得法门。如善财童子。于五十五。一百一十。三千世界。微尘数知识所。所得三昧解脱法门。皆是解行身中证入。非是第三生时证入。第三生果。是极圆满。究竟自在。内证实体。远离机根。自入果海或可。因人所了。第三生证。未入果分。故因分摄。言果即十佛境界所显无穷者。此是第三生所证入。究竟自在。十佛实体。自内极果高出因分。深入极处。若言所被根机分位。唯是金刚心位。是为分齐之处。佛果初念。解脱道时。已出机分。初入极果。此时唯佛与佛证知。任运自在。极圆满故。就实十地者。即此位而已。因人分域。言思不及。唯强配当不可说义。知有究竟自在果海。而已。
    章第三问答解释者然缘起法等者。六相法义。于一切处。遍通具足。显无碍义。今此门中。且就一舍。问答解释明六相义。问以此一舍。明六相义。为是喻说。是法义耶。答未必是喻。唯明法义。缘成舍宅。实有六相。由具六相。成缘起故。其舍法体。是实义故。若约譬喻亦是通喻。前十钱义。唯是约譬。此中舍宅。不言是喻。直明六相。正约法体。六相既通一切诸门。普别二门。无不具足。且如佛体。明六相者。问何物是佛。答万德觉者。是名为佛。问何物万德。答万德法中。且举一德。三昧是佛。三昧成佛。事满足故。此一三昧。摄众德故。一德成佛。无不足故。众德相望。通融皆尔。是名总相。总相一佛。开为万德。力无所畏。解脱三昧。智慧总持。一百四十不共佛法。如是功德。无边量故。是名别相。总外无别。开总为别。别外无总。合别为总万德皆同。作佛功德。无不是佛。名为同相。所成众德。诸缘相望。互不相同。是名异相。万德各成佛果自体。无有相违。是名成相。所开众德。各守自分。互住其位。互不相由。故名坏相。此即同异无碍。成坏自在。总同成相。圆融位成。别异坏相。行布位满。行布即圆融。圆融即行布。二门融即究竟佛果。如是六相具足名佛。舍宅六相。问答显义。相貌易见。不举训释。
    章乃为颂曰一即具多名总相等者。此颂至相大师结之。章主移之。全安今章。至相尊者。作十玄章。前段全取。为一段章。今六相颂。亦取安之。文相显了。义理可见。六相义竟。

延庆四年（辛亥）春二月二十六日于东大寺戒坛院述之
华严宗沙门凝然春秋七十二
通受法腊五十二夏。别受登坛五十
五回。延历寺不共菩萨戒登坛五十七回而已
文化八年辛未十月七日。以嵯峨大觉寺所藏然师手笔之本校之
比丘典寿僧腊四夏

五教章通路记卷第二十七（终）
五教章通路记卷第二十八

    

（此卷阙）
_
五教章通路记卷第二十九

    

（此卷阙）
五教章通路记卷第三十

     

（此卷阙﹛五教章通路记卷第三十一

    

（此卷阙）
五教章通路记卷第三十二

    

（此卷阙）
五教章通路记卷第三十三

    

（此卷阙）
五教章通路记卷第三十四

        东大寺沙门凝然述
          
　　　　　　
　　　　　　
　　　　　　

    章第二明种性差别者若依小乘等。□□□□罗。皆依心识。所依义理。前已辨明。能依种性。事须陈述。是故此门。次前而来。种谓因义。族义。类义。性谓体义。若作姓字即是类义。今以类族。约体名性。理实即是姓类通目。或是本性。或是积集。或是因种。或是姓类。随宜顺缘。总名种姓。心识之上。有此姓类。是故以此为能依法。小乘教宗。文中为三。初标数列名。二别明不动。三余义如小论说者。余义指广。今初。言种性有六谓退思护住等者。俱舍第二十五云。于契经中。说阿罗汉。由种姓异故。有六种。一者退法。二思法。三者护法。四者安住法。五堪达法。六不动法（已上）章胜进者□□□□□种姓二相何。答言退法者。谓护法已若□□□□□法等。故名退法。言思法者。谓惧□□□□□□□□劳授持故。言护法者。谓于所得□□□□□□□□□深孙心。不遗忘故。言安住法者。离□□□□□□不自防。亦能不退。离胜加行。亦不增进。住所□法。不退转故。言堪达法者。彼性堪能。好修练根。速达不动。言不动法者。彼必不退。问由何碍事。立此六种。答由学位中二种加行有无具阙。有此六种。俱舍云。此六种姓。无学位中。初二阙恒时及尊重加行也。根有异故有差别。第三有恒时加行。第四唯有尊重加行。第五具二而是钝。第六利根具二加行（已上）光师释云。恒时谓长时修。尊重谓起时猛利。尊胜殷重。初二阙二。后二具二。由根异故。余文可知（已上）由此事故。六姓差别。□□□种姓。为唯在罗汉。为亦通在有学。□□□□□俱舍云。有学异生种姓。亦六种应□□□□□□颂疏云。有学与异生种姓皆有六。以应果六种。因有学异生种姓有六故。无学中。有六种也（已上）问此六种姓。何利何钝。答前□□□□□□□□□□钝根。第六不动。即利根性。前五种姓。□□□□□□□。名随信行。至修道时。转名信解。至无学位。名□解脱。待六种时。方能入定及心解脱。名时解脱。言六种者。一得好衣。二得好食。三好卧具。四得好处。五得好说法。六得好问学是也。不动种姓。在见道时。名随法行。至修道位。转名见至。至无学位。名不时解脱。阿罗汉根性利故。不待彼时。便能入定。及心解脱。故名不时解脱罗汉。问此六种姓。为先有不改。为是后得耶。又为如名定尔。为不尔耶。答俱舍云。退法种姓。必是先有。思法碍五。亦有后得。谓有先来是思法姓。有先退法姓。后练根成思。乃至不动随□当说（已上）此六种性。并先有之。或亦练根□□□□□论亦云。退法种姓。非必定退。乃至堪□□□□□□约容有。建立此名。故六罗汉。通三界皆□□□□□□必定应退。乃至堪达。必能达者。彼执欲界具足有六。色无色界中。唯安住不动。彼无退失自害自□及修练根故。唯有二（已上）此中意云。若定退等。色无色界。唯有安住不动二种。应阙余四。六通三界。故非定尔。问其所退法。是退何法。答萨婆多宗。即许退果。但预流果。毕竟无退。以断迷理见道惑故。后之三果。许有退果。以修道惑是迷事故。若大众部。预流果有退。阿罗汉无退。若经部宗。预流罗汉。二无退失。圣通证故。中间二果。许有漏证。故容有退。若超越二三果。亦无有退。问若经部宗。罗汉无退。何故得言有六种姓阿罗汉耶。答圆晖师云。依经部宗。阿罗汉果。有六种者。约现法乐住。有退不退。非约退果。若得果性。皆名不动。无六种也。起法乐住者。有漏四静虑也。退此静虑。名为退法。思□□□□□□此静虑。名为护法。安住静虑。名安住法。堪达静虑。名堪达法。不退静虑。名不退法。约现法乐住。分六种姓（已上）略明六种姓。相如此。自外总□经性果退。果退种类。退果之相。练根不同。并如俱舍。恐繁不引。上明毗昙六种姓相。若成实宗。二十七贤圣中。有七罗汉。谓退相守相。死相。住相。可进相。不坏相。不退相。此即如次当毗昙宗退。护。思。住。升进。不动种姓。然不动姓。开出二种不坏即当毗昙练根不退。即当彼本来者。以名亦相当故。若合此二。成六种姓。毗昙宗中。不动有二。一本来不动。元来即是不动性故。二练根不动。从五种姓。练根来故。然练根进。即有渐次。且如退法。有练至思。或有至护。或有至住。或有至升。或有至不动。今约极至。名练根不动。又有本来退。本来思法。本来护等。各有所至。即成重重。前五钝根。第六利根。本来不动。本居极姓。练根不动。从钝而来。成实宗意。此利钝性。从凡有之。故利根者。五方便位。名法行人。钝根之人。五方便位。名为信行。而论且约念处之位。立信行名。约四善根立法行名。理实言之。通五方便。皆有信法。见前通有信法行故。成实论宗。钝根退者。非是退失所得果位。唯退禅足功德等法。守相等事。其相亦尔。彼宗唯其无漏智。断诸烦恼故。所得之果。永无退转。不许有漏智断惑故。
    章不动性中有三品下。别明不动。亦二。初通明三乘。二别明佛性。今初。言上者佛种性者。发菩提心。修六度行。要期树下。所成佛果。如今释迦归昔本师释迦文佛发心要期。今所成果。全同昔时释迦牟尼。一切化仪。佛种姓人。不通已前五种种姓。前五皆钝。菩萨种姓。极利根故。言中者独觉性者。此是麟喻独觉种姓。虽不及佛。此亦不通前五种姓。唯在不动种姓中故。言下者声闻性者。由此义故。声闻之人。通六种姓。有利钝故。然舍利弗声闻之中。上根利智。修声闻行。经六十劫。文在萨婆多律毗婆沙第一。虽是利根。经其菩萨独觉二人。名之下根。不动种姓。三类人中。声闻即通本来练根独觉菩萨唯是本来不动种姓。唯利根故。不从钝来。故俱舍明九无学。九无学者。谓七声闻。退法等五。不动分二。一者不退。先利根故。二名不动。后修得故。此七之上。加二佛故。言二佛者。独觉。大觉。故成九种。由下下等九品根异。是故二乘。总成九圣。此中二佛。本来不动。不通前五。是故不动。有三乘圣。舍利弗等者。等取大迦叶等。迦叶断惑。唯证一果。一座成觉。至无学故。无四果别。如麟喻觉。而是缘觉声闻。亦名声闻缘觉。然是先缘觉。后声闻类也。
    章虽于此中说佛一人下。二别明佛姓。亦二。初正明。二结成。初中亦二。初简非姓。二明所以。今初。言佛一人者。发心修行。要期成佛。如是一切通名一人。一类成佛种姓人故。非谓单一人名为一人。虽修行者极是多数。而成佛者。十方世界。唯有一佛。一佛化仪。遍十方界。事周足故。是故不许他三千界佛佛并出。不遮此界一佛变化。游往他州他三千界。诱摄受生。是名化身。此南州中。成道之佛。名为报身。王宫所诞生报身故。此佛所得无漏五蕴。名为法身。是名小乘佛果三身。大乘见此皆法身摄。言有佛种姓者。此是修得大菩提性。言修得者。最初发心。立深固誓。修习一戒。一施。一忍。一利益行此即举当果菩提。成就应至究竟觉地。直尔因种。是名修行所得种姓。此明所成因种行相。言然非是彼大菩提性者。此指性德佛性。虽有修得。而无性德。言性德者。本来常尔。理性恒住。自性清净。如来藏性。小乘教中。发心菩萨。虽有修得无常佛种。而无理性常尔种子。身中成就佛得种子。名修德性。
    章以于佛功德不说尽未来际起大用等故者。二明所以。问何故小乘教。不说性德性。答具理性者。由真理故。发起无方无碍大用。尽未来际。于十方界。示现他用变化色身。成等正觉。利益众生。无有尽期。真如体性。无穷无尽。是故彼用。亦无穷尽。此即由有性德性故。小宗不谈此性德义。是故不说无尽业用。修德佛果。化缘已尽。灰身入寂。与二乘人入灭全同。
    章是故当知下。二结成。言皆不说有大菩提性者。此大菩提。指修德性。唯其一类。应成佛者。具足修得大菩提性。余不修者。不具此性。上明小宗种姓义竟。
    章一约始教即就有为下。此明始教种姓。文中分二。初明法尔五姓。二明新熏五姓。初中亦二。初明无性有情。二明有种姓人。初中亦三。初立义。二引证。三释成。今初。言有为无常法中者。依他事法。因缘和合。为作成立。故名有为。以为作故。生者必灭。成无常相。有为即无常。无常即有为。此即种子事法。为作熏习所成。虽是法尔。而事相故。念念生灭。四相所迁。以如此法。建立种子。是故无有普遍周满。事法隔碍。有为局限。以非无方大自在故。既此种性有无差别。决定必有无姓有情。此即不以真如为种姓故。不遍一切。致有无性有情之族。问建立无性之宗。亦许理遍一切。何故今言不遍有情。答立无姓之宗。非谓理不遍。不以理为种姓。是故种姓门理。不能周遍。一切有情。虽理周遍。而非种姓。故事种姓。无遍有情。是故五种姓中一。今一类有情。无有出世无漏种子。
    章故显扬论云下。二引证。显扬论者。具言显扬圣教论。有二十卷。本颂一卷。无著菩萨所造。彼论第二十云。问。云何种姓差别五种道理。答谓一切界差别。可得故。无根有情。不应理故。同类譬喻。不应理故。异类譬喻。不应理故。唯现在世。非般涅槃法。不应理故（已上）彼论中。明于所立义。名有通举四种事。一种姓差别五种通理。二大乘佛说。有其十因。三多佛出世。有六种因。四佛说一乘。六种道理。今此明其种姓差别。故立五理。显有不同。此即总约五姓别。成无姓道理。五种姓中。显有无姓。以五道理。成此义理。彼论具解五种道理。第一因者。有情既有种种异类。是故五姓差别不同。故决定有无姓有性。第二因云。若众生界差别故。有无姓人者。亦应得有无根有情。有情界类。是差别故。今答释言。无根有之者。既是无根。非是有情。无六根故。何言有情。言有情界而名无根。此义决定不应道理。故不得有无根有情。不同有情界差别故。言应有其无姓有情。俱有情故。界差别故。第三因云。若尔。同类有情界差别故。刹利非刹利。地狱非地狱。并是可转。姓差别故。涅槃非涅槃。种姓亦可转。此义不尔。彼本具足众多种故。此即不尔。本自定故。四异类地等。金银盐等。先无后有。先有后无。般非般姓。事亦应尔。故今释言。此义不尔。彼不定故。此姓定故。五现世不般。后即可转。此义不尔。此及余生。姓本定故。不应改故。彼论具解五理已云。是故定有非般涅槃种姓有情（已上）遮所举难。立无姓义。无根同类异类三难。皆不应理。是故决定。得有不般涅槃有情。全无三乘无漏种故。今章所引。略中间三。故云乃至。言乃至广说者。彼论解释五种理故。
    章是故当知下。三释成。亦三。初建立五性。二建立无性。三无性所由。今初。言法尔者。四种道理中一。是法尔道理故。诸法本来。有此相者。是法尔故。有佛无佛。性相常然。不藉别缘。法如是故。此五种性。义理即尔。五种差别。法恒尔故。法尔道理通事及理。今此事法。有此通理。言一切有情有五种性者。此意说言。于一切中。总通即有五种姓故。非谓一人有五种姓故。或有无种姓。或有唯声闻姓等故。若约下文新熏五姓。一人之上。具有无姓。不定。定性随一。及佛种姓。若约转根。即经五姓。三乘定姓为三。不定种姓为一。无性有情。为第五性。不定种姓。种类非一。或有声闻缘觉二姓不定。或有声闻菩萨二姓不定。或有独觉菩萨二姓具足。或有三乘皆具。初一即随定姓小乘。一向无有菩萨姓故。后三皆成佛。有佛种姓故。
    章第五种姓下。二建立无性。言五种姓者。五姓次第。诸教多同。一定性声闻。二定姓缘觉。三定性菩萨。四三乘不定性。五无性有情。如是次第。故无种姓。言第五性。遮诠得名。言无种性。言无有出世功德因者。无漏种子。名出世功德。此无法尔无漏性性种。故云无有出世。既无法尔无漏种子。故亦不可有无漏新熏种。无性种者。无习种故。问无种性者。有何种子。答此人都无无漏种子。唯有有漏善恶种子。此有漏种。亦有本有新熏二种。从法尔有漏种起。有漏心。新旧合生。熏成种子。由此种子。生现行果。是故唯有有漏本有始起二种。本来无有无漏种子。问无性有情。唯有漏种。无无漏种。以何为极。答无性有情。虽无无漏。而有有漏功德善种。是故修善。感人天果。造恶即堕三恶道中。人天果者。四州人趣。六欲天上。色界四禅。无色四空。以此等报。为其极果。升沉随缘浮坠。由业善业。善趣以此为极。常恒唯在三界六趣。永无生起出世法故。问无种姓人。永不发生出世心耶。亦有三乘世心耶。答虽是无性有情之辈。遇善知识缘。得发出世心。虽发此心。而不能遂。终即退堕。唯感世间有漏乐果。以不具足无漏姓故。此义广说瑜伽。大论。慈恩。憬兴。遁伦记等。
　　章由是道理下。三无姓所由。问立无性者。有何所由。若不立此。有何过失。答立有无性有情类者。为不令断尽诸佛利陀功德故。若许一切有情成佛者。有情虽多。皆悉成佛。既成佛竟。唯佛境界。无有众生。所度境尽。是故建立无性有情。不断尽佛利他功德。尽未来际。利益如是无性者故。佛地论第二云。诸佛功德。为性是常无尽究竟。为性无常相续不断无尽究竟。不可定说。佛以法身清净法界。理性功德性是常故。受用变化二身功德。虽性无常。无断尽故。无尽究竟。一切如来。本发佛愿。为有情故。求大菩提。若诸有情。尽得灭度。尔时诸佛有为功德。何不断灭。诸有情界。无有一切尽灭度时。故佛功德无有断灭。所以者何。由法尔故。无始时来。一切有情。有五种性。一声闻种姓。二独觉种姓。三如来种姓。四不定种姓。五无有出世功德种姓。如余经论广说其相。分别建立前四种姓。虽无时限。然有毕竟得灭度期。诸佛慈悲巧方便故。第五种姓。无有出世功德因故。毕竟无有得灭度期。诸佛但可为彼方便示现神通。说离恶趣。生善趣法。乃至如是展转。穷未来际。不能令其毕竟灭度。虽诸经中。宣说一切有情之类。皆有佛性。皆当作佛。然散真如法身佛性。或说少分一切有情。方便而说。为令不定种姓有性。决定速证无上正等菩提果故。由此道理。诸佛利乐有情功德无有断尽（已上）此所说文。即是次上三段文证。总明此义。问若众生界。有五姓者。何故涅槃经中。说言一切众生皆有佛性。有佛性故。皆当作佛。答此难云。约理佛性故。云皆有。真如理性。不简五性。皆悉周遍。有此理故。是一义也。言少分一切者。亦一义。此约一切菩萨种姓。不定种姓。作此言故。此约成佛。作此会通。非约二乘无漏种姓。
    章其有种性者下。二明有种性人。亦二。初引文。二释成。今初。此出瑜伽第三十五种姓品中。彼正文云。云何种姓。谓略有二种一本姓住种姓。二习所成种姓。本姓住种姓者。谓诸菩萨六处殊胜。有如是相。从无始世。展转传来。法尔所得。是名本姓住种姓习所成种姓者。谓先串习善根所得。是名习所成种姓。此中义意。二种皆取。又此种姓。亦名种子。亦名为界。亦名为姓。又此种姓。未习成果。说名为细。未有果故。已习成果。说名为粗。与果俱故（已上）述曰。本性住者。本来所具自体自性。非是始有。亦非习成。本来安住如是性故。言习所成者。值缘初起。发生习学。随其分位。成就建立。熏习所得所有法门。前是本有。元来有故。后是始起。初习成故。言有如是相者。应成佛果。标帜嘉相。故云如是。言从无始世者。明本性义。是元有故。无有初始。言展转传来者。此种子者。是有为法。前灭后生。念念起没。展谓展延转谓转易。从未来世。至现在世。从现在世。至过去世。刹那刹那。转变来去。有为诸法。行相如是。故云展转传来。言法尔者。四种道理中之一法。或理或事。无别因缘。法如是故。轨则任持。无有改变。本来元然。无有初始。如是成就此本性法故。云法尔所得。此就事门。明法尔道理。以诸种子皆事法故。终教真如。亦名种子。约法性因。立此名故。若无始法性。真如实相。法尔法然。约理明法尔。言先串习善根所得者。本性住上。亲近善友。听闻正法。领纳信解。发大道心。渐渐修行。状断二障。十信三贤。四善根中。以有漏闻熏。令增长肥壮。然后经见道第二念。方始熏成无漏新种。此时种子。新旧合成。生无漏现。自此已后。本有新熏和合。念念生无漏现。见道初念。无漏现行。唯从本有种子生起。彼时未有无漏现故。已前唯是有漏现故。若见道位。初无漏法。不许从唯本有生者。彼念无漏。不可起故。所言先串习善根者。指见道前有漏闻熏。新旧合成现行等法。先以彼彼有漏诸善长养宜缘。令至见道。彼见道心。第二念已后。新熏种子。及生现行。念念如是。故云所得。指无漏现。或可。此中所说。不简有漏无漏之门。本性住人。总闻法界等流法门。发心修行。熏习所成。通名所得。亦名为先。对所成法。闻熏言初。此瑜伽文。唯就菩萨。明二种姓。以菩萨地所说义故。声闻地等。各说自乘二种种姓。唯识第九。就菩萨乘。明二种姓。故彼文云。如是所成唯识相性。谁于几位。如何悟入（问也双问三事）谓具大乘二种姓者。略于五位。渐次悟入。（略答也。双答三事）何谓大乘二种种性（此别问也。先问种也）一本性住种姓。谓无始来。依附本识。法尔所得。无漏法因。二习所成种姓。谓闻法界等流法已。闻所成等熏习所成。要具大乘此二种姓。方能渐次悟入唯识（已上先答能入之人种姓等相）唯识二姓。全同瑜伽。慈恩唯识疏云。未闻正法。但无漏种。无始自成。不曾熏习令其增长。名本种性。性者体也。姓者类也。谓本性来。住此菩萨种子性类差别。不由今有名本性住种姓（已上）又云。此闻正法以去。令无漏旧种增长。名习种姓。菩萨地说。闻十二分教。法界等流故。谓大定缘如。起俱时正智。后生后得。后得后生大悲。大悲起化身。化身方说此法。故名平等流也。又法界性。若能悟时。便能断生死。趣大涅槃。此亦如是。又法界性。善顺恶违。具诸功德。此亦如是。故名等流。等者相似义。流者出义。从彼所出。与彼相似。故名等流。闻所成等。即是三慧所成。非必新生方名为成。令种增长。亦名成故。若由三慧。无漏种增。何故乃言闻所成等。意显能成非唯有慧。慧俱品法。亦能成故。能成既尔。所成亦然。故论说言闻所成等（已上）本性住姓。本来有之。依此方起习所成性。前后显然。习成才起。新旧和合。无漏已后。熏成新种。无漏现行。熏其种故。尔前有漏比观位中。起有漏现。令本无漏增势力故。彼无漏现。与有漏本。新旧和合。所生现行。增无漏本。世第一法。等无间心。见道初念。从彼势。增本有种姓。见道初无漏智生起。
    章此中本性即内六处中下。二释成。亦二。初正成。二引证。今初。言内六处中意处殊胜者。三科法中。有十二处。五蕴。十二处。十八界。名三科法。诸法数中。是根本故。六根六境名十二处。眼等六根。名内六处。色等六境。名外六处。内六处中。眼等五处。即五色根。无见有对。第六处中。总摄八识。第六意处。以为殊胜。超胜前五有对色故。此意处中。既摄八识。其中第八阿赖耶识自体分处。即有法尔无漏种子。即是佛果四智心品。四智所有。一切功德陀罗尼门。三摩地门。三十二相等。一百四十不共法。三明。六通。八解脱。八胜处等。一切诸德。无漏门去。如是诸法。皆于种子。具足成就。无有阙减。法尔无漏本性住种。与有漏门阿赖耶识。虽性不同。而第八识中。已寄托成就。具足圆满。此即意处殊胜行相。言即摄赖耶识中本觉解性为种性故者。此指法尔无漏种子。为本觉解性。阿赖耶识自体分处。有此无漏四智心品功德种子。法尔本然。既是四智本后心品。本来具足故。名本觉智之种子。故云解性。性是因性种子义故。或可。证本觉理。能证之智。名之为解。此解之种。名为解性。本所附在。四智种子。名之即为本觉解性。虽是一论所说文据。今约宗义。为此始教性种性证。有何相违。若依终教。即以本觉理。为性种姓。真谛三藏。所得意趣。以本觉如。为性种姓。依彼义门。终教大乘。直取彼文。为性种证。今以别门。为始教证。有何相违。不可乖背或可言摄本觉解性。摄者隐藏。隐理从事。为性种姓。即是法尔无漏智种。如上心识章言摄理从事门如始教说。如来藏性是理。异熟赖耶是事。异熟为第八者。即是隐理从事为体。愚法小乘。摄义从名。以隐为摄。此等义例。
    章梁摄论云闻熏习下。二引证。前所成立。本觉解性。即依此意。明性种姓。故引彼论。为义证。据论唯言解性。得论意故。立本觉称。以彼解性即本觉故。此本觉性。在梨耶中。故言识中。所言闻熏习者。是习种姓。随善知识。闻大乘法。随顺信解。发菩提心。修菩萨行。如是受习所熏种子。与本有种。和合共成。作一味性。见道已前。发心已后。所熏习法。非是无漏。而与有漏性种姓体。和合共成。此即有漏新旧合成。由此力故。无漏本性。势力增长。肥壮强盛。乃至见道。初无漏生二念已去。无漏新熏。与本合和。念念熏习。生起现行。今有漏位。多闻熏习。与本性住无漏。合和令本性住增长强胜。以此为相。一切圣人。成其因种。此即佛果妙因种性。言一切圣人者。一切菩萨。大乘圣故。今就菩萨。明种姓相。是故一切皆因菩萨。或可。若约三乘。泛尔言之。三乘圣人。各随自乘。多闻熏习。与性种合。以此为因。生无漏现。故指三乘。名一切圣。三乘各多。名为一切。有何遮妨。法华玄赞摄释一云。六处殊胜者。此出无漏种姓之体。言无始者。显法尔义。六处殊胜。相传三释。一云。佛果根境。不过六故。但云六故。以实而言。佛十二处。今因中姓。与果殊胜。六处为因。从果称云六殊胜。二云。此是有情内六根处。于六处中。有得佛果。最胜功德。故名殊胜。三云。是第六意处。无始以来。殊胜种姓。在其第六阿赖耶识意处之中。此第六处。名殊胜。六处评其是非。如唯识钞（已上）今三释中。此章主义。当第三释。第六意处。摄后三识。后三识中。第八最胜。第八识中。有本性住无漏种子。总指此法。名为殊胜。今章所明。是菩萨乘性习二姓体性相状。总而言之。三乘定姓。及不定姓各有本性及习种姓。且声闻乘性种姓者。即定性声闻。及不定姓中。声闻乘义过。皆是一类本性住姓。瑜伽论第二十一曰。云何种姓。谓住种姓。补特伽罗。有种子法。由现有故。安住种姓。补特伽罗。若过胜缘。便有堪任。便有势力。于其涅槃。能得能证（已上）慈恩大师。略纂云。种子法。即涅槃证之种子。由现有故。简当有义。现简于当。有简于无。若尔胜军常有。此如何通。解曰。由现烦恼等障可断故。亦名现有（已上）璟兴师云。由无如来。于所依中。念念现成声闻种姓。无漏种子。过解即生见道无漏。渐入涅槃（已上）瑜伽亦云。问此种姓名。何差别。答或名种子。或名为界。或名为姓。是名差别（已上）此明种子异名。纂云。能生现行故。名种子。梵本云驮都。此云界。是因义也。梵本云湿缚婆缚。此云性。是体性也（已上）论亦云。问今此种姓。以何为体。答附在所依。有如是相六处所摄从无始世。展转传来。法尔所得。于此立有差别之名。所谓种姓。种子。界性。是名种姓（已上）此明本性住种姓相。璟云若依执性。声闻教中。虽未辨赖耶。今依大乘道理。说彼声闻种姓。无漏种子。必须附在第八识中。以第八识。即是第六处摄。展转传来。法尔所得（已上）此六处义。大同今章。遁伦师记云。泰云。附在异生所依五蕴。有声闻姓殊胜无漏种子体相。不在山河外。六尘中故。六处所摄。难陀等。不许本有种子义。释此文云。如产女有能生子用。说有人种。然其女身中。未曾有胎。此亦如之。堪能得证故。说有种。此堪任得义。非修所得故。法尔（已上）胜军论师。唯本有义。上略纂释彼所立义。难陀论师。唯新熏义故。今此中释彼师意。此性种姓。非唯无漏。亦有法尔有漏种子。生方便行。助发无漏。璟兴师云。性种姓有二。一是有漏。以此为因。能生见道前七方便行。二是无漏。能生见道已去无漏（已上）此性种姓。一切声闻种姓之人。各于一身。无始已来。法尔所得。是为其体。不定姓人。声闻种边。法尔转来。其相亦尔。所言声闻习种姓者。遇诸胜缘。发心趣向。修习学行等事是也。璟师亦云。习种姓体。亦有二种。一是性种中。有漏种子。遇缘引发增长已去。即名习种。从此习种。生起见道已前七方便行。还即熏种。亦名习种。二是无漏。是性种遇缘引发增长已去。即名习种。此从习种。生起见道已去无漏。还即熏种。并名习种（已上）瑜伽声闻地初立种姓地。明性种姓。次立趣入地。明习种姓。文义并广。不能具引。此二如是。具名本性住种姓。习所成种姓。其性种性。要在未性未发心位。无始已来。法尔成就。具堪能性。乃至习前。并皆此性所摄持故。其习种姓。乃在发心已去。趣入修行。正是体故。独觉种姓。亦有二种。一本性住种姓。二习所成种姓。本性住者。有情身中。无始已来。依附本识。有种子法。是可证得独觉极果之堪能性。展转传来。法尔成就。法尔种子。通漏无漏。今取无漏。为性种姓。断惑证理。妙智种故。此本性住。内六处中。意处殊胜。诸法所依心识法故。即意处中所摄。赖耶自体分处依附而住。赖耶有漏。性种无漏。体性虽不和。而附在寄住。其习种性。熏习所成。此有情愿。值说独觉乘法善友闻信受持。发独觉心。即住自调自度之心。厌患世间。欣求涅槃。熏成种子。为道因缘。熏习炽盛。增长已去。随漏无漏。如应即是习所成种。有漏善种。初心已后。熏发增长。由此无漏。性种肥增。世第一法次刹那心。见道初念。自法尔种。无漏智心。现前生起。二念已去。新旧合和。无漏新熏。念念成种。瑜伽独觉地。五相之中。有种姓相。其种姓者。即有三类。一薄尘种姓。烦恼轻薄。不着世法。住无染故。二薄悲种姓。于诸利乐有情事业。不欣乐故。三慢行种姓。离朋友等。无师独悟无所敌故。性种姓中。有此三种。麟喻。部行。皆具此三。由此种姓。发心趣向。或成麟喻独觉。或作部行独觉。故法尔具三种种姓。由此更成习所成姓。新旧合和。生彼彼现。定姓独觉。不定性中独觉姓边。皆具二姓。和合作因。问此独觉乘。本性住中。三种种姓。新熏之中。亦有之耶。若有之者。其三种相。新相云何。答以薄尘故。远离愦^5□。闲居寂静。无有贪着。由此姓故。根胜声闻。以薄悲故。自调自度。不能度人。亦不说法。以慢行故。起独一计。麟喻独觉。特由慢行。部行之中。先声后缘。不出佛世。独悟成故。中熏习有三。见无慢行。本性住中。有此三姓。故习成中。熏习有三。见道已前。唯有漏位。有漏新旧。和合成立。见道已后。无漏新旧。和合成立。生彼现行。随三种姓。皆有现行。上明二乘各各姓竟。菩萨二姓。前已前明竟。其不定中。菩萨姓边。性习二性。亦同前义。问定性二乘。所具种姓。与不定中二乘种姓。有差别耶。答定姓二乘。不定中二所具种姓。无有差别。俱是二乘种姓法故。由此种姓。感二乘果。定不定姓。其义同故。然定性者。得果之后。永不弃舍。即入无余般涅槃界。如大虚空。尽未来际。灭尽断无。不定姓中。二乘种姓。得果之后。必定弃舍。回心向大。无有入寂。不定性身。有菩萨姓。是故回心趣向大道。问不定二乘。回心向大。已前所修。所得因果。为转成大。为不尔耶。答回心之时。彼菩提心。即从大乘种姓生起。二乘因果。必是弃舍。非小因果转成大乘。然彼小法。有资助此大行功能。非是虚弃。若终教宗。回心向大。转成大行。始教不尔。诸乘别故。守其各各种子姓故。上明定性不定性者。无漏性种。及习种竟。因姓俱是具无漏种。然定不定二乘种姓。并是生空无漏之法。非以此种。成大觉果。菩萨种姓。及不定中。菩萨种姓。具足二空无漏种姓。由此姓故。必感佛果。法空智种。成佛因故。其无姓有情。既无无漏种故。非应论性习二姓。唯有有漏性习而已。

延庆四年（辛亥）四月十五日于东大寺戒坛院述之花严宗沙门凝然春秋七十二作之与实圆比丘矣

五教章通路记卷第三十四（终）
五教章通路记卷第三十五


    

    （此卷阙）
五教章通路记卷第三十六

    

（此卷阙）
五教章通路记卷第三十七

    

（此卷阙）
五教章通路记卷第三十八

　　　　东大寺沙门凝然述
　　　　　
　　　　　　
　　　　　　
　　　　　　

    章又亦为似回心教故十三杂集五位。成唯识论。亦说五位。杂集论所说五位。如前回心教中引。唯识论五位者。彼论第九云。如是所成唯识相性。谁于几位。如何悟入。谓具大乘二种性者。略于五位。渐次悟入（乃至）何谓悟入唯识五位。一资粮位。谓修大乘顺解脱分。二加行位。谓修大乘顺决择分。三通达位。谓诸菩萨所住见道。四修习位。谓诸菩萨所住修道。五究竟位。谓住无上正等菩提（已上）唯识如是建立五位。文中为二。初明地前。二明地上。初中亦二。初明资粮位。二明加行位。今初。资粮位中。指四十心。言为似回心教故者。建立五位。及于地前。开为资粮加行位者。本回心教施设所立。今直进中。亦立五位。设资加位。为引回心。作如是说问回心直进。俱是影似。非随自意。随他意故。此二影似。有何差别。答虽俱影似。二门意异。回心教意。本为诱引愚法小乘。令入大乘。此外无别自体意致。立直进者。本非为引愚法小乘故。所说义意。异愚法。于三乘教。是顿悟者。直入大乘。不由小故。然渐悟者。闻回心教意趣。大道无异愚法。令彼升进。更得深义故。有直进引回心者故。虽直进。亦引回心。似彼立教。当知。直进意存二门。一自分所悟。二诱摄回心。由此义故。此直进中。亦有影显似同所说。言以信等四位为资粮位者。此直进教。立信为位。故资粮位。有四十心。谓十信。十住。十行。十向故。既言亦为似回心教。立信为位。开四十心。分资加二。亦似回心故。回心教。立信为位。若不尔者。何致亦言。非唯自意。亦似彼故。故回心中。大乘行人。立信为位。有四十心。今直进中。立信为位。本是自意亦引彼故。玄记四云。此十信法。于始教中。自是位（已上）玄记次下。引梁摄论愿乐位中。四十心位。又引梁佛性论。地前四行。除四障。成四因等。又引仁王经。寄四轮报。演义钞八下云。然贤首意。始教别开信位。如梁论云。如须陀洹道前四位等（云云）如是诸经论。地前四十心。立信为位。诚证非一。是直进教义。而亦通回心。问唯识论中。既于十地前。建立资粮加行二位。其十信位。立不云何。答唯识唯云从发深固大菩提心。乃至未起顺决择识。求住唯识真胜义性。齐此皆是资粮位摄（已上）此唯总说顺决择前。未配信等。准余经论。此资粮中。摄三贤等。论文即云从发深固大菩提心。此中必定有十信位。问钞依唯识意说云。一资粮位。即是三贤。从初发心。积习福智。为道资粮。为众生故。修解脱分善（已上）此唯举三贤。不摄十信位如何。答此只就胜。总言三贤。实摄十信。事义必然。况又既云从初发心。意不得通十信位乎。故大疏五上云。从十信来。皆资粮故（已上）钞十二上云。信至回向。皆资粮故（已上）又胜解脱地。摄十信故。钞十四下云。初一即胜解行人。始从十信。终至地前（已上十地品中配地位处。）钞十三上云。杂集十一亦云。愿乐行人。自有四种。谓十信。十住。十行。十回向。为菩提圣道。有四方便（云云）钞主亦依梁论立信。是梁摄论第十一文。传写书谬。言杂集也。愿乐位者。亦名信乐。故举信等四位为体。梁论唯识。一具一同。以信为位。不可差异。问若始教意。必立信者。何故钞二十上。明三顺分善云。十信为顺福分善。三贤为顺解脱分善。所修善根。顺趣解脱故。四加行位。名顺决择分善。顺趣真实。顺决择分故。决择即见道（已上）既言顺福顺脱不摄。如何资粮。摄十信位。答杂集论说。三顺分善。据彼说故。信言顺福。今二分门。顺解脱摄。若不尔者。岂可十信不得顺趣涅槃解脱。又既立顺福分善。明知。有十信位。此即福脱。俱资粮故。后位所修。十波罗蜜。二严门中。前五波罗蜜。是福德庄严。后五为智。皆是菩提涅槃妙因。况十信福分。亦顺解脱故。而言之十信立不。诸师释解。意致非一。天台。嘉祥。南山等师。总立五十二位。故有十信之位。西明圆测师等亦尔。淄州沼师立四十一。是故不别立十信位。故灯七云。有别说者。以初住难。离出十信。如四善根内门难故。第十回向位中。别开善根。既回向收十信定是十住所摄。仁王。华严。优婆塞戒经等。皆说四十二贤圣。未说五十（已上）朴杨亦尔。入道章云。问此位初首。而有十信。谓信进念定慧施戒护愿回向。计心四十。何故但言三十心耶。答即十住中。初住离出。以初发心而甚难故。云离出也。设有圣教言四十心。当知。即据总别说也。现实三十（已上。此明资粮所摄位也。）彼名住内十信。与初住位。同是胜妙。而亦有其仰学。轻毛十信。此非住内所摄。十信极是粗浅。非细妙相。余宗十之外立信。非是住内初住外。有是轻毛分。而胜法相仰学等事。今此宗中。始教大乘。五十一位。定有十信。仁王经中。含说始终二教之意。随应明义。地前寄四轮王。是通始教之义。又彼经云。十善菩萨。发大心。长别三界苦轮海者。即是十信位也。问十信已前。具缚地中。有发心修行等。是资粮位摄否。答信前行等。非是正位。位之方便。相从位摄。不摄无过。极粗浅故。以此为源。必成大行。若终教中。十住已上。是其正位。信是方便。名之为行。非不退故。今此始教十信是位。以尔前行。为其方便。顿教离相。不立阶位。圆教立位。全同终教。
    章十回向后别立四善根为加行位者。二明加行位。言十回向后别立四善根者。此中意说。资粮之位。顺解脱分。乃至十回。修行满足。然后欲入初地正位。而有别方便。即四善根。以是见道近方便故。是故此四善根。不可属十回向。出回向位。然后为入初地见道。修此四法。故云十回向后别立四善根。此即望后。是近方便故。不属前十回向分。无异古昔法常师等。配对地前诸位成立立四善根法。不同增诉玄奘等师。言于第十回向后心。修四善根。问资粮见道远方便行。此中既修十回向行。既望见道。有方便义。远方便门。既是回向。其近方便。亦应回向。何故暖等。安回向外。答方便有远近义不相开。涉。远方便已竟。别修近方便。不可以近参杂远中。故回向外。别立四善。问有何所凭。成立此义。答虽章文中别不引文。义意渐次。理必然故。况有经论。为无所据。唯识九云。菩萨先于初无数劫。善备福。德。智慧资粮。顺解脱分。既圆满已。为入见道。住唯识性。后修加行。伏除二取（已上）既言顺解脱分既圆满已故。十回向亦圆满已。四加行位。尤应彼后。由此文故。别立暖等。问此外何师。明别立义。答清凉师意。全同今章。大疏虽举诸师所说。至自义者。不同余师。十回向后。初地已前。别修暖等四种善根。为初地加行。钞十四下。释初地加行十心。十心未满。唯在地前。十心已满。即入初地。虽在地前。而非回向。出回向已。作初地门方便行故。厥十种心。未满之中。有四善根。十回向会。无四善根。十地会初。虽有暖等。而在入心未满之时。清凉大师。成立此义。故与章主别立义同。新罗芬皇寺玄隆法师。定声闻菩萨四善根位中。陈菩萨位云。若菩萨者。古来大德等。两解不同。一解。十回向以后。初地已下。别有四善根。第一阿僧祇已后。一小劫内。欲入初地。别修四善根。故摄论云。已过地前四位。别有暖行。又大智论云。柔顺忍。无生忍中间。有顶法。如声闻法中。暖忍中间。有顶法也。解云。十解等三位。名为柔顺忍。初地菩萨。名为无生忍。此二忍中间。有顶法。为显声闻法中。与顶法相似故。疏说须法。不后暖等解法。问若尔何故华严经云。十回向讫。即入初地。不说暖等四心。又地持论云。解行清净句后。即入初地。解云。华严经中。在第十回向。合说地前诸位。皆为初地方便故。地持论云。解行清净者。初地已上。皆名解行地故。对法论云。胜解行菩萨者。始从初发大菩提愿。乃至未入极欢喜地。如十回向已后。别有四善根。初地二地中间。亦有别行故。十地论云。具足初地行已。欲入第二地者。当生十种直心。即二地入分。迳一劫满。最后刹那。始入二地。解云。初地出分已后。迳一小劫满。乃入二地。乃至法云地亦尔。当知。第一劫已后。别小劫。入初地别方便。间若尔何故摄论等。唯说三十三劫。不说三十四法。解云。二地胜进道一劫者。初地出分。合说不开。故唯说三十三劫。所以者何。初地一切法。皆为二地方便故。就十地论亦说别方便故。开为一劫也。一解。四善根。唯在地前四位。无别位地。谓暖者十解。顶者十行。忍在十回向。十回向最后一刹那。名为世第一法。问若尔摄论及大智度论。云何会通。解云。摄论云已过四位者。通相为论。谓已过十信有暖。已过十解有顶。已过十行有忍。十回向最后刹那。名为世第一法。故云已过四位。不说四善根皆过四位也□大智度论云柔顺忍。无生忍中间。有顶法者。十住已上。初地已下。皆名柔顺忍。此暖等四善根。在二中间。故云间也。不说皆过柔顺忍末后也。今依唯识论。与初解同故。唯识论云。菩萨先于初无数劫。善具福慧资粮。顺解脱分。善圆满已。为入见道。住唯识性。复修加行。伏除二取。谓暖。顶。忍。世第一法。此四总名修决择分。顺超真实决择分故。又对法论云。已过初阿僧祇劫。有暖等善根。问若已过地前四位。别有决择分善者。当为初无数劫摄。为第二劫摄。若初无数劫摄者。何故论云先于初无数劫。具善福慧圆满已。若属初无数劫者。不应说先。又何故对法论云已过初阿僧祇劫有暖等善根。若属第二无数劫者。璎珞经云。已过三无数劫。一百劫中。修殊胜定。亦可属佛地耶。解云。两解不同。一解属第二无数劫。如论说。然经云已过三无数劫修殊胜定者。虽过三劫。犹属第三劫。所以者何。第三僧祇劫。犹在因地。决择分善。亦属第二劫。最后一百劫位中。在因地故。还属第三劫。不属他地。一解决择分善属初僧祇。然论云已过阿僧祇劫者。在彼末后。故云已过。未离初劫故。四善根位。犹入初僧祇。然欲显初地别方便故。开为别劫（已上）此中二解。四善根位。地位分齐。引证会违。相状可见。然其初解。同贤首义。得经论文。和会相违。意虽少异。义势大途。彼此是同。又四善根位。初二僧祇。摄属不属。玄隆法师。作二解释。分齐炳焉。玄隆法师。新罗国人。法门义解。多出数义。或有局新罗。或有通他国。四善根位。已出二解。若通唐朝。其初解者。当贤首解。若属新罗。当义湖解。或是新罗。染相师解。既言古来大德等。不可局限。玄隆法师。自用初解。故以唯识。合初解释。为玄隆法师自意正义。彼第二义。少当惠休法师解释。然休法师。前九回向。以为忍法。第十回向。为世第一。隆章后义。忍在十回向位。第十回向最后刹那。为世第一法。虽然大途同惠休义。梁论第八。二智依止章。说四善根及四定体支。得光增通行无间。如次即当新译明得显增即顺无间四定。此四定者。即四善根所依止定。四善根终。最后刹那。得无间定。是世第一所依三昧。此次刹那。即入初地。即入见道无漏位故。最后刹那。名世第一。隆第二解。即当此说。上来成立章主贤首别立四善根义理竟。泛而言之。此四善根。地位分齐说不同一。玄记第七。定十回向位处。举数说中云。有说。此犹属资粮位。以于回向后。别说四善根。为加行故（已上）此即当今章主自义。问若尔。何故彼云有说。答此义本是他人所立。今贤首师。取为自义。玄记所说。虽言有说。今章取用。故直举之。不言有说。故知。此说章主自义。大疏所举。初义亦同。二玄记亦云。有说。此通二位。以于第十回向之中。摄加行故（已上）准此以明此加行位。即第十回向之一分。准饰宗记。此是功讼功言法师。及玄奘三藏义也。入道章云。前二十九心。全第十少分。而属资粮。三十少分。属后加行（已上）法相诸祖。盛弘此义。大疏之中。不举此义。三玄记亦云。有说。此总加行以住心已还。属前三善根位。满心已还。属后二善根位故也（已上）准此而言。此四善根。皆属十向但住与满差异而已。言住心者。从初回向。至第九回向。此问即修前三善根。三善根者。应是暖顶及下忍法忍。通三品故。时亦久。言后二善根者。应是中上忍及世第一法。第十回向。最后刹那。是世第一。尔前第十回向多时。此间即修中忍上忍。大疏之中。不举此义。四大疏定彼回向中云。一云。四决择分中。是后二摄。谓十解为暖。十行为顶。前九回向为忍。第十回向。为世第一法。成唯识云。此四善根。亦胜解行摄。此文为证。虽不分明。玄奘三藏意存此释（已上）钞十二上云。言此文为证虽不分明者。次但云四是胜解行摄。胜解行位。即通指地前。设四加行。在回向后意。可亦是胜解行摄。以四善根未入地故（已上）准此而言。此四善根。即是住上。三贤位摄。准饰宗记。是休师义。问法相宗义。慈恩等师。禀之三藏。传释成立。四善根位。第十回向后心而开。宗义必然。全同^7□师。如饰宗明。然今清凉大师。举惠休法师义。以此配为唐三藏意。非是常途法相师释。彼此有无。相违如何。答法相宗中。慈恩师等。相传解释。无有此义。清凉解释。意致难知。然窃推之。非无此义。玄奘三藏。恐存二义。法师未往天竺已前。学习摄论。遍数非一。前后总合。遇于七师。并研摄论。陶冶宗致。玄奘三藏。于中正用休法师义。其后度天。创传法相。归唐弘之。西天相传。同^7□师义。慈恩。淄州。扑扬等师。次第禀受。正存此义。是故饰宗。作此解释。度天已前。方用彼义。故清凉师。即作此释。有此举故。饰宗大疏。各举一边。而实无违。度前后虽无明文。义推道理。意致是尔问若尔。何故引唯识论胜解行文。以为证据。唯识度天已后传故。答玄奘三藏。传法相后。颜旧学义。今唯识中。通有其证。故依此文。成立今义。如此准成。无有乖违。问清凉师意。可存玄奘三藏归唐已后义耶（第十回向后心。立四善根之义。）答其义炳然。弘通世间。举人皆知。岂不存耶。问若尔。何故大疏不举。答疏略不举。玄已举故。问玄记不指人名。岂可暗开之耶。答玄虽不指。唯识疏等。其旨显著。以彼知此。岂仿□乎。况举世相传。不言自显焉。玄记诸说。皆言有说。何独言不指玄奘三藏名乎。又清凉意谓玄奘准同惠休法师所释而已。是故大疏不举第十回向后心立暖等义五大疏亦云。一云。四加行中。世第一摄。故真谛翻摄大乘云。如须陀洹道。前有四方便。菩萨亦尔。别有四方便。谓四十心。若依此释。别无五位。地前四十心。皆加行（已上）钞云。言一云四加行中世第一摄者。即真谛意。杂集十一亦云。愿乐行人。自有四种（乃至前引）修得圆满。亦于地前。无别加行。故疏结云则无五位（已上）准此以言。此四善根。即是地前四十心摄。信住行向。如次识修。准饰宗记。常法师义。故真谛三藏。及常法师。俱立此义。本是摄论宗祖。真谛三藏所立。是故后代。多传此义。至相寺智俨大师。是华严宗第二高祖。承梁摄论于常法师。故搜玄记。释华严经地前四会。十位已上。配顶忍世第二。会经是说十信。虽不言暖。义自炳焉。六真谛三藏。作二解释。一释配对四十心位。如次前明。一释。一信十住及十行中。前之五行。皆修暖法。后之五行。修习顶法。初回向已上。是修习忍法。第十回向终心。修习世第一法。真谛后解。今为第六。问何故三藏。作此后解。答道基摄论章云。三藏复云。声闻性地。位居顶忍。免恶趣故。暖法不免。非声闻性。大乘性地。判在十行六心已去。过二乘位。成菩萨性。今准此解。三藏即云十行六心方名性地。当知。顶法在此而成。于十行中。五心已来。十解十信。为暖法位（已上）此意说云。第六行已上。出过二乘地。成菩萨性。如声闻顶。成声闻性。故六行已上。修习顶法也。道基举诸义后。自出正解。全同惠休法师解释。问清凉师义全同贤首。至相所释全同法常。何故香象师资相违。答贤首约就始教为言。故成别立四善根义。约五位门。成义理故。至相约就终教作释。终教不别立四现故。圆教次位。全同终教。故释本经。于四十心。配对四忍。贤首大师。若约终教。应同至相。又至相大师。若约始教。应同贤首。又梁摄论意。唯立四位。不别立四善根。故配对彼地前四位。至相约此配对信等。贤首之意。若约摄论。唯立四位故。于地前。应配信等。上明五位门地前义理竟。
　　章见等同前者。二明地上。言同前者。指前又以十地。说为见修。谓初地入心。为见道位住心已后。乃至金刚。并名修道。见修二位。唯是十地。唯在因位。此一句言。亦通四位门地上。应等指同故。既言见等同前。等言等取修道及究竟位。若唯因位应言见修。何言见等。故等修道及究竟位。问究竟令同已前何文答回心。五位。指言余名同前。此同前者。指回向心四位中。言但有见修等四位。此约展转指同。若直言之。即指回心四位门言。此回心教。总有四类。四位。九地。五位。共行。直进教中。即有三类。十二住。四位。五位。此中四位五位。俱通回心直进。三乘共行。唯在回心。其十二住。唯在直进。三界九地等。是依身依地。虽通回心。何亦不通直进教中。问回心教中。有十二住。直进教中。有干惠等十地耶。答十二住相。专似小乘。不可遮止通回心教。三乘共地。专在回心。难通直进。此中虽通。而有傍正。
    章问何故此教所立名数下。二问答料简。亦二。初影似小乘。此问答意。料简直进影小之意。既是直进。唯应陈说大乘实义。而于大乘。并四位五位十二住等门。名及数相。全同小乘。故应问决。答中有二。初约表诠答。直进似小。为引回心。回心似小。更引令胜。由此得入深奥义故。由似回心。即有似小。若全下。二约遮诠答。谓粗浅者。由少同已起信。悬异己还不信。若全同小。居本小故。是故半同半异引小。大乘宗中。陈说法相。有其二门。一随转理门。所说法门。同小乘故。是共门故。二真实理门。所说法义。全异小乘。是不共门。今此随转理门所说。或此问答。料简回心。以回心教似愚法故。然准次问。是约直进同回心明。二问。若引二乘可须似彼下。直进似小。亦二。初问。此难前答回心教意。本同小乘。今此直进。何用似小。答中有二。初正明。二引证。初中亦三。初标数。二一始教中下。随释。三是故说此为始教也者。结成。二中有二。初机粗浅故。直进自体是粗浅故。二凡以大乘似小说者下。诸引小故。虽举二义。引小为本。机粗浅者。剩牒前门。折薪记三云。然第二义中。便云。凡以等者。但是结通二义。非是牒释。然恐文脱。合云二亦以此引小故似小乘。方可云凡以大乘似小乘等也（已上）此释可然。文义续故。
    章即如何义等者下。二引证。亦三。初标问。二如瑜伽说下。正引。三如是等文类别非一下。结成。二正引中。亦二。初所似三成就。二能似三成就。初中亦二。初声闻三成。二独觉三成。此三成就。出瑜伽论第三十也。初声闻三成就中。言云何已成就补特伽罗等者。此先问答安定名义。总通三成。标成就义。补特加罗。此云数取趣。即是人也。造有漏业。数数往生诸趣之中。若有若干人。今生此世中。各有所成就行业功德等。即是先生修习法行。熏练成就。此世令然。若时安住下品成就下。别明三成。言欲乐者。行人心志。于法悕望欣求故尔言加行者。进励修习。此二皆是由先身习熏练力故。今得成就。并是行人所成就法。此三成就。有何差别。若如此世有三种人。俱是见道已前行人。由先熏习所成就法。有下中上。今生胜进。各有分齐。此世所应获得。果利贤圣。有学无学等法。有差别故。璟兴疏十五云。声闻人中。三品为三。此三俱在见道已前方便地中。望入圣道及以漏尽。有其迟速。一者巳修解脱分善乃至暖等。仍于恶趣。未得不生。即于现身。未能入圣得果尽漏。第二人者。住方便中。已免恶趣。现得入圣。得沙门果。更受生死。未能尽漏。第三人者。住方便中。现能入圣得果尽漏。是现般人（已上）下品成者。此世之中。得住七方便中暖顶。此人值缘。若造恶业。犹往恶趣。未得忍位不退位故。既不能得忍位不退。何况此世入圣得般。此二皆悉不能获得。中品成者。同在暖顶。而于此世。得入见道证初果等。若具言之。应有三类。于此世中。现证初果。是经生者。或是现进一来。经生之者。或现胜进。证不还果。上□经生。上品成者。同在暖顶。于此世中。入见初果乃至证得阿罗汉果。集成三云。诸记（云云）而海束记。准对法论云。下成就者。谓暖法。中谓顶法。上谓忍法。当知。此中三品成就。是暖顶忍三善根也。世第一法。唯一刹那。不相续故。不入三品成就也。未敢禅定（已上）义苑三云。言下品者。是七方便人故。有犹往恶趣之说。未能证入等。中品者。初登见道。加行不退。即能证入。犹未究竟。故般涅槃。上品者修道已上。终至无学。非唯证果。亦槃涅槃身（已上）折薪三云。声闻三品。下品义。当四善根位。言犹往恶趣者。即前二善根。忍世第一。方不退往恶趣。然未得初果。名非沙门果等也。中品义。当见道。虽有七反生死然不往恶趣。证初果故。名沙门果。尚有七反生死故。非现法得涅槃。瑜伽之。云何修果相。谓四沙门果。一预流果。二一来果。三不还果。四最上阿罗汉果。谓正道名沙门。烦恼断名沙门果。上品义当修道。至无学道（已上）解瑜伽文。诸家非一。姓教声闻。依佛性论。苦忍不退。瑜伽声闻。忍位不退。同毗昙说。犹往恶趣。在暖顶位。忍位已后。即是不退。不堕恶趣。
    章如说声闻独觉亦尔下。二独觉三成。独觉乘中。有三成就。声闻缘觉。同类小乘。三成就相。大同声闻。麟喻独觉。解脱分后。四善根相。先已纯熟。于最后座。从一净观。一座成觉。其间即经一百六十心。断惑得果。四生百劫。如次要得部行麟喻独觉之果。麟喻独觉。要经百劫。其间暖顶忍等。阶位分齐。三成就相。准例声闻。见道已前。有三成就。下品成就。未得不退。中品成就。于一身中。要得不退。上品成就。一座成觉。独觉唯有一向一果。无有学经生等事。不同声闻有学经生。上明所似二乘三成就相竟。
    章于菩萨位为似二乘下。二能似三成就。亦二。初标立。二故彼论云下。引文。亦二。初略配三成。此就菩萨七地门义。作此配对。言七地者。一种姓地。未发心位。二胜解行地。发心已后。地前十信三贤是也。三净胜意乐地。是欢喜等十地中初地也。四行正行地。从十地中第二离垢。至第七远行地。五决定地。第八不动地也。六决定行地。即第九善慧地。七到究竟地。第十法云地。及佛果地。合为一地。以因圆果满故。今就七地门。建立三成就。胜解行地。名下品成就者。是地前十信三贤位也。问其种姓住。下品成就。为取之不取耶。答璟兴师云。住解行住。名下品者。四十心住是。习种姓与解行住。体一不殊。性种即在十信已前。非已成就。故此不论（已上）本性住性。发心已前。名种姓住。其习种性。解行所摄。发大心已。薰习成故。言净胜意乐地名中品成就者。举初包后。非独初地为中成就。从初地。至七地。皆中成就。略不言其行正行地。二至七地。名正行故。言住堕决定到究竟地名上品者。此举初后。摄其中间。故略不明九地决定行正行地。堕决定者。七地门中。是第五地。十地门中。第八不动地也。善慧地。名第六决定行地。到究竟地。即第十地。今除佛地。取第十地因圆一分。以三僧祇。配三成故。超过三祇。得佛果故。二若菩萨住下品成就下。具明行相。亦二。初明下品成就。言犹往恶趣者。璟云。犹往恶趣者。若定系业恶趣。十信前受。方入十信。不定系业。生恶趣者。四十心中。仍为他受（已上）发心已后。十信已前。有其时分。经此时已。入十信故。二余二大劫下。指余二成。本论文广。不能具引。此中所说。菩萨三成。全影声闻三成就相。菩萨亦立。此即直进机宜粗浅。及引回心。此二义故。说三成就。上明三成就竟。
    章二不退位者下。文中分二。初标。二佛性论下。释。亦二。初依佛性论 。二依瑜伽论。初中亦二。初引论。彼论第一。破小乘品云。分别众生。凡有三种。一定无佛性。永不得涅槃。是一阐提。犯重禁者。二不定有无。若修时即得。不修不得。是贤善共位以上人故。三定有佛性。即三乘人。一声闻。从苦忍以上。即得佛性。二独觉。从世法以上。即得佛性。三者菩萨。十回向以上。是不退住。得于佛性（已上）言声闻苦忍以上得佛性者。真如空理。名为佛性。佛性有二。一生空所显佛性。二法空所显佛性。二乘唯证生空佛性。菩萨具证二空佛性。纵二乘人。修二空观。唯是拆空。非无性空。见道已上。得真无漏。证会生空。四善根等。是有漏心。分观佛性。得少分明。各随所得获不退位。不造恶业。得恶趣非择灭。义苑三云。声闻至苦忍者。谓见道位中。苦谛之下。忍智起时。即证生空。更不退转（已上）当知。声闻见道已前。七方便位。皆是退分。苦法智忍。初起之时。方得恶趣非择灭也。问瑜伽二十一云。复有所余。已得趣入补特伽罗。已趣入相。谓虽未得能往一切恶趣无暇。烦恼离系。而能不生恶趣无暇。世尊依已得趣入补特伽罗。密意说言。若有世间上品正见。虽历千生。不堕恶趣。彼若已入上品善根。渐向成就。尔时便能不生无暇及余恶趣（已上）遁伦记第六解云。住种姓人。暂趣入发心。即得恶趣非择灭者。于此位中。或时有得。或时不得。若至忍位。此时定得。即彼若已入忍上品位。渐向成就。不生无暇及余恶趣（已上）璟十亦同。此文中意。既以忍位。判为不退。此则大小共许所说。大乘声闻。此为定量。何故佛性论。与此相违。答瑜伽论中。文言仿□。释蒙斟酌。成立此义。然佛性论。分别定判。无异愚法小乘所谈。纵瑜伽论。同愚法教。乃是随转理门所说故。佛性论。直明大乘声闻真实理门义也。言缘觉至世第一法者。七方便中。世第一法。唯一刹那。时分极短。次刹那心。即入见道初无漏位。缘觉不退。疾于声闻。是一刹那前后不久。言菩萨至十回向方皆不退者。此入第一回向心时。即得不退。非谓第十回向初得。玄记四云。至十回向以上。方得不退（已上）即依佛性论作此判。既言以上。是初回向以上位故。问玄记七云。依佛性论。至此位满。方名不退之位（已上）既言位满。何云初得。答论文既言回向以上。即指初回向之始故。但言位满者。解行满故。总言位满。非谓十回向位已满。或可。此文对彼第一回向加行。次其入心。名为位满。初入之心。加行满故。二当知此中下。释成非是愚法声闻。是大乘宗回心声闻。
    章又亦可菩萨地前总说为退下。二依瑜伽论。亦二。初立义。此意地前十信三贤。犹往恶趣。由此义故。地前总通。皆为退位。二如瑜伽云若诸菩萨下。引论。此出彼论第四十七。言犹往恶趣者。胜解行地。发心已后。十信三贤。四十心间。经历一大阿僧祇劫。修习万行。精勤二利。然位粗浅行相参杂。或时。忆念。或时废忘。或勉励转。或虚弃过。如闇中射。或中不中。由如是故。值缘造恶。坠堕恶趣。此说胜解行地全分。十信三贤诸位皆尔。然后之位。转励转胜。渐成坚固。伏惑之力。稍强胜故。虽然不免造恶堕苦。故云地前总说为退。初地入心见道之时。成坚固不退。得恶趣不生。解此胜解行地犹往恶趣之文。诸师意异。义理多端。贤首所解。义途如此。璟兴解释。如上已引。于不定业。为他受故。元晓云。上说胜解行住菩萨或时有堕那落迦者。约此住前菩萨说也（已上）此说意云。胜解行地。摄四十心。依起信论初住不退。瑜伽胜解行地退者。且约住前十信之位。非谓初住已上亦退。慈恩释犹往恶趣文云。此菩萨。其实已离恶趣业。不受恶趣生。然为利益有情时故。往彼生因即起染受。彼报趣。故初劫时。有生恶趣。如金翅鸟入海食龙。食龙既讫。上飞空里。因取龙故。脚下有泥。其实元意。本在取龙。取龙之时。因逐泥污。菩萨亦然。因利有情。遂被染系。故初劫时。亦生恶趣。若尔。如所引经。若有成世间增上品正见颂。云何通义。曰彼亦不以正见为缘生恶趣。何妨地前有起恶趣业。而生恶趣（已上）瑜伽引经颂。彼后二句云。虽经百千世。而不堕恶趣。地前有漏世间之位。而得正见。永不堕。若会释之意。义理可见。如是等释。意致多端。问钞十上云。然位不退。复有二义。一约三乘。至第七住位。方不退。二约终教。入初住位。即名不退。异轻毛故（已上）言三乘者。即是始教。彼意始教七住不退。如何两祖。有此差别。答本业璎珞六住退义。若约终教。即是权退。若约始教。即应实退。贤首思。约权退为言。清凉思。约实退成立此义。又始教大乘。机有三品。上根七住。中根回向。下根初地。方得不退。尔前随应。并是退位。两祖各谈彼彼义边。理实二祖互通令然。上释始教不退义竟。
    章三明位中行相差别者下。文中为二。初标章。诸位之中。观解修行。一一相貌。此中明故。二如瑜伽云胜解行住下。引释。亦二。初引第二住。二结成指略。今初。此中具引解行地文。分二。初问。或时下答。亦二。初明行相。二如是等类名胜解行住者。结行相。初中有八。一堪能不堪。二或于下。忆念忘类。三于诸下。二利不巧。四为他下。说法艰难。五或时下。或中不中。六或于下。退菩提心。七由意下。自他二乐。八或于下。闻法惊疑。文相易见。不须别解。解行地菩萨。既是地前。或。或进或跓。或通或滞。良由位居退转。行解未熟。进退随缘。升沉任宜而已。章解云此是十二住中下。二结成略指。胜解行住。在论四十七。论文极广。章取精要。净胜意住。亦在第四十七。位第四住。至第十二善。在第四十八卷中。文亘二卷。故此指略。七地门义。束十三住。即在瑜伽第四十九。善戒第九。地持第十。此即与彼十三住法。种类一同。广略差别。且种姓住相者。论第四十七云。云何菩萨住种姓住。谓诸菩萨。住种姓住。性自仁贤。性自成就菩萨功德菩萨所应众多善法。于彼现行。亦有显现。由性仁贤。通达方便。令于善转。非由思择。有所制约。有所防护。若诸菩萨。住种姓住。任持一切佛法种子。于自体中。于所依中。已具足有一切佛法一切种子。又诸菩萨。住种姓住。性离粗垢。不能现起上烦恼缠。由此缠故。造无间业。或断善根。如种姓品所说。种种住种姓相。于此菩萨种姓住中。亦应广说。应如实知。是名菩萨种姓住（已上）菩萨种姓无始本性。具此种子。又本性住种姓中。具足六波罗蜜因性。如第三十五卷种姓品说。其第三住净胜意乐住。即是初欢喜地。地上行相。次第胜妙。由渐微密。具如论说。故章指之。应广见彼。非应卒抄。本来菩萨种姓成者。元来不造五逆重罪。不作谤法阐提断善。清净善寂妙因成就。慈悲愿力。怜愍意乐。自性成就。遇缘速发本性善心。修行住持。无有艰难。此即本性二利。自性具足故也。上明始教行位相竟。

延庆四年（辛亥）四月二十六日于东大寺戒坛院为禅明房述之
华严宗沙门凝然春秋七十二

五教章通路记卷第三十八（终）
五教章通路记卷第三十九

　      东大寺沙门凝然述
  　      

    章若依终教亦说菩萨十地差别下。终教行位。文中为三。初明位相。二明不退。三明行相。初中亦二。初明十地。二明地前。今初。言亦说菩萨十地差别者。如前直进教说菩萨欢喜等十地差别。此终教中。亦说菩萨十地行相。故特言亦。同直进教。言亦不以见修等名说者。亦直进教。于十地中。分见修等。今此终教。不同直进。唯言十地。不分见修。分见修者。似愚法故。是回心教。引大方便。直进十地。分见修者引回心故。影似回心。机粗浅故。影似小乘。今终教宗。无此二义。唯立十地。不分见修。文有亦言是有何意。前句亦说之。言待直进。故今此言不知所以。折薪云。亦字应是而字。恐传者笔误尔（已上）问何故终教不分见修。答义苑五云。此教熟教故。不影似小乘。但直明菩萨十地之差。故不分方便见修之异耳。言方便者。以地前中十信三贤。为十地方便。即于十地。要有方便。今此意云。于方便位。不分资粮加行二位。问何故机熟不分见修。答机不熟故。断惑渐次。故小乘教。分见修位。始教引彼。故开见修。今此终教。机已熟故。断惑异彼。是故不分见修之异。折薪云。由前始教。为引二乘故。于十地亦分见修。今终教所以不分者。下文云。初地已上。断于所知一分粗故。于烦恼障。不复更留。是故不分见修。至初地时。正使俱尽。既不引小故。于烦恼障。不分分别俱生见修之惑。故此中不分见修也（已上）问若云此教不分见修。何故章下文。明末那烦恼。初地断粗。后地断习。引无性摄论云。转染末那。得平等性智。初现观时。先已证得。修道位中。转复清净。此岂非立见修位耶。答此终教中。唯云二障不分见修。七识相应识障。皆尔故。初地时二障皆断。不约见修。唯约使习。然无性论现观等者。断末那惑使及习气。当始教中见修二位。故借前教。显此分齐。所断之障。既不分见修。岂其阶位。实分对之乎。起信疏中。智相。相续相。如次名为法执俱生分别。长水楞严疏中。执取计名。如次名为人执俱生分别。二惑二障。各立见修之名。此亦如是准例始教见修为言。
    章又于地前但有三贤下。二明地前。亦二。初正明。二引证。今初。此中意说。终教地前。但立三贤。不立十信。谓十住。十行。十回向。名之三贤。此立义。通问。何故贤前。不立十信。故今答云。信唯是行。非是阶位。故不与三贤同立为位。问何故终教。信不为位。故今答云。十信唯行。未得不退。故不为位。今应难云。始教以信立之为位。岂是不退。而不退者。回向已上。或初地上。岂由不退以为位乎。今应答言。粗浅教宗。未得不退而立为位。深细教宗。以不退转。立为阶位。是故十信。二教位行。义旨有由。理趣无违。问何故终教住上名位。十信唯行。非是位耶。答义苑云。三贤名位。邻极亚圣故。十信名行。不入位者。有四义故。一进退不定故。二杂修十心。无定阶降故。三未随法界修行广大行故。四未得法身显佛种姓故（已上）又云。问始教粗劣。十信尚得名位。此教渐胜。何故翻名行耶。答前教权影彼小。故得称位。此教称实。要分行位之殊故。但属行也（已上）章文但有三贤。但言非但简信。亦可有简不分资粮加行之意。此教地前。但云三贤。不分资加。别不立彼四善根。故玄记七云。三贤总为趣圣方便。不分资粮加行近远。此约终教（已上）问此终教中。缘有几位。答总有四十一位。十住十行及十回向十地妙觉。是为四十一也。其十信者。但是行故。问何故十信。唯名为行。答璎珞本业。如是说故。彼经唯名四十重。本业璎珞。不言十信。唯于初住已上取故。此四十二皆是位故。住是安住不动义故。领解诸佛因果诸法。安住法位。不可转故。未上住前。修行十心谓信进念定慧不退等。言行十心不言阶位。本业经中。如是说故。是故章主。信唯是行。非是阶位。如是判断。问璎珞经中。说等觉位。贤首大师。义意云何。答等觉一位。开合之异。始终二教。义理皆尔。始教大乘。开则五十二位。合则五十一位。以彼十信。立为位故。今此终教。开则四十二位。合则四十一阶。十信唯行。非是位故。于第十地法云后心。开立等觉。合之唯是第十地故。法云后心。名胜进分。第六会中。十地品后。有十明等五品。玄记判之。名第十地胜进分。即等觉位。刊定记主。十定已后六品。名等觉位。是第十地胜进分故。贤首清凉。俱存开合。然贤首意。常随合门。清凉义意。常随开门。至相大师。与贤首同。圭山禅师。全同清凉。大疏八上云。仁王等。合此胜进。入于十地。是以不立等觉。教化品中。约五忍分位。于寂灭忍。唯有上下。下忍中行。名为菩萨。即第十地。上忍中行。为萨婆若。此谓如来。若依璎珞。开此胜进。为无垢地。即是等觉。然等觉照寂。妙觉寂照。又贤圣学观品中。说六种姓及六坚六忍等（已上）钞十八上。具明璎珞经六种姓。六坚。六忍。六观。六定。恐繁不引。此即为显有等觉位。
    章本业经云未上住前下。二引证。亦二。初本业二文。二仁王一文。今初本业初文。出彼上卷贤圣名字品。经文具云。尔时佛告敬首菩萨。佛子。吾今略说名门中一贤名门。所谓初发心住。未上住前。有十心顺名字菩萨。常行十心。所谓信心。念心。精进心。定心。慧心。戒心。回向心。护法心。舍心。愿心。佛子。修行是心。若经一劫二劫三劫。乃得入初住位中（已上）既言修行是心。入初住位中。故知。十心非位唯行。十住是位。文言分明。言又云始从凡夫地等者。此是后文。即出彼下卷释义品。经云。佛子发心住者。是人从始具缚凡夫。未识三宝圣人。未识好恶因之以果。一切不识不解不知。佛子从不识始凡夫地（乃至如章）其人略行十心。所谓信心。念心。进心。定心。慧心。戒心。回向心。护法心。舍心。愿心。复有十心。所谓十善法。五戒。八戒。十戒。六波罗蜜戒。是人复行十善。若一劫二劫三劫。修十信。受六天果报。上善有三品。上品铁轮王。化一天下。中品栗散王。下品人中王。具足一切烦恼。集无量善业。亦退亦出。若值善知识。学佛法。若一劫二劫。方入住位。若不尔者。常没不出。住退分善根（已上）此亦言略行十心方入住位。明知。信心是行非位。以住为位。文义分明。章云乃至广说。故广引经。
    章又仁王经云习忍以前下。二仁王一文。言习忍者。即十住位。十住名习种性。故云习忍。而言忍者。五忍门时。四十一位。皆是忍位。伏忍三贤。其中十住。是下贤位。故立忍名。十信是轻毛。十住是不退。以轻毛故。唯行非位。以不退故。初住是位。
    章十住初即不退堕下。二乘地下。二明不退。亦二。初正明不退。二会通相违。今初。终教宗义。入初住时。得不退位。十信修心。经一万劫。调练机宜。行业纯熟。信行满心。次刹那中。即入初住。入初住故。即成不退。不转功德。不造诸恶。不堕恶趣。不趣异乘。勇进大乘。问大乘不退者。以何义为本。答大乘宗中。得不退者。不堕小乘异见之地。为不退相。兼不造作轻重诸恶。其德任运成就建立。小乘位中。得不退者。众德成立。不堕恶道。为不退相。始终二教大乘宗义。不同小宗。唯不退堕二乘小路。正为不退。既不堕小。永不造恶。不堕凡地。故云况诸恶趣等。言凡地者。指十信已前薄地下凡等。兼取十信遇缘造恶。由造恶业。堕恶趣故。问初住已上。永不造恶。信前薄地。是造恶业。其十信位造不云何。答十信行位。或进或退。恶缘造恶。善缘造善。故退堕者。是同信位。问仁王经等。十善菩萨。是信行人。是故十信。名善趣位。何于此位。有造恶业。答信行之人。多修善业。十善福业。当于此位。故名善趣。不遮此位值缘造恶。十信位中。怖恶增减。故不造恶。不堕恶趣。信前底下。未必造恶。若值恶缘。多造恶业。若有善缘。必定进修十信之位。虽遇恶缘。亦起对治。由治道故。多不造恶。
    章设本业经说十住第六心下。二会通相违。若作问答。即应问言。若初住时。得不退者。何故本业经。有六住退。本业经上卷贤圣学观品云。佛子若退若进者。十住以前。一切凡夫法中。发三菩提心。有恒河沙众生。学行佛法。信想心中行者。是退分善根。诸善男子。若一劫二劫。乃至十劫。修行十信。得入十住。是人尔时。从初一住。至第六住中。若修第六般若波罗蜜。正观现前。复值诸佛菩萨善知识所护故。出到第七住。常住不退。自此七住以前。名为退分。佛子若不退者。入第六般若。修行于空。无我人主者。毕竟无生。必入定位。佛子。若不值善知识者。若一劫二劫。乃至十劫。退菩提心。如我初会众中有八万人退。如净目天子。法才王。舍利弗等。欲入第七住。其中值恶因缘故。退入凡夫不善趣中。不名习种性人。退入外道若一劫若十劫。乃至千劫。作大邪见及五逆。无恶不造。名为退相（已上）为知始终。虽繁载之。所引经文。是人尔时从初一住下。正明示现退事。六住已前。既是权退。七住以上。是权不退。上是牒相违。经文是难问者所据文故。起信论中下。正会通也。彼论广说初住不退义已。会经云。如修多罗中或说有退堕恶趣者。非其实退。但为初学菩萨。未入正位。而懈怠者。恐怖勇猛故（已上）彼疏释此文云。如璎珞本业经中言。七住已前。名为退分。若不值善知识者。若一劫乃至十劫。退菩提心。如净目天子。法才王子。舍利弗等。欲入第七住。其间值恶知识因缘故。退入凡夫不善趣中。乃至广说。今释此经意。是权语非实退。恐彼初入。令不慢怠故也（已上）问璎珞经中。六住已前。明示现退。有何所以。答彼经意说。十信万劫。退分之人。修菩萨行。万劫满足。即入初住。亦住解位。得不退转。若诸菩萨。懈倦慢怠。久居信位。不欲升住。是故菩萨。示六住退。权现邪见五逆罪等。若住下位。不进上位。值恶因缘。必定退转。下位之人。见此闻此。勇猛进修。得升上位。由此意乐。权示退转。问初心之人。纵入初住。亦应退转。无示现益。乃至六住。皆退位故。何必菩萨。示此退迹。答初住已上。乃至六住。示现退迹。实成巨益。由示退迹。初心之人。疾入初住。升初住已。任运不退。岂非益乎。问纵信位人。虽务入住。此人实谓六住必退。岂得勇进疾入初住。须望七住已上诸位。答众生机宜。情见皆区。若谓六住已前实退有。望七住已上诸位。纵有此类。若入初住。即得不退。知是权退。是故唯入初发心住。以此示现退迹巨益。问起信所会修多罗说。何以得知是本业经。何知。若是余经所说。答彼论既成初住不退。会通住上退屈所说。常途经典。当本业经。是故诸师。论所会经。判是本业。纵余经说。会住上退。皆与本业。所说一同。问本业璎珞经中所说。为唯权退一途义门。亦有初住不退义耶。答本业六住。既为权退。既说权退。必有实退。实退即是十信之位。经既分明。言退分故。有实退故。有实不退。实不退者。即是初住。有权退故。有权不退。权不退者。即七住上。权实行相。经文炳然。问实不退等经是何文。答前所引经。佛子若退若进者下。至无恶不造。名为退相。十五行九字是也。以十七宇。为一行故。此文之中。具有实退及实不退。亦有权退及权不退。元晓本业经疏上卷云。若退以下。第二简别。于中有二。先就真实义。以简退不退。得入十住。实不退故。若利根者。一劫二劫。其钝根者。乃至十千劫故。是人尔时以下。第二寄权教门。简不退。七住以前。名退分者。虽非实退。权言为退。为怯弱者发勇猛心。起信论主。如是判故。如下释义品说。初发心住。不退转故。华严经说。亦如是故（已上）彼经释义品中。说信位云。亦退亦出。若值善知识学佛法。若一劫二劫。方入住位。若不尔者。常没不出。住退分善根如上说（已上）指学观品故云如上。如前已引。经既以信为退分善。准知。初住已上。决定不退转位。本业下卷。释义品说初住相云。佛子。发心住者。是上进分善根人。若一劫二劫。一恒二恒三恒。佛所行十信心。信三宝常住。八万四千般若波罗蜜。一切行。一切法门。皆习受行。常起信心。不作邪见。十重。五逆。八倒。不生难处。常值佛法。广多闻惠。多求方便。始入空界。住空性位。故名为住。空理智心。习古佛法。一切功德。不自造心住一切功德故。不名为地。但得名住（已上）此说初发心住行相。甚深广博。微妙殊特。具如是等一功德者。岂有实退菩萨位耶。何况二住乃至六住。甚深冲幽。实德不退。增胜奇特。问章主何故不陈本业。有说初住不退行相。答经文显然。非应初陈。上依仁王经。明初住不退。指十信行。言不得不退故。次下引本业经云。未上住前。有此十心。又引住前信相菩萨。明知。章主依本业经。成立初住不退之义。即是真实不退义门。但下为明起信会释。引权退文。此是实不退。上权退义门故也。
    章其行相者下。文中为二。初直明行相。二问答显胜。初中亦三。初地前行相。二地上行相。三对前简异。初中亦二。初起信所说。二梁论所说。初中亦五。一证见法身。二八相成佛。三受身自在。四见佛报身。五顺理六度。今初。言三贤初位者。十住下贤。十行中贤。十回向上贤。今举下贤十住之初。即发心住。言少分得见法身者。于十信中。一万劫修。本业经云。佛子是信想菩萨。于十千劫。行十戒法。当入十住（已上）此举戒学。如上文说。十信位中。具修万行六度二利。信位成满。方入初住。先多劫中。修唯识观。根本无明。翳覆本觉。本觉随缘。流变缠缚。沈伦生死。轮回六趣。今向本源。趣求修入。十信行中。深观有漏妄想诸业。皆从无明虚梦生起。无明本空。漏业都无。真心之外。无有别法。人执渐荡。我空稍通。法空观解。亦渐玄妙。信行成满。初入住位。此时人空观解。深理速疾开明。殊妙幽玄。真如法性。法空真理。渐渐明白。惑种应灭。故留不断。相似有漏。不异无漏。故入住时。真观成就。少分得见人空法身。我空观解。与法空解。冥契融会。深奥微妙。所见法身。虽是少分。体性周圆。无不通遍。所见用大。会归真如。唯是如如。及如如智。契符体会。甚深寂寥。起信论发趣道相。信成就发心中。说随顺真如四种方便。谓无住离过离痴大愿。皆如法性。相顺真如。离相而相。即相无相。以此离相无念真心。观察诸相无住寂静。即如而用。即用而空。故论文云。菩萨发是心故。则得少分见于法身（已上）依此文故。言见法身。
    章能于十方世界下。二八相成佛。彼论次下文云。以见法身故。随其愿力。能现八种。利益众生。所谓从兜率天退。入胎。住胎。出胎。出家。成道。转法轮。入于涅槃（已上）此列八相名也。言见法身故者。出示现八相所以也。非唯见法身。亦由愿力。示现八相。施八相业用。由此二缘故。一切菩萨。初住已上。分见法身。此为自证。施作业用。发愿誓期。示现八相。由行化他。随分成辨八相成道。初住已上。乃至佛果。位位皆作。随位增胜。八相转胜。次第渐增。乃至佛地。极位八相。清凉师作本迹四句。本谓因果自位本体。迹谓因果互示异身。一本高迹下。谓如来示现菩萨身。二本下迹高。菩萨八相。现佛身故。三本迹俱高。他受用身。现化身故。四本迹俱下。菩萨大人。现余身故。今初住八相。是本下迹高。此十住位。所现八相。虽是法身化用愿力所致。而既是地前比位行相。故起信云。然是菩萨。未名法身。以其过去无量世来。有漏之业。未能决断。随其所生。与微细苦相应（已上）疏云。言未名法身者。以未具真证。但依信力。见于少分。故异地上也（已上）既是地前三贤之位。执取计名。人执烦恼。渐渐伏断。有漏诸业。相续未断。分段苦报。连续未灭。问前言见法身。今言未名法身。前后二说。云何相违。答前言少分见法身者。比观心中。真如悟解人空观门。一分法身。故章主起信疏云。十解菩萨。依比观门。见于法身故。云少分见也。亦可。依人空门。见法身故（已上）若对地上。非是证见。故非实证。唯相似分而已。由此义故。云未名法身。
    章又以愿力下。三受身自在。论正文云。亦非系业。以有大愿自在力故（已上）疏云。今明菩萨。于报修短而得自在。不由惑业。故云。非业系。以留惑益生悲愿之力故。云以大愿等力也（已上）今章所引。以意前却。义路通融。终教菩萨。入初住时。生空无漏观解智力。应断烦恼障。证所显真理。若断尽者。应同二乘。地前比位。不能应生。故留不断。润生摄化。不断种子。异二乘故。伏灭现行。异凡夫故。于烦恼障。已得自在。虽受果报。非是业系。以智伏惑。以愿受生。分段生死。有二种受。一系业分段。薄地凡夫所受生死。二不系业分段。今故留不断。助愿润业也。
    章又依三昧下。四见佛报身。起信论中。明真如用大。示现色身。令众生见。故名用大。菩萨随位。即见如来。所现用大。有二种相。依分别事识。此是凡夫二乘心识所见。名为应身。即变化身。疏云。言依分别事识者。凡夫二乘。未知唯识。计有外尘。即是分别事识之义。今见佛身。亦谓心外。顺彼事识分别计度识故。说依分别事识见也（云云）二依于义识。论云。谓诸菩萨。从初发意。乃至菩萨究竟地。心所见者。名为报身。身有无量色。色有无量相。相有无量好（已上）此见他受用身相好。疏云。依业识者。十解以去菩萨。能解唯识无外诸尘。顺业识义。以见佛身故。云报身（已上）言业识者。是第八识。举三细中初。实通转现相。八地已上。断三细惑。证见明白。住无功用道。今是三贤。断执取计名所起烦恼。虽未至其。知转识位。而比观中。悟解唯识真如理性。了知一切唯是自心所变业识之外无有别物。比观明了。其深妙故。随分得见他受用身。问他受用身。是自受用平等性智所现影像是。为初地已上证理菩萨。现此妙身。地前菩萨。非其所见。今云何从初发意。见佛报身及诸相好。若尔。化身为谁示现。答如来化用。随宜非一。所现色身。本为地前。现变化身。是自受用成事智影。为地上菩萨。现他受用身。根地度等。本次定故。然此终教三贤菩萨。比观甚深。了解明白。故由深妙三昧定力。一分得见他受用身。虽由定力。义有限故。若初地已上菩萨所见。即是无漏现智证见。甚深境界。十地之间。次第增胜。如百叶台上。千叶万叶等。是故地前地上菩萨。虽俱得见他受用身。地前是劣。少分得见。言少分者。唯见粗相。不能见细同于地上。初地已上。所见报身。是见细相。随地增胜。所见渐细。甚深微妙。不可思议。是故论中。初虽言得地前地上皆见报身。后细分别。简择粗细。故论文云。复次初发意菩萨所见者。以深乐信真如法。少分而见。知彼色相庄严等事。无来无去。离于分齐。唯依心现不离真如。然此菩萨。犹自分别。以未入法身位故。若得净心。所见者微妙。其用转胜。乃至菩萨地尽见之究竟。若离业识。则无见相。以诸佛法身。无有彼此色相迭相见故（已上）疏文繁广。不能引载。虽同报身地前地上。所见不同。浅深分明。梵网台上卢舍那佛。是他受用。叶上释迦亦他受用。虽叶上佛亦他受用。唯是地前菩萨所见。是其粗相浅劣他用。当今起信初住已上三贤所见他受用佛。淄州师释他受用身有二。一初地已上所见他受用身。二四善根所见他受用身。四善根所见。即当叶上他受用身。法诠师释。弥陀初地菩萨能化。台上教主二地能化。地前菩萨。见报身者。唯见初地能化如来。观经等言地前根机生报土者。即此义也。地前菩萨。不能往生二地已上他受用土。唯局弥陀初地土故。然梵网经。地前菩萨。诸凡夫等。蒙彼加力。见台上佛。听彼说法。台上即是二地教主。然彼暂时加力见闻。不同初地极乐往生长时。
    章其所修行皆顺真性下。五顺理六度。彼论解行发心中云。以是菩萨。从初正信已来。于第一阿僧祇劫。将欲满故。于真如法中。深解现前。所修离相。以知法性体无悭贪故。随顺修行檀波罗蜜。以知法性无染。离五欲过故。随顺修行尸罗波罗蜜。以知法性无苦离嗔恼故。随顺修行羼提波罗蜜。以知法性无身心相。离慢怠故。随顺修行毗梨耶波罗蜜。以知法性常定体无乱故。随顺修行禅波罗蜜。以知法性体明。离无明故。随顺修行般若波罗蜜（已上）一切万行。皆顺法性。而随事相所无。所有皆约法性。随顺修行。上六度行。约其所无。其所有者。约真如中。性功德法。施性。戒性。忍性。进性。如是等也。
    章又梁摄论中下。二梁论所说。言十信名凡夫菩萨者。未离凡夫性故。十信伏断见修惑故。言十解名圣人菩萨者。菩萨十住初位。应必断烦恼障。证生空所显理。于中分别烦恼惑障。名异生性。断见惑故。弃异生性。成圣人性。旧云凡夫性。断异生性。故云名圣人菩萨。十信一万劫。修诸波罗蜜。于十住中。每一一位。有自分行。有胜进行。如华严经十住会说。总而言之。六度四摄。三性无性。唯识无境。慈悲摄物。所修非一。若本业经。初住中修百法明门。谓十信心。各有十故。常发无量有无行愿。经列二十四愿。谓十波罗蜜等。又初住四弘。二住修习无量善行。谓四念处。皆空无相。五蕴六大。如虚空等。三住修习十一切入皆如实相。四住修习彼八胜处。五阴人等。广略二相。一切法空。五住修习八大人觉。六住修习八解脱等。空如实相。七住六和毕竟空故。八住三空。九住修行四谛不二一合相故。十住六念入如幻定。如是等也。十行位中。如次修习十波罗蜜。如华严说。若本业经。初行修四正勤。二行四如意足。三行五根。四行五分法身。五行八正道。六行七觉分。七行五善根。谓止观。暖观。顶观。忍观。世第一观。八行四无碍解。九行十二因缘。十行转大法轮。如是等也。十回向中。华严大经。所修极多。本业经中。初回向一谛二谛正直道行。二回向第一义智谓五通行。三回向四不坏净。四回向三相。谓生住灭。五回向五阴空。六回向十二入空。七回向十八界空。八回向随自然智因果二空。九回向二谛空寂。十回向二谛中道。如是等也。梵网。仁王。三贤所修万行无量。一一观门。恐繁不述。
    章其地上行相倍前准知者。二地上行相。终教初地已上行相。甚深广大。无量无边。初二三地相。同世间布施十善四禅定故。四地三十七助道法。五地四谛。六地十二因缘。七地一切菩提分法。八地三种世间无功用道。九地四无碍解。开为四十辨才。十地示现无量化身。大法智云。雨大法雨。本业经中。初地十愿。作五神通。入百法明门。二地十善。三地四禅八定。四地道品。五地十六谛俗智五明。六地缘起。七地三智十度万行。一切功德行。八地无相大慧。无功用观。三世间现。九地法师四十辨才。十地边际无碍智观。无量法云雨大法雨。润澍众生。无明尽灭。受大职位。神变无量。不可思议。等觉菩萨。住顶寂定。以大愿力。住寿百劫。修千三昧已。入金刚三昧。同一切法性。二谛。一谛。一合相智。住寿千劫。学佛威仪。象王视观。师子游步。不可思议神通化导。住寿万劫。化现成佛。入大寂定。现同古佛。常行中道。大乐无为妙觉佛果。三身圆满。四智圆明。尽未来际。业用无绝。
    章是故当知此中行位下。三对前简异。始终二教。三乘渐教。于渐教中。是始与终。空门为始。不空门为终。一切法义。皆悉差别。随二教文。一一易见。
    章问此教岂不通引二乘下。二问答显胜。愚法小乘教。随劣机说之。如来本意。遂引令入一乘大道。先引令入三乘大乘。次入同教一味平等。后入别教普贤法界。二乘根钝。不能直入别教一乘。展转渐次。诱引上进。始教专引愚法小乘。令入大乘。回心教意。专在诱小。直进同回心。本为引愚法。今终教宗。渐教之终。大乘极教。根机高胜。直进升上。更复高妙。其所引小乘。既与直入终教。分齐全同。无有胜劣。此终教中。有二类机。一本来终教之者。二从前教来之者。所悟意致。一合同相。是故此教。无有引小。不引小故。无影似小。直来渐来。俱高胜故。上来解辨终教行位竟。
    章如楞伽云初地即八地等者。演义钞三上云。彼经第四。先长行云。大慧于第一义。无次第相续。说无所有妄想寂灭法。颂中有七偈。后二偈明不立地位云。十地则为初。初则为八地。第九则为七。七亦复为八。第二为第三。第四为第五。第三为第六。无所有何次。解曰。初之七句。约义配同。最后一句。据理都泯。十地则为初者。同证如矣。初则为八地者。初地不为烦恼所动。同不动矣。第九则为七者。第九同第七无生忍矣。七亦复为八者。纯无相观与八同矣。第二为第三者。同信忍矣。第四为第五者。同顺忍矣。第三为第六者。第三地中。获三慧光。第六地中。得胜般若。同慧义矣。无所有何次者。显上经文于第一义无次第相续等。今既上句。略举约义同中一句之要。下句即据理都泯。义已略周。正意在于下句（已上）法性一如平等不二。初后皆无。泯浅深相。以言示之。名何无违一味同相无差别故。今且约就所当。同之彼此。似一有所以故。
    章一约寄位显下。分二。初标章显章显位自体。故云寄位。二谓始从十信下。解释。亦二。初行布位。二圆融位。今初。言从始十信乃至佛果六位不同者。玄记第一教兴中云。六显位故者。为显菩萨修行佛因一道。至果具五位故。此亦二种。一次第行布门。谓十信。十解。十行。十回向。十地满后。方至佛地。从微至着。阶位渐次（已上）行谓行列。布谓布置。阶位由渐。行相次第。始自微少。终至显著。安布列置。次第不滥。阶梯无杂。故云次第行布门。如本经中。第二会说十信。第三会十住。第四会十行。第五会十回向。第六会十地等觉妙觉。如是次第渐胜而说。名为差别因果者是。
    章随得一位得一切位下。二圆融位三。初立义。二引证。三释成。初中亦二。初圆融位相。二位相所以。今初。此即标显圆融行相。言圆融者。圆谓圆遍。圆摄。融谓通融。通泯。且如得信满心一位。即得十住。十行。十向乃至佛果。入初住位。即得二住已后乃至佛果及信满法。得二住时。即得三住已后。乃至佛果及十信满。初住二住。如是乃至得佛果时。即得等觉乃至信满。是名圆融无碍行相。
    章何以故由以六相取故下。二位相所以。言何以故者。此问意云。位相差别行布为本。何故初位摄后。后位摄初。中位摄初后。初后摄中位。有何所以。有五所以。随一圆融。总同成故。融摄诸位。所融摄者。别异坏故。一位为主。诸位为伴。圆教诸法。必具主伴不起而起。起即具足主伴。圆明自在。德量无穷。言相入故者。一位功能用映彻。故入诸位中。诸位用彻入一位中。是故一位入一切位。一切位入一位中。相入互摄。无不穷尽。言相即故者。有相入故。必有相即。体用不离。随门立故。一位法体。是有诸位。是无诸位。即一位。诸位体有一位。是无一位即诸位。言圆融故者。一位即圆遍。通诸位。诸位即圆遍通一位。若具言之。十玄皆有。并有十由。一一随一。无碍融通。
    章经云在于一地下。二引证。亦二。初地地相摄。出经第一。此叹同闻菩萨功德。似叹地上。而实遍通一切诸位。信位满心。即摄诸位乃至佛果。二是故经中下。胜进得位。于诸位中。有自分位。有胜进位。位位皆尔。今举信位满心胜进。
   章又以诸位及佛地等下。三释成。此中成立因果无二。始终无碍。四十一因。各与佛果无二唯一。一位佛果。与四十一因。皆俱各等。始终圆融。其相亦尔。由此义故。一一位中。与佛果一。此位即佛。佛果与因位一。此位即菩萨。全佛全菩萨。即由此义。玄记云。以果门收。即恒是佛。以因门取。常是菩萨。即此相也。四十二位。一一各通佛及菩萨。无不摄尽。即成四句。一全佛一位。即佛故。二全菩萨一位。即菩萨故。三亦因亦果。合前二故。四非佛非众生。二互泯故。复古记释于一一位上等文云。此别明五位互摄。如初住摄于初行。初回向。初地。第二住。摄二行等。第十住满。则十行满等。十行智度圆。十地智度满。如海幢比丘寄第十住。顶出诸佛。灌顶成佛者。即其事也（已上）如此释者。十住即通佛及菩萨。九地是菩萨。第十住是佛。十住满故。十行。十向。十地皆尔。是名一一位通佛及菩萨。此未必是圆融义门。十住。十行等。各为一位满。上明阶位自体门竟。

延庆四年（辛亥）四月二十九日于东大寺戒坛院为禅明房述之
花严宗沙门凝然春秋七十二
文化八年辛未初冬二十一日以嵯峨大觉寺所藏然师手笔之本校之
比丘典寿春秋五十四

五教章通路记卷第三十九（终）
五教章通路记卷第四十

　　  东大寺沙门凝然述
    　　
　　　　　
　　　　　
　　　　　

    章二约报明住但有三生下。分二。初标章举数。二一成见闻位下。随举列释。亦三。一见闻生。二解行生。三证果生。今初。言成见闻位者。见闻信受此大华严别教一乘甚深法界普贤法门。熏成无尽无碍种子。即作当来十身圆满极果。种子熏成。必定应获当果妙因种子。此所熏成微妙种子。专由见色闻声而得。故云成见闻位。见谓观见。观见别教一乘。佛法僧宝。善友经卷境界。闻谓听闻。听闻如来所说教法。善友僧宝所训教门。故云见闻。言见闻此无尽法门成金刚种者。释此成见闻位义理。金刚即是金中之精。坚实牢固。火不梵烧。水不澍荡。永无损坏。都不朽烂。强彻无穷。故云金刚。以喻显故。问此中见闻所熏种者。体性状貌。何等种子。答众生本自具足十身如来藏性。因位万行。果地众德。诸法体相。众门业用。皆悉满足。无所阙减。是名别教一乘佛性。即成佛本性种性。本有性上。随善知识。听闻一乘法界等流真如所起。别教法门。熏成种子。为成佛因。是习种姓。所闻教法。无漏所成。体本清净甚深妙义。以此为缘。菩萨意识意悉表义显境二种名言种子。为成佛因。此是有漏名言熏习。由有漏熏所成力故。如来藏性本有习性。势力增盛。功能成辨。有漏新熏种子。有漏本种。和合共立。受熏新种。由此事故。无漏本性。次第渐增。见道初念。生无漏现。次刹那心。新旧合和。熏成无漏清净新种。故见闻生有漏闻熏。生有漏现。令无漏种势力增胜。此依圆教行布为言。言如性起品说者。此出十门性起第十性起见闻之中故。晋经三十七。说此门相。有法喻合。其法说者。文云。此菩萨摩诃萨。知见于如来所。见闻恭敬供养。所种善根。皆悉不虚。功德无尽。离一切爱。究竟解脱果报不虚。满足诸愿。于一切有为法中。不可穷尽。而能随顺无为智慧。起诸佛智。究竟未来际。具足一切诸如来地（已上）述曰。此文分二。先总辨。后离一切下。别显。玄记十六云。先总辨。所谓于佛若见佛及像。若闻名及称念。若三业恭敬。若四事供养。于此四位。所种善根。广多无限。不可称说故。云功德无尽下。别显。中略举三种果。一断灭惑障果。二于一切下。德穷来际果。三起诸佛下。成大菩提果。又初唯断果。令得涅槃。后唯智果。令得菩提。中间通二。谓弃有为。随顺无为故也（已上）次经说喻及合。然喻有三。即喻上三种果。三喻各有法喻。且初喻合者。经云。佛子。喻如丈夫食少金刚。终竟不消。要从身过。至金刚轮际。然后乃住。所以者何。以彼金刚不可消故如是。佛子。于如来所。少殖善根。能坏一切有为烦恼。乃至究竟如来涅槃智慧。然后乃住。所以者何。于如来所。殖诸善根。不可尽故（已上）此是第一吞少金刚喻。喻前第二穷未来际果。合法可知。玄记云。微少善根性。不可尽（已上）次经说小火能烧喻。喻前第一断灭惑障果。其合法者。谓少善根性。能灭惑（已上）又云。又释。前灭所知障。后灭烦恼障（已上）此判二喻也。次经说药王多益喻。喻前第三成大菩提果。及有法合。此后二喻。及以合法。经文甚广。恐繁不引。问章指性起品。此三喻中何。答三喻取舍。记家非一。指事。义苑。折薪。复古。并引吞服金刚喻。集成记中。引三喻后见闻不信益文。泛而言之。性起见闻。举三种喻。此三皆是见闻益故。三通用好。不可局一。
    章二成解行位下。即第二生。亦二。初都率天子。二善财童子。今初。由先见闻一乘境界。法力熏习。下十身种。于别教之由。故欲受此报。弃累缚身。感法门身。是名解行身。义苑云。由昔因种胜故。今生成解成行也（已上）于此位中。获得一乘法界胜解。成就圆满自行大行。此通解解。比证行贯贤圣。证解悟解并具。行希圆融顿成。大解圆满。万行备足。此一生内。穷多劫际。愿行等事。亦随无尽。而不碍一念。况于一生乎。解行之言。即此相状。非是三贤解行位也。言兜率天子等者。经文甚广。取要引之。晋经三十四。小相品云。菩萨摩诃萨。于兜率天。放大光明。名曰幢王。普照十世界微尘数刹。遍照彼处地狱众生。灭除苦痛。令彼众生。十种眼耳鼻舌身意。诸根行业。皆悉清净。彼诸众生。见光明已。皆大欢喜。命终皆生兜率天上。生天上已。闻天妙音。名不可乐。此音声语诸天子言。以不放逸故。于诸佛所。种善根故。遇善知识故。卢舍那佛。威神力故。于地狱命终。生此天上（乃至广说诸法无来无去及以报恩供养等事。）是故诸天子。应当速发阿耨多罗三藐三菩提心。令应清净住威仪戒。悔过一切业障。烦恼障。报障。见障（乃至）时诸天子。闻是声已。皆大欢喜。心意柔软。问天声曰。菩萨摩诃萨。云何悔过。尔时天声。以菩萨摩诃萨三昧力故。天善根力故。答诸天子言。业障等罪。不从东方南西北方。四维上下来。积聚于心（乃至）若如是知。是名清净真实悔过。说是法时。百千万亿即由陀佛刹。微尘数诸世界中。兜率天子。皆得无生法忍。无量无边不可思议阿僧祇欲界诸天子。皆发阿耨多罗三藐三菩提心。六欲天中。一切天女。皆舍女身。悉为男子。得不退转菩提之心。尔时诸天子。广闻普贤回向善根。悉得十地诸力庄严。具足三昧。皆悉成就众生界等。善身口意业。灭一切障。皆得清净。见百千万亿那由他佛刹。微尘数七宝莲华。一一华上。皆见菩萨结跏趺坐。放大光明。彼诸菩萨。一一随形好中。放众生界等光明。彼光明中。见众生界等诸佛。结跏趺坐。随所应度。而为说法。犹未能见离垢三昧之少分也。尔时天子。于一一毛孔。化作众生界等。妙香华云。供养卢舍那佛。散香华已。一一华中。见诸如来。时彼香云。普熏无量佛刹微尘数世界众生（乃至）若有众生。得闻此香。诸罪业障。皆悉除灭（乃至八万四千烦恼）彼诸众生。具足种种净香自在光明善根。若有众生。见此盖云者。彼诸众生。种一恒沙。转轮圣王。所殖善根。所谓白净宝网转轮王等。菩萨摩诃萨。安住如是转轮王处。于百千亿那由陀佛刹微尘数诸世界中。教化众生（乃至）放曼陀罗自在光明。若有众生。遇斯光者。皆得菩萨十地。当知此等众生。悉是先世修善根力（乃至）如是菩萨摩诃萨。安住白净宝网转轮王处。放大光明。名周罗摩尼。若有众生。遇斯光者。皆得菩萨十地。悉得无量智慧光明。得十种眼清净行业。乃至十种意清净业。具足成就净力三昧。如是成就清净肉眼（乃至）譬如千亿佛刹微尘数世界。如上喻说。此一切刹。末为微尘。彼诸世界。一一微尘。悉与一切佛刹微尘等。菩萨摩诃萨。取此微尘。展转更种。乃至八十。彼一一微尘生果。悉与一切世界微尘数等。菩萨摩诃萨。业报清净肉眼悉分别见。亦于念念中。见百千万亿那由他佛刹微尘等如来。佛告宝手菩萨言。譬如锭光颇梨珠照十佛刹微尘等世界。此珠白净宝网转轮圣王善根所成（已上）玄十六云。此中有三重益。初明佛光普照诸天子。令得十地。二此天子毛孔所出。香华盖等。复益众生。令得轮王。亦是十地。三轮王放光。照余众生。亦令得十地。此三位之益。皆悉齐等。同时顿成（已上）述曰。三重文者。自初至离垢三昧之少分也者。是第一重。次尔时诸天子于一一毛孔下。是第二重。后放曼陀罗自在光明下。即第三重。其第一重得益人者。兜率天子。顿极圆满。然获益中。兼举余类。即总有四。玄云。一余兜率天子得忍益。或当初地。或是八地。二六欲天子发心益。三天女益。此二地前益。四尔时下。益当机天子。以是普贤诸位。相摄大善巧法。是故创得出地狱已。闻此普法。即得十地。明与三乘渐次教不同也（已上）此四类中。前三余类。非从地狱而生天者。第四即是今之当机。蒙光生天。得十地者。此之天子。生天之身。即解行生。从曾闻经。齐地狱身。皆见闻生。新罗见登。一乘成佛义云。此人过去。由闻经故。堕三恶道。而以彼善根。身承小相光明。从地狱出。生兜率天。此天身是解行身。此身即成佛故。一生成佛（已上）问何故此人堕地狱耶。答经云。譬如汝等。昔在地狱。不从十方来。但以颠倒愚痴缠故。得地狱身本无来处（已上）彼昔闻经。种成佛因。然于其后。造无间业。是故堕在阿鼻地狱。此乃由彼颠倒愚痴因缘故。造重恶业。受无间报。虽是堕狱。唯是闻经已后之事。是故总摄为见闻生。大疏八下云。此中略无堕狱之因。谓虽修乘戒行宽故（已上）此释上经蒙光生天之处。下文颠倒愚痴等。是天鼓之说故。又前略业因五逆等故。后说助缘。是烦恼故。问足轮放光。何时放照。答释迦如来。为菩萨时。住兜率天。尽彼寿限时。下人间。此时放光照益地狱故。晋经云菩萨摩诃萨。于兜率天。放大光明。然言仿□。未显谁人。唐经具云我菩萨时。于兜率天宫放大光明（已上）地狱天子。于兜率天。依鼓劝化。作一万香华等云。往诣卢舍那菩萨所。报恩供养。而不见菩萨。余天子告云。此菩萨者。今已命终。生净饭王家。乘旃檀楼阁。处摩耶夫人胎（已上此菩萨下经文）是故得知。菩萨放光。兜率天寿。将终时也。问此之天子。今及前生。总得几益。答此天子益。总即为二。一地狱益。二天上益。此即前生及今生故。就地狱益。亦有二种。一除苦益。灭苦痛故。二根净益。得于清净十眼等故。问十眼耳等。是解行益故。下天子穷第十地。居白净宝网转轮王位。得十眼十耳等清净。此地狱身。是见闻生。如何此中。得十眼等。答地狱之身。蒙其光照。除灭苦痛。非唯除苦。亦灭诸罪。是故随分得清净根。未及十地妙净六根。是故今得不违道理。又地狱既是彼见闻生。苦业至重。恐障后生。故灭苦业。得清净根。直趣解行。受第二生。是其便易。故获净根。至解行生。犹修忏悔。由此修故。得第十地。不同余人。非狱身故。不必藉悔。入十地位。天上益中。亦有二种。一闻法得位益。兜率天子。自得益故。二展转传通益。由自益他成无尽故。初自益中。亦有五种。一得位益。此即广闻普贤法界。广大回向周遍。善根。清净。真实如空。三业悔过之法。圆满十地。穷尽因位。证十真如。入即入海。一乘顿圆。直至此极。速疾备周。其事炳然。二行成益。十力严身。具诸定故。三胜报益。得出界等善三业故。四灭障益。灭一切障。皆清净故。五见佛益。见光明中。无量佛故。兜率天子。一重自益。获得如是法界功德（经文前列余天等益。非今当益故不举之）经犹未见离垢三昧之少分也。问离垢三昧。何位所得。何名离垢及未能耶。答玄十六云。离垢三昧。有二位。一约因终。如第十法云地菩萨所得。离自二障微细垢故。二约果初。如此文。是将现成佛。在此天上。住此三昧。能利众生。令离垢故。此释本经上文。舍那菩萨。住此三昧也。玄又云。谓虽得十地圆满。简不同果故。云犹未能等也（已上）此意佛果所得三昧。对因一分。名为少分。定既通因及果故。集成二云。文超法师曰。由此三昧。有其两重。一因满所得。即天子获者是也。二果满所得。约果满三昧边。是故云未得少分也。
　　问因修得者。与果满得者。有何差别耶。
    答因修得者。离微细碍微细着垢。故名离垢。得法正受故。名三昧也。果满得者。离于因垢故。名离垢。所作究竟故。名三昧也。解云。章含二意。现前在前皆通（已上）此释章云离垢三昧前也。此是一乘三重顿圆妙益之中。第一重益。二展转传通益。亦有三种。一是华益。兜率天子。得十地已。毛孔化作花香盖云。供养舍那佛。于中此是华中得益。一一华中。见诸佛故。二是香益。闻香众生广灭惑障。具足种种净香。自在光明善故。三是盖益。见此所供法界。圆融无碍。解盖云之者。顿得二地。满诸功德。其人即得一恒河沙轮王福德。谓白净宝网转轮王等。所殖善根。此是三重顿圆之中。第二顿圆展转益也。玄云。见此法界法门之盖故。得一恒沙轮王善根。皆如白净宝网等。此是世界性中。万子已去轮王。如爱见王等。非是金轮千子王四州等谓一恒河沙个白净宝网轮王善根。暂见此盖。顿得成就（已上）唐经四十八云。若有众生。见其盖者。种清净金网转轮王一恒河沙善根（已上）新经所说。一转轮王无量善根。旧经所说。一恒河沙轮王善根。如是鉾楯。一多相违。大疏大钞。会通分别。文义极广。恐繁不引。此是分别第二重。顿圆所得。功德分量也。此第十地转轮圣王。放种种光。或名曼陀罗自在。遇此光者。皆得十地。此转轮王。亦放光明。名周罗摩尼。遇此光者。皆得十地。十种六根。皆悉清净。清净肉眼。见诸世界。所见世界。胜前所见。余之九眼。所见世界。广大增胜。不可思议。此上二光。并三重中。第三重顿圆妙益也。
    章又善财始从十信下。二善财童子。此约善财。明第二生。善财童子。求善知识。此世一生。速至极位。此即解行之生。界外之身。投贤首位为初。登普贤阶为终。诸位圆融互摄。众行通贯更遍。次第五级。随行布之施设。渐历百城。顺遍成之安列。或入微尘。穷法界。或出毛端。尽虚空。妙理极旨冲源。得体一生证入。不可测量。玄十八云。问此善财。是何位菩萨。答经无正断。位相难明。或有判为地上菩萨。设后发心。即是四种发心后二位也。又是论中三发心内。证发心也。或有说。是实报凡夫。但有信心。能求善友。今更准释。应善趣位中行人。依圆教宗。有其三位。一见闻位。即是善财。次前生身。见闻如此普贤法故。成彼解脱分善根故。如叹德中辨者是。二是解行位。顿修如此五位行法。如善财此生所成至普贤位者是。三证入位。即因位穷终。替同果海。善财来生是也。若尔。善财定是何位。谓是何位。以在信是信位。在住是住位。一身历五位随在。即彼位遍一切故。如普贤位。余义准宗思择（已上）善财次前生身。如叹德中辨者。晋经四十六云。此童子者。已曾供养过去诸佛。深种善根。常乐清净近善知识。身口意净。修菩萨道。求一切智。修诸佛法。心净如虚具菩萨行（已上）此是善财前生。见闻位中行相。深胜殊妙。由彼宿习善根力故。今解行生一世。速满因位广行于五十五善知识所。各得一法。周满五位。是其解行成就位也。
　  章三证果海位下。三证入生。亦二。初举弥勒告。二分因果相。今初。此第三生。名证果海。发心已后。乃至因满。要期唯为取此大果。信位终心。作佛得果。圆融相摄。位位成满。所成果海。皆此性证圆满极果。今总成满法界妙果。体穷诸法而寥廓。相舍万象而历尔。业用则即生界于佛身。功能则融尘刹于正觉。三大即入。为法界之雄。十身通摄。为诸法之王。体性冲邃。天超言思。究竟果海。所以成满。相状幽玄。高过行阶。因门妙觉。由此建立。德位深妙。绝离绝离。此乃究竟果海。证入穷极。圆满自在。妙净融通位也。言如弥勒告善财言等者。晋经六十云。尔时。弥勒菩萨。摄威神力。即时弹指。告善男子。汝从定起（已上）我于彼中。寿终下生。成正觉时。汝及文殊师利。俱得见我（已上）弥勒菩萨。是善财童子第五十三知识。入宝楼阁。得补处德。弥勒菩萨。所得法门。皆悉证入。善财童子。往诣一切善知识所。各皆获得彼彼知识所得法门。其事皆尔。弥勒彼时。告善财童子。作此俱得见我之言。
    章当知此约因果前后下。二分因果相。此似会通经文相违。此中意说。第三生者。唯是第二解行生终。万行圆满。即入果海。无别果报感第三生。由此义故。应有难言。若解行终心。证入果海者。唯是二生。不成三生。若尔何故弥勒菩萨告善财言。汝当见我。此意证入应在当来。以自当成。告善财当成果故。故今会云。为分因果二位行相。且言当来。而实解行终心。即入果海。玄二十云。汝及文殊。俱见我者。释有三义。一云。我当来成佛时。亦说此华严。彼时亦有文殊善财所说之法故云也。二云。我成佛时。汝与文殊。俱来助我。宣扬法化。三为表法。谓善财何故。上于佛会。俱求诸善知识。而不求佛者。以善财此生。是修因之身。未成佛果故。不至佛所。非谓不求。但成果隔因故。说当见佛。以是满位故。无仰推等也（已上）大疏十下云。俱见我者。亦有三意。一俱助化故。二善财表行。文殊信智。成正觉时。俱证此故。三者文殊古佛。善财当佛。慈氏现佛。三世圆融。浩然平均。故云俱见（已上）大疏科判此段经文。名结会三圣。以总通会三圣。为过现当佛故。今章圆果。前后解释。即当玄记第三表法。据其实义。善财童子。今生成佛。究竟果满。然寄因果。且言当见。清凉大师。第二解释。全同今章玄第三释。总而言之。三生成佛。报法分齐。学者专所应知之法。义理非率尔。不可不辨定。此即约就彼之果报。及与法门。分别三生。问此之三生。为三皆约隔生果报。为不尔耶。答三生报法。学者异解。是故顺彼举二解释。一云。言三生者。隔生果报。非托法门。初见闻生。未闻一乘。唯是余业所感人身。于此报上。见闻一乘。修习观解。成见闻种。于第二生。由前见闻。感解行报。于此身上。修习一乘从初信位。乃至第十地。或是等觉。未起佛果加行已前。或第十地。未至胜进分位已前。皆名第二解行生报。解行之终。舍彼生报。于第三生。得胜果报。是最后身。即以此身。入果性海。即是第三证入生也。证果海已。真实妙果。唯佛与佛。乃能究尽。有余依身。因人所了。是故三生皆是隔生。二云。三生之中。解行证入二种分位。要是法门分位之生。问何故尔耶。答见闻生者。必是业系苦缚之身。体是有漏。未出三有。缠在界内。名之实业。所受之报。解行生者。要是离缚界外。无漏坚固之身。已出三有。远舍苦依。其身自在。其报无碍。以法门为体。以定惠为相。虽是分段。皆法门故。纵在恶趣。是留惑故。故解行生。要弃前报。是故初生即果报生。以是三界系缚生故。第二即是法门之生。对彼界内苦缠生故。若直约就界外。当体亦是果报。但用无碍。其第三生。即解行生满位终心。即入果海究竟妙位。即是解行一生之内也。解行身上。无有死生。是解行证入二生。唯是一身相续上成。孔目四云。二者依天子胜身。从三恶道出。生兜率天。现身成佛（已上）文超法师遗忘集云。未入地狱已前。名见闻生。自狱而出。生直天上。空音属耳。随悔宿愆。得离垢三昧。名解行生。不离天处。见佛法身。名证入生。何以故。天子不改故。分段身故。经云少作方便疾得菩提。斯之谓也（已上）既云不离天处等故。解行身成大觉位。孔目生兜率天等文。即就究竟果海为言。问答下云。又孔目云。华严经中。成佛有五中。普庄严童子等二人。现身成佛等。云何知其相。答普庄严童子。即现身中。值佛闻法。得信解自分胜进位诸三昧门等。即得成信满佛等。又兜率天子等。既是现身。得离垢三昧少分。过诸功德等。故知。现身成佛。善财童子。既现身至普贤菩萨知识。而弥勒知识言。当来我成佛时。汝见我。故知。后生中成佛。此等且约文相。据见闻等三位。为三生故。作如是说耳。约实共皆同。但以一身中成佛。言一生者。法性身。无别分段等身。若随缘现成佛。即同三乘教所说也。约一乘教实法。念念每成佛等。如前说也（已上）是故明知。以第三生为当报者。约就文相。寄分因果浅深之异。理实唯是解行身上。证果海法究竟觉位。问解行证入。既是一报。若尔见闻解行。亦可一报。答见闻之生。是烦恼身。要舍此报。受净妙身。虽是分段。即是法门。非彼烦惑所感苦报。解行之生。必成此身。故改见闻生。受解行身。是故定是隔生之报。非一身中有初二生。问若尔何故。问答文云约实共皆同。但以一身中成佛耶。答此明解行证入之上生。唯是一身。非别隔生。是故文相为分因果。据实解行一身之上。即证果海。非谓见闻亦与解行。唯是一生。不隔异熟。故次文云。言一身者。法性身等。即是界外解行身故。明知。非彼见闻生也。三生成佛。义门广博。开门尽旨。不可率周。具如愚草五教贤圣第五十七八九三卷。立十种门。狩文明义。
    章三约行明位下。文中为二。初显示行位。二问答释疑。初中长科为十。一直指体相。问自分胜进。其相云何。答玄记二明自分胜进。总有七重。故彼文云。然此二分。通说有七重。一约一行生熟分。二约二行。如施行已成。后修戒等。三约二利以分。四就行位。以得位为胜进。五约比证以分。六约二位。谓前位已成为自分。趣向后位为胜进。七就因果。因成自分。入果胜进。今此文中。正就末后。兼通可知（已上）彼叹同闻菩萨行相故。正约就第七重义。问章今二分当彼何门。答成佛义云。今此第七当普贤圆因成趣性起妙果。故云疏文言该因及果（已上）义苑五云。自分则据其当位。胜进则趣后高深（已上）此则当彼第六重也。薪四云。自分即约当位。胜进有二。一约趣后位。二约趣佛果（已上）此释即当第六七门。集成三云。自分初如各以功德。胜进如明法。故镇国曰。前明当位所成之德。今解趣后胜进之行。又曰。自分已圆。将得趣十行。说于明门。以为胜进。又自分如十行。胜进如十藏。故镇国曰。前明自分究竟。今辨胜进趣后。同上明法（已上）此亦当玄第六重义。问云何行中。具此二分。答复古中云。行行之中。皆有此二（已上）万行之中。一一皆有此之自分胜进分也。言此门通前诸位等者。薪三云。此有二义。初唯上因圆。谓每得一位自分。即胜进彻于解行诸位也。及以下。二彻入果海。以此为分齐。尔如上云胜进分得一切位及佛地等（已上）言得法分齐处者。复古云。所得三昧也。如善财弥勒所得解脱门名入三世一切境界不忘念智庄严藏。未得三昧。是善财自分。得三昧已。则是胜进。二位不同（已上）此乃其具二分相也。
    章如普庄严童子等也者。二出其人体。言如普庄严童子等者。薪云。等取兜率天子。善财童子（已上）普庄严童子者。即唐经。名大威光太子者是也。过去有王。名爱见善慧。此普庄严。是彼第二王子。是释迦因位时名也。问此普庄严二分相何。答昔胜妙音世界性。有十须弥山尘数佛。次第出世。其初佛名本胜须弥。其佛寿命五十亿岁。缘尽入灭。次第二佛出。名一切度离痴清净眼王。彼普庄严童子。见此二佛。并闻说法。初佛二益。一见彼佛已。即得三昧。经云。见佛无量自在功德善根。因缘故。即得十种三昧（云云）二彼佛说现三世一切诸佛集会经。童子闻已。得诸三昧。经云。宿世功德因缘故。得一切法具足三昧（云云）次佛二益。一见彼佛已。得诸三昧。谓念佛三昧等。二闻彼佛说一切法界自性离垢庄严经。亦得诸三昧。玄记三云。此中童子得法。是何位者。义准上下经意。有三种成佛。一约位。以六相方便。即十信终心。胜进分后。入十解初位即成佛。以此是三乘终教不退之位故。以一乘六相融摄。即具诸位。至佛果也。是故此中童子。见初佛为信位自分。闻初经为信位胜进。见后佛当解位初自分。闻后经为解初胜进。以摄诸位皆具足故。二约行。总不依位。但自分胜进究竟。即至佛果。三约理。则一切众生。并已成竟。更不新成。以余相皆尽故（已上）性德本满。相皆尽故。述曰。章文所明。正当玄记约行成佛。兼通约位。此约行者。指十信行。此信行满。方有自分。更有胜进。自分门中。乃至十地。通一切位。皆得自分自体法门。胜进分中。乃至十地。亦通诸位。得胜进法。不由阶位故。泯位名单名自分胜进分。若约位言。一一位中。各有自分及胜进分。如言初住自分胜进分者。即约位故。若单约行。泯位名故。
    章其身在于世界性等以上处住者。三明所住处。此自分胜进分菩萨。所居处者。非是一大三千界量分齐处住。天过彼界量分域故。非染上器故。是净土机故。而非世界海之处住。未及其界能住机故。是故唯居世界性处。解行生人。十地离垢定前菩萨。根宜当所住处故。问世界性者。分量云何。
    答世界性者。是旧译言。新译之经。言世界种。性即种义。种是因义。为海成因。积种为海。故成海因。性是积集。积性成海。积刹成性。望前为言。此世界性。即是净土。三千大千世界外故。一乘教中。有三类界。其第二重。名十世界。十中第一。名世界性。万子已上轮王境界。自余九种。皆各万子已上轮王所居之处。
    章当是白净宝网转轮王位者。四明其报位。白净宝网者。其轮宝庄严也。是金轮王。于金体上。更作白净宝等种种庄严。此指爱见善慧王。既有二万五千子故。又居世界性。当是白净宝网转轮王位。是第十地菩萨华报。今普庄严。彼善慧王第二王子。其报胜妙。寔为道器。一乘因极报相如是。
    章得普见肉眼下。五所见分齐。亦二。初明一乘肉眼。虽是肉眼。见诸世界海。出过三乘教中天眼境界分齐。算数譬喻非所比及。二若三乘肉眼下。简三乘肉眼。薪云。大品经云。菩萨行般若时。肉眼得见三千大千国土。智论问云。大千国土百亿须弥山。诸铁围等。事障碍。云何遍见。若能见者。何用天眼。答不以障碍见。若无障碍。得见大千界。如观掌中无异。复次有人言。菩萨天眼有二种。一者从禅定力得。二者先世行业果报得。天眼常在肉眼中。是故大千所有之物。不能为碍。因天眼开障。肉眼得见。问佛为世尊。力皆周遍。何以但见大千国土。答若肉眼能过。何用天眼。以肉眼不能及故。修学天眼。今但义引示。此明佛肉眼尚只见大千内事。今轮王能见十佛刹等。故不同三乘也（已上）苑云。三乘宗中。所论肉眼但见障内色故。故古德云。肉眼碍非通（已上）彼小乘教。及三乘教肉眼分齐。皆明唯见障内色。不见障外色。唯见粗色。不见细色。唯见欲界色。不见色界色。今一乘宗。普见肉眼。不可思议。
    章又彼能于一念中下。六摄生分齐。别教一乘。解行位中。摄生相者。一切化用。皆令众生至第十地离垢定前。兜率天子。三重顿圆。后二重益。即兜率天子。摄生行相。自余胜进分人摄生事义皆尔。不可差别。
    章其福分感一锭光颇璃镜下。七福分行相。第十地菩萨。华报之中。感颇梨镜。光明朗照。遍虚空界。镜体全虚。虽有而无。无而似有。无碍镕摄。影像遍通。无来无去。
　  障当知此是前三生中下。八所得生报。上所陈说。住处。报位。所见。摄生。福分等相。即三生中。解行生事。非是果海。果海即是不可说故。故云约因门示。
    章若约信满得位已去下。九所得法门。亦二。初显示分齐。信位满心。既摄诸位。一时成佛。自证成满。故化他行用。无方无尽。二如经能以一手下。引证。言能以一手等者。贤首品中。说信位德。先说自证圆满。后说无方大用。业用总有十大三昧。今且引手出广供三昧。下指余用。言广如等。余所引文易见可知。
    章是故当知下。十简异三乘。言信解阿含门者。是教门施设方便。令物生信解故也。上明二分所有行竟。
    章问前终教中下。二问答释疑。亦七。一简异终教。终圆二教。有十种异。一信满得法故。二诸位皆得故。三常恒示现故。四实行成就故。五该摄六位故。六因时施用。七自在无碍。八穷源尽性。九事事无碍。十极果该因。终教十义。反此可知。
    章问义既不同下。二胜进起用。终教施设住位成佛。为令解了圆教信满成佛。调练终教。圆教所说。易信解故。章问既一位中有一切位下。三说后诸位。此中意说。信位满心。后后诸位。一时同得故。说后后诸位。即是初所得位。言如初后亦尔者。以初例后。如初位时得后诸位。说后诸位。说初中诸位。得后位时。得初诸位。说初诸位。说后中诸位。初后相例。义理不违。
    章问若初即具后下。四得初具后。圆教之宗。得初得后故。得后得初。若不得后。不可得初。若不得初。不可得后。缘起相由。一时现前。彼此相资。无单起。故。是故无有不得后位。亦不得初之者。问得后得初者。非是圆融德。得后法者。必具初故。答今此别教。非如所问。今言得后时。必得初位者。得后位时。初得前位。非用已前所得之法。
    章问若尔云何下。五诸位布融。此问答意。为显行布圆融义门。此二门位。一乘相故。
    章问若是信等初门下。六信满得法。一法圆满诸义成立故。信满时得此圆融。信位初心。行德未立故。信位初不说融摄。
    章问若尔应云住位成佛下。七信满成佛。此问答意。为成今宗信满约行自分胜进。约行成佛。为所宗故。上来七重问答释疑。于约行成佛自分胜进门。成辨义理。显示行佛。于中位佛交络摄入。通融圆备。义门周足。上释行位差别门竟。

延庆四年（辛亥）五月二十日于东大寺戒坛院为实圆禅明房述之
华严宗沙门凝然春秋七十二
文化（辛未）十月二十日以嵯峨大觉寺所藏然师手笔之本校之
比丘典寿春秋五十四

五教章通路记卷第四十（终）
五教章通路记卷第四十一

　　    东大寺沙门凝然述
    　　  
　　　　　　
　　　　　　
　　　　　　

    自下第四修行时分。
    章上已陈述五教行位。一一位中。修所行行。修行之间。必有时节。须于一一教。明其修行时。故次前门此章来也。
    章若依小乘自有三人下文中为二。初总明三根人修时。二别明修得二身时。初中亦二。初标分。愚法小乘。虽唯明二乘。而教中具说三乘修行果等相。故亦陈述菩萨修时。二下根者下。随释。亦三。即下中上三根异故。此三乘人。即名三根。今初。下根修时。言极疾三生得阿罗汉果等者。此出俱舍第二十三。故彼文云。顺决择分。今生起者。必亦前生起顺解脱分。诸有创殖顺解脱分。极速三生。方得解脱。谓初生起顺解脱分。第二生起顺决择分。第三生入圣。乃至得解脱。譬如下种苗成结实三位不同。身入法性。成就解脱三位亦尔（已上）婆娑。杂心。顺正理等。萨婆多宗。诸论藏等。声闻藏心修行得果。所说皆尔。缘觉时分。所说亦尔。盖夫下种前顺解脱分。苗成是前顺决择分。结实是前得阿罗汉果。饰宗第二云。此言三生。据极速者说。据极迟者。即六十劫。非迟非速中间可知（已上）言中间者。或有四生五生。十生。百生等。入圣得果。或有五十劫。四十劫。五劫。二劫。一劫等。修行得果。五生十生等。唯是言疾。而非极疾。五十劫等。唯言迟者。而非极迟。自余百生。千生。二千生等。三劫。二劫。一劫半等。并是非迟非速所摄。正理六十一。说三生相云。初生殖顺解脱分。次生成就。第三起顺决择分。即入圣道（已上）俱舍。第二生起顺决择。而不别言顺解脱分成就时分。二论所说。如是不同。饰宗会云。不同俱舍者。正理据依根本地。起顺决择分。必此生中。即能入圣藏。论据依未至以起圣道。此生未能入圣。以未至地劣故（已上）正理论师。破俱舍师三生行相。光师引行。即依俱舍师意救之。故光师疏第二十三云正理六十一破云。极疾三生。方得解脱。谓初生殖顺解分。次生成就。第三生起顺决择分。即入圣道。若谓第二生起顺决择分。第三生入圣。至得解脱。彼言便与前说相违。谓依根本地。起暖等者。彼必于此生。得入见谛。或彼应许极速二生。谓第二生。依根本地。起暖等者。彼于现生。必入圣道。得解脱故。俱舍救云。若依根本。起暖等者。必于前生。已起暖等故。不与彼前文相违。亦复无有减三生失（已上）正理破中。与前说相违者。俱舍师前言极疾三生。与此相违。所以然者。若依根本地。起暖等者。即于此生。生入见谛故。若如是者。即成二生入圣得果。即违汝前言三生。语。应言极疾二生得果。难意如是。光师救意云。若俱舍师言。依根本地。起暖等者。实应有二生之失。汝既言依根本地起暖等者。必于此生。得入见谛。俱舍即言第三生入决择分。即入圣道。明知。俱舍于第三生。依根本起暖等故。即入见谛。由此义故。俱舍第二生。起顺决择者。明知。依未至地。起暖等善。故第三生。入见谛道。而不言第二生。依根本地。起暖等善。决定尔故。言不与前文不违者。第三生。依根本地。起暖等者。必于前生。依未至地。起暖等善故。第二生。顺决择者。是依未至地。起暖等善。是故反知。第三生入见谛。即此生中。依根本地。入暖等故。先生即依未至地。起顺决择。是故无有二生之过。趣声闻道者。极速三生。极迟六十劫。无有增于六十劫。减三生者故。问三生六十劫。何利何钝根。答光师疏。明三乘利钝中。具陈此义。故彼第二十三。释俱舍三生义已云。此据声闻。极疾三生修加行。极迟六十劫修加行。若据独觉。极疾四生修加行。极迟百劫修加行。若据佛乘。极疾三无数劫。及余九十一劫。修加行。若极迟者。三无数劫。修加行。此据修者。余即不定。或有殖已经一劫。或无量劫。不能入圣。佛时长故。其根最利。声闻三生。独觉四生。非要利根。亦通钝根。若极利者。要经六十。要经百劫。故婆娑三十一云。非如声闻极利者。经六十劫。非如独觉极利根者。唯经百劫（已上）此中意说。钝者时节速疾。故三生及四生。利时即久。故经六十劫百劫。佛唯极利无利钝别。二乘各通利钝二根。故有三生六十等异。言非要利根亦通钝根者。释上声闻三生。独觉四生之所以也。所以三生及四生者。二乘不必钝一利根。机性差殊。亦有钝者。是故钝者。如应即经三生四生。言极利者等者。即还举前所言利二乘经劫分齐相也。故此段文。总成三生四生是钝。六十百劫是利之义。若依南山律师解释。利钝时分。与前相反。故业疏四下云。故论说云。一生种解脱分善根。第二生修。第三生证。斯利根也。若有钝者乃至六十劫（已上）所引论者。旧俱舍文。论唯举三生相。不判利钝。南山以义判利钝也。道基法师。阿毗昙章第七云。问曰。三乘之人。几劫得于菩提。答曰。且依小乘。声闻一乘。有二种根。一是速成。二是迟缓。其速成者。于三生中。得声闻菩提。故俱舍论云。第一生中。种解脱分善根。第二生中。以修达分善根。第三生中。修得圣道。证得解脱。此以疾证圣果为利。而实其间通利钝也。若迟缓者。经六十劫。此说刀兵等小劫。此迟证圣果为钝。而实其中通利钝也（已上）此中所判。大同南山。然亦于中。各有利钝。随其所应。无所局限。总而言之。三乘相对。判断利钝。声闻是钝。缘觉为中。菩萨是利。声闻是三生六十劫。缘觉即四生。百劫。菩萨是三大阿僧祇劫。此即随利经时长远。于二乘中。各以时久。如次为利。于生死中。练根修行。事堪任故。此是婆沙论意。光师等意。义相亦尔。然亦别义。相反成义。如南山等。理无不然。理实言之。各通利钝。如道基师所释中义。
    章中根者谓独觉人下。二明中根。言中根者。三乘相对。判三根相。缘觉乘人。是中根故。言极疾四生得果等者。四生百劫。如次极疾极迟。五生。六生。十生。二十生等。单是速疾。而非极疾。九十九劫。八十。七十等。单是迟缓。而非极迟。其中间人。非疾非迟。问四生百劫。云何修行。答景猷百行钞九云。言四生者。略有两断。一云。第一生修声闻资粮。第二生修声闻加行。第三生修缘觉加行。第四生入见道。得无学果。二云。第一生种解脱分善。第二生修令纯熟。第三生修顺决择分。第四生入见道。乃至证无学果。言一百劫者。谓发心已。修彼行因。极迟不过百劫。便得彼果（已上）述曰。四生二义初约转根。后就不转。其百劫者。初劫初身。种顺解脱分善。百劫之中。练根纯熟。起顺决择分善。最后身中。一座成觉。最初值佛。听闻教法。发心修习。后后多身多劫之中。生无佛世。连续修行。初时数生。不遮值佛。最后身上。必非佛世。出无佛世。独一无二。观飞华等。断障得果。问四生百劫。云何部行麟喻二类约此分别。答百劫修练。必麟喻觉。九十九劫。八劫。七劫。八十已前。五生。六生。十生已上。皆部行摄。部行种类。相众多故。
　  问言百劫者。大小中何。答此是古德一段问答。故法花弘赞十云。问所言一百劫修成麟角。未审约何劫而为百劫。答成住坏空。各二十劫。合八十劫。而为一劫。数此至百名为百劫。经尔许劫。修方成麟（已上）此是行贺大僧都。释玄赞也理法师法花义苑三问答亦尔。同故不引。问道基法师。毗昙章云。若迟缓者。经六十劫。此说刀兵等小劫（已上）云何弘赞。专取大劫。声闻缘觉。劫应一具。何况声闻转根之人。若成麟喻。六十劫后更经四千劫。练根修习。明知。声闻同用大劫。若不尔者。不足百劫。岂成麟喻。事义相违如何。答虽声闻人是六十劫。机根是劣故须小劫。缘觉利根。必用大劫。但转根者。虽四十劫。犹是久经。满百劫量。义应必然。有何遮妨。四生百劫。利钝义理。前声闻处。一合明之。
    章上根者谓佛下。三明上根。三乘相对。菩萨最上极利根故。亦三。初总定劫数。二别明劫相。三问答释疑。今初。谓菩萨乘。发菩提心。要期大觉无上佛果。修习六度行。四无量施戒定慧慈悲受行。二利勇猛。四修励策。必经三大阿僧祇劫。次经百劫。修相好业。二利圆满。然后成佛。佛菩萨性。最极利根。上智深妙。无有钝者。虽最利根。而有迟速。如前所引光师疏中。于百劫中。九十一劫。是速疾者。满百大劫。是迟缓者。如释迦菩萨。于弗沙佛所。由猛盛叹佛。即超过九劫。与弥勒同劫而在前成佛。此唯在释迦。自余未必然。
    章此中劫数取水火等一劫与一数下。二别明劫相。言水火等一劫者。败坏世界。有三灾劫。此就坏劫。明此三灾。名大三灾。待小三故。泛明时节。总有四劫。成劫。住劫。坏劫。空劫。众生所居器界国土。通名三千大千世界。各于一大千界分量。同一成坏。事非常恒。成已即住。住劫事满。世界皆坏。坏已空虚如是。成坏连续不息。此四劫中。至坏劫时。依火灾坏。名火灾劫。依水灾坏。名水灾劫。依风灾坏。名风灾劫。成住坏空。名为一回。犹如春夏秋冬名为一年。其中坏劫。随应即有火水。风灾火灾。七返连续来过。然后即有水灾坏劫。名之七火一水。七水七水。七遍来起。八个七火中间七水。总合七九六十三劫。其后即有一度风灾。总合六十四转劫也。此六十四。连环生起。去来现在。续起不绝。犹如世俗甲寅乙卯等十二支。六十一年一遍。四转如是轮转连环不绝。此六十四转中一劫。名一大劫。此一大劫量中。总有八十中劫。一增一减。名一中劫。或是一增。或是一减。名一小劫。一火灾劫。有八十中劫。所谓成住坏空。是四劫各有二十中劫。住劫正有二十增减。即是二十中劫。余之三劫。各同住量。是故计成八十中劫。即以此量。为一大劫。单独名一。此一至十。名一个十。以十个十。名百。十百名千。十千名万。十万名洛沙。新云洛叉。十洛沙。名阿底洛沙。新云度洛叉。小阿底洛沙。名俱胝。新译云亿。十俱胝名未特诃。新云未陀。十未特诃名阿由多。新云阿庾多。是汉字异。梵音一同。十阿由多名摩诃由陀。新云大阿庾多。十摩诃由多名那由多。十那由多名摩诃那由多。十摩诃那由多名波由多。十波由多名摩诃波由多。名波由多十波由多名摩诃波由多。十摩诃波由多名郁僧伽。十郁僧伽名摩剡僧伽。十摩剡僧伽。名波诃那。十波诃那名摩诃婆诃那。十摩诃婆诃那名知知婆。十知知婆名摩诃知知婆。十摩诃知知婆名醯兜。十醯兜名摩诃醯兜。十摩诃醯兜名柯罗婆。十柯罗婆名摩诃柯罗婆。十摩诃柯罗婆名因陀。名婆未多。十婆未多名摩诃婆未多。十摩诃婆未多名伽知。十伽知名摩诃伽知。十摩诃伽知名维婆。十维婆名摩诃维婆。十摩诃维婆名物陀。十物陀名摩诃物陀。十摩诃物陀名婆罗。十婆罗名摩诃婆罗。十摩诃婆罗。名社那。十社那名摩诃社那。十摩诃社那名毗休多。十毗休多名摩诃毗休多。十摩诃毗休多名婆洛沙。十婆落沙名摩诃婆洛沙。十摩诃婆洛沙名阿僧祇。中间有八处忘失。如此大劫。次第数至六十处。说名一阿僧祇。度一更如此数。名第二第三亦尔。故说三阿僧祇。非一切方便所不能数。故名阿僧祇（已上十百名。千已后旧俱舍第九全文）此依旧俱舍论出之。彼论如是列举四十四重数法。既以阿僧祇。为第六十重。而其中间无十六重。然论自言中间八数忘失。此即第六十重已前。八重忘失自余八重。略故不列。新译俱舍。具列五十二重数法。第五十二。名阿僧祇。后八忘失。婆沙亦尔。今章僧祇。为第六十。同旧俱舍论。自余八数。略故不列。今章必定依旧俱舍。故今依旧出僧祇数。新俱舍论第十二云。经说三劫阿僧祇耶。精进修行。方得成佛。于前所说四种劫中。积何劫成三劫无数。既称无数。何后言三。非无数言显不可数。解脱经说六十数中。阿僧祇耶。是其一数。云何六十。如彼经言。有一无余数。始为一。十一为十。十十为百。十百为千。十千为万。十万为洛叉。十洛叉为度洛叉。十度洛叉为俱胝。十俱胝为未陀。十未陀为阿庾多。十阿庾多为大阿庾多。十大阿庾多为那庾多。十那庾多为大那庾多。十大那庾多为钵罗庾多。十钵罗庾多。为大钵罗庾多。十大钵罗庾多。为矜羯罗。十矜羯罗为大矜羯罗。十大矜羯罗为频跋罗。十频跋罗为大频跋罗。十大频跋罗为阿刍婆。十阿刍婆为大阿刍婆。十大阿刍婆为毗婆诃。十毗婆诃。为大毗婆诃。十大毗婆诃为嗢伽。十嗢蹭伽为大嗢蹭伽。十大嗢蹭伽为婆喝那。十婆喝那为大婆喝那。十大婆喝那为地致婆。十地致婆为大地致婆。十大地致婆为醯都。十醯都为大醯都。十大醯都为羯腊婆。十羯腊婆为大羯腊婆。十大羯腊婆为印达罗。十印达罗为大印达罗。十大印达罗为三摩钵耽。十三摩钵耽为大三摩钵耽。十大三摩钵耽为揭底。十揭底为大揭底。十大揭底为枯筏罗阇。十枯筏罗阇为大枯筏罗阇。十大枯筏罗阇为姥达罗。十姥达罗为大姥达罗。十大姥达罗为跋蓝。十跋蓝为大跋蓝。十大跋蓝为珊若。十珊若为大珊若。十大珊若为毗步多。十毗步多为大毗步多。十大步多毗为跋罗搀。十跋罗搀为大跋罗搀。十大跋罗搀为阿僧祇耶。于此数中。忘失余八。若数大劫。至此数中阿僧祇耶。名劫无数。此劫无数。复积至三经中说为三劫无数。非诸算计不能数知。故得说为三劫无数（已上）此新俱舍具列五十二数。第五十二名阿僧祇。而言于此数中。似指前所列五十二重数。而言忘失余八。余言似指后数。若依此义。言此数中。总指前后所数之数上诸数言。六十数。而第五十二。举阿僧祇耶。故知。忘失余八者。决定指后八数也。婆沙论第一百七十七云。问此劫阿僧祇耶量。云何可知。有说。以大劫为一。积此一至百千名洛叉。至百百千名俱胝。百千俱胝名那庾多。百千那庾多名频婆为达他。此后非算数智所及。至此不所及位。名一劫阿僧祇耶量。第二第三劫阿僧祇耶量亦尔。有说。以大劫为一。积此一至百千名洛叉。至百百千名俱胝。百千俱胝名俱胝俱胝。百千俱胝俱胝名阿哳哳俱胝。百千阿哳哳俱胝名阿吒吒俱胝。百千阿吒吒俱胝名阿庾多。百千阿庾多名阿庾多分。百千阿庾多分名那庾多。百千那庾多名那庾多分。百千那庾多分名俱□陀。百千俱□陀名俱□陀分。百千俱□陀分名钵特摩。百千钵特摩名钵特摩分。百千钵特摩分名迦未罗。百千迦未罗名迦未罗分。百千迦未罗分名捺稚那。百千捺稚那名捺稚那分。百千捺稚那分名睹胝。百千睹胝名睹胝分。百千睹胝分名阿波波。百千阿波波名阿波波分。百千阿波波分名吒吒。百千吒吒名吒吒分。百千吒吒分名邬伽。百千邬伽名邬伽分。百千邬伽分名跋罗。百千跋罗名跋罗分。百千跋罗分名婆揭罗。从此以后。非算数智所及。至此所不及位。名一劫阿僧祇耶量。第二第三劫阿僧祇耶量亦尔。有说。非算数智所不及故。名阿僧祇耶。然有契经说六十数。于中有一数。名阿僧祇耶。积大劫数。至此数时。名一劫阿僧祇耶。如彼经言。有一无余数。始业一。十一为十。十十为百。十百为千。千千为钵罗薜陀。十钵罗薜陀为洛叉。十洛叉为頞底洛叉。十頞底洛叉为俱胝。十俱胝为未陀。十未陀为阿庾多。十阿庾多为大阿庾多。乃至十大跋罗搀为阿僧祇耶。此后更在八数。及前为六十数。积一大劫。至此第五十二阿僧祇耶数时。名一劫阿僧祇耶。第二第三劫阿僧祇耶。亦复如是（已上）婆沙论中。举三类设。第一第二唯言有说。不标经名。第三有说。依解脱经。所引经文。与俱舍所引同。而时名异。其六十数。彼此是同。而忘失八。婆沙分明言此后更有八数。故新俱舍。全依婆沙阿僧祇后忘失八数。然旧俱舍。正言中间。今章依此作此判也。
    章问何故下根返经时少下。三问答释疑。此问意云。下根钝故。应经多时。而还少时。似是利疾。上根利智。应经少时。而还多时。似是钝根。答意说云。此迟疾相。义门有由。利根上智。堪任久延练根修行。是故菩萨经三大劫。下根之人。不堪久修。故少时修。早升果证。今是菩萨故。久练根。
    章又依婆沙等下。二别明修得二身时。亦二。初标列。二法身者下。随释。亦二。初修法身时。二修生身时。初中亦二。初标分。二随释。今初。言法身者谓戒等五分者。此出所标佛体。次修此下。是正标分。五分谓五分法身。小乘佛果。以此为体。问所言五分法身者何。答戒。定。惠。解脱。解脱知见。名之五分。新云无漏五蕴。三乘无学无漏心中。相应心所。及无漏律仪。道共无表色。想是五种法。名无漏五蕴身。诸律仪及以正命名为戒蕴。即八正道中。语业命三是也。无学身业名为正业。无学口业名为正语。无学乞求名为正命。以离四邪等故。此三即是道。与无表无漏净惠。与同时思现行。即有防发功能。故名戒蕴。名戒法身。言定蕴者。即是三三摩地之中。第三无愿三摩地也。此依八地无漏定发。即于定位。作无愿行相。对治前境。体即是定。故名定蕴。为定法身。此亦无漏惠。与同时思现行。即有防发功能。此无漏惠。有防发能。似定共戒。亦通无漏。然萨婆多。道共无漏。不通有漏。定共有漏。不通无漏。有同时惠。唯属道共。无漏心上。防发功故。言慧蕴者。观达有无。名之为惠。正见正智。是其惠蕴。推求名见。决断名智。见智虽异。是无漏惠。总名惠蕴。号惠法身。言解脱者。累尽清净。不滞有无。名为解脱。尽无生智。相应胜解。名解脱蕴。即大地中。胜解心所。即能印持四谛境故。然因中境。强名为胜解。果中断惑。名为解脱。因果少别。总体是也。号解脱法身。言解脱知见者。于自他解脱。并皆显了。名解脱知见蕴。即尽无生智相应现前故。金刚心后。解脱道中惠。即作此解。我已知苦。不复更知。我已断集。不经更断。我已证灭。不复更证。我已修道。不须更修。此之二智。总名解脱知见蕴也。景霄律师。简正记第一云。问解脱与解脱知见何别答胜劣有异。解脱起胜解。缘四谛。解脱知见。缘涅槃也（已上）此即解脱知见法身。上简略五分法身。
    章一三僧祇劫下。二随释。亦四。一三僧祇劫。二百劫。三出家等。四成正觉时。今初。言三僧祇劫修有漏四波罗蜜者。布施。持戒。忍辱。精进。名有漏曰。小乘教中。修行菩萨。三祇百劫。最后身中。乃至世第一法。皆是有漏。见道已后。三十四心前三十三。是有学位。第三十四。无学初念。自此已后。并是无漏。三十四念。无有出观。无有间隔。并无漏心。无学之后。即有出观。未入见道已前诸位。皆是有漏。此间所修。名为有漏四波罗蜜。其静虑。般若二波罗蜜。见道已后。同时相应。并是无漏。三祇百劫。亦有有漏禅定智慧。散心即是闻思二惠。定心即是四禅八定。修所成惠。又六波罗蜜。束为四门。布施精进。别别数之。戒忍定惠。两两合^5□。故成四位。此即六度四位圆满。三祇。四种唯是有漏所修四度。非谓圆满四位。有漏无漏。总通^5□故。与彼不同。饰宗一云。于三无数劫。修行有漏四波罗蜜。除禅定般若。为种智因。其定惠者。见道已后。俱是无漏。故简之。然三祇中。非不修习有漏定惠。今对无漏故。简却也。
    章二于百劫修相好业时者。二百劫。小教菩萨。三祇劫间。唯修种智因。不修相好业。故于百劫。修习三十二相八十种好业因。问云何修习相好业因。此妙相业。是几许量。答且如三十二大人相者。随一一相。皆相似业。因与果同。以是同类因等疏果故。以饭供佛。得梵音声。不妄语故。得广长舌。如是等也。三十二相。无差别因。持戒所得。好果报故。言因量者。一一妙相。各以百福。庄严修饰。言百福者。百个善思。谓十善业。各有五思。且如不杀。五思相者。一不杀思。自行不杀。二劝导思。三随喜思。四赞叹思。五回向思。以前四种向菩提故。余九业道。如此具五十善。总合成五十思。先起五十思。净治身器。次起一思。引彼妙相。起五十思。即以庄严。实有百一。总名百福。一一诸相。福量皆尔。释迦菩萨。九十一劫。如是即修相好业因。其间总逢六佛出世。毗婆尸佛。即第三阿僧祇劫满。亦是百劫所逢。初佛。乃至迦叶。为第六佛。九十一劫。修相好业已。迦叶佛时。受当成记。为彼补处。其后上生兜率陀天。自此已后。乃至总有八相。今此段明百劫修相。
    章三。出家苦行修禅定时者。三出家等。菩萨修行。三祇百劫。八相化仪。秽土出世。虽通诸佛。摄引皆同。且就释迦菩萨。为言。诸佛修行。皆经百劫。释迦精进。超过九劫。七日精勤。当九劫故。释迦菩萨。迦叶佛时。受补处位。今时名曰善惠菩萨。生兜率天。名曰圣善菩萨。为诸天众。说补处行。兜率一期。四千岁满。众生机感。堪可受说。故舍天寿。降下阎浮。即四月八日。明星出时。乘六牙白象。降神母胎。净饭大王为父。摩耶夫人为母。昼夜六时。胎内说法。十月已满。诞神时至。故右胁出。显现金体。若依法上法师所记意云。释尊当周第五主昭王瑕。第二十四年甲寅四月八日诞生。若对大日本国者。地神第五代。草葺不合尊御宇。治世八十三万六千四百四十二年。从彼终年逆计。三百七十四年。即当彼年。如来诞生。若依费长房所说意者。当周第十七王庄王他。第十年甲午如来诞生。日本地神第五代御宇。从终逆计。二十七年。当于此年。如来诞生。虽有二说。今用法上所说为准。长房所说。随时为准。菩萨诞生。即立嘉名。号萨婆悉达太子。此云一切义成就。间太子几年。逾城出家。答南山律师。作略释迦谱。引因果经云。我年十九。今二月七日。出家时至（已上）律师以此为大准。然悉达太子。出家年岁。诸教异说。或二十九出家。或十九出家等。今依十九。为始终准。即当周昭王四十三年壬申。此亦依法上师所说意。若依长房。当周第十九王惠王八年壬子。悉达太子。已出家竟。五年游历。其间仕二仙。如应修学二定。法砺师。名解同外道。此伏二仙邪解故尔。次六年苦行。艰辛勇励。而无所获得。空虚徒过。砺师名为行同外道。为伏苦行外道故尔。今文言出家苦行修禅定者。理实前修禅定。后六年苦行。言便次第。云苦行修禅定。又言修禅定者。释迦菩萨。至阿兰伽兰所。学四禅定乃至无所有处定。次至郁头蓝子所。习非想非非想定。此时总以有漏六行观智。断下八地见修诸惑。唯除非想。不能断除。修有漏道。观欲界粗初禅静。或欲界苦初禅妙。或欲界障初禅离。厌下欣上。各有三行。皆随一修厌欣相对。观欲界粗。名无间道。观初禅静。名解脱道。厌下欣上。于多时中。观行纯熟。最后□时。断欲界惑。是无间道。证其惑灭。是解脱道。此就一品。成厌欣观。上上如是。断上中惑证其解脱。上下。中上。中中。中下。下上。下中。下下。待观皆尔皆有二道。断欲界见修诸惑。即作九品。五部合断。有九无间九解脱道。前九无间。八解脱。是未至定。第九解脱道即入初禅根本定。又若向二禅观。初禅粗二禅静。若向三禅观。二禅粗三禅静。四禅。空处。识处。无所有处。非想处定。如是厌下欣上。无间解脱。各九品惑。待对修观。一一皆同。无所有处苦。非想非非想静等也。如是断下八地见修诸惑。即得非想地根本定。唯非想地。更无上地可欣。故于此地。无有厌患。故有漏道。不能断非想。或释迦菩萨。随阿兰伽蓝。得无所有处定已。问胜上法。答曰不知。太子生下劣想。退去郁头所。问答如是。太子斥云。汝所得法。非所应贵。菩萨弃去此间。即经五年。故云游历五年。菩萨利根。故虽事观有漏智力。而断迷理分别诸惑。不同声闻钝根事观。不能断灭见谛诸惑。悉达太子。学八定已。次更六年。苦行精勤。日食麻子。艰辛勇励。虽经六年苦行辛艰。而无所获。此为制伏自饿外道。此即先学八定。后六年苦行有然道基摄福章一云。释迦菩萨。兜率天降。于阎浮提。最后身上。六年苦行。谓自饿等。为禅方便。经于五年。亲事郁头蓝及阿罗逻二。解道仙。受学禅法（已上）此所说意。先作苦行。后学八定。如是前却。且以略谱为定。先学定后苦行。问今章既言出家苦行修禅定。应同道基。答大同基公。虽然依据法砺南山师等多分所说。且言先学禅定。后修苦行无过。
    章四菩提树下成正觉时者。四成正觉时。菩萨先以有漏观智。断下八地见修诸惑。今所残惑。唯非想地。见修诸惑。此唯无漏观智所断。非有漏智所能断除。是故今得妙无漏智。断彼见修。成等正觉。于时菩萨菩提树下。结跏趺座。从不净观。次第相续。无有出观。于中乃至世第一法。即有漏心。其次刹那。方入见道。三十四心断结成佛。三十四心者。见道十五心。第十六心之后。并是修道。断修惑中。有九无间九解脱道。十八心念。并是修道。最后一念是解脱道。即无学果。是第九品解脱道故。于见道中。苦法智忍。无有断惑。前以等智。已断灭故。苦法智位。亦无证灭。苦类智忍。及苦类智。唯有非想苦谛。断惑及以证灭。初禅已上。无所有已下。四禅下三无色诸惑。先已灭故。亦已证灭。次集法智忍。集法智。及灭法智忍。灭法智。道法智忍。道法智。并是随应无有断证。唯彼集类智忍。集类智。灭类智忍。灭类智。道类智忍。道类智。皆有非想集灭道下。断惑证灭。中间七断证无之。问欲界四法智忍。及智。无断证者。何故起之。应超越起四类忍智。
    答四法忍智。虽无断证。起心次第。法应尔故。第十六心。道类智心。即是修道所摄心也。次不起座。即起修惑断道无漏。始自上上。至下下惑。起非想地断无漏。下八地惑。先已断故。唯非想地。九品修惑。有九无间。九解脱道。断一品惑。必有无间解脱道故。断惑证灭。法应尔故。非想第九无间道心。金刚喻定。现在前起。迨至此心。是有学位。次念是解脱道。已后皆佛果位。名无学果。无漏心中。三十四心。断结成佛次第如是。问何故不起下八地中。修惑断道。答下八地惑。先已断故。况欲界道。现前界故。如见道中。起欲界道。彼唯二念。不障起故。此摄多心。故超起也。问如独觉人。虽已断处更起上界初禅已上。无所有下。中间七地断惑之道。今此菩萨。何故不尔。答菩萨最胜。是故不起已断治道。独觉是劣。故起已断地中治道。此无学位。五分法身。圆满成辨。最极自在。问此五分法身。为事为理耶。答五分法身。唯是事身。无漏法中。色心二法。和聚成故。无漏五蕴。及作法故。有为无漏极清净故。其无为法智之所证。择灭胜法。生空所显。为证真理。小乘教中。是名择灭无为之法。萨婆多宗。四阶成佛。次第。行相。要略如是。
    章生身者但百劫修相好业下。二修生身时。小乘教中。王宫所生。五蕴色身。和合聚集。是名报身。以此报身。一座成觉。实修实证。圆满大果。五分所依。择灭所证。问小教佛果。建立几身。小教佛身。望大乘教所证三身。当是何身。答小教佛果。建立二身。所谓生身。法身是也。以义言之。建立三身。法砺师云。随义以论。具有三佛。无漏五分法身。以为法佛。父母生身。及报生四阴。以为报佛。化依佛身。于余方施化。以为应佛。若据大乘。此之三种。皆是化佛（已上）小乘三身。不别立择灭。即是五分无漏智。所显法故。智中有之。不别建立。
    章若依始教修行成佛下。文中有二。初总明三祇。后别就化身。初中亦三。初标定三祇。始教菩萨。决定必经三阿僧祇劫。修行成佛故。二但此劫数下。简异小乘。三乘大乘。僧祇数量应异愚法小乘教故。三阿者。此取水火等大劫下。释大乘义。言水火等大劫者。是一劫量也。八十中劫。为一大劫。此一劫量。即同小乘。其重数相。不同小乘。小乘唯有六十重数。成阿僧祇。此为极数。又彼唯累十。此以所数。等于能数。以为一重。如此而为其一僧祇。所言所数能数相者。晋译华严第三十说。从拘梨。至不可说转。总有一百二十一重。皆以所数。等于能数。问所数能数是何等相。答如百千百千为一拘梨。以百千百千。为能数。以是能积故。积前数量。成后数故。以一拘梨。名为所数。以是所积所成数故。谓百千百千。为一拘梨（第一重）拘梨拘梨。为一不变（第二重）不变不变。为一那由他（第三重也已下准此）鞞婆罗（四）作（五）来（六）胜（六）复次（八）阿婆逻（九）得胜（十）分界（十一）究满（十二）量（十三）解（十四）此解（十五）离欲（十六）舍（十七）聚（十八）通（十九）频申（二十）网（二十一）众流（二十二）出（二十三）分（二十四）分别（二十五）称（二十六）持（二十七）不颠倒（二十八）不番（二十九）正（三十）惠（三十一）第一（三十二）觉（三十三）毗遮姑（三十四）极高（三十五）妙（三十六）罗婆（三十七）诃梨跋（三十八）解脱（三十九）黄（四十）诃梨那（四十一）因（四十二）贤觉（四十三）明相（四十四）摩楼陀（四十五）忍（四十六）拔（四十七）楼摩（四十八）等（四十九）离疑（五十）种（五十一）不放逸（五十二）摩多罗（五十三）动（五十四）到（五十五）说（五十六）白（五十七）分别（五十八）究竟（五十九）清梁（六十）诃罗（六十一）潮（六十二）油（六十三）只逻（六十四）^5□（六十五）泥逻（六十六）戏（六十七）斯罗（六十八）敢沫（六十九）弥罗（七十）坚固（七十一）风（七十二）满（七十三）不可称量（七十四）根（七十五）微细（七十六）莲华（七十七）摩伽婆（七十八）不可度（七十九）醯楼（八十）悟（八十一）切（八十二）婆婆（八十三）间（八十四）无间（八十五）离垢（八十六）实胜（八十七）弥罗（八十八）遮摩罗（八十九）法（九十）婆罗摩驰（九十一）决定（九十二）流转（九十三）广说（九十四）无尽（九十五）等莫实（九十六）无我（九十七）阿陀（九十八）青重说（九十九）数（一百）受（百二）阿僧祇（百三）阿僧祇转（百四）无量（百五）无量转（百六）无分齐（百七）无分齐转（百八）无周遍（百九）无周遍转（百十）无数转（百十二）不可称（百十三）不可称转（百十四）不可思议（百十五）不可思议转（百十六）不可量（百十七）不可量转（百十八）不可说（百十九）不可说转（百二十）不可说转转（百二十一）此乃一百二十一数。于中第一百三之数。名阿僧祇。然唐译经。第四十。总有一百二十三重。青莲华次。有钵头摩。不可说次。名不可说不可说。此当古经不可说转转。此后乃有不可说不可说转。是为极数。其阿僧祇。当第一百四重之数。菩萨地前所经。一大阿僧祇劫量者是也。言十大数者。无数无量。无边无等。不可数。不可称。不可思。不可量。不可说。不可说。不可说也。阿僧祇者。此云无数。即十大数之初首也。然此无数。当一百三重之数（晋经之意）自此已后。乃有十数。然开转言。即成十九。数名字异。唐经具有十数。开成二十。故自第一百。四百二十三也。问晋经阿僧祇。当第一百三。何故章云至第一百答章举大数。故云一百。若细言之。一百三也。言依此数满三阿僧祇者。菩萨发心。修习万行。其间经历五十一位。十信三贤。及四善根。名为初阿僧企耶劫。初地已上。乃至七地。名为第二阿僧祇劫。八地已上。乃至金刚。名为第三阿僧企劫。过三僧祇。证妙觉地。一大僧祇。亦名一大劫。三阿僧祇。名三大劫。非唯八十中劫。名一大劫。亦一僧祇劫。假名一大劫。八十中势。八十中劫。问劫者何义。答玄恽律师。法苑珠林。明时劫义。彼第一云。依智度论。何名为劫。答曰。依西梵正音。名为劫簸□陀。劫簸者（亦名劫波。秦言分别时节）□陀者（秦言善。有二名为贤。以多贤人出世故。名贤劫。已上粗注并彼文）智论言劫簸□陀者。明此仁贤劫。此俱留孙等。其佛出世之时。名仁贤劫故。单云劫波。此翻云时。新译教中。亦名妄执。伏断妄执。经时分故。约其所弃。名为妄执。言其体名。唯是时分。约法数门。即不相应行摄。二十四法之一数故。问十信修行。经一万劫。入此初阿僧祇数否。答十信修行即初只摄。资粮加行。是初僧祇。十住初心已上诸善。皆悉收摄为初只故。虽行是浅。亦非应弃。皆悉收摄。为佛果因。
    章仍此教中就释迦身以分此义下。二别就化身。亦二。初难行相。二释疑情。初中亦二。初标定。二引证。今初。诸大小乘经律论中。明燃灯佛。宝髻佛等。出世之时。行万行。相。皆是释迦说自因位修行时相。小教皆以此修行相。为实修行。大乘诸教。以此皆为化身行因。故云就释迦身以分此义。言分此义者。配分三大僧祇时分。
    章如优婆塞戒经云下。二引证。亦二。初明三祇。二明百劫。今初。此三僧祇行相。出彼经第二卷。此中唯举三僧祇劫。各各初后所遇佛名。前劫满佛。即后劫初。言宝顶佛者。梵云罽那尸弃佛。此云宝顶。新云宝髻。初僧祇劫。供养七万五千佛。修菩萨行。过去释迦文佛为始。宝顶为终。是初只分。言燃灯佛者。亦言锭光佛。第二僧祇。供养七万六千佛。修二利行。言迦叶佛者。此是贤劫千佛之中。最初如来。以值此佛。为第三祇劫满。问常途所说。第三僧祇。燃灯为始。毗婆尸佛为满。今何故以迦叶佛。为第三祇满。答小乘教宗。三祇劫后。必经百劫。种相好业。是故毗婆尸佛为第三祇满所值佛。第三祇中。值七万七千佛。修菩萨行。然后修习百劫之行。即毗婆尸。为百劫初。修相好业。释迦精进。超过九劫。所余九十一劫修相。其间总值六佛出世。毗婆尸佛。尸弃佛。毗叶罗佛（亦云毗舍浮佛）俱留孙佛。□那舍牟尼佛。迦叶佛是也。于迦叶佛所。得补处位也。诸经律中。多言九十一劫毗婆尸佛时者。即是举实所经劫数。其九劫者。既是超故。小乘教义别立百劫。故所值佛以毗婆尸。为第三祇满。自余即属百劫中佛。大乘宗义。不别立百劫。即以百劫。入第三祇。故以迦叶佛。为第三祇满。此释迦佛。过去无量亿劫之初。有佛出世。名释迦牟尼。此今释迦。彼时即见。彼释迦佛。供养恭敬。发菩提心。趣向佛果。一切化仪。佛号弟子名。时双秽浊。皆誓全如彼佛化仪。由此愿故。今佛出世。时分秽浊。弟子者眷属。一切全同彼昔佛事。故云我于往昔释迦佛所等。言阿耨等者。阿是无。耨多罗。是上。三是正。藐是等。三亦正。菩提是觉。此云无上正等正觉。亦云无上正遍知道。此是所成佛果之号心之一字。是能求愿。佛果之因。名菩提心。大心之果。名无上觉。今此释迦。过去佛所。发此大心大愿大誓。
    章又依本业经亦有百劫下。二明百劫。亦二初百劫分齐。二超劫行相。今初。言亦有百劫修相好业者。指事云。下卷佛母品云。佛子劫数者何。所谓一里二里乃至十里石尽。名一里劫。二里劫。乃至万里石尽。名为万里劫。佛子一切贤圣。入是数量。修一切法。时节久近。得佛果。其数百劫。乃得等觉。案云。今依此其数百劫乃得等觉文意趣故。释云百劫修相好业也（已上）此所引中。初取意。引万里石尽已后二文。乃得等觉次下。续云。若一切众生。入是数者。得佛不久。若不入者。不名菩萨。虽言百劫。不言相业。章主意云。既言百劫。明知。所修即相业。亦言待小教。必立百劫故。言但是变化等者。简异小教。亦通妨难。谓有难言。若立百劫。与小何异。故今通云。小教百劫。是实报修。今大乘教。是变化修。问大乘不立百劫相业。何故本业。说百劫业。答为引小故。是回心教。显似彼说。故立百劫。纵直进教。亦引彼故。
    章又由以一偈叹弗沙佛等者。二超劫行相。释迦菩萨要期百劫。修相好业。于弗沙佛所。初修此业。亦云底沙。即当毗婆尸佛。此云胜观佛。而底沙毗婆尸等。一佛异佛说释非一。如须弥升天品说。弗沙如来。有二弟子。后一是释迦。一是慈氏。慈氏理应在先成佛。先发大心。智增菩萨。修自利行。而所化未熟。释迦在后发心修行。悲增菩萨。利他行满。所化机熟。弗沙如来。善巧方便。今释迦菩萨。精进勇猛。超过弥勒。故底沙佛。在宝龛中。入定放光释迦翘足。七日之间。赞叹如来。由此精进。超过九劫。与弥勒大士。同时而先成等正觉。其叹佛偈曰。天地此界多闻室。逝宫天处十方无。丈夫牛王大沙门。寻地山林遍无等。此名释迦精进度满。出婆沙百七十七焉。问此百劫者。大小中何。答律钞简正记一云。言百劫者。一解云。是辘轳劫也。一云。是水火劫也（已上）如次即是小劫大劫。异说非一。皆有所以。此超九劫。大小二教。俱说此事。而小乘教。专在百劫。大乘教中虽不立百劫。而此超劫。在大三祇终。若立百劫。全同小乘问释迦菩萨。因位修行。而多超劫。何时所超。其相云何。答释迦因行。超四十劫。简正记云。若准大乘说。超四十劫也。布发掩泥超八劫。缘起如四分律中。翘足赞佛。超越九劫。如俱舍论中。萨埵王子。舍身超十一劫缘。如金光明经。雪山求半偈。超十二劫。如涅槃经说。已上通大小乘。都计四十劫也（云云）彼记又云。问大乘说超四十劫。未审更用几劫。修妙相因。答有解云。若但约俱舍。超九劫。须九十一劫修成。若通诸教文。既四十劫超。今但要六十劫修相也。今谓不然。纵所说超四十劫者。亦须臾经九十一劫。修妙相也。所以尔者。翘足赞。以九劫。大小二乘。同许是百劫内超。余之苦行。三大一劫。大乘之中。无约僧祇劫中。超水火。不合将他三祇劫外。百劫内数。以共增添。此据慈恩基法师解思之（已上）九劫唯是百劫中超。余皆三祇中超。掩泥缘起。在四分律。而九言超劫也。若大乘宗。不立百劫。其四十劫。皆是三祇中之超也。
    章问三无数劫下。二释疑情。三祇百劫。修成之佛。唯是树下成道化身。而小乘宗。是谓实报。今始教宗。是名化身。此差异也。问始教实报相状云何。答始教实报。实证佛果。即是色顶成道之佛。问何故此中。不言彼佛。答今且约对小乘宗义。陈述三祇百劫所成如来真化差别而已。是故不言色顶佛果。

五教章通路记卷第四十一（终）
五教章通路记卷第四十二

　　东大寺沙门凝然述
    　
　　　　
　　　　
　　　　

    章若依终教说有二义下。文中有二。初标分。二一定三僧祇下。随释。亦二。即定不定二门别故。初定三僧祇中。亦三。初定劫所以。二实修实证。三无百劫相。今初。言定三僧祇者。菩萨修行。所迳劫数。决定经历三阿僧祇。即同始教菩萨所历。起信论云。以一切菩萨。皆经三阿僧祇劫（已上）是故决定。经此劫数。问此教一劫者。是几所分齐。答章唯举定不定劫数。不明其中一劫分量难知。然折薪四云。今此不辨阿僧祇之数量者。应同始教之数。但有二所以故。异前教。一约化仪。二约实报故也。若据璎珞经中。亦有其数。如彼经云。一切菩萨。行道劫数久近者。譬如一里乃至十里石。方广亦然。以天衣重三铢。人中日月岁数。三年一拂。此石乃尽。名一小劫。若一里乃至四十里。亦名小劫。又八十里石。方广亦然。以梵天衣重三铢。梵天中百宝光明珠。为日月岁数。三年一拂。此石乃尽。名为中劫。又八百里石。方广亦然。以净居天衣重三铢。即净居天子。宝光明镜。为日月岁数。三年一拂。此石乃尽。故名一大阿僧祇劫。今此教中。应亦取此以数三僧祇。章中既不别明。具依前义（已上）此等意说。终教大乘。言教分齐。应用本业八百里石拂尽。以为一僧祇劫。虽然且应据八十中劫。为一劫义。要问上云。若据一三千界。定三僧祇成佛。此依华严一百二十数说僧祇义。若通余世界。亦不定三僧祇。如胜天王经（已上）一三千界。定三僧祇。此段所明。全同始教。余杂世界。不定僧祇。即是后段。全异始教。一劫之量。始终二教。是同俱是水火劫故。折薪初义。符要问意。后义约宗。存阶降故。言约一方化仪说者。薪云。此娑婆界一切菩萨。皆经三无数。约他方。则不定故云一方（已上）玄记第三。释瑜伽三祇云。彼约三乘。据一方化仪。唯就此须弥楼山世界说（已上）瑜伽三祇。本始教意。亦通终教定三僧祇。故作此判。大疏二下云。然瑜伽起信等。约三乘教一方化宜。一类世界。定说三祇（已上）此正是始教意。起信定三僧祇。本是终教之义。今此与始教同故。与瑜伽合辨。
    章又此教中修实行故下。二实修实证。亦二。初立义。二引证。今初。此终教宗。定三僧祇。所修万行。皆是实行。引自证故。由实行故。万行成满。感自体果。是名真实自证大果。即自受用智法身体。所证是理。即法性身。能证是智。即自受用身。出缠真如。无有非智所证。无分别智。无有不证真理。本觉之智。与本觉理。一合而生始觉妙智。始觉智满时。与本觉智合。本理亦与出缠理合。始本不二之智。证悟本出不二之理。始本无二。无始本名不知。以何为名。强号始本冥合。是名终教三祇修行所得所成。真实妙果。随顺众生胜劣机根。方有他受变化之相。若约体相用三大者。法身是体。自用是相。他用变化并是用大。若约冥会。法身自用。合名法身。此即理智冥合。名为法身。若约此门。法身总是体相。二大。报化二身。俱是用大。此用大报唯他受用。其自受用。属法身故。智法身者。是其相大。今实行者。受用身之因。三大阿僧祇劫。所修万行是也。成实报身者。是自受用身。三大僧祇。万行之果。此果真实。酬因业故。不同始教三祇修行。所感妙果。唯是化身。愚法小教。所成佛果。名虽号报。体唯化身。故此实报。不同小教。今是邻次。简异始教。故曰不约化说。
    章故法花经云下。二引证。亦二。初直尔正证。二会通相违。今初。即出法花第六寿量品焉。因第五中。涌出菩萨。弥勒菩萨。作父少子老疑。为答此疑。至寿量品。说佛自久远成道之事。显示成道之后。久经劫数。经曰。汝等谛听。如来秘密。神通之力。一切世间。天人及阿修罗。皆谓今释迦牟尼出释氏宫。去伽耶城不远。坐于道场。得阿耨多罗三藐三菩提。然善男子。我实成佛已来。无量无边。百千万亿。那由陀劫。譬如五百千万亿那由他阿僧祇三千大千世界。假使有人。抹为微尘。过于东方五百千万亿。那由他阿僧祇国。乃下一尘。如是东行。尽是微尽。诸善男子。于意云何。是诸世界。可得思惟校计知其数不。弥勒菩萨等。俱白佛言。世尊是诸世界。无量无边。非算数所知。亦非心力所及。一切声闻。辟支佛。以无漏智。不能思惟知其限数。我等住阿惟越致地。于是事中。亦所不达。世尊如是诸世界。无量无边。尔时佛告大菩萨众。诸善男子。今当分明。宜语汝等。是诸世界。若着微尘及不著者。尽以为尘一尘一劫。我成佛已来。复过于此百千万亿那由他阿僧祇劫。自从是来。我常在此娑婆世界。说法教化。亦于余处百千万亿那由他阿僧祇国。导利众生（已上）又云。如是我成佛已来。甚大久远。寿命无量。阿僧祇劫。常住不灭。诸善男子。我本行菩萨道。所成寿命。今犹未尽。复倍上数（已上）释迦如来。实修实证。初成道已来。至未来世。无际劫数。寿命长远。其相如是。此中总有三重长寿。第一初成道来。尘点已前。寿命分量。第二尘点。譬喻已后。至于今此寿命劫数。第三从今已后。未来所经。长远寿命。问未来寿命。复倍上数者。以几许劫数。名复倍上数乎。答此复倍者。未来寿命。倍上二重。经长远劫。故云复倍上数。折薪云。既尔许劫前。已成佛道。则知。今约释迦论成。非实报也（已上）鹿苑已后。法花已前。诸教之中。皆以此世树下成道。谓实证果。由未曾说久远成故。此久远成。即是实修实证佛故。伽耶成道。唯是果后化用佛故。是故直显久远实果。即显释迦近成非实。
    章又云我说于燃灯佛所等下。二会通相违。已前所引经文次下。即有此文。此文来者。通妨难故。上显五百尘点已前久成。是实证佛。时众闻之。恐起疑云。佛从昔来。处处频说。我昔最初。值释迦佛。发心修行。经三大劫。第二阿僧祇劫满时。值燃灯佛。彼佛记言。汝经一大阿僧祇劫。然后应得成等正觉。号释迦牟尼佛。由此记故。今已成佛。此所成果。应是实证。然言久成是实证果。若尔。何言受燃灯记。今于树下。成正觉耶。故今会云。我于燃灯佛所受记。去伽耶城不远成佛。此是方便。诱引施设。我实久远。成实证果。其后至今。皆示果后无方大用。现发大心。修行受记成佛等事。非是实修实证实果。实证即是久远成故。薪云。燃灯记释迦。今始成者。依化身方便说。尔反显实成在久远世也（已上）言前所引次下文者。上引过去实成正觉。其末文云。阿僧祇国。导利众生。此文次有会通文也。非前所引未来寿命复倍上数次下文也。问终教佛果。始觉之智冥本觉理。始本无二。泯始本名。唯如如及如如智独存。以此正为终教实果。久成诸佛。现成诸佛。当成诸佛。皆冥不二。即是实证究竟如来。若取久成。为终教佛者。新成佛果。不可终教佛如何。答实如来难。似取久远。然终教宗。始本不二。以为实证究竟妙觉。章主引用法花之意。彼经具说本迹二门。所证所现。内体外用。迹门极果。伽耶成道。安乐行品。已前托此。其本门佛。涌出已后。渐明此事。五百千万亿等。尘点劫数已前。无量无边那由他劫之昔。成实证觉。以此实果。为终教宗究竟佛果。为取如是实证妙果。引彼经中久成佛果。为终教宗佛果而已。不取五百尘点劫门。若取久成。即如前难。彼二百点已后新佛。应非究竟真佛故。现成新佛。当成新佛。亦应非是实极果故。彼色顶佛。成道之后。若经五百尘点已前。无量数劫。即应实证究竟佛故是故终教。若新若久。唯是始本不二唯一即名实证真实极果。问直见经文。释迦昔名燃灯佛等。不言释迦于燃灯所。受当果记。故余诸师。解释此文。或言平等意趣。或配楞伽四等。今章何故。作此解释。答释迦菩萨。于燃灯所。受记别者。诸经律论。大小乘教。常途所说。故随常途。作此解释。言释迦佛即燃灯佛者。大小乘教。无所施设。诸师之中。有作此释。如光宅师及玄赞等。今章主意。言略意周等。言义含故。随常说。成受记义。问实证之时。他用变化二身业用。与实证后。化他方便发心行果。有何差别。答他用变化二身业用。由彼因位利他行业。实证之时。成化用德。此即化用。为自行果。由成此德。实趣化他。示现他用变化二身。自证之后。方便因果。皆为化他。所示现也。唯是自证化他功德。施作施设。业用所摄。为门虽异。其体是一。方便即在后时故。
    章亦云无百劫修相好业等下。三无百劫业。亦二。初直示终教修时。唯言三祇。不立百劫。虽有百劫。所值诸佛。唯是第三僧祇所摄。二何以故下。所由。问难意云。小教必定建立百劫。始教亦犹许有百劫。何故终教中。全不说百劫。文中有二。初明始教有。由福智别修故。二此终教中下。明终教无。十波罗蜜。福智同时。是故佛因相业。同时成立。不立别修相好妙业
    章二不定三僧祇下。文分为二。初标分。二一为通余杂类世界故下。随释。亦二。初正明。二问答。初中亦二。初通杂类世界。二据佛德无限。今初。言杂类世界者。薪云。且如娑婆一劫。方知。安养得为一日。则安养世界。乃经三无数日耳。东方袈裟幢刹。未经岁月。况于后后。以劫为日之刹耶。是知。不可以此一方类。定于成佛时劫之数。故曰不定也（已上）十方世界。立时不同。或以长时为短。或以短时为长。犹如南州随山野宜寒暑不同。春冬差别。唐朝国僧。夏竟自恣。即往睹货罗国。彼国僧众。初结安居。神州秋候。即当货国夏安居候。大唐冬月。南国诸州。极热暑气。如是方俗气候时节。差别不同。各随其国。安居修行。历国随处。不漏不弃。经诸时候。时即无量。不可一准。今不定僧祇时。十方不同亦尔。问杂类世界。圆教所说。何故终教。作此所说。答圆教杂类。一处之上。树形河形。倒住侧住。重重无尽。互不相碍。安布建立。互相对望。名杂类界。今此终教。或是娑婆。或是他方。随处随时。互望不同。是名杂类。于此界中。一一经历。巡行修习故其所经时节气候。不同一方一类定相。由此门故。言通杂类。言如胜天王经说者。指事云。第二卷云。胜天王。白佛言。世尊。我闻。如来三阿僧祇劫。修行成佛。云何而说无量劫修。佛言不也。天王何以故。菩萨摩诃萨。修阿耨多罗三藐三菩提。无量劫力之所能辨。非尔许劫时。如得入法平等。称为成佛（已上）此所引中。唯有无量僧祇劫文。而未见其杂类界义。折薪记主。引胜天王经云。彼经第一。发起序中。佛面门光。照十方无量世界。还入面门。东方过此十恒河沙佛土有国。名庄严。佛号普光。为纯菩萨众。说一乘正法。其土众生。不因饮食。但资禅定。日光星光。皆悉不现。唯佛光明。照耀其国。无诸山陵。地平如掌。有菩萨。名离障。睹释迦放光来。至娑婆耆阇崛山等。余九方皆过十恒河沙世界。南方国名清净华。西方名宝华。北方名清净。东南方名大焰。西南方名功德清净。西北方名悦意。东北方名惠庄严。上方名不动。下方名解光明清凉。指此等国。云即树形等刹尔。世界既其不同。其中劫数。故皆不定也（已上）此中唯说十方国土。未必即是杂类世界。若以如此所说世界。非唯胜天王经所说。诸大乘经。皆说十方。岂应皆是杂类界耶。大般若经。缘起品中。说十方世界菩萨集会。本业璎珞经序品亦尔。十方随愿往生经。亦说十方。此等所说。诸经极多。虽然随托彼彼世界。随彼时劫。一一修行。名杂类界。无有遮妨。
    章二据佛德无限量故下。二佛德无限。亦二。初标举。问何故必由佛德无量。非唯三祇。经无量只。答如来功德。甚深广大。无量无边。如是果德。不可以少时修行得。究尽感获故。于无量阿僧祇劫。久修万行。成就获得无量功德。二如宝云经云下。引证。亦二。初引文。二解云此中下。解释。演义钞七下。引宝云经。即贤首师。解释今文。成立不可计数。阿僧祇劫义理。问何以得知宝云经意。据佛德无限。经诸阿僧祇。答所引经文。既言不能思议如来境界。是故明知。约就佛德无量。为得此德。经无量个阿僧祇劫。实修实证。得成满也。
    章问何故前教下。二问答。此中总明终教所立有定不定。由上二义。不定僧祇。无量僧祇。得成立也。定三僧祇。始终二教。通相劫数。何教无不皆以三祇。为根本劫。然局定三。即是始教。通定不定。即成终教。根机熟故。用不定劫。非唯定三僧祇劫故。言方便渐渐劝彼三乘等者。问何故必由立不定劫。言劝三乘。令向一乘。答一乘别教。时劫不定。一念即多劫。多劫即一念。终教不定。而顺此义。闻此义者。而入一故。弃三乘教定三祇执。即入一乘念劫融故。问不定三祇。修行大果。与定劫果。为同异耶。
    答不定劫果。与前定三僧祇果同。虽有定不定。修行所成果。唯是一体。始本冥合。如如及如如智。独存故。问起信论中。三祇为实。无量劫等。判为方便。故起信云。或示超地速成正觉。以为怯弱众生故。或说我于无量阿僧祇劫。当成佛道。以为懈慢众生故。能示如是无量方便。不可思议。而实菩萨。种性根等。发心则等。所证亦等。无有超过之法。以一切菩萨。皆经三阿僧祇劫故（已上）此乃无量僧祇是权。三祇为实。何故宝云三祇为权。被浅近机。无量为实。而相违耶。答折薪云。前约一方定说故。论以无量。为方便。今约不定说故。经以三祇。为方便。各说一义。亦不相违（已上）今会经论意云。若通杂类世界修道。为证无量果德修道。为此二义。无量为实。三祇为权。若唯三祇。此三难满。若闻无量。作悬涯想。闻程起疑。为如是者。长短为权。定三为实。若起信意。约就佛德无限等者。不可遮妨无量为实。
    章若依圆教一切时分皆悉不定等者。孔目四云。若一乘义。即无尽劫。何以故。为依一乘一切众生。已成佛竟。复为众生新新成佛。亦不住学地。而成正觉。据此不限时分故。无尽也。此义教兴挍量十地德。生其信也。又此数法。是通十地德（已上）要问上云。依一乘义。成佛时节。并皆不定。为十方世界时节不同。因陀罗世界等。并据当分报位。说有为诸劫相。作及相入等。故无定时。仍不违时法也（已上）圆教修行时分难测。念劫圆融。长短即入。且如一类须弥世界。尽十方界。如空无边。于中念劫即入修行。又于尘尘中。念劫即入。又于尘尘刹中。重重帝网。彼诸刹中。及前如空。尽十方界。一一重重。如帝释网。念劫圆融。又种种异类杂类世界。如上处所重重帝网。念劫圆融。即入重重。主伴具足。无尽无尽。仍无尽彼一一时法。不碍行布。即是圆融。不碍圆融。即是行布。二门自在。举一全收。由如此时。修行成佛。是故此教。所经时分。一念即多劫。多劫即一时。时不局定。事无偏滞。念劫圆融。不定行相。具如大疏四上。大钞十下。玄记第三。大疏二下。钞七下等明之。恐繁不引。解释时分章竟。
    自下第五修行依身章。
    此章亦名二种生死义。修行所依果报身体。即是二种生死身故。前明修时。必有依身。依此身报。于若干时。修习道故。是故此章次前而来。
    章若依小乘但有分段至究竟位者。小乘教中。但说分段。不明变易。以分段身。修二乘行。发心修习。断障得果。皆以分段。初起修。成二乘无学。有余依身。皆是分段。言佛亦同然是实非化者。小教所谈菩萨及佛发心修行。三祇百劫八相作佛有余依身。皆是分段。王宫所生果报身故。菩萨发心即谓树下报身是实。是故至果以分段身。成五分体。声闻见此谓实报身。佛亦随彼。成立实身。
    章若始教中为回声闻下。文中有二。初回心教。二直进教。今初。始教中三乘人。发心修行。断惑得果。皆以分段粗身。随报成此事义。无有差别。然回心教所成佛身。三身之中。唯是化身。是故所受分段报身。即是化现。二乘所谓自分报身。唯是实报。不知变易。菩萨因彼。而是化身。以此即为大小乘异。
    章若直进中有二说下。二直进教。亦二。初标分。二一为寄显下。随释。亦二。初寄显门。二实报门。今初。言寄显者。寄谓假托。非实义故。虽非实义。托此寄此显示义理浅深等故。言有功用者。是七地已前。言无功用者。是八地已上。初地已上七地已前。于烦恼障次第伏灭。所伏粗强所起随粗。八地已上。永伏烦恼。于所知障。此为所依。受身修行。所知障体。微细续起。初地已上。次第断其所知种子。八地已上。唯有智障。或时现行。有功用行。起念加行。心念粗浅。无功用行。人空无漏常恒相续。极微细念。不起加行。任运作用。即是甚深微细心念故。托此中粗细二门。以分二种生死差别。寄有功用粗涩之位。明受分段生死粗报。托无功用细滑之位。陈受变易生死细报。问二种生死名义体性行相状貌。请为明之。答二种生死。此章义门。名体诸门。义须陈述。然今章中。不事义相。唯举简要。于五教中。陈述有无。受不受相。粗细位等。今略辨明名义等相。其名字者。有通有别。生死是通名。分段变易为别名。果报初起名生。果报终没目死。言别名者。笔削记二云。分段者。谓三界四生。身有形段。命有分限。时极必终也（已上）丘龙胜鬘疏上云。言分段者。谓三界内六道。分岐九地位段。莫不归死。无。名分段生（已上）总而言之。此异熟报。身命短长。一日一月一岁（乃至）八万劫等。随往因等。有尔所时。若身若命。有定齐限。故名分段。笔削亦云。变易者。谓二乘菩萨。断烦恼障者。虽离分段粗苦。犹有梨耶变易行苦。以四相所迁转变改易故。名变易。又因移果易故。名变易（已上）述曰。此中二释。初同章主法界无差别论疏。彼疏云。细患所迁者。即今梨耶变易行苦。生住异灭。念念迁变。不寂静故。名变易苦。后释意者。无漏业报。因果相生。前灭为因。后生为果。前因为变。后果为易如是前后转变改易。故名变易。丘龙师云。前变后易。微细难了。虽无分段。而有终尽。名不思议变易死也（已上）笔削后释。同此所释。总而言之。四相迁变。是故要有因果相生。前变后易。无差别疏。总合二义。此等解释。即终教意。分段之名。始终二教。义意是同。皆分段故。大钞十二下云。唯识因解变易生死名云。由悲愿力。改转身命。无定齐限。故名变易。无漏定愿。正所资盛。妙用难测。名不思议（已上）此身即名不思议变易生死。非二乘境。名不思议。非谓菩萨亦不知。名不思议。此论意者。即始教义。增寿变易。非别生故。唯识论中。此变易身。亦名意生身。亦名变化身也。问二种生死。以何为体。答诸小乘宗。唯明分段。不说变易。以不知故。毗昙成实二宗并说。三界生死。即善恶业所感异熟四蕴五蕴为其体性。言四蕴者。无色界报。言五蕴者。欲色二界。问生者四种皆取之否。答四生皆取。为生死体。胎卵湿化。五趣随应有具不具。无非皆是生死报体。问中生本死四有中何。答生有。本有。死有。皆分段体。中有唯是趣生方便。非是趣体。所趣之处。名五趣故。然是酬报前生业因。中有果生。似当本有故。中有生亦分段体上。并克性出分段体。若并眷属主伴相从。见修烦恼有漏诸业所感果报。皆是分段生死体性。始教大乘。回心教中。不言变易。全同分段。直进教中。具谈二死。若总言之。二种生死。并以异熟第八为体。兼通余识异熟五蕴色心等法。为相从体。若别言之。分段死者。唯识八云。一分段生死。谓诸有漏善不善业。由烦恼障缘助势力。所感三界粗异熟果（已上）名言熏习识名色等。五果种子。为亲因缘。福非福等。有漏三业。为胜增上能招感缘。一切烦恼。为其发业润生之缘。由此因缘。得生报果。其报果者。十二支中。识等五果。及生老死。此之七支为分段体。克性体故。余支但为生死因缘。此位但取异熟无记。通于色心总别果报。若单别报。即非体摄。非有支故。其变易死体者。唯识八云。二不思议变易生死。谓诸无漏有分别业。由所知障缘助势力。所感殊胜细异熟果(已上)述曰。变易体者。无漏后得。有分别业智障为缘所感最妙殊胜。微细报生异熟。此亦以彼因缘所感色心。总别果报为体。不取无明及无漏等。此体唯是无覆无记。唯有漏故。若细言之。此变易生。识名色等。五果种子。以为亲因。欲界福业及色不动（除无相天。及五净居）为近胜缘。依四静虑缘事。无漏后得悲智相应定愿。为远胜缘。感此殊胜变易细身。当知。此身虽彼识等名言种子而为亲因。福不动业为增上缘。若无无漏有分别业。无胜功能感变易生。由所知障。方发悲愿故。起无漏资身故业。即感如是细妙果报故。此所感微细异熟胜妙之果。为变易体。问四蕴五蕴。以何为体。答变易果报。唯以微细胜妙异熟五蕴为体。问分段报中。亦取无色四蕴为体。何故变易不通取之。答分段生死。定性二乘。及以凡夫生无色界故。通取彼四蕴为体。今变易身。以诸菩萨大悲故生。求菩提故。唯生成就二利之处。彼无色界。无此义理。是故菩萨。变易身中。无受彼生。故变易身。无四蕴报。唯以欲色五蕴为体。彼依身上。受变易故。上明始教二生死竟。
    次就终教明二死者。此终教中。总有二死。分段生死。大同始教。然此终教。根本无明。动本觉体。迷本觉故。本觉真如。随顺无明。混成业相。转现渐成。此本觉理。无明三细。和合共一。以为梨耶。此梨耶识。以为众生分段。六道异熟报法。此为体故。故分段体。通第一义如来藏性。成众生故。由此义故。若依其本。真如本觉。为分段体。若约缘言。根本无明。为其体性。若依近增上缘言之。有漏善恶业因为体若依当体克性言之。三界五趣。四生四有。粗异熟果。以为分段生死体性。若通取之。亦通惑业。大同始教。但本觉理。随无明缘。与染和含。成阿梨耶。转识能熏梨耶。受熏梨耶之处。有本觉性。是所熏处。是故成立真如受熏。此等义门。与始教异。自余大同。变易生死。梨耶微细行苦所动异熟为体。此即无明住地为缘。因位无漏妙业为因。问终教变易。为唯局心。通色法耶。又心法之中。为唯取本诵。通其转识耶。答起信论云。业识根本熏习。能受阿罗汉。辟支佛一切菩萨生灭苦法（已上）贤首疏释此文云。以此业识能资熏住地无明。迷于无相。能起转相现相等相续。令彼三乘人。虽出三界。离事识分段粗苦。犹受梨耶变易行苦（已上）笔削记四释云。变易行苦者。三细生灭。念念迁流。故上论云。动则有苦。果不离因（已上）此解释意。变易生死。唯是梨耶微细心法。是故其体非是粗识。亦非色法。故丘龙元晓胜鬘疏上云。如是三人。所受生死。唯有异熟阿赖耶识。无余粗识及粗色根。是故名为意生身也（已上）同疏下云。谓意生身。非色四蕴（已上）此宗古德。即引此文。成立终教变易身体。唯是心法。不通粗心粗色之义。贤首大师。其意大同。故元晓大师。起信疏下。释论业识熏云。业识根本熏习者。此业识。能熏无明。迷于无相。能起转相现相相续。彼三乘人。出三界时。虽离事识分段粗苦。犹受变易梨耶行苦故。言受三乘生灭苦也（已上）贤首海东解释全同。是故变易生死。梨耶心法为体。问变易梨耶行苦报体。为唯取心王。通取心所耶。答阿梨耶识。遍行五数。必俱相应。所谓作意触受想思。故变易体。通取五数。是故元晓。判变易体。既言非色四蕴。即五蕴中。心心法四蕴五数之中。受是受蕴。想即想蕴。行是行蕴。识即第八梨耶心王。即是识蕴。触亦行蕴。故变易体。第八王数。非色四蕴。行苦之性问依起信论。六染之中。业转现三。并在梨耶。名不相应。与心所法。不相应故。若依此义。变易之体。唯局心王。何通心所。答起信论中。不相应者。是依别门。不遮彼与五数相应。即是贤首元晓两师。一段问答。和会二论。恐繁不引。此乃第八虽言不相应。不妨第八与五数俱言。与别境惠不俱。故变易体。非色四蕴。问变易生死。既是梨耶。其第七识。具不云何。若云有者。两大师释。何唯云梨耶。若云无者。梨耶以何为所依释。答变易死体。既言梨耶。是故要有末那为依。第八本识。必以此识。为所依故。无所依根识不住故。起信疏上云。既说。赖耶末那必执相应。故不别说。故瑜伽云。赖耶识起。必二识相应故（已上）别记云。说三细赖耶。即已有末那。执相应故（已上）密严疏云。藏识缘起。不离末那（已上）由此义故。变易梨耶。要有末那。为其根也。但两大师释。唯云梨耶者。正举异熟报体故尔。其末那识。非是报果。是故此中。不举彼也。问海东既言唯有异熟阿赖耶识。无余粗识。此文难消。阿赖耶外。言无余故。答言粗识者是六识也。无六识故。言无粗识。其第七识。要与第八。不相舍离。而建立故。末那即是其微细识内向。第八缘执我故。不同六识向外缘。故海东起信疏下。及别记并云。前中后一（六染之中。第三分别智相应染。粗细之中。粗中之细）是第七识（与贤首解释异）行相不粗。非凡所了（已上）此释论言粗中之细及既细中之粗菩萨境界之文。其中此取粗中之细。既言不粗故。第七识。不入粗识。然六染心粗细重重。相望非一。今对六识。一向是粗。故以第七。属细识中。六染粗细。恐繁不陈。又虽言梨耶兼取心所。言四蕴故。虽言梨耶。义兼末那。本不离故。问变易生死。若唯梨耶。其三细中。果报可尔。彼之智相。及相续相。既是分别事识分齐。此之二相。即是法执体。即见修所知障法相续。即是法执见惑智相。俱生所知障故。智障为缘。受变易死。所受变易。岂无事识。若尔。变易唯在梨耶。无粗识义。云何成耶。答实如来虽非无其义。夫建立分段变易二死。此由生死粗细分位。二乘无学。已断执取计名惑障。然以人空无漏为因。以彼智相相续相等法执为缘。感变易死。是即定性入寂时得。不定种性回心时得。其所感报。十信三贤乃至七地。未亡事识。是故彼识所起法执。亦随生起。然定性者。入寂之间。已灭粗心。细心未起。唯受微细梨耶行苦。彼之初欢喜地圣者。已离相续相中智障。而未得已智相法执。二地已上乃至七地。虽渐渐断智相法执一一。余残法执所感皆有。分别事识粗法若已得。至八地已上。粗识皆除。唯有梨耶。是故七地已前。变易有六识。在此有何过。问若尔何故唯云梨耶变易行苦。岂通余识。答正出变易总报之体。故云梨耶微细行苦。又且举八地已上变易故。云梨耶。不举自余别报变易。及七地还。报体故尔。问若尔何故海东简云非余粗识。岂有通耶。答于事识中。有粗有细。相应惑障。粗细亦尔。何者六粗惑品皆事识。俱于中智相及相续相。即是事识法执之粗。执取计名人执之惑。人法二执。粗细既别故所托识。约相应障。言有粗细。有何过耶。是故言非余粗识者。是简执取计名识也。不可言遮智相相续。又若约八地已上变易。可言粗细事识皆离。问若云七地已还诸位。通事识者。何故起信疏下卷。云彼三乘人。虽出三界。离事识分段粗苦。犹受梨耶变易行苦。声闻缘觉。定不定性。随应感之。皆是十回已还等位菩萨所感。七地已还。此中亦有指此等身。既唯判云梨耶变易。又言离事识。明知。一切变易果报。唯是梨耶。何云七地已还诸位通事识耶。答此之文义。同前会释。且举上位变易故尔。又出总报体故云尔也。问变易生死。既唯心法一切诸位通皆尔耶。若尔。七地已还诸位。既有事识。其事识者。即前六识。既有六识。各有其根。五识所依。即有色根。五根五识。能依所依。必有五尘。由此道理变易生死。可具五蕴。何故两祖。或云梨耶。或亦判云非粗色报。非色四蕴。答此之一门。实如来难。一切变易。非唯非色。八地已上。既无事识。唯是心法梨耶行苦。七地还等。皆是事识门中变易。具有八识。第八即是总报异熟。其前六识。即异熟生。异熟果报。第八所变。五根器界。即是色法微细难知。上妙殊胜。是故七地己前变易。通于色心。具五蕴法。问若尔。非粗色报等文。云何会通。答彼亦且就总报为言。又且举八地已上故尔。并准已前会释可知。又唯简粗色。不遮细色。虽有细色。言心无过。色身微细。无等通彻。问心法故。故道常师。三乘位数。判变易身相云。其身如光如影。色与心同。无形而展转相续。前变后易。故名为变易（已上）是故言无粗色有理由。如此等诸道理故。当知变易生死之体。八地已上。唯有第七第八二识。七地已前。亦具事识。道基摄论章云。所言略者。变易五阴。谓色与心（已上）又云果报者。六识八识。四阴五阴。无流果报（已上）彼章第十一卷中。色心分别云。变易聚中惑亦是心。若业及报体通色心（已上）变易果报。通于色心。基师所立。可以为例。若依此义。八地已上。所受变易。亦通五阴。具足色心及八识等。今宗古德私记之中。定断终教变易生死色心有无。唯心非色。唯是梨耶。无其转识以此即为终教所谈。此是大判。故举梗概。若依尽理。一切变易。初地已上乃至金刚。渐悟地前所受变易。如是等报。皆五蕴色心等法。若八地上。变易梨耶。无粗色等。以此为体。若据此义。八地已上。色身等相。唯是示现。非实色身。三世间自在任运现前故。虽有无明所起报体。非是粗色。如无色身。是故示现为色身相。若依一切。通色心义。八地已上。实有色心。具五蕴故。若直执文。七地已前变易。应无七八二识。八地已上变易。粗无六识及色身等。然诸位人。皆具色身变易五蕴。通八地上。若顿教宗。一切绝言。不立生死。何有二死。非生非死。名为生死。非分非段。名分段死。非变非易。名变易生。若一乘教。约摄方便。诸教所明。是同教宗。今别教中。生死体者。别教一乘。但立分段。不别建立变易生死。生死总通有粗细别。三乘教中。以其细分。名变易生。粗名分段。今一乘宗。唯立一个生死之法。不分粗细。其所立名。当分段生。见闻解行二生所受。皆分段身。见闻所受。唯漏粗劣。解行分胜妙甚深。超过三乘。天眼所见。今以普见肉眼。见十佛尘刹等。此分段身。五蕴为体。证果海生。既绝生死。无有粗细生死。十佛究竟。微妙身故。上约五教略指二死体竟。

延庆四年（辛亥四月二十八日应长改元）五月十日于东大寺戒坛院述之
华严宗沙门凝然春秋七十二
右以嵯峨大觉寺所义然公手笔之本挍之
文化（辛未）十月二十七日
比丘典寿春秋五十四

五教章通路记卷第四十二（终）
五教章通路记卷第四十三

　　    东大寺沙门凝然述
    　　  
　　　　　　
　　　　　　
　　　　　　

    问二种生死。有开合否。答生死种类开合多端。或是总通。立一生死。无开粗细浅深差别。此如一乘圆教宗明。或开为二种。即分段变易。或名有为生死。无为生死。无常坏世间。无常病世间。并是如次分段变易。如胜鬘经是也。或开为四。如孔目第二明。一系业分段。二不系业分段。三余集变易。四不舍世间变易。此四如应分段变易各开二种。系不系名。出起信论。嘉祥大师。亦立此名。余习不舍世间变易。如次嘉祥自报变易。为物变易。或开为七。如孔目第四明。分段三种。即欲界。色界无色界是也。变易有四。因缘生死。方便生死。有有生死。无有生死是也彼此总合。名七种生死。又有三种意生身。即三乘所受变易生为三。如胜鬘经说也。又有三种意生身。一三昧乐意生身。二觉法自性意生身。三种类俱生无行作意生身也。此于菩萨十地位中。立三种得处。即有此三名。问以何为因缘。感二种生死。答分段生死。有漏善恶诸业为因。分别俱生烦恼为缘。故感分段界内果报。变易生死。三乘无漏净业为因。智障无明住地为缘。感受界外变易果报。此是大途简要为言。此中发业润生等相。五教随应义门开异。二种生死。义理森罗。诸门非一恐繁略之具如予之所撰二种生死义三十卷中。立十个门明之今止傍论。解释本文。
    章二就实报即说分段至金刚以还下。文中分二。初正明。二问答。初中亦二。初立理。二引证。今初。言实报者。非是寄托。此菩萨人。真实所受果报。异熟分齐之相。名之实报。始教直进菩萨。真实所受果报。二死之中。唯是分段。此分段身。初地已上。感善处生。修菩萨道。以种助愿。往恶趣中。拔济众生。七地已前。或时为物故起烦恼。八地已上。任运无功自在示现三种世间。如是等间。皆受分段。乃至金刚已前皆尔。上正立义。以十地中下。明受分段身所以。何以十地。皆受分段。是故释云。若十地中。永断惑种。必定应受变易生身。然此菩萨于十地中。既不断种。始教菩萨。初地见道。断尽分别二障种子。于其所余俱生二障。故留俱生烦恼障种不断。必至金刚心位。于十地中。唯断所知障种子。今以留种为其所由。以此必受分段之身。既有惑障下。反显极成。故留惑种。必为润生摄化等事。若不受分段身。所留惑种。应无用故。故知。由种必受分段。
    问此分段身。至金刚已还者。正至何时。
    答章文唯言金刚已还。不正指处。时处难定。且出二义。一云。始教菩萨如实报分段身。至金刚喻定现在前时。此时即断所留俱生烦恼障种。及彼俱生所知障最后极微细品种子。一切障种。此时断尽。即是分段最后身念。此次刹那。即解脱道。佛果初念。佛果初念。现在前时。彼诸习气。粗重性者。诸异熟法。非障有漏。劣无漏法。分段变易二种果报。皆悉弃舍。泯亡除尽。无有遗余。极净无漏。最上圆满。万德周备。究竟满足。四智明朗。三身顿具。横遍十方。竖通未际。问唯识论等所说宗义。佛果现前。顿舍变易。分段之身。八地弃舍。是故分段无至后地。云何今言至佛果时。方弃分段。有何所以。答唯识论等。就寄显门故。佛地初方弃变易。今约实报故。金刚心犹是分段。佛果初念。即弃分段。其八地舍寄显门故。问金刚喻定既分段身。次念即是至佛果地。何时方受变易之身。既无应受变易身处。始教菩萨。遂不应受变易报果。何故不受变易□言弃变易报。答虽不受变易。而言弃舍无过无所应受故。不受变易身。遂不受之。即入佛地。此同弃舍。是故相从言舍无妨。一云。以分段身。至金刚加行道之初。此时弃舍分段报果。即受变易。经加行道。以至无间道。断惑障等。即以刹那。至佛果地。此时即弃所受变易。问有惑种故。是分段身。加行道时。未断惑种。何以得舍其分段身。答金刚加行。永伏末那惑。惑障治道。方便极增。由此力故。弃分段身。受变易身。无有遮妨。二义之中。后义为胜。
    章十住经中下。二引证。指事下云。十住断结经第九云。尔时世尊。即入无形观三昧。普见五道中阴众生。乃至亦复见彼中阴形质。从一住地。至于十住地。案云。盖疑此经文耶。验十住经。无此文故（已上）此中意说。菩萨入定见中阴所有诸凡圣众生。有乃至十地菩萨受中有报。明知。十地皆分段身。故第十地。受中有身。中阴即旧语。新翻言中有。中阴身者。必分段故。变易身中。无中阴故十住断结经十卷。前秦建元年。竺佛念。于长安译。指事即引此经。文有十住经四卷。后秦弘始年。罗什共佛陀耶舍译。此与华严十住品同本异译。言验十住经无此文故者。即指此经本也。又有十住经一卷。西晋竺法护译。此与华严十住品。同本异译此等经中不可有十地中阴事故。前十住断结经。是别部经。非十地品同本异译。
    章问八地以上一切菩萨下。二问答。亦二。初实报分段二。初问。二答。今初。言无漏智果恒相续者。八地已上。第六意识。生空无漏。恒相续故。何以生空无漏相续。八地已上。第六识中。人执有漏。永伏不起。何者俱生烦恼意识俱者。初地已上。能顿伏尽。俱生感者。有六俱生。贪嗔痴慢三界九地。各有九品。上上上中上下。名上三品。中三品。下三品亦尔。即成九九八十一品。身边二见。是极微细。通在九地。各第九品。即下下品。是故下下品。各有六俱生。前八品中。各四俱生。初二三地。各每地位。顿伏三界。渐伏九品。而除身边二见。于初二三地中。不能伏断身边二见。初二三地。虽是同伏。而浅深别。初地浅伏。二地细。三地极细。虽言伏断九地九品。而各第九品摄贪嗔痴慢。不能伏断与身边见俱。极细故。自余□尔。第九贪嗔痴慢四惑。三地皆断。无所遗余。入第四地。伏断俱生身边二见。四地出世。入无漏止。修习三十七道品法。伏俱生我。亦伏断常边执见故。入第五地。伏断害伴随眠烦恼。第四地所害。俱生身边二见。伴烦恼故。无始已来。俱生身见。助伴惑故。与身见等。俱时相应。生起来故。入第六地。伏粗羸布随眠俱生身见边见之后。隔一二三。令正所起贪等四惑。入第七地。伏细羸布随眠身见之后。隔五六念等。所起贪等。于此地中。伏尽烦恼。入八地时。俱生烦恼。永伏不起。七地已前。皆是顿伏。而非永伏。八地已上。永伏不起。入八地时。永伏烦恼。无有漏止。无我见心。是故生空无漏相续。尽未来际。第六意识。生空无漏常恒相续。无起有漏心。生空观止。常现前故所言果者。即是生空灭尽三昧。生空为因。入灭尽定。为其果故。言如阿罗汉者。八地已上。俱生烦恼意识俱者。永伏不起。如阿罗汉已断烦恼种子不起此以伏灭现行烦恼。永断种子。断种之者。永不起故。永伏现行不复生起。如阿罗汉永断惑种。不复生故。问何故八地已上伏惑。令同断种阿罗汉耶。答永不起惑。彼此是同故。伏断别而令同。此中比例。犹是令同罗汉断种不起烦恼。不为八地。永不起惑。问何故尔耶。答罗汉虽断种。末除习气。有习气故。有起现行。而是余习。不能润生。八地已上。一切菩萨。永伏不起。亦除习气。初地已上。无间道中。断智障种。解脱道时。除其习气。此时亦除烦恼习气。无始已来。与智障习。俱障利益众生事故。此时同念。断二障习。此问意云。受分段生。有发业惑。以何润业。既不润业。云何得受分段生报。此即问难所指意也。
    章答若是凡夫下。二答。亦四。初明惑种受生。二引论成种润。三成惑种无用。四简无学回心。初中亦二。初简去凡夫现润。二成圣人种润。今初。一切凡夫。六道受生。要以现行随应烦恼。沃润所造善恶诸业。爱当生处。由爱取润。受彼彼报。既是凡夫随意现行。一毫无有伏灭之义。故业种子。蒙现行润。结生相续。润业受报。其有色界方便润生。在死有时。非正死时。是将死时。其正润生中有。未止有支门中。爱取二支。种现俱取爱取各种生爱取现爱支之时。唯是俱生贪爱□润取支之时。诸惑润结。惚而言之。有六支种。行是业种。识等五支。即是五果。名百种子爱。爱取二支。润此六种。其所润六支种。转名有支。六支种子。趣生受报。是名生支。从中有初为生支。出胎已后。五根支体。成就满足。皆生支摄。衰老已后。老死支摄。虽有示支种子。今且取业种子。此业种子。正感果报。率引强□。是业种力。问圣者感生。有现润否。答初二果圣。现行润生。欲界诸惑。不能伏故。今且举凡。是为简去。
    章圣人不尔下。二成圣人种润。圣人伏惑。无有现起。是故唯以惑种。润业。伏现行故。无现起惑。留种子故。种力润生。如彼第三果圣。上生色界。唯以种子。润业受生。生色界者。先得所趣天处禅定。以此定静虑功力故。当生彼天。既是圣人。断欲界惑。欣所生天。修四量。当生处惑。分所制伏。故于当生天处烦恼。今不现行。唯以后天。惑种润生。今此十地。诸菩萨人。故留俱生烦恼种子。故留惑种。有润业种。即是爱支二种烦恼种子。此种引生。润三界业。受界内生。非唯七地已前菩萨。亦八地上三地菩萨。皆以种子。数数受生。成辨利摄。问已伏惑种。□得受生。答望凡可尔。现惑强故。若圣人者。既无现惑。无用之者。如何受生。故虽已伏种用。受生无过。此二段文。直答上问。此答意云。凡言润生。有其二种。谓现行润。种子润也。凡夫受生。现惑润业。圣人受生。种子润业。今是十地。证理圣人。是故八地已上位中。受分段生。必定种子润业受生。问一切圣者。不造新业。十地菩萨。所润业者。是何时业。答既是十地。不造新业。故以前时多劫故业。此业即蒙所留惑种□润。受生。虽圣人种润。如凡夫现润。非是强胜。而圣种润。牵生强胜凡夫现强。种子是弱。圣人现弱。种润是强。种子眠伏。虽羸微隐。而亦牵引力用不弱。如不定性顿发大心。虽趣大行。而有小种。牵令退大。菩萨本性住种姓者。本来精进。自性仁贤。有哀怜心。永不懈怠。二利自性。本来具足。此由种子牵引故尔。种子润业受生亦尔。
    章故杂集论云下。二引论成种润。亦二。初引二论。二显论意。今初。杂集论文。出第五卷。彼论既言一切圣人随眠结生。随眠即是种子异名。随逐第八识。眠伏住在故。受生处地。烦恼种子。牵引润生。是种功能。梁论之说。在第十四。彼论文中。凡夫必是有现行惑。圣人不尔。无现行惑。二乘必断烦恼种子故。于三界永无受生。菩萨不尔。故留种子。以种润生。益物度生。是故初住已上。名圣人。菩萨应断人执。证无我故。然故留惑不断惑种。不证空理。助愿受生。此是终教地前菩萨。所作行相。今始教中。七地已前。受生摄化。全同终教地前行相。八地已上。既有所留烦恼种子。由此种力。受分段生。数生数死。修习二利。勇猛炽盛。如是即至金刚加行。初舍分段。方受变易。以变易身。至金刚心。佛果初念。弃变易报。即成佛地。
    章解云圣非现润下。二显论意。此中意说。一切圣人。惑不现行。而八地上。既留惑种。而是必定无惑现行。应定以种受分段身。既留惑种。如何徒然无受分段。此夺前问言八地上。永伏不起。以何润生。受分段身。
    章若言八地以上下。三责惑种无用。此因前段。有此征责。文中亦二。初责不断种。二以彼成此。今初。谓执前寄显门义者。立此义。为遮彼执。有此微责。解深密经。瑜伽论等。说三随眠。害伴羸劣二随眠者。在七地前。即分段身缘助烦恼。第三微细随眠。是所知障。八地已上。以此为缘。受变易身。由惑种有无故。有分段受不受。若八地上。受变易者。此时即应尽烦恼种。何受变易。犹留惑种。若留惑种何受变易。□唯是应受分段。此中所成立。即此意致也。法相宗义。不立十地分段之义。悲增菩萨。利生为先。久受分段。若入八地。必受变易。而留种子者。非为受生。故小岛先德云。问尔留烦恼者。为受生缘欤。答不尔。烦恼障种子。不障十地故。不起对治道。故自然留。名故留也。故疏云。谓诸菩萨。由大悲力意趣。一切智故意趣。所知障对治道。不取烦恼对治道。拟于生死。助悲愿受生。故名留烦恼也。不尔如来大悲。最极应留烦恼随类化生。由此故知。意不趣断。故名为留。将成佛时。方顿断尽（已上）此明十地留惑障种。八地已上。留惑亦尔。今贤首师。其义不尔。既留惑种。故受分段。今章下文。故留不断。举四所由。润摄化其随一意。非唯一意。故留烦恼故。
    章彼既不尔此云何然者。二以彼成此。此意成云。彼菩萨入第八地时。不断留烦恼障种。此始教菩萨。云何不受分段之身。忽得受变易身耶。彼者八地菩萨。此者始教所立十地分段身也。
    章若约回向菩提声闻下。四简无学回心。此纵上问言无现惑。何受分段。罗汉回心。既无惑障。不受分段。回心之后。即受变易。始自十信。受变易身。此非直进实报。寄显二门。比例虽似纵上问。而此别门例。故今简去渐悟之者。罗汉回心。即入十信之初心分。其后舍此有余依身。如入涅槃。然后即受变易细身。以变易身。万劫修行。十信满足。方入初住。居不退位。虽居不退。啻是安住其位而已。恶趣不生。声闻之时。忍位已得。回心声闻。虽未至其初发心往。永不退堕二乘地中。以超二乘已回心故。然不遮言住不退位。人无我理。罗汉已得。十信三贤。四善根间。唯修法无我。观唯识三性三无性真知实相。好理事理相即无碍观行。此等皆通始终教等。渐悟菩萨。入初地时。唯方证悟法无我理。无始已来。乃至罗汉。未作利众生事故。回心已后。一向修习法空。作利他事。如是入地。随分成就二空二利。名欢喜地。初地已上。乃至七地。八地已上。乃至金刚。地上十位。经二僧祇十信三贤。经一僧祇。无学回心。方入信位。三僧祇间。皆变易身。佛地初念。弃变易报。故云通诸位。受变易身。以所知障为缘。无漏有分别业为因。感变易身。智有菩提。实愿得之。知有众生。实思利益。于二利境。谓实事有。此由彼所知障迷无相胜义。故为此事。故受变易身。久住世间。变化自在。成二利事。修菩萨行。是名智障为缘。受变易身也。此始教宗。三乘五性。必定各别。定姓二乘。必入无余依涅槃界。不定性二乘。必定回心向大。无学回心。弃分段身。受变易身。唯识论中名别尽别生变易是也。彼论建立增寿变易。非是别尽别生义。故今始教宗。多分虽依唯识论等。而受变易别尽别生。非舍分段。不受变易细妙身故。集成三云。显扬论第十六卷曰。声闻转依。复有二种。一趣寂灭。二趣菩提。问声闻无学。永尽后有。云何能证阿耨多罗三藐三菩提。答依变化身住。能证菩提。非业报身。释曰。变化身即变易异名也（已上）此明不定性阿罗汉。回心之后。于同梵行者前。示现般无余依涅槃。实有根身南州一边。寂静安住。如寿法二万劫住。蒙佛菩萨劝诱。策励趣二利行。修菩萨道。彼身即是慖恒寿变易。无漏后得。有分别心。入无漏定。发大誓愿。入第四定。资熏有漏。所造故业。延分段身。令极细妙。若一劫过。一劫势力。已尽后。更资熏增长。如是展转经历三大阿僧祇劫。此即法相增寿变易。今宗别尽别生变易。始终二教所说皆尔。问前三果人。回心之后。变易身行相云何。答初果回心。修惑全有。二果回心。欲界修惑前六品断。后三品惑及上界惑。全未断灭。此人三界修惑灭尽。证阿罗汉。最后报终。舍分段身。别受变易细妙色身。二果三果回心之者。随余残惑各断尽已。得罗汉果。然后弃舍分段粗身。别受变易。此约现身尽惑证果。受变易报细身为言。或初二果回心之后。随余残惑。润生受身。修菩萨行。后得罗汉。弃分段身。受变易报。独觉之中。麟喻独觉。是定种姓。必入涅槃。部行之中。不定性者。先声后缘。在无佛世。证胜果。即是定姓。入无余灭。如极七反。有圣者等。先缘后声。值佛出世。闻教证果。后回向大。如迦叶等。即是不定种姓人故。
    章问若尔何故有圣教说下。二寄显变易。亦二。初问。二答。今初。此段释通转难。显示寄显义门。此转难意。上既成立始教直进。留惑种故。受分段身。至第十地。是实报门。问答已竟。然经教中。正说八地变易之义。是故引此。转难前义。此义正违经教文故。问前于直进。建立二类。初是寄显。即明八地变易之义。何故今更作此转难。答前唯立门出类而已。然实报门。正违彼经故。施问答和会相违。言有圣教者。即下诸说十门之中。第四教文。是仁王经所说义门。为显此义。广立十门。章答此等为欲寄对二乘下。二答。亦二。初略示寄对。二广明寄对。今初。此中总意。一切寄对二乘。显示同别胜劣。是故教说。皆有所以。
    章然此寄对依诸圣教下。二广明寄对。亦三。初总标。寄显非一。故立诸门。二一说罗汉即同于佛下。别明。三由有如是下。结成。初中十门森烈。次第解释。第一佛同罗汉。亦三。初标判二引证。三约教。今初。愚法小乘教中所说。如来果德。与声闻无学同。名罗汉。三乘俱断三界见修诸随眠故。三乘同证人空择灭涅槃理故。言更不分位者。断惑证理。见修无学三道次第。一切诸相。同声闻故。问愚法二乘。唯断正使。不断习气。如来必断不染无知。不染无知。即是见修烦恼余残习气法故。不染无知。有断不断。何同罗汉。答今唯约就断尽正使。言同声闻。不言余门。若具言之。非无差别。如来是师。罗汉是弟子。如来断智恩三德皆圆满。十八不共。声闻不及。习气断不断。三明六通。一切三昧功德法门。如来最胜。二乘不及。如是等也。
    章如律中说佛度五人已下。二引证。四分律。出受戒犍度。言五人者。阿若憍陈如。摩诃拘梨。十力迦叶。婆提婆敷。阿鞞是也。此五人中。三人内族。谓阿鞞比丘（亦云阿涅槃）摩诃拘梨。此云二人。并斛饭王子。婆提婆敷（亦云跋提）此是甘露饭王太子。其二人者。并佛外族。谓憍陈如。十力迦叶。并是佛两嫂阿舅也。如来二月八日成道。安居已前。入定思惟。夏日已后。往鹿野园。调五人根。八月八日。弗星出时。阿若憍陈如。初入见道。证预流果。其后四人。渐次入见。于后五人。皆得罗汉。即言世间有六罗汉。佛及憍陈如等五人。自余诸律。皆说此事。事义极广。不能具陈。言同座等者。愚法教中。三乘既同断见修惑。证人空理。是故决定同坐同住。迦叶尊者。头陀上行。佛召迦叶。令座等。所座是人空理。是智之所证。所依处故。能坐是无漏智。即是生空无漏妙智。
    章当知此约小教说者。三约教。愚法小教佛同声闻。名阿罗汉。或时现老比丘像。四月一度剃发。即令阿难剃。佛虽不入羯摩僧中。而入应供僧中受供。佛入僧中者。入应供僧也佛入应供僧者。大乘宗义亦尔。
　　章二亦于佛地下。二分出如来。或名分出罗汉。佛果罗汉。虽俱无学。分降罗汉安置下阶。或分如来安置上阶。断尽二障。证得佛果。烦恼功能。于三界中。发业润生。断烦恼障。不生三界。绝后生有故。声闻无学。保证念云。我生已尽。梵行已立。所作已辨。不受后有。是名二乘所得四智。杀贼不生应供三义。名阿罗汉。或唯言应。此具杀贼等三义故。此义即通三乘无学。今佛果位。名阿罗汉。由断尽此烦恼障故。其所知障。非二乘分。唯是佛果不共所断。故断智障。立如来名。此于同等无学果中。如来安上。罗汉安下。如来是胜。罗汉是劣。为令小乘欣佛果故。如言多陀阿伽度阿罗诃三藐三佛陀。此云如来应正等觉。或云如来应供正遍知。既言如来应供。同对法论所说。
    章三第十地名阿罗汉下。第三十地罗汉。此门罗汉。一位分下。大小阶降。涅槃经第六说有四依。
    章四七地以还下。第四七地罗汉。亦五。初标判。二障之中。烦恼障。名界内惑。由此烦恼。发业润生。感三界内生报果故。所知障名外惑。由此智障缘。感变易报故。今此七地。尽界内惑。位分全同阿罗汉果故。第七地。寄同罗汉。二如仁王云下。引证。言远达者。达谓至也。到也。行也。往也。即第七远行地也。三此寄因中自在未自在位下。判断。八地已上。是自在位。七地已前。未自在位。言分大小者。八地已上。寄为菩萨。是大乘故。七地已前。寄为小乘。是二乘故。四此约始教直进中说者。约教。以回心教无约此地寄对故尔。寄第十地。是回心教。前四依门。已陈述故。五此中既寄声闻下。显寄。此释成意。即显正答前所问义。七地粗浅故。寄分段。八地微细故。寄变易。故依仁王经所说意。正有七地分段。八地变易之义。唯识论等。即当此门。即以寄显。还为实义。
    章五初二三地寄同世间下。第五五地罗汉。若约小乘。至第六地。六地缘生。寄独觉故。其第七地。已过二乘故。寄菩萨。菩萨观证生法二空故。第七地名无生法忍。于二空理。极忍印故。即当仁王经无生忍下位。
    章六世间二乘同前至六地下。第六五地罗汉。八地已上。寄同一乘。八地已上。一切菩萨。全同佛果。所行所证。任运自在。无方无碍。故得三种世间。自在示现解境行境十身。解境即融三世间十身。此十各各十身具足。即成百身。其成正觉身等十佛。即如来身所具十身。是名行境。自余九身所具十身。皆是行境。第八地中。已说佛果所得融三世间十身故。后位中。不别说解境。而多陈说行境十佛。离世间品等所说。
    章七于初地八过之中下。第七地前罗汉。言八过者。十地经说初地胜德。超过地前。有八种胜。一段经文。论为八过。一入位过。经言过凡夫地。入菩萨位故。而过凡夫地一句。论判为总句。此过有八种。故始自住胎。至究竟成就。举譬随应明次第生长相。初喻初住胎。二者家过。言入菩萨故。喻生贵家。三种姓过。言种姓尊贵。无可讥嫌故。作贵家子。得其姓故。四者通过。言一切世间道。入出世间道故。已在贵姓。余不摄故。五法体过。言住菩萨法中故。以作他事。为己事故。以大悲为体故。六者住处过。言住在菩萨正处故。不舍世间。不染世间。善巧住故。喻世巧住故。七者业过。言入三世真如法中故。喻生命住在故。显空圣智。冥真如故。八毕定过。经言如来种中。毕竟阿耨菩提故。佛种不断。究竟涅槃。道法成就。与此相似故。是名初地菩萨八过。言比证分齐者。地前三贤。名为比位。相似比知。未得真无漏故。初地已上。名为证位。得如理智契会真如。理智冥同故。
    章八地前三贤位已过二乘地下。第八十信罗汉。初住已上。超过罗汉。是故二乘极果。即同十信位也。言如上起信论说者。上行位中。引起信论。三贤初位中。少分见法身。十方世界。八相成道等。初住已上。超过二乘。一一行相。说相宽广。言如仁王经云习种性中有十种心等者。十种心名。全是十信。非谓以举信名。是十信位。取方便名。目十住故。初住已上。超二乘地。但所同者。十信而已。言此约终教退不退说者。以十信退位。寄同罗汉。以初住不退。独为菩萨位。以不堕二乘。名菩萨不退故。
    章九信满心后下。第九信中罗汉。大华严经贤首品中。具说信位满心所得行果大用。自证设同究竟果海无方大用。说十三昧。圆明海印三昧为初。即是化他大用总相。同时显现大善巧故。超过一切三乘法门。同教功能。亦非比及。
    章十初在凡地下。第十凡超罗汉。言沙弥发心者。演义抄十四下。亦指智论文。彼亦引涅槃经偈文。乃至初发已为天人师。胜出声闻及缘觉等。此总约大乘教未发心已发心说也。
    章由有如是十门。寄对罗汉。明菩萨位。前所问难。即当第四功无功门显二生死。上明始教所依身竟。
    章若依终教地前留惑下。文中为三。初立义。二问答。三又此教中地上变易下。三四种变易。今初。言地前留惑受分段身者。终教菩萨。十信万劫修习万行。十善增盛。生在善趣。相续修二利行大行。深伏烦恼。治道强胜。十信已满。方入初住。此位应断烦恼惑障。顿证人空无我妙理。然故留不断。是故不取证。伏灭现行。不令生起。以所留种助愿润业。生六趣中。利益众生。所助愿者。利生大愿。若唯愿力。不能受生。地前浅位。誓愿弱故。以惑助愿。受生利物。所受分段。是不系业。所起漏心。是似有漏。于烦恼障。得自在故。以自在。所受不系业分段身。三贤始终一阿僧祇。修菩萨行。观解唯识真如理性。第十回向最后身上。顿断所留惑种。证人无我理。即入初地。此时所断。于烦恼障。一时顿断。故云于初地中等。问为断烦恼障。入初地耶。为先入初地。断烦恼障耶。答第十回向最后念次。即欢喜地最初念位。此时顿断所留惑障。是无间道。此无间道。即亦兼断所知障粗。次刹那心。即解脱道。二障顿断。二空所显妙理顿证。断障即初地。初地即断障。言初地断。无有过失。断惑之时。不分见修。是故无有见修二道。既断二障。受变易身。是故菩萨。入初地初。必受变易。此中智障。初地渐断。细分智障。地地渐断。智障正使顿断渐断。古来异义。至下断惑章。当广相分别。
    章问若于地上不留烦恼下。二问答。亦二。初地上同事。二悲智平等。今初。已断烦恼。无应受生。是故先问顿显益物。答中地上七地已前。与终教地前行相等同。故先遮之。今此不尔下。显示自在应化利生。
    章问如说八地以还下。二悲智平等。亦二。初门此于菩萨。略有悲增及智增。上言八地以还者。唯是是七地已前。八地初心。受变易故。言留惑受分段身者。十地之中。皆留俱生烦恼种子。其中七地已前。故起所留烦恼。润生摄化。是言留惑受分段身。言伏惑受变易身者。初地已上。所留惑种。无有故起。智增菩萨。初地必受变易身故。问何故不言智悲平等。答智悲平等菩萨本怀。无应责故。今所责者。为成立彼平等义故。法相宗师。菩萨有三。智增。悲增。智悲平等。智增初地。悲增八地。各受变易。智悲平等。二地已上。七地已前。此间何地。受变易身。于中怖烦恼者。二三地中。不怖烦恼者。五六七地。各受变易身。
    章答如此所说下。二答亦五。初破斥不用。二显示正理。三配为二教。四地前小习。五地上平等。初中亦二。初总非。二何者若非增上下。别破。亦二。初破悲增。二若智增上下。破智增。文显可见。
    章以诸菩萨下。二显示正理。菩萨本意。必是慈悲智慧平等。永离增减。是故相导。始终平等。若互增减。难相导故。
    章当知由此始终二教下。三配属二教。始教粗浅。终教深细。以粗浅故。有七地分段。八地变易义。以深细故。有地前分段。初地变易义。是故不由智增悲增。
    章若言彼智增者下。四地前小习。此中既言有小乘习。是渐悟者。有学回心。或初果人。延七生润惑。地前一大僧祇。修菩萨行。或七方便位中。回心大劫修行。此等皆有小乘余习。怖畏烦恼。而不断尽。唯是永伏。如是等人。唯在地前三贤位中。根未纯熟。有此习故。
    章初地以上下。五地上平等。亦二。初立义。终教甚深。地上深广。根缘一味。修行断证皆同一相。无有差别终教地前纵有种种根宜差别。至初地上。根宜纯熟。一味平等。无有差别。同证谓证十真如故。同行谓行十胜行故。十波罗蜜是也。同修谓十胜行外。一切所修。初二三地。是世间修。四地道品。五地谛等也。同断谓断十重障故。二故起信论云下引证文显易见章若依圆教不说变易等者。别教一乘。立一生死。不分粗细。过患一际。无差别故。虽同分段。而见闻生。果缚依身。系业分段。解行生人。是法门身。虽是分段。细妙微密。普眼肉眼。超三乘域。胜妙深奥。不可思议。善财童子今生解行。自在无碍。往来出没。无有挂碍。永离塞滞。
    约就终教。明二死者。此终教中。总有二死。分段生死。大同始教。然此终教。根本无明。动本觉体迷本觉故。本觉真如。随顺无明。混成业相。转现渐成。此本觉理。无明三细。和合共一。以为梨耶。此梨耶识。以为众生分段。六道异熟报法。此为体故。故分段体。通第一义如来藏性。成众生故。由此义故。若依其本。真如本觉。为分段体。若约缘言。根本无明。为其体性。若依近增上缘言之。有漏善恶业因为体。若依当体体性言之。三界五趣。四生四有。粗异熟果。以为分段生死体性。若通取之。亦通惑业。大同始教。变易生死。梨耶微细行苦所动异熟为体。此即无明住地为缘。因位无漏妙业为因。虽梨耶名不相应染。不遮彼与五数相应。然诸位人。皆具色身。变易五蕴。通诸位也。
    若顿教宗。一切绝言。不立生死。何有二死。非生非生。为生死。非分非段。名分段死。非变非易。名变易生。言广如大般若经那伽室利分说者。或人云。第五百七十六。逝多林第八会。那伽室利分一卷。玄奘三藏译。彼具文云。龙吉祥言。颇有能证菩提者不。妙吉祥曰。亦有能证。龙吉祥言。谁为证者。妙吉祥曰。若无名姓施设语言。彼为能证。龙吉祥言。彼既如是。云何能证。妙吉祥曰。彼心无生。不念菩提及菩提座。不愍念一切有情。以无表心无见心等。能证无上正等菩提。
    章若依圆教不说变易等者若一乘教。约摄方便。诸教所明。是同教宗。今别教中。生死体者。别教一乘。但立分段。不别建立变易生死。生死总通有粗细别。三乘教中。而其细分。名变易生。粗名分段。今一乘宗。唯立一个生死之法。不分粗细。过患一际。无差别故。其所立名。当分段生。虽同分段。而见闻生。果缚依身。系业分段。解行生人。是法门身。虽是分段。细妙微密。超过三乘天眼所见。今以普贤肉眼。见十佛尘刹等。此分段身。五蕴为体善财童子。今生解行。自在无碍。往来出没。无有挂碍。永离塞滞。证果海生。既绝生死。无有粗细生死。十佛究竟微妙身故。言如善财等者。晋经五十九。入法界品云。弥勒告善财云。无量菩萨。于无数劫。修菩萨行。汝今一生。皆悉具德。

五教章通路记卷第四十三（终）
五教章通路记卷第四十四

　　  东大寺沙门凝然述
    　　
　　　　　
　　　　　
　　　　　

    从此已下。第六断惑章。修行时分。要诧二种生死依身。随应受此。修行佛因。以此依身。随应伏惑断障证理。成满佛果。是故此门次前而来。断谓断灭也。绝也。尽也。惑谓迷惑。心迷理事境界等法。昏闇谬乱。失坏正路。绝此昏迷。令无带碍。故名断惑。五教浅深。各有涯限。故名分齐。亦名断障。障谓障碍塞滞为义。碍正境故。惑有通别。别谓烦恼障。名为惑障。对所知障。名为智障。通谓通烦恼所知二障。皆立惑名。如天台师三惑之例。见思尘沙及以无明。皆名为惑。心神迷惑。迷境不知。是故智障亦名惑也。今言断惑。即通二障。文中断惑。通二障故。障必是通。通二障故。如慈恩义林断障义之例。
    章若依小乘如余别说者。声闻缘觉。断惑行相。具如愚法小乘教宗。诸论中说。毗昙宗中。发智论。六足论。大毗婆沙。法胜毗昙。杂心毗昙。俱舍。正理。显宗论等。此是萨婆多宗诸论。成实论宗。即经部摄。或昙无德部等所摄论也。今章大意。大乘教宗。所说森罗。义容混杂参涉。不定。明此差异。令无混乱。故大乘中。分别四教。立其分域。令义无滥。是故大乘教宗（四阶）之中。委细演说。分明显示。小乘异大。差别显然。故直指陈。事不委细。或有略陈。随宜不定。
    章一约位灭惑等者。初是随何等位。于一一位。有断惑相。明此义故言约位灭惑。后是随断何惑。即显其位。随灭惑分齐。显示位别。故言寄惑显位。
    章若依始教具足三乘下。文中为二。初标定能断所断。二陈演断惑相状。初中亦二。初标立能断。二标立所断。今初。能断是智。亦云断惑。即是能所和合之相。言具足三乘等者。始教大乘。是三乘教之本。总通必被三乘根机。是故所说一切行相。亘通三乘。显示义理。虽明三乘。本意唯为引小入大。其回心教。专引小乘。入大为本。一切影似小乘施设。直进教意。亦显回心。远引小乘。大乘粗浅。亦显小乘。故始教宗。通明三乘发智断障。证理行相。通被三乘。通明三乘。是故始教。名三乘教。
    章障有二种谓烦恼所知者。二标立所断。本后二智所断之法。不过二障。是故总通标立二障。唯识论第九云。烦恼障者。谓执遍计所执实我。萨迦耶见。而为上首。百二十八根本烦恼及彼等流诸随烦恼。此皆扰恼有情身心。能障涅槃。名烦恼障（已上）此中谓执遍计等者。此出烦恼障体。此皆扰恼下。是释名也。今是取释此总名也。贪嗔等惑。适起现行。恼乱身心。令不安稳。能碍涅槃寂静理故。论亦云。所知障者。谓执遍计所执实法。萨迦耶见。而为上首。见疑无明爱恚慢等。覆所知境。无颠倒性。能障菩提。名所知障（已上）此中初出障体。覆所知下。是释总名。今是取此释总名也。言所知境者。有为无为二种境故。其根本智。缘无为境。照真如故。后所得智。缘有为境。照事法故。后得无分别智。亦缘真如。缘非安立谛故。而变影像。非真证故。说是障智不令证境。是故名为障菩提也。
    章先辨二乘断烦恼障下。二陈演断惑相状。亦二。初明二乘断惑。二明菩萨断惑。此即三乘断惑行相。声闻独觉。束为一门故。三乘断惑。总为二门。初明二乘断惑中。有二门。初明断烦恼障。后明断所知障。初中亦二。初总标分列。言障名数者。是所断惑。言断得果者。是能断智。亦是以智向惑治断。然后证理。即名得果。证理之处。名为果故。断谓能所对合成故。二初中烦恼有二下。次第解释。亦二。初障名数。二断得果。初中有五。一列障名数。二见修分别。三八识分别。四三界分别。五开惑头数。烦恼行相。以此五门。显示大途。简要在兹。第一列障名数。言烦恼有二谓分别俱生者。唯识一云。然诸我执。略有二种。一者俱生。二者分别。俱生我执。无始时来。虚妄熏习。内因力故。恒与身俱。不待邪教及邪分别。任运而转。故名俱生。此复二种。一常相续。在第七识。缘第八识。起自心相。执为实我。二有间断。在第六识。缘识所变五取蕴相。或总或别。起自心相。执为实我。此二我执。细故难断。后修道中。数数修习胜生空观。方能除灭。分别我执。亦由现在外缘力故。非与身俱。要待邪教及邪分别。后后方起。故名分别。唯在第六意识中有。此亦二种。一缘邪教所说蕴相。起自心相。分别计度。执为实我。二缘邪教所说我相。起自心相。分别计度。执为实我。此二我执。粗故易断。初见道时。观一切法生空真如。即能除灭（已上）此上论文。具明俱生分别名义。生起所由。种类行相。治断之处。文一具故。相因连引。今取分别俱生名义。要由邪师邪教邪思惟三缘方起。名分别惑。三缘随一。作缘成立。不由三缘。与三界生俱起。此惑无始已来。熏习力故。此分别惑。见道所断。是故亦名见所断惑。修道之中。随应断灭。是故此名修所断惑。生五趣已任运生起。亦名任运起惑。上唯识文。约就我见。明见修惑。解本颂中。由假说我法我法言故。今章所明。亘通诸惑。成立分别俱生之义。而唯约就烦恼障门。明二乘人断烦恼故。总通泛谈。于烦恼所知二障中。各有分别俱生二门。建立法义。势变多端。或建立名。烦恼所知。此各亦有分别俱生。分别俱生。各有三种。谓种子。现行。余残习气也。亦束为二。正使习气。种子现行。俱名正使。或建立名。分别俱生。分别俱生。各各有烦恼所知二障。亦各有种子等如前。言总有十种者。此十烦恼。虽有分别俱生通局。不向通塞。总通有十。名十随眠。名十烦恼。旧名十使。叠束五见。名不正见。或名恶见。名六烦恼。唯识本颂。言烦恼谓贪嗔痴慢疑恶见是也。今约开分。故有十种。言一贪二嗔等者。此举十烦恼名。唯识第六。释本颂烦恼谓贪嗔等二句。释总名云。此贪等六性。是根本烦恼摄故。得烦恼名（已上）论明根本烦恼及随烦恼相故。即名本惑及以随惑。论释别名。明行相云。云何为贪。于有有具。染着为性。能障无贪。生苦为业。谓由爱力。取蕴生故（已上）性谓体状。业谓功能。此十烦恼。各有体用。烦恼大途。不过此二。论云。云何为嗔。于苦苦具。憎恚为性。能障无嗔。不安恶行所依为业谓嗔必令身心热恼。起诸恶业。不善性故（已上）贪对顺境。污染爱着。嗔对违境。憎忿乖背。贪嗔二惑。水火相违。论云。云何为痴。于诸理事。迷暗为性。能障无碍。一切杂染。所依为业。谓由无明。起疑。邪定。贪等烦恼。随烦恼业能招后生杂染法故（已上）无明即是痴之异名。闇冥之心。无明解故。无贪。无嗔。无痴。名三善根。是俱起法。三不善根。别起不俱。论云。云何为慢。恃己于他高举为性。能障不慢。生苦为业。谓若有慢。于德有德。心不谦下。由此生死轮转无穷。受诸苦故（已上）对他高自。独一不起。此有七慢九慢差别。论云。云何为疑。于诸谛理。犹豫为性。能障不疑善品为业。谓犹豫者。善不生故（已上）六烦恼门。总名恶见。论云。云何恶见。于诸谛理。颠倒推度染慧为性。能障善见。招苦为业。谓恶见者。多受苦故（已上）此释总名。论云。此见行相差别有五。一萨迦耶见。谓于五取蕴。执我我所。一切见趣所依为业（已上）萨迦耶见。此云有身见。即是我见。人见。人我见也。于五蕴法。计实有我。执有我故。亦执我所。故我及我所见。总通名身见。此见差别。有二十句。六十五等。皆是分别我见所摄。恐繁不明。论云。二边执见。谓即于彼随执断常。障处中行出离为业（已上）或断或常。起此偏执。此见差别。种类极多。六十二见等是也。论云。三邪见。谓谤因果作用实事。及非四见诸余邪执。如增上缘。名义遍故（已上）此见差别种类极多。或计自在等。是一切物因。或有横计诸邪解脱。或计梵王帝释常恒。或有妄执非道为道诸如是等。皆邪见摄。论云。四见取。谓于诸见及所依蕴。执为最胜。能得清净。一切斗诤所依为业（已上）执所依蕴最胜。能得三种之事。总名见取。论云。五戒禁取。谓于随顺诸见。戒禁及所依蕴。执为最胜。能得清净。无利勤若所依为业（已上）建立诸计。说不正因。制禁为戒。执为最胜。及以能净。非因计因。非道计道。无利勤苦。执所依蕴。此上五见。是开第六不正见惑。并贪等五。为十烦恼。十惑名义。取要如是。
    章于中四种下。二见修分别。言于中四种唯分别起等者。唯识论云。如是总别十烦恼中。六通俱生及分别起。任运思察。俱得生故。疑后三见唯分别起。要由恶友。或邪教思力。自审思察。方得生故（已上）言任运思察俱得生故者。明通分别俱生之相。任运通俱生故。思察通分别故。故安俱言。分别起门。十惑皆起。任运起门。唯贪等六。除疑后三见故。问边见中。有断常二见。边见通于俱生起者。为通断常。有所局耶。答。唯识论中。举二师义。论云。边执见中。通俱生者。有义唯断。常见相粗。恶友等力。方引生故。瑜伽等说。何边执见。是俱生耶。谓断见摄。学现观人。起如是怖。今者我我何所在耶。故禽兽等。若遇违缘。皆恐我断。而起惊怖。有义。彼论依粗细说。理实俱生亦通常见。谓禽兽等。执我常存。炽然造集长时资具。故显扬等诸论皆说。于五取蕴。执断计常。或是俱生。或分别起（已上）此中二义。初义俱生。唯起断见。依瑜伽论。断见摄故。后义断常二见俱起。依显扬论执断计常文故。上见修分别竟。
    章五识得起下。三八识分别。亦四。一五识惑。二意识惑。三末那惑。四赖耶无惑。今初。言五识得起初三者。五转识中。唯起贪嗔痴三惑故。且如眼识。见可爱境。起贪著者。是眼识相应贪故。见相违境。起嗔恚者。是眼识相应嗔故。见非违非顺境。闇冥顺痴。是眼识相应痴故。问。何故五识。无慢身边。答。五识总是无分别故。慢是自他称量生起。是有分别。五识无之。身见计我。虽是任运。由执计故。五识无有此执计情。边见断常。身见为依。是故五识。无身边见。是故五识。无三俱生。其疑后三见。唯分别起。五识无之。无分别故。言亦通分别及俱生者。五识相应。贪嗔无明。本是俱生。而亦有通分别起门。对上见修门故。致亦通言。五识虽是无分别法。而亦有起分别起惑。言由用意识中等者。此通妨难。谓有难言。五识并是无分别识。任运现量。缘境而已。分别起惑。由邪师等。由何五识得有见惑。故今会云。非是五识独起见惑。第六识中所起见惑。即邪师等三因所起。为此三因。所牵引故。于五识中。得起分别贪嗔无明。问意识分别起。引五识相何。答独头意识。起分别贪嗔。后续起五识贪嗔。所起贪嗔。必定应是分别起惑。如是等也。此就同类烦恼为言。或异类惑。引五识惑令分别起。应有此事。
    章意识具十种四分别六通二者。第六识中。无有不起之诸烦恼。一切皆起。无所遗故。言四分别者疑后三见。唯局分别起故。自余六惑。俱通分别俱生二种。
    章末那唯四下。三末那惑。亦二初正明。二是故唯四一句。结成。初中亦二。初明所有。谓末那唯四但俱生七字是也。末那简余识。唯四简余惑。但俱生简分别起。此第七识。唯俱生中。贪痴慢身见。四种相应末那行相。但缘第八见分谓我。以此为相。故四烦恼。皆带我言。谓我痴。我见。我慢。我爱也。此即执我为行相。故入道章云。第七相续。恒内执我。爱所执我故。得有贪。实非其我。迷无我理故。有无明。恃所执我。令心高举。故得有慢。于非我法。妄计为我。故有我见（已上）此乃末那所有惑也。
    章六中除嗔下。二明所无。亦二。初修中明无。二明无见惑。初中亦二。初总标二无。二以嗔唯不善下。别释二无。亦二。初明无嗔恚。二明无边见。今初。识中烦恼相应俱起。必由同性。若是异性。不能俱起。六识通三性。其所相应惑。必是同性。烦恼唯是不善有覆。随其性识。烦恼相应。嗔唯不善。与意识中不善门俱。而意性改转。口嗔无有改转。今第七识。唯有覆性。嗔唯不善。既是异性。故不相应。
    章又以一类相续下。二明无边见。此第七识。无始已来。一类展转相续无息。唯缘第八。执为我我。念念如是。无复计余。无有一念不执我时。是故边见。无应起时。身边二见。不并起故。我见人执。无间断故。问我见既无间断。何故贪等三起。答我见常恒。既无间断。然我见上兼有义分。爱我人故。有高举故。迷闇性故。若尔贪痴无有俱起。何故第七。此二相应。非是常途俱起门义。迷无我理。贪着我故。此义分故。得有贪爱。入道章云。何故无余答由爱我故。不得起嗔。我见以定。不得起疑。有我见故。故无余边见。以此五见体皆是慧。不可一心多慧并起。所以第七但四惑俱（已上）此中嗔边见。就俱生除之。疑后三见。就见修简之。唯见烦恼通二。中见皆是此中所除体相。此唯分别。次下除之。今此利用。俱生所除。
    章又以后三见及疑下。二明无见惑。亦二。初直明无。二通伏难。今初。向外之识相应烦恼。亦由外识谓邪师故。及邪教故。亦由自审思察。邪思惟故。故第六识相应诸惑。亦由邪师邪教等起。今第七识。向内缘虑。永无邪师邪教等缘。唯是任运。一类相续。计我。是故无有分别起惑。即如前引入道章明。
    章又由相续故下。二通伏难。谓有难言。若第七识。但俱生者。彼前五识。本是俱生。意识分别起门所引。亦起见惑。今第七识。亦应意识分别所引。起其见惑。何故不尔。故今答云。五识虽是本任运起。有间断故。俱生起门。数数间断。意识分别。所牵引故。亦起分别门贪嗔痴。今第七识。唯俱生门。常恒相续。无有间断起余门惑。是故不同五识意识所引起分别门惑也。
    章其第八识总不起下。四赖耶无惑。问何故第八诸惑不起。答识惑体生。一同生者。有相应义。今第八识。无覆无记。然诸烦恼。随应即通不善有覆。无有无覆无记烦恼。故第八识。无有烦恼。问若尔何故第八识中。得有不善不覆惑种。答一切烦恼。种子习气。皆无覆性。有漏法种性皆无记。故第八识自体分处。得持种子。唯识论云。此十烦恼。何识相应。藏识全无。末那有四。意识具十。五识唯三。谓贪嗔痴。无分别故。由称量等。起慢等故（已上）此总引证上四段义。入道章云。第八唯是无记性摄。烦恼染污。性既不同。故不俱也（已上）此明第八惑不相应。言染污性者。不善并有覆无记。俱名染污性也。彼章亦云。第六意识。遍通三性。缘内外境。有胜功力故。得具十眼等。五识不能秤量。故无有慢。无分别故。不得有疑。不起执故。故无五见（已上）此明意识所有。五识所无之相。
    章此分别俱生下。四三界分别。虽言三界。兼三性门。言此分别俱生皆通三界者。欲界之中。有其分别俱生烦恼。事义易知。色界分别邪师。邪教。自审思察。三种皆具。无色界中。虽无邪师邪教二缘。而有自审思惟之缘。色无色界。俱生烦恼。自然有之。与三界生。俱起成故。不待诸缘。任运起故。然欲界中。畜生等。起俱生惑。不能生起分别烦恼。言嗔唯欲界等者。不善唯是欲界系法。心识粗强。起恶心故。上二界中。四无量心。所制伏故。心即调柔。故其烦恼有覆无记。是故嗔恚。唯不善法。上二界中。不能生起。圆弘章二云。问烦恼障所摄烦恼六。通三界不。答五通三界。嗔唯欲界。何以故。嗔缘违境而起。上二界中。无违境故（已上）又云。问此诸烦恼。通三性不。答贪等五。通二性除善者。在上二界。一向有覆无记。若在欲界多分不善。或有覆无记。谓任运起。不能起恶行者。是谓末那等。嗔唯是不善（已上）问中诸烦恼者。问本惑随惑。三性门也。今且举本惑边。
    章其分别起者下。五开惑头数。亦二。初示相。二问答。初中亦二。初别明。二通前分别总有一百二十八也者。总结。初别明中。亦二。初分别起头数。二俱生起头数。今初。于三界中。各有四谛。若谛是果。欲色二界。五蕴果报。无色四蕴。除色蕴故。集谛是烦恼障。及有漏业。是苦之因。灭谛是果。出世法故。择灭无为。生空所显妙理。道谛是因。七科道品。灭谛之因。由此因道。得灭谛故。知苦断。集证。灭修。道是断证。法上无漏。故诸凡夫等。迷四谛理。不能知苦。不能断集。不能证灭。不能修道。轮回生死。不能出离。今明迷谬三界四谛。各起烦恼。有其分齐。欲界十使。皆迷四谛。上界无嗔。是故各起九种烦恼。色界三十六。无色三十六。都合即有七十二使。
    章其俱生者下。二俱生起头数。欲界有六俱生。小乘欲界唯四俱生。无身边故。大乘身边二见。亦通俱生故尔。色无色界。各五俱生。是故三界通成十六。
    章问何故前愚法小乘中下。二问答。小乘毗昙。于欲界中。迷苦有十。迷集灭谛。各有七使。除身见边见戒取见故。道下有八。余身边。故四谛下。有十。七。七。八。欲界四谛。有三十二。色无色界。各除嗔恚。各有二十八。合成五十六。并欲界三十二。三界都合八十八使。修惑四俱生。欲界具四。上二各三。总合十种。并前见惑。都合成九十八随眠。今大乘宗。迷谛尽理。是故通修总有一百二十八根本烦恼。问迷四谛理。起诸烦恼。迷谬起惑行相云何。答迷四谛理。有总有别。有亲有疏。行相多端。唯识论中。委细分别。彼论六云。然迷谛相。有总有别。总谓十种。皆迷四谛。苦集是彼因依处故。灭道是彼怖畏处故。别谓别迷四谛相起。二唯迷苦。八通迷四。身边二见。唯果处起。别空非我。属苦谛故。谓疑三见。亲迷苦理。二取执彼三见戒禁及所依蕴。为胜能净。于自他见及彼眷属。如次随应起贪恚慢。相应无智。与九同迷。不共无明。亲迷苦理。疑及邪见。亲迷集等。二取贪等。准苦应知。然嗔亦能亲迷灭道。由怖畏彼生增疾故。迷谛亲疏粗相。如是委细说者。贪嗔慢三见。疑俱生随应如彼俱生。二见及彼相应爱。慢。无明。虽迷苦谛。细难断故。修道方断。嗔余爱等。迷别事生。不违谛观。故修所断（已上）饰宗记七。辨迷谛相。先明小宗。后陈大乘。大乘迷谛。全依唯识。引本论文。次第述释。今全引彼。辨论文相。故彼文云。次辨大乘十种随眠。通约三界见修所断。自有二门。一者总迷门。通计三界见修所断。合有一百二十八。二者别迷门。通计三界见修所断。合有一百四。且总迷者。先辨欲界十种随眠。皆是四谛。唯识论第六释云。苦集是彼因依处故。灭道是彼怖畏处故。述曰。唯识论主。依集论第四。作如是释。杂集第七。释集论云。苦集二谛。皆是十种烦恼因缘。又为依处。诸家章疏。释集论不堪记录。今且释曰。苦是十惑因缘依处者。第八藏识是真苦谛。识中惑种是彼现惑之亲因缘。即此识体。是彼种现之所依处。集是十惑因依处者。十惑种现。是集谛体。现行十惑。熏生种子。种子生种。种生现行。此等皆是十惑因缘。即前前念现行十惑引后后念现行十惑。名为依处。谓若不迷苦集二谛。十惑无由从苦集生。是故十惑。各迷苦集也。灭道是彼怖畏处者。杂集第七释云。由烦恼力。乐着生死。于涅槃界。起悬崖想。生大怖畏。述曰。由十随眠在身中故。怖于灭道。迷于四谛。既各具十。故成四十。上之二界。各除四嗔。如是通计。三界合有百一十二。其修所断。多迷事起。欲界有六。谓身边见。虽迷苦理。于中有二。谓分别起。见道中断。其俱生者。修道方断。并贪嗔慢及以无明。故总有六。上界除嗔。故各具五。三界合计总有十六。通前百一十二。合成百二十八。次别迷者。前总迷门。通迷一切自所起处。及非起处。故四谛境。各具十迷。今别迷门。唯辨十惑自所起处。以为所迷。其义则异。故唯识论第六云。二唯迷苦。八迷通四。述曰。身边二见。唯于苦果不达是空及非我。故执我我所及以断常。故唯迷苦。余之八惑。四谛境中。皆容得起故。通迷四。且如邪见拨无四谛。疑及无明。随应准知。见取贪等。疏迷易晓。而论戒取。不同小宗亲迷苦道。谓此大宗。亦是疏迷。故通迷四。且大乘中。见戒二取。若苦谛下。即执身边及以邪见。以为最胜及能得净。余三谛下。唯报邪见。以为最胜及能得净。问若尔。二取有何差别。答见取但执最胜得净。论其戒取。不但执胜及能得净。亦欲随顺此邪见等。受持戒禁。见取既随邪见等生。故是疏迷。四谛之境。故通迷四（小宗见取。唯执最胜。戒取唯执得净）由斯理趣。苦下具十。余三各八。欲界合计有三十四。上界除嗔。是故三界别迷谛境。合九十四。修所断十。同萨婆多。以身边见。决定不缘修所断中所缘事起故。次除之也。事理体同。而由解异故也。如是总计见修所断。三界合成一百四惑。此别迷门。具如瑜伽第五十八。西明法师。唯识疏第六中。不晓差别。而合别迷。亦有一有二十八者。深为课谬矣。次辨迷谛亲疏者。有粗细门。且粗门者。戒取回入疏迷之中。嗔通亲迷。灭道二谛。憎此二故。余义并同萨婆多说。细相门者。贪嗔慢三。通亲迷四。不能繁叙（已上）此大乘宗。迷谛相状。大乘义中。数有指同。小宗之者。事须引之。应知其相。饰宗记中。于小乘中。明有宗义。故彼文云。且依萨婆多约十随眠。迷四谛异。及三界别。成八十八。先辨欲界迷四谛异。成三十二。谓迷苦谛。具十随眠。一有身见。二边执见。三邪见。四见取。五戒禁取。六疑。七贪。八嗔。九慢。十无明。次辨迷集及灭谛。各唯七种。谓于十中。除身边见。及除戒取。次辨迷道。唯除身边。具余八种。如是通计。总三十二。上二界中。无可憎境。故迷四谛。各除一嗔。通计但有二十八惑。色界既然。无色亦尔。如是总计。成八十八。于中若辨亲疏。迷谛十随眠中。二种一向亲迷四谛。一邪见。二疑。四种一向疏迷四谛。一见取。二贪。三嗔。四慢。一通亲疏。迷于四谛。谓是无明。二种唯局亲迷苦谛。谓身边见。一通亲迷苦道两谛。谓戒禁取。于中且辨二亲迷四者。谓由邪见。发无四谛。复由疑故。疑于苦等。为是苦等。为非苦等。次辨四种疏迷四者。谓由见取。执前邪见。以为最胜。复由贪着自见。憎嫉他见。复由慢故。持己恶见。陵蔑于他。次辨无明通亲疏者。不苦无明。亲愚四谛。不能了知也。相应无明。若与邪见疑相应者。亦是亲迷。与贪嗔慢见取相应。即是疏迷。次辨身边唯亲迷苦者。婆娑五十二意云。且有身见。迷五取蕴。苦果处故。执我我所。复起边见。执我断常。理无迷余。集等三谛。而执我等。故此二见。唯亲迷苦。次辨戒取亲迷苦道者。即五十二意云。执能得净。名为戒取。然诸外道。亦能知其惑业之集。招于秽果。故不于集。执能得净。然此戒取。总有二种。一者非因计因。二者非道计道。且非因计因者。由不了知苦果是苦。执梵王等。苦体为因。能生有情。故亲迷苦。非道计道者。由诸外道。亦能知灭是清净处。为求此净。发起种种无利苦行。谓之为道。此由亲迷真实道故。故亲迷道。非因计因。不名迷集。以识集故。非道计道。名为迷道。不闻道故。上来广辨见所断惑。因此乘明修所断惑。缘事而起。欲界有四。贪嗔慢无明。上界除嗔。三界总计。合有十种。故萨婆多。见修所断。总九十八（已上）言因此乘明修所断惑者。迷谛惑者。要是分别起门烦恼。上广明竟。乘便剩明任运起惑。非正意故。言因乘明。唯识论第六。随本颂文。列释根本十烦恼已。托种种义。诸门分别。建立十二大门明之。一分别俱生门。二自类相应门。明十烦恼俱起不俱起故。三诸识相应门。四诸受相应门。五别境相应门。六不善有覆门。七三界分别门。八学等分别门。九三断分别门。十缘有事无事门。十一有漏缘无漏缘分别门。十二缘自他地事境名境门。此是大门。子段三门。巨细总通有十五门。谓第一分别俱生门中。子段有边见断常异解门。第七三界门中。有上下相起门。第九三断门中。有迷谛总别亲疏门。故成巨细十五门也。今此章中。略有三门。谓第一见修分别门。第三诸识相应门。第七三界分别门。兼有第六不善有覆门。正兼通有四门分别。此即极略简要陈述。虽因乘。此应明余门。章主事简。恐繁不陈。唯识陈说十五门已云。余门分别。如理应思（已上）此指自论不尽。余门彼疏释云。谓有无异熟。有漏无漏。七随眠摄。八缠诸盖摄。乃至九品等分别皆如理思（已上）乐广之者乘便尽义。存要之者。删繁取简。广略丰约。随学士意。结集三藏阿罗汉等。安布文义。既有广略。翻译经论三藏师等。安文列句。繁略非一。佛陀耶舍译。四分律。乐广好丰。而旧译三藏。多好文精要。大唐玄奘三藏已后。所传教藏。皆名新译。旧译经论。后更重译。卷轴是多。文句具周。旧译维摩经二卷。或三卷。玄奘新译六卷成部。真谛起信论。唯有一卷。喜学新译部成二卷。如华严经入法略品。三代所译。次第渐广。又有旧译多轴。新译少卷。求那所译。楞伽经十卷成部。喜学所译。七卷成部。又于旧译中。西晋正法华。十轴成部。姚秦罗什所翻七卷。如是广略。事义不定。天竺诸大论师。解经释论。文义广略。事极多端。震旦诸师。制疏释经。立章明义。广略丰俭。事亦多途。如是等相。事义非一。问上明本惑十随眠相。其随烦恼行相云何。答章中唯陈本惑相貌。至随惑者。略不言之。虽略不言。乘便明之。唯识论云。已说根本六烦恼相。诸随烦恼。其相云何。颂曰。随烦恼谓忿恨覆恼嫉悭诳谄与害憍。无惭及无愧。掉举与惛沈。不信并懈怠。放逸及失念。散乱不正知。论曰。唯是烦恼分位差别。等流性故。名随烦恼。此二十种。类别有三。谓忿等十。各别起故。名小随烦恼。无惭等二。遍不善故。名中随烦恼。掉举八。遍染心故。名大随烦恼（已上）二十随惑。一一名义。论细解释。恐繁不引。论释二十随惑相已。总相料简。有十二门。通计子段。成十六门（述记为十三。而第十不见）第一假实门。论云如是二十随烦恼中。小十大三。定是假有。无惭无愧。不信懈怠。定是实有。教理成故。掉举惛沈。散乱三种。有义是假。有义是实。所列理教。如前应知（已上）第二俱生分别门。论云。二十皆通俱生分别。随二烦恼势力起故（已上）第三自相应门。论云。此二十中。小十展转。定不俱起。互相违故。行相粗猛。各为主故。中二。一切不善心俱。随应皆得小大俱起。论说大八遍诸染心。展转小中。皆容俱起。有处说六遍染心者。惛掉增时。不俱起故。有处但说五遍染者。以惛掉等。违唯善故（已上）第四诸识俱起门。论云。此唯染故。非第八俱。第七识中。唯有大八取舍差别。如上应如。第六识俱。容有一切。小十粗猛。五识中无。中大相通。五识容有（已上）第五受俱门。文繁略之。第六别境相应门。论云。如是二十。与别境五。皆容俱起。不相违故。染念染慧。虽非念慧俱。而痴分者。亦得相应故。念亦缘现曾习类境。忿亦得缘刹那过去故。忿与念亦得相应。染定起时。心亦^8□扰。故乱与定相应无失（已上）第七根本相应门。论云。中二大八。十烦恼俱。小十定非见疑俱起。此相粗动。彼审细故。忿等五法。容慢痴俱。非贪恚并。是嗔分故。悭痴慢俱。非贪嗔并。是贪分故。憍唯痴俱。与慢解别。是贪分故。覆谄与诳。贪痴慢俱。行相无违。贪痴分故。第八三性门。论云。小七中二。唯不善摄。小三大八。亦通无记（已上）第九三界门。子门有三。一三界通塞门。论云。小七中二。唯欲界摄。诳谄欲色。余通三界（已上）二生下起上。生上起下门。三上下相缘门。并略不引。第十学等门。论又略之。第十一三断分别门。此中二段。初后十为一段。二前十为一段。初中有三子门。一见修断门。二迷谛总别门。三迷行观疏门。前十为一段。亦有迷谛等。一一论文。恐繁不引。第十二有事等门。论文略之。义忠师云。即忿等十。放逸失念。及不正知。此十三数。依他根本烦恼而起。名之为随。无惭无愧。掉举惛沈。不信懈怠。及散乱七种。虽非依彼根本而起。缘彼得有。亦名为随（已上）言忿等十三依根本者。忿是嗔恚一分为体。恨亦嗔分。覆即贪痴一分为体。恼嫉俱嗔一分为体。悭亦贪分。诳谄俱是贪痴一分。害嗔悭贪放逸。依怠三毒假立。失念痴分。不正知者。慧痴一分。此之十三。多是本惑三毒分位而建立也。自余乃是。别有自性。是其等流。故并名随。唯识论中。举二十种。为随烦恼。百法论中。所列亦尔。瑜伽本地分中。说二十二随惑。此二十外。加其邪欲及邪胜解。义忠师云。且瑜伽论随惑位中。开二数者。障义是重。故开二数（已上）海东丘龙大师。依此二十二随惑门。分别义定。故二障义云。放逸等十。及诳谄憍。唯通不善。有覆无记。忿恨覆恼悭嫉。与害无惭无愧。如是九种。唯不善性。此中无惭无愧。论其自性。遍行一切不善心中。若说增用。愧通一切。惭未必通（已上）又引瑜伽云。放逸。掉举。惛沈。不信。懈怠。邪欲邪胜解。邪念。散乱。不正知。此十通一切染污心起。通一切处三界所系。忿。恨。覆。恼。嫉。恼。谄。诳。憍。害。此十各别。不善心起。若一生时。必无第二。如是十种。皆欲界系。除谄诳憍。由诳及谄至初静虑。憍通三界。此并前二。若在上地。唯无记性（已上）又寻。伺。恶作。睡眠四种。不定心所。亦入随摄。虽非随性。三性一故。二障义云。随烦恼中。寻。伺。恶作。睡眠。此四通于三性。而在善中。未必皆是随烦恼性。如于梦中修无漏道。此中眠数。非惑性故。其余三种。准此可知（已上）又引瑜伽云。寻。伺。恶作。睡眠。此四通三性心。非一切处。非一切时。若有极久寻求伺察。便令身疲念失。心亦劳损。是故寻伺。名随烦恼。此二乃至初静虑地。恶作睡眠。唯在欲界（已上）入道章中。具释二十。约识判云。随烦恼者。此唯染故。非第八俱。第七识中。唯有八大。谓掉举。惛沈。不信。懈怠。放逸。失念。散乱。不正知。第六意识。容一切俱。五识得与无惭无愧并掉举八。十种相应。问。何所以耶。答。第八第六。义同前释。以掉举八遍诸染心。第七是染。故得八俱。五识有染。亦得有八。无惭无愧。遍不善心。眼等五识。得有不善。故得相应（已上）然此随惑。约就四谛修道五门。明其数相。依唯识论。约二十随。瑜伽论。约二十二随。玄隆法师。依瑜伽论。若依元晓二障义说。二十二上。更加寻伺悔眠四法。为随惑摄。总成二十六法。应约此论数相。今约二十二随为言。所言二十二随惑者。唯识二十随烦恼上。既加邪欲邪胜解二此随烦恼。见修通论。总有二百三十种相。其分别随。欲界四谛。各二十二。谓忿恨等皆具足故。总通计有八十八种。色界四谛。各除九法。谓忿恨覆恼悭嫉害无惭无愧也。自余十三。四谛各有。都合成五十二法也。无色界四谛下。各除十一。九法如色界除。更除谄诳二法。自余十一。四谛各有。合成四十四法。三界四谛。总有一百八十四随烦恼法。欲界修惑。二十二法。色界修惑。除忿等九。余有十三。无色修惑。更除谄诳。余有十一。三界修道下惑。总有四十六法。加前见道百八十四。都合总成二百三十随烦恼法。亦加根本百二十八。总相通有三百五十八烦恼障法。若依唯识。除邪欲邪胜解。唯就二十。明数相者。随应数灭。其相易知。本随二惑。扰恼有情。是故总通名烦恼障。

于时应长元年（辛亥）五月十八日于东大寺戒坛院述之
华严宗沙门凝然春秋七十二
文化（辛未）十月二十六日以嵯峨大觉寺所藏然师手笔之本校之
比丘典寿春秋五十四

五教章通路记卷第四十四（终）
五教章通路记卷第四十五

　　  东大寺沙门凝然述
    　　
　　　　　
　　　　　
　　　　　

    章第二断得果者下。文中为二。初明断二障。二明种子断。初中亦二。初断烦恼障。二断所知障。初断烦恼障中。亦二。初断分别惑。二断俱生惑。初中亦二。初总标。二一若从具缚下。别释。亦二。初明相。二引证。初中亦三。初具缚人。二倍离欲。三已离欲。今初。言从具缚入真见道者。此门行人。名次第证。凡夫位中。未能伏断一毫烦恼。从具缚地。入见道人。即住初果。声闻乘人。住其种姓。值善友缘。发心修行。种植顺解脱分善根。修五停心。次入别相念处之位。次入总相念住之位。顺解脱分善根成就。次入顺决择分善位。此即内凡四善根位。亦名加行。声闻阶位。虽有多类。今且依彼五位之门。陈述行位断证始终。唯识论中。总立五位。虽约菩萨修行。唯识兼陈三乘五位行相。此即一个资粮加行等。五位相也。顺解脱分。五停念处。是资粮位。解脱位故。其四善根。顺决择分。是加行位。即内凡位。问小宗俱舍。顺解脱位。入修要门。唯立二门。一不净观。二持息念。即数息观。今大乘宗。立声闻修。为亦修二门。具立五停耶。答东塔律师。释四分律。陈声闻行。专依俱舍。入修要门。唯立二门。谓不净观。及持息念。定宾律师。饰宗记中。引彼已云。今详贪寻。理须此二。傥缘性等。岂得同然。此出小宗俱舍中。偏僻之教。岂能遍达有情机缘（已上）今大乘宗。遍投机缘。具立五停。治五妄想。一不净观。对治贪惑。二慈悲观。对治嗔恚。三缘性缘起观。言缘性者。依四种道理。缘无有人我。唯有其法。作此观行。即观十二缘起支法。破遣人我。痴增上者。于此所缘。作意思惟。惑得微薄。四界差别观谓是六界。地水火风空识为六。观此六界。唯有事法。无有人我。见人空理。瑜伽毗昙。六界为境。若涅槃经。观十八界。名观分别观。着我增者。作此治法。五持息念。对治散乱。五妄想增者。随应观此五。随一观成。堪入后位。第二别相念住。前治行成。即入此位。今此位者。以自共相。观身等境。别别对修。乃以此四。破外四倒。观解明白。所得增盛。第三总相念住。观行纯熟。总相缘修。所谓总缘身等四境。总缘自相及以共相。此即今位观行相貌。此上二位。通名念处。总别虽异。所观同故。上来三位。总名解脱。以行解微薄。心未邻理故。即是资粮顺解脱分位也。然世出世。伏断修入。有七作意。以摄始终。一了相作意。二胜解作意。三远离作意。四观察作意。五摄乐作意。六加行究竟作意。七加行究竟果作意。世间八定。伏道离欲。如瑜伽论第二十三。出世伏断。离染之相。即如彼论第二十四。今就出道伏断之中。约声闻位。次第配之。璟兴法师。瑜伽抄十二云。前三方便。修了相作意。为了四谛十六行等。种种相状。四善根中。修胜解作意。胜解心中。修作意者。见道近于胜解净行故。于见道中。修远离作意。能尽见惑。于修位中。修摄乐作意。进断修惑。取中二果。及断色无色惑。乃至非想八无间来。是摄乐作意。所作之位。观察作意。于修位中。已断未断之处。能观察知。断非想惑。第九无间。金刚喻定。是加行究竟作意。尽无生智。是加行究竟果作意（已上）瑜伽论中。寄相如是。分别据实。处处有七作意。今此五停四念三位。乃至具修了相作意。故此作意之中。修四谛十六行。备了彼彼各各相状。然举五停四念住者。就其增胜。以为位纲。非不修习自余行业。广如瑜伽论中具说。资粮位竟。次入加行顺决择分。内凡之位。有暖顶忍世第一法。四加行法。暖顶二位。具修四谛十六行相。忍位三品。下忍具修四谛十六行相。而以一心。修谛行相。中忍渐略。减缘减行。乃至二行二刹那修。上忍一行一刹那也。世第一法。一行一念。谓观行者。从前已来数数修习。多时运积。故至此位。永断能障粗品。我慢及于涅槃。摄受增上。意乐适悦。便能舍离后后观心所有加行。住无加行。无分别心。生空观智。纯熟无相。瑜伽论云。彼于尔时。其心似减。而非实减。似无所缘。而非无缘。又于尔时。其静。虽似远离。而非远离（已上）璟十二云。暖等善根。随分寂静。似真无漏。远离之心。体是有漏。而非远离（已上）此释论其静等文也。此有漏心。最后边畔。既得如是趣现。观心不久。当入正性离生。瑜伽论云。即于如是寂静心位。最后一念。无分别心。从此无间。于亦所观诸圣谛理。起内作意。此即名为世第一法（已上）遁伦记云。于四善根寂静心位。最后一念。于诸谛理。起内作意。名世第一法。此有两解。一云。以此文证世第一法。通缘四谛。作无我观。论既云诸圣谛理。故知。非一谛也。此文即顺涅槃经说。世第一法。亦缘四谛。不同小论唯缘苦谛。二云。世第一法。唯缘一谛。同小论说。今此文相。举总取别。谓于前暖等。前观诸圣谛理中之一。起内作意也。然涅槃经。说缘四谛者。远云。释云。观谛有其二种。一者行修现在所起。二者得修未来所成。世第一法。现在所修。虽观一谛一行。未来缘于四谛增明。今修得修。名缘四谛。今解彼经。亦举总取别。虽总举四谛。而意所苦谛故也（已上）虽有二解。后解是好。若如初释。上忍如何。又不可有减缘减行。然四加行。渐近见道。时节稍逼。观行随减。故中忍后。有减行等。如是运心。世第一法。等无间心。即入见道。事义便易。次第必然。是故当知。世第一法。一行一念。全同小论。已上四位。顺决择竟。上来五停及四念处。暖等四心。总名见道前七方便。仁王经中。名为七贤。若四位门。此七方便。合为一位。名方便道。然就义门。约远近等故。分资粮加行二位。故成夷齐分列。成五位门也。第三明入见道位者。此声闻人。从具缚地。发足修行。资粮加行。七方便竟。无漏智发。断惑理理。圣位方至。故世第一法。等无间位。无漏现前。圣智方显。此时惑障种子顿断。次刹那心。能证妙智。即证空理。然所断障。有其二种。一烦恼障。二所知障。声闻唯断烦恼障全。后有断所知障之一分。烦恼障中。亦有分别俱生二惑。今此见道。断分别惑。声闻断惑。要先断灭分别烦恼。后修道中。渐断修惑。玄记十。引唯识九云。二乘见道。现在前时。唯断一种。名得圣性（已上）此一种者。指分别烦恼也。问声闻入见。总有几种。答声闻入见总有二种。一真见道。生空无漏正体智起。顿断三界分别惑故。此即缘非安立谛也。二相见道。真见顿断顿证之后。起后得智。安摸仿像前所断证。上下谛等。次第缘观。此即观其安立谛也。问何故名为真相见道。答见道初念。根本智起。实断见惑。实证生空所显真理。此根本智。先断惑种。是名无间道。次此正智。证显真理。如理正智。体会真如。不变影像。真契当故。真正体智。实断实证。故此见道。立以真名。相见道者。安立仿学后得无分别智。虽观真如证生空理。而变影像。缘观安摸。不能体会自性真理。缘观所变影像真理。为其所证。断惑非实。先实断故。于前实断。安摸仿像。更作断惑行相而已。问唯识论意。大小相待。菩萨具观安立谛及非安立谛。二乘唯观安立谛门。此即本论唯识所说。今何故言具观安立非安立谛。答此观行法。何位中修。唯识虽且言安立谛。而疏家得意。判言亦观非安立谛。二乘之人。七方便中。观安非安二种法。论及解释。所说有由。唯识九云。此位菩萨（四善根位）于安立谛。非安立谛。俱学观察。为引当来二种见故。及伏分别二种障故。非安立谛。是正所观。非如二乘唯观安立（已上）此意二乘。唯安立观。言非如二乘唯观安立。述记九云。然二乘者。自乘唯说作四谛安立观。菩萨不尔。今说。于彼亦作人空非安立观。然不同菩萨。菩萨二空俱作。为显。彼劣故不说之。又二乘者。亦唯作安立。不同菩萨。行智深广。彼不尔故（已上）此中二释。一即如论。一观非安。仍会论文。此乃二乘。唯作安立。无非安立。以是愚法二乘人故。如论所说。又不愚法者。通作二观。虽作非安。不及菩萨。此安非安。唯生空观。非法空观。菩萨具观二空。安立非安立谛。俱是深胜。此中。愚法。不愚法者。就定性二乘立此二类也。不同贤首所立二类。贤首所立。以小乘教中所说二乘。为愚法人。以大乘教所说二乘。名不愚法。问如小乘教萨婆多等。世第一法。等无间心。苦法智忍无漏初生。顿断欲界苦谛下十随眠。是无间道。此时惑得。犹有未忏。次苦法智现前之位。惑得已灭。即证烦恼。灭下无为。是名择灭无为。如是次第。苦类智忍。苦类智。断上二界各九随眠。无间解脱。乃至第十五心。断上二界道谛下八随眠。无间道名道类智忍。此十五刹那。为见道时分。第十六心。道类智位。总得三界见惑灭。理已见四真谛。生空真理。苏息圆满。即名修道。今大乘宗。立二种见。真见道位。实断实证。何故小教不立二见。又小乘教中。立真相见耶。答愚法小乘教中。如问中言。唯言苦法智忍。苦法智等。立十五心见道。不分真相二种见道。然以大乘。望愚法教。拟对见之。理实愚法教中小乘。入真见道。实断三界分别惑种。实证惑灭。所显空理。然彼教中。不说此义。是故小教不立真见。问何故小教。不立真见。答依正体智断惑证理。甚深微密。非彼所知。是故不说彼真见道。问已断证处。何故不知。答小乘机浅。断证微细。虽得实义。不知其处。瑜伽论中。弥勒大士。以补处智。直见小乘断证之处。说显而已。问若尔小教说相见耶。答言相见者。真见之上。法彼断证。作仿学观。安摸建立。既彼不知真见实义。由何得有仿学义门。是故不说相见道义。问若小乘教。不说真相二种见者。彼教所说见道义者。何等见道。真相二外。有见道耶。彼见一向无所当耶。答彼教既不得说真见。故亦无有相见道义。待对之法。无独立故。非二见外有别见道。小乘见道。对大见之小教见道。即当大乘相见道义。问三心十六心。当何见道义。答小乘见道。当大乘宗十六心相。问大乘见道。有所取能取。十六心。有上下八谛十六心。小教见道。当何十六。答小教所说见道义门总名。即当上下八谛行相。少分似大乘宗所取能取。大乘所取能取。即言苦法智忍。苦法智等故。而非全同。第二十六。既言下上十六心见。故名是同。而其行相。名现观忍及现观智。欲界四谛。各有此二。上界四谛。亦有此二。此二行相。如次无间解脱二道法。前真见。无间解脱。见分观谛。是故行相亦少相似。问小教见道。自当大乘相见道者。小教见道。如大相见。唯仿学观应。非全是实断证耶。答不然。小乘见道。虽当大相。而小乘人。以此即谓实断实证。实由此观。断灭三界分别或故。问小教所说。入见之人。前十五心。皆实断耶。其中有实断证之处。真见二念。无间解脱二道处耶。又十五心外。有真见处耶。答虽无分明教文别释。以义推之。十五心中。初二之心。应是真见道断证分齐处。所以然者。世第一法等无间心。是见道初无漏。此处即是真见道断障。无间道此当苦法智忍。次刹那心。是解脱道。即证真理。当苦法智。此真见道。分别起惑。皆悉顿断。无有所遗。然小乘宗谓。初二心。唯断欲界苦谛十或。证其灭理。然后十三刹那心念。当相见道。小乘亦谓。实断实证。以不知其真见处故。问若十三心。当相见者。无初二念相见道耶。初二见道。属真见故。答今唯拟对。后十三心。当相见道分齐而已。小乘不说真相。大乘有别所立。大乘声闻。先入真见。后入相见。故真见外别立相见。问今章唯明真见断证。不言相见。何辄立之。若有相见。章何不言。答声闻菩萨。皆入相见所有种种见道行相。三乘同入。无所阙故。章且约就实断实证。故唯陈述真见断证。问菩萨见道。有真相二。相见道中。有三心相。十六心相。十六心中。亦有所取能取十六。上下八谛十六。菩萨皆入此诸见道。今声闻人。如菩萨人。皆入此耶。若尔。三心相见。云何得入。答此见道相。三乘通履。所有见道。声闻皆历然。声闻宗。大乘宗意。三心相见。入不入义。率尔难定。法相宗师。精研多端。灯第七云。问大乘真见。为二障据彼总别立三心。二乘真见。断一障。应亦别总立二心。答说六现观既通三乘。现观智谛。现观之中。辨此三心。故许小有。亦复无妨。又解不许。二乘唯观安立谛故。此非安立。二乘不作。若许作者。何故诸部小乘之中。皆不说有二心见道。若尔。初十六心。诸部亦无。岂可不作。若亦不作。违杂集第九。彼云。安立者。谓声闻等。随自所证。已得究竟。为欲令他亦了知故。乃至安立道谛。谓于诸谛中。有如是如是忍。如是如是智。如是等。既尔。何故诸部。不说总十六心。但有上下十六心耶。答约不愚法。依大乘教中声闻乘法。作安立观诸部小乘。多约愚法依彼小教。故不能作。问若尔。三心亦应如是。答杂集论中。但说安立。不说声闻作非安立。胜鬘经亦云。声闻知有作。二解任情（已上）此二解者。一云。声闻亦作非安立观。非唯安立。二云。声闻唯作安立谛观。是故真见后。唯作十六心。问声闻非安立。唯作生空观。云何得有三心相见。二空别总。成三心故。谓烦恼障。有上下二。所知亦二。成三心者。一生空上品。二法空上。以为中品。一二空各下。合为下品。如是二空。得成三心。云何二乘。得成三心。答谁言二乘修三心相。声闻非安。是二心故。云何二心作安观。于烦恼障。分为上下。初之心名上品。内遣有情假缘智。后之心名下品。内遣有情假缘智。初是下品生空观智。断上品烦恼。后是上品生空观智。断下品见惑。是其二心相见。非安立谛观门。下智对上惑。上智对下惑。若约智者。或亦名下。约智下惑亦名上品。言若尔初十六心诸部亦无者。此文意云。所取能取十六心见。小乘诸部。都无说之。由不说之。大乘不说观此门者。何故大乘。盛明此观。二心非安立谛相见义。亦可尔。小乘诸部。虽不说之。大乘修之。有何遮妨。言总十六心者。即所取能取十六心也。虽言二解。任情后解是好。杂集。唯识及胜鬘经。不说声闻作非安立故。故淄州补阙章云。何故不作三心相耶。诸论说为非安立观。二乘相见。唯安立故（已上）此释二乘唯安立观问十六心相。亦有二种。一所取能取。二上下八谛。此二并是缘安立谛。此法彼真见道故。声闻缘觉。所有相见。为二种俱入。有不入者耶。答今声闻乘。二种十六。入及不入。义非一准。故灯七云。问未知二乘具作二种。为随作一。答不愚法者。作二十六。愚法之者。作后十六。或广慧者。作二十六。非广慧者。但作上下。所以瑜伽五十五。但说上下一十六心。据三乘通及非广慧。杂集论中。说总十六。今此论中。具说二种（已上）补阙章云。其相见道。二十六心。或随作一。无处说作。不同有部唯上下品观。故杂集说总十六（谓所取能取也）已云。一切道谛。由四种相应。谓安立故等。言安立者。谓声闻等。随自所证。已得究竟。为观令他亦了知故。故知。亦作此总谛观。有义但作上下十六。以力劣故。不能合缘。言安立者。因明总十六故。分别一切。不尔。应言此道谛等。不言一切。然准对法。无说上下十六心文（已上）虽有数解。且以灯释。为其大途。余即准决。然杂心俱舍等。愚法小乘教中所明。渐历见道之相。其名即当上下八谛。其义即当所取能取。此乃小乘多分所说。然愚法教。成实论宗。天异毗昙所说见道。以一时对观。多念运修故。瑜伽三十四说见道相云。从此无间。于前所观诸圣谛理。起内作意。作意无间。随前次第所观诸谛。若是现见。若非现见诸圣谛中。如其次第。有无分别决定智。现见智生。由此生故。三异所系。见道所安。附属所依。诸烦恼品。一切粗重。皆悉永断（已上）略纂云。从前世第一法无间。从世第一法所观诸圣谛理。今于真见道门。起内作意。此真见道作意。无间于相见道中。随前第一法时。所观诸谛。若此亦现见他方。不同分界等。不现见。诸圣谛中。如苦等之次第。有无漏无分别决定。不由他引自。生疑智现前。以现量证智生。非如见道前。即有分别疑。可比度而生。是此中意。又证世第一法无间。名从无间。今意欲解真见道。虽知越说相见道。却解所从无间处。即世第一法。今却成前。谓前所观诸圣谛理。起内作意。即乃世第一法时。此作意无门。从前次第所观诸谛。相见道中。若现见不现见。决定智现见智生。亦是此中意（已上）憬兴遁伦。各释此文。委细显了。恐繁不引。二障义云。立此见道。有二种道理。一者安立圣教道理。二者内证胜义道理。初门之中。先明二乘。后说菩萨。就二乘人。入见道时。说十六心次第而转渐断上下八谛下惑。如声闻地决择中言。苦法智品见道。对治欲界见所断法。苦类智品见道。对治色无色界见所断法故。所以安立十六心者。由此见道能生出观十六行相差别世智。是故因中说其果相（已上）又云。次明内证胜义道理者。三乘圣人。入见道时。唯有一心内证真如。无有十六及三差别。言一心者。入观之内。唯有一品。前后相似。无差别故。说名一心。非约刹那。名为一心。如夫人经言。声闻独觉。初观圣谛。以一智。断诸住地。一智四断除蜜。强言一切声闻独觉菩萨皆共。此一妙清净道。皆同此一究竟清净故。又显扬论云。除众生执。现起源故。觉法实性。永断法执。法执断时。当知前断众生执随眠。瑜伽论中。亦同此说（已上）此中内证。当真见道。安立即当相见道也。真见道中。实断实证。所应作事。顿成满足。相见道中。仿摸前真。渐历对观。非实断证。问其相见道。十六心何。答虽有二种十六心见。就必定作。明上下谛。苦法智忍。乃至道类智名。与愚法小乘教同。且苦法智忍者。苦谓苦谛。法谓教法。智谓于前方便道中。缘教法智。所言忍者。谓先观增上力故。于各别苦谛中。起现证无漏慧。正观三界苦谛真如。是为其相。由此慧故。永舍一切见苦所断三界所系二十八随眠。欲界苦下。有十随眠。上界苦除嗔各九。故总合有二十八惑。苦法智者。谓忍无间观前真如。证前所断烦恼解脱。苦类智忍者。谓此无间无漏慧生。于法忍智。各别内证。言后圣法。皆是此类。苦类智者。谓此无间无漏智生。审定印可苦类智忍。此是苦下所起四心。余之三谛。各有四心。随应断惑证理。内证印定准知。十六心义。与愚法异。问此见道中。经几时分。答真见道中。有一无间一解脱道。若立胜进道。即成三刹那。相见道中。经十六心。此即上下八谛相见决定。入此八谛道故。若立二心。非安立谛。即加二念所经时分。若加所取能取时分。即增加也。如是见道时分。俱舍婆沙。诸毗昙论。见道时分。唯十五心。今此大乘。即异彼宗。问此之见道。真相二种。与彼向果。云何相摄。答此真见道。及相见中。前十五心。是预流向之一分也。一座顺决择分之者。兼取暖等为初向故。第十六心。初果一分。安非安立。圆满时分。建立初果。是初念故。从此已后。未起二果。胜进道前。皆是初果。初果时分。是久延故。此顺毗昙。故十五心。为见道时。若顺成实。见道时分。经多刹那。一时见谛。以无量心。断诸见惑。此间皆是预流向位。名一无间。最后圆满。名解脱道。即是初果。属修道分。问其十六心相见道者。唯是仿学真见道事。其相见道第十六心。建立初果。相见道中。断惑证理。既非实事。摸前事故。所得初果。亦非实事。仿学真见。所得果故。若尔。真见道中。解脱道时。应建立其预流果耶。答据其实义。即真见道证理之时。立预流果。断或证理。事圆满故。证无为果。已满足故。第十六心。获有为果。安摸仿像。义圆满故。若尔大乘见道。一念是一刹那。有何违妨。然顺小宗。真相满足上下八谛。第十五心。此间名为见道时分。第十六心已后。并是修道分位。道类智位。初果初念。章文言若从具缚入真见道。刹那顿断三界四谛分别烦恼。得预流果者。必定即是真见道时。解脱道位。立预流果。以是顿断顿证。实断实证处故。
　　章二若倍离欲人下。二倍离欲。此人昔日。在凡夫时。以有漏智。厌下欣上。伏断欲界前六品修惑。此即或在外道法时。后入佛法。发心修行。乃至忍位。世第一法次刹那心。苦法智忍。见道初。无漏法现在前。今大乘宗。此初无漏。即真见道。断三界见惑。次刹那心。即解脱道。是证空理。真见初念。正断三界分别起惑。此一念时。兼永断前所伏欲界前六品。俱生烦恼种子。其相见道。前十五心。即见道位。第十六心。修道初念。即成第二一来果体。六品修惑。已永断竟。即居一来果。不言初果。是名超越一来果人。萨婆多宗。许有漏断故。超越证入见道时。唯断见惑。不断修惑。修惑六品。以有漏智。前已断故。成实论宗。不许有漏智断。而许伏断。虽许伏灭。非超越证。彼宗不立超越证故。今大乘宗。唯许以有漏智。伏灭烦恼。入见道时。兼断已前所伏惑种。故此见道。即成第二果之向。名一来向。问见修二道。治道各别。各以当道。断彼彼惑。今何以此见惑治道。得断修道所断惑种。岂非治道相杂乱耶。答治道各对。常途行相。今此兼断。不同常途。已伏惑种势力微劣。见道既为一来之向。故虽修惑。见下永断。今章即明见道智下。兼断已伏修惑种子。慈恩大师。所立亦尔。元晓大师。不许此义。治道别故。无杂乱治。二障义云。断见惑者。有其三人（乃至）倍离欲人。入见道者。兼断倍欲。证一来果。已离欲人。入见道者。兼断九品。证不还果。乃至后二种人。所以能断修惑种子者。见道之品。实不能对修惑之品。是故不能永断种子。但此种子。先已被伏。今更重加见道利锄。故于彼种。伏断作证。由此得修彼品治道。于欲界生。不复还受。是故赏功。加不还位。倍离欲人。准释可解。超越道理。应如是知（已上）彼约已离欲者。作此解释。今倍离欲处。引此文明义故。元晓师不许以见道智。断修所断惑也。问若不许此义者。倍离欲者。何时断已伏修惑种子。答推思彼意。断见惑已。然后别起修惑治道。断彼惑种。若内证道。实断证后。断所伏惑。若圣教道。第十六心时断灭。已伏修惑种子。是无间道。次念解脱。即一来果。
    章三若已离欲人下。三已离欲。亦名全离欲。以凡夫时。以有漏智。伏断欲界修惑九品故。兼断行相。如倍离欲。问欲界修惑。伏四品者。伏八品者。色界修惑。伏初禅乃至四禅者。无色界修惑。伏乃至无所有处者。如是等人。立何等名。答若萨婆多。许有漏断。虽有所断。非超越人。唯名行超。不名果超。向中有超。不至果处。四品断者一来。次第证人。少有行超。八品断者超越一来。而行超人。第三果。是次第证。初禅乃至无所有处断者。超越不还行超。即不还果。次第证人。若大乘宗。如是伏者。一向皆是次第证人。非是行超。未断种故。
    章如瑜伽说入见道果者下。二引证。言随其所应者。具缚倍离欲。全离欲。随此所应。成初果二果三果故。
    章断俱生者第六识俱生下。二断俱生惑。亦二。初断第六识俱生。二断末那识俱生。初中亦二。初总明品数。二别陈断障。今初。言九地者。欲界。四禅。四无色故。言各有九品者。九地之中。每地各有九品修惑。谓上中下品。上上。上中。上下。名上三品。中上。中中。中下。名中三品。下上。下中。下下。名下三品。九地各九。故成九九八十一品。此六俱生。皆任运起。谓贪嗔痴慢身见边见也。贪嗔痴慢。各有九品。身边二见。俱是极微细。唯在第九品。九地各在第九品。故上二界。除嗔有余五俱生。其五识中。各有贪嗔痴。欲界皆有。初禅三识有贪痴二。二禅已上。无眼耳身识。而有借起识。以借起识。有起贪痴。无色界中。无五识惑。唯有第六意识故尔。
    章又进修道人有其二种下。二别陈断障。亦二。初标分。二一渐出离者下。随释。亦二。初渐出离。二顿出离。今初。言渐出离者。前从具缚。入见道。得预流果人。三界修惑。全未断灭。今进起对治道。断欲界俱生惑。从上上品。至中之下断之。即得第二一来果。从初乃至第六无间道。是一来向。第六解脱道。方得一来果。此后未起第三向治道已来。并第二果。此二果人。进断下三品惑。乃至第九无间道。是第三向。其解脱道。名不还果。未起第四对治道已来。皆第三果。此人进断上二界惑。从初禅一品。乃至断非想地第九品惑。无间道心。皆名罗汉向。第九解脱道。名阿罗汉果。若依五位。配此阶位。从预流果初念。至非想第九无间道。金刚喻定现在前时。总有三果三向。谓预流果。一来向。一来果。不还向。不还果。阿罗汉向也。此三果三向。并是名第四修道位。第九解脱道已后。名第五无学道。亦名究竟位罗汉初念。即得尽智及无生智。此之二智。同体义分。三界因尽。名为尽智。果尽名为无生智。故我生已尽。梵行已立。所作已辨。不受后有。四智满足。断德周备。如是渐历次第断惑。证理得果。名渐出离。若于此世。从具缚地。四善根中。次第进修。得罗汉果。名现般涅槃人。若于初果。欲界人天经生之者。或是一反。或二反三反。极七反有。如是之人。不生上界。于最后身。厌心猛利得特胜果。证阿罗汉。是名部行独觉。若一身中。从凡夫地。乃至一来果。犹住果身。一往来欲界人天。其后身中。证后一果。此亦部行独觉所摄。若从凡身。一生至第三果。于第三果。身生上二界天。此有种种类。即有五种般。所谓中般。生般。有行般。无行般。上流般是也。上流般中。有乐惠上流。有乐定上流。此二上流。各有全超半超遍决。此五种般。于一一生。随应即得阿罗汉果。随应即得有余无余二种涅槃。故立般名。此四果人。各有种类。预流果人。有其三类。一现般预流。二现进预流。三受生预流。现进有二。一现进一来。一现进不还。一来果人。亦有三类。一现般一来。二现进一来。三受生一来。不还果人。唯有二类。一现般不还。二受生不还。第三果人。无现进者。若言现进得阿罗汉。即现般摄。阿罗汉人。亦有二类。一时解脱。是钝根人。二不时解脱。是利根人。亦有二类。慧解脱。俱解脱。又有六种姓罗汉。即时解脱。开五种故。谓退法思法等也。
    章二顿出离者下。即第二类。文中有二。初正明。二引证。初中亦二。初略示。二广释。今初。前次第证人。从具缚地。乃至初果。此人进修。至罗汉果。即有此类。言顿断者。于一一品。九地顿故。言渐除者。于九地中。九品渐故。
    章何者以彼欲界下。二广释。亦二。初释顿渐相。二释通妨难。初中有二。初释顿断。言三种九品者。即三界九品。具言即是九地九品。二竖论九品下。释渐除。从上上品。至下下品。九品修惑。一一别断。
    章若尔何以故有渐断者下。二释通妨难。此问难意。既有顿断。亦于九品。应有顿除。界品皆顿。修惑顿断一念。即成俱生断事。此答意云。于三界法。烦恼为本。有漏为相。所言法者。是烦恼法。此随眠法。无始已来。成就现现。同时异时粗细间起。无暂伏止。如是积集。无知涯际。此即三界有漏惑法。品类各别。一时难缘故。虽同时。顿于三界九地。一聚合缘顿断。而于三界烦恼品法。不能顿缘。是故品品别别断灭。
    章对法论云顿出离者下。二引证。此出杂集论第十三。彼文云。顿出离者。谓入谛现观已。依止未至定。发出世间道。顿断三界一切烦恼。品品别断。唯立二果。谓预流果。阿罗汉果。品品别断者。谓先顿断欲色及无色界。修道所断。上上品随眠。如是乃至暖品。顿断三界者。如见道所断。非世间道界地。渐次品品别断。此义以何为证。如指端经说。诸所有色乃至识。若过去若未来若现在。广说。乃至若远若近。总此一切。略为一分一团一积一聚。如是略已。应观一切皆是无常。一切皆苦。乃至广说。依如是观。但可建立初后二果。由此二果。如其次第。永断三界一切见修所断烦恼。无余所显。故不立第二第三两果。由此二果。已见谛者。唯断欲界修道所断有余。无余所显故。又依如是顿出离者。如来于分别经中。预流果无间。即建立阿罗汉果。如是补特伽罗。多于现法中或临终时。善辨圣旨。设不能辨。由愿力故。即以愿力。还生欲界。出无佛世。成独觉胜果。设辨者。彼能速般涅槃故（已上）集成三云。未至定者。易简云。欲界定。以未至四禅八定故。百法钞三。引真谛三藏云。初弹未至定。是根本定之方便。是初禅摄。不是欲界。此同折玄。百法钞第九曰。问依何定中。而能超果。答若依对法说。但依初禅未至定。能超果断惑。故彼论云。谓入谛现观已。依未至定。发出世道。顿断三界一切烦恼。品品别断。若依慈恩。许四静虑及下三无色皆超果。为有一类得初果已。舍断结道。而超胜进道。伏下地修惑。不超而得上界七地根本定。皆能超果。对法论约一分说。慈恩总说。二义皆正（已上）问此顿出离。与前入见三人后二。有何差别。答前入见时。后二人者。名凡位超。以凡夫时。断六品九品故。今顿出离。名圣位超。从具缚地。证初果。后有此超中二果事故。前超越第二果。超越第三果。名见前伏惑超。此顿出离。名见后束惑超。前后超果。有此差异。问此顿出离超中二果。为一座之内。顿断渐除。异时九遍。顿断渐除耶。答此是顺两门。答必有此二。故百法钞九云。第二见后束惑超者。此即大乘说小乘义。论云。一类二乘。三界九地。合为一聚。九品别断。释曰。谓有一类初果将三界九地。俱生烦恼。八十一品。都束为九品。九地上上为一品。上中为一品。乃至九地下下为一品。即断此九品时。而有二类。一者容预断。九遍入观断。断至第九品时。便超中二。而得第四。二者匆剧断。即一入观门。起九无间九解脱断证。至第九品时。不名中二。而名第四阿罗汉果（已上）释曰。顿出离人。有此二类。然顿出离。是上利根。多一坐断。而不可遮时有容预。容预断中。或有一座断三四品惑。至五品。或至八九。起大加行。断烦恼者。非唯一品。断多品故。若小加行。亦断一品。此如九遍容预断者。问于此容预匆剧断中。纵虽通九地。于欲界。分断六品时。何非一来果。至九品时。岂非不还果耶。答虽断六品及九品惑。而进断尽乃至非想六品及九品惑。故过一乘不还果处。是故不名一来及不还果。问前三果中。行超之者。虽断后品及上界惑。唯得下果。不由所断之处。此顿出离。二三果处。何不同彼。答彼行超者。仅至五品八品。无所有处。未得至彼六品九品等。向中有超。故名行超。向唯是因。非是果位。今此顿断九地各六品。九地各九品。进断极有顶故。非中二果。九品尽时。名阿罗汉。
    章其末那烦恼下。二断末那识俱生。亦二。初明行相。二释妨难。初中亦二。初正明。二引证。今初。言其末那烦恼行相微细等者。末那识中。我痴。我见。我慢。我爱。四惑相应识体微细。故相应惑。亦是微细。义苑四云。七识恒行故。烦恼微细。纵其顿出离人。智行殊胜。亦不能顿缘。故于第九地中。与其修惑。一处齐断（已上）二障义云。若其末那相应四惑行相与品。最为微细。于三界中。等无差别。是故唯离非想欲时。一时顿断。如瑜伽说。末那相应任运烦恼。唯离非想处欲。故一时顿断。非如余惑渐次而断。无相论云。第二执识。及相应法。至罗汉位。究竟灭尽。若见谛害烦恼识及心法。得出世道十六心时。毕竟断灭。余残未尽。但属思惟。是名第二执识。此中简别二种断义。若意识中。害烦恼者。十六心时。皆悉断尽。故属见谛。此第二识彼断。所余唯罗汉位。方究竟灭。是故此识。但属思惟也。依此等文故。知末那非见道所断（已上）第七识惑。四皆微细。其相全等。非想地惑。虽有九品。皆是一等。极微细故。或九地各九品。或九地中。总成九品。或同非想地中九品。或与非想第九品惑。一等无别。是故断非想第九品惑时。末那诸惑。与彼同时合断。问五识相应贪嗔无明。何位何时伏灭断尽。答断意识惑时。五识惑随断。意识所引分别门惑。断见惑时。与彼同断。俱生门惑。向后三果断意惑时。随应同时随断随灭。彼伏灭时。随意随伏。非是别起。五识治道。别伏其惑。别断彼种。
    章故瑜伽云末那相应下。二引证。此出彼论第六十三。如前所引二障义载。言非想处欲者。虽有四惑。且举我爱。九地皆尔。虽有余惑。举其贪爱。违出离故。故断惑门。举此欲惑。言一时顿断者。断非想地第九品时。此末那惑。同一念时。顿尔合断。非想第九品者。无色四地。皆有贪等五俱生惑。即第六识相应烦恼。故非想地。亦有意识相应五惑。此五感中。除身边见。余三俱生。各有九品。身边二见。在第九品。前八品中。无此二见。是微细故。其第九品。具有五惑。断无意识五俱生时。兼断末那四俱生惑。与意五惑。金刚心时。同念合断。言非如余惑渐次而断者。意识等惑。于九地中。九品渐次。对治断灭。今末那惑。虽有品数。细同一类。无有粗细。唯障无学阿罗汉果。故金刚心。与意识惑。一时顿断。不同余惑九品渐断。
    章问何故前愚法二乘下。二释妨难。愚法小教。不言顿出。彼浅劣故。唯陈渐出。今大乘宗。谈顿出离。显教深胜。欲令小乘回入大乘。故说顿出。令小回向大乘深教。次第渐增。愚法教中。唯立六识。所断烦恼。唯六识惑。不知七识。不断彼惑。今大乘宗。谈二乘人断末那惑。非唯六识相应烦恼。令小入大。如是施设。此即回心教宗所谈。问愚法小教。二乘圣者。既不知有第七末那。故亦不知断末那惑。若尔。彼教所被二乘。实不断灭末那惑耶。又虽不知识。冥有断彼耶。答愚法小教。实断末那相应烦恼。非不知故。不断彼惑。如真见道。愚法不知。冥入真见。顿断顿证。说断末那惑。令小入大。此亦回心教宗意致。上释二乘断烦恼障。证生空理。断障得果行相门竟。

于时应长元年（辛亥）五月二十一日于东大寺戒坛院为实圆禅明房述之
华严宗沙门凝然春秋七十二
右以嵯峨大觉寺所藏然师手笔之本校之
文化（辛未）十月望前比丘典寿春秋五十四

五教章通路记卷第四十五（终）
五教章通路记卷第四十六

　　  东大寺沙门凝然述
    　　
　　　　　
　　　　　
　　　　　

    章其所知障诸趣寂者下。二断所知障。亦二。初缘阙义断二通断不断。今初。言所知障者。碍所知故。名所知障。此障释名体相等义。具如菩萨断障中明。言趣寂者。指定性人。名为趣寂。此世必定趣入无余灰断处故。定性二乘。入无余涅槃时。身智都灭。色心灰断。如太虚空。唯有真如。故所成就。现起之法。皆悉断灭。不复生起。不能成就故。所知障缘阙不生。得非择灭。如诸烦恼。由智慧法简择力故。灭诸烦恼。所得无为。名为择灭无为。以烦恼灭无。此处无为故。简异择力所得无为故。名非择灭无为也。有为诸法。应生胜缘阙不生处。即得非择灭无为故。此即三无为之一也。虚空择灭及非择灭。名三无为。成实亦尔。立三无为。余小乘部。有立九无为。大乘宗中。立六无为。非择灭无为。其之一也。萨婆多宗三无为。有实体。成实三无为。假立非实有。大乘六无为。真如无为。诸法实性。自余五种。为显真如。假名无为。非实无为。二乘无余。所知障法。永不生起。是非择灭。而非得此非择灭。无应得者故。惑不生处。强假名非择灭。非是实断。以义名断。惑断不生。义相似故。
    章其余一切有断不断下。二有断不断。亦三。初正陈。二引证。三叹胜。今初。初二句总标。慧解脱下。别释。罗汉有二。谓慧解脱。及俱解脱。障有二种。谓烦恼障。及以定障。亦名事障。烦恼障者。十使烦恼。及缠垢等。诸随烦恼。能障圣慧。不得应果。断此惑障。即得应果。名慧解脱。彼烦恼障。障应果慧。断烦恼障。名慧解脱。脱惠障故。解谓解散。脱谓免脱。通融无碍。离系缚故。名为解脱。是即二障中。唯离烦恼障。不断定障。名惠解脱。其定障者。就胜言之。唯异熟生。喜乐舍受。有下劣性。于上等至。不肯进求。其体即是所知障摄。慧解脱人。已断烦恼。得阿罗汉。未断定障。有此劣性。不得灭定。若断此障。得八解脱。名俱解脱。惑障事障。俱皆断故。名俱解脱。断烦恼障。是慧解脱。其上更断禅定事障。故立俱名。问喜乐舍受。障禅定者。为自地受障自地定。下地受障自地定耶。答自地及下地受。俱障自地定也。且如初禅定。即初禅所摄受。障初禅定。又欲界所摄受。障初禅定故。是故自地下地诸受。障自地定。故神廓法师。摄论章云。且望初定。即欲界受。及初禅受。此二总障初定。此下劣受。能障自地。亦障上地（已上）障自地者。初禅受故。障上地者。欲界受故。若二禅受。及初禅受。俱障二地。如是二受。乃至非想。成障皆尔。如非想定。即自地下劣受。及无所有处受。俱障非想定。问何故俱障。非随一耶。答若唯下地者。生非想地。应无其障。若唯自地者。即欲界之受。应不障初定。此中俱不然故。并为障也。问初二静虑。有喜乐受。第四静虑。及四无色。皆有舍受。何以自地受。及以下地受。为当地障。自地下地。皆有受故。答既言下劣受为其地障法。明知。上胜喜乐。自地所有受数。下受望上。亦下劣故。问此之定障。为唯局劣受。亦通余法耶。答慈恩唯识疏云。据实通取染污心心所。然就殊胜。云下劣受（已上）问何以得知受为定障。答对法论云。由受尽故。得二无漏（已上）故知。以受为禅定障。二无为者。不动无为。想受灭无为。是六无为中。二种也。此就殊胜。言下劣受。又通九次第定故言受。若约灭尽定。亦取想数为障。受想二法。强健难灭。灭尽此二。名灭尽定。即名此定。为想受灭解脱。以灭想受二数法故。问此禅定障者。烦恼所知二障中何。答此定障者。是所知障。章一段文。明声闻人分断所知障。即出此定障。是故定障。是智障摄。
    问佛性论中。立三种障。一烦恼障。二禅定障。三一切智障。障于佛果。断此障故。即得佛果。此中一切智障者。是所知障。障佛地中一切智故。既所知障外。别举禅定障。今何故言是智障摄。答元晓大师会云。若依二障门。此禅定障。所知障摄。如瑜伽说。八解脱者。由离所知障所显。由此声闻于所知障。心得解脱故(已上)以开则三障。合则唯二故。虽智障摄。而非是执。故是非执所知障摄。瑜伽论既言离所知障心得解脱。此即定障。名所知障。问此禅定障。既智障摄。迷事迷理。二种中何。答此禅定障。定事智障。既名事障。所以炳然。是故二乘。分得断也。二乘不断所知障者。是约迷理智障为言。迷理无明。观真如性。唯识妙理。得断尽故。问若云定障是智障者。何故唯识云欲界惑种。二性繁杂。障定强故（已上）此惑种者。欲修惑故。答此非正障。即彼烦恼。与定障俱。故作此说。故彼疏云。此俱定障。得定强故（已上）是故定障。唯所知障。问俱解脱人。断所知障。所摄定障。为断种子。为当伏耶。答法相学德。就彼宗家。异义相分。或伏粗重。或断种子。互成一义。各会违文。然多成立伏粗重义。今贤首大师等释中。理致仿□。无分明释。然且准推大师意致。可断种子。慧俱相对。显断及德。慧脱既断种。俱脱岂不尔。又章明二乘断惑相已。对愚法教。简断义云。然上所断。不同愚法（乃至）此即不尔。断种子故（已上）慧俱二脱。并断种子。意致显然。以此可知。不同入寂得非择灭。问二乘观智。唯生空观。岂以此智。断智障种。答虽是生空观。即深解洞达。空因缘法。见实理性。是故一分。断智障种。言谓八解脱障不染无知等者。此出定障体也。不染无知。是所断障。八胜解者。是能断道。问八解脱。与八胜解。同耶异耶。答不染无知。障八解脱。为断此障。修八胜解。修八胜故。断八解障。得八解脱。故八胜解。即八解脱。非是别体。八解脱者。于八种境。皆作胜解。即是胜解作意观行。八胜解者。为得八解。修八胜解。约其观行。立胜解名。八解脱者。由胜解观。已断诸障。约已断法。立解脱名。故云修八胜解。治断八解脱障不染无知。问此八胜解。岂非八胜处耶。答不尔。八胜处者。得八解脱。然后于初之三。开为八种。解脱是劣。胜处是胜。解脱是弃背。胜处即制伏。解脱是初。胜处是后。未得解脱。云何前得胜处法耶。是故胜解。定非胜处。问八解脱者。一一相何。智八解脱者。一内有色相观外色解脱。自身为内。他身名外。于内外色未灭未坏。以不净想。观内外色。悉皆不净。此观即是胜解作意。后诸解脱胜解亦尔。已离欲者。虽于欲境。无有贪爱。而亦见其青黄赤等可意之相。于斯可意色境之中。未能观为青瘀等相。由此遂说内别色想。未灭未坏。今为灭坏内色想故。故修胜解。观外诸色。作青瘀等。二内无色想观外色解脱。内外二色。如前解释。前存内色。此内无色。预取己身未来死相。虫食火烧。灭坏等相。以方现在。作灭坏想。故云内无。又于现在世。分离破坏。乃至微尘。亦无所有。亦名内无。而观外色者。非为遣内色。唯是欲令观用转胜。更观外色。作青瘀等。此二解脱。一一通依初二静虑。作青瘀等不净行相。能治欲界初静虑中显色贪。故谓。初解脱依初二禅。次之解脱。亦依初二。三净解脱身作证具足住。前二解脱。是不净观。此第三门。专观净相除去皮肉。唯观白骨。又观彼骨光。作其青黄赤白等想。名净解脱。其观法者。先取金银诸宝等光。用方骨相。得成净相。问何故观净。答彼观行者。为试善根。若观不净。不起烦恼。未知观净起烦恼不。又观不净。令心沈戚。今令暂悦故。复观净。问内外色想。有无云何。答此第三脱。亦是内无色想观外色也。略故不标。全同第二。而第二脱缘不净境。此第三观。缘净色境。身作证者。于此住中。一切贤圣。多所住故。由于智断。得作证故。诸根得境。身根亲故。第三解脱。依第四禅。离八灾患。心证净故。上三解脱。无贪为性。四空无边处解脱。五识无边处解脱。六无所有处解脱。七非想非非想处解脱。此四解脱。即四无色。四空定善为体。八想受灭身作证具足住解脱者。即以灭尽定为此解脱体。入灭定者。由厌想受作止息想。先起欲界善心。次入初禅。乃至入非想心。此非想定。上中下心。从上入中。从中入下。下品心断。入灭尽定。谓此定前。有三种心。一者想心。二微细心。三微微心。微微心后。方入灭定。问何故特言想受灭耶。答诸心所中。想受强胜。厌患劳虑。暂求止息。止息此时要断障故。身作证等。如第三脱。第三第八。安此言者。第四静虑。根本圆满。第八亦尔。九次第定。得圆满故。及于二界中。各在边故。第三唯依第四禅故。第八唯依非想地故。问此八有漏无漏中何。答毗昙宗中。初三后二。一向有漏。灭定系属非想法故。亦是有漏。中间三种。通漏无漏。成实宗中。一切无漏。以八解脱是空性故。大乘一相。前之七种。始学有漏。终成无漏。第八一种。一向无漏。以灭尽定是圣住故。此八解脱。皆是假想胜解作意。名八胜解。约就观行相貌立名。胜解之果。解脱贪想。约果立名。号八解脱。其所断障。不染无知劣慧为体。见修正使。烦恼障之余残习气是所知障一分所摄。今此定障。即异熟生喜乐舍受。从第八真异熟识。所生之法。即第六识。名异熟生异熟。此异熟法。受心所法。名为八解脱之障法。若望灭定。更取想数。为彼定障。不灭想受。不得灭定。是故名为想受灭定。异熟生受。既智障摄。俱解脱人。断此定障。是故智障分有所断。问何故特言分有所断。答所知障体。无量无边。界内界外。一切诸法。皆所知法。今障所知。不令智知。虽随烦恼。障数陈之。而其量相品类。体性不定。行相不明。结数此即无量。无分齐故。今才唯断定障事。碍异熟生受。其余诸境。非彼分量。故云分断。问八解脱定。一向唯是俱解脱人。皆悉得之。其慧解脱。于八解脱中。不得一否。若不得者。云何由定。发无漏智。断惑证理。得罗汉果。答俱解脱人。断禅定障。获得定者。定体所指。唯在灭定。慧解脱人。不得八解。俱解脱人。得八解者。得灭定者。必具前七。是故相从。言八解脱。惠解脱人。虽得前七。不得灭定。唯名慧脱。不名俱脱。未断定障。其定障者。灭定障故。真空法师。瑜伽疏云。虽得八根本定。而未得灭尽定。但名惠解脱（已上）八根本定者。四禅四无色定。八解脱中。前七解脱。即初二禅及第四禅。并四空定。前七之中。无第三禅。多分已得。虽非解脱门。定而获第三静虑。无有遮妨。故云八定。问若慧解脱人。不得灭定者。云何定性惠解脱人。得入涅槃。瑜伽决择分说。阿罗汉。欲入无余依涅槃界时。先入灭定。灭转识等。然后入无余涅槃。以此文。证一切罗汉可得灭定。岂可慧脱而不得耶。答瑜伽疏家。遁伦法师。具作二释。日本法相先德。依彼解释。并存二义。故西大寺。常腾僧都。作二解释。一云。欲入无余之时。无有不入灭定之人。今约未入无余。长时中。不入灭定故云。惠解脱欲入无余。以此法尔力。必得灭定。二云。决择分文。且约俱解脱者说。非谓一切阿罗汉。皆入灭定。方入无余（已上）以此二义。会瑜伽文。依初释意。惠俱二脱。皆通定性及不定性。定性俱解脱。本得灭尽定。故入灭时。依定入灭。定性惠解脱。平生不得定。垂入寂时。方得灭定。依是归寂。不定性慧脱。始终不得定。不定性俱脱。本得灭尽定。虽有得不得。皆回心向大。不人涅槃。故非所论。若依后释。慧解脱人。皆不定性。不入涅槃。不得灭定。无所依故。俱解脱人。有定不定。定性入灭。必依灭定。不定性人。虽得灭定。不入涅槃。回入大故。若后释意。言瑜伽论且就但解脱罗汉者。若约慧脱。欲入寂时。应得灭定。还归初释。问阿罗汉人。有其二种。一时解脱。是钝根人。亦五种姓。二不时解脱。是利根人。第六不动种姓是也。此二应果。何人得灭定。答时不时。罗汉皆通。慧解脱及俱解脱。不简利钝。皆得灭定。亦有不得。问断禅定障。分灭所知。为唯局罗汉。亦通有学耶。答得灭定者。皆断定障。有学圣中。第三果人。若信解者。若见至者。此二种人。至不还果。身中证得彼灭尽定。是名身证。不还圣者。此但转名。而不转体。得灭定者。必具前七。故瑜伽说。得八解脱。前七解脱。共异生得。唯得前七。不名身证。灭定无心。唯身证得。似涅槃法故。立此称。身谓积聚。或复依止。非唯欲色二界身得。亦无色界身中证得。四蕴积聚。心为依止。不同小乘局有色界。
    章如瑜伽说又诸解脱下。二引证。言诸解脱者。指八解脱。异熟生受。所知障摄。由断此障。得八解脱。故云所显。所显得故。言声闻独觉等者。此二乘圣。得灭尽定。名俱解脱。亦名心解脱。定障覆心。灭除此障。得灭定故。名心解脱。诸经同闻众罗汉叹德。言惠解脱。心解脱者。即此慧俱二解脱也。声闻身证。不还及无学位。得灭尽定。独觉唯是无学位得。
    章当知此始教下。三叹胜。始教大乘回心教意。唯欲引小令入大乘。故诸所设。皆似大乘。令彼乐欲。是故许断智障少分。上明通断不断门竟。
    章然上所断不同愚法下。二明种子断。彼之愚法小乘教中。声闻等人。断结使者。毗昙成实二宗。同言断烦恼者。即断无始已来相续。所成就之烦恼诸得。名为断惑。然毗昙宗。得是实法。惑得在心。得过未惑。系属行人。相续连持。加行道起。遮伏现起。无间道时。正断惑得。此言断者。与得同时。使不生后。故名为断。解脱道时。证彼无为。胜进道起。毕竟不起。成实论宗。得是假法。但是假人。成就过未烦恼因果。无间道起即断彼得。今大乘宗。声闻等人。断烦恼者。并断种子。天异小教所说断义。其事即同菩萨断惑。问迷理迷事之惑。本后二智。何断。答修所断惑。迷理之边。唯本智断。迷事随眠。通二智断。不同一切见惑。唯本智断非余。慈恩大师。法苑章云。一切见惑。及修道断迷理随眠。唯根本智断。亲证理故。余修所断。迷事随眠。通二智断。此在二乘。非菩萨位。菩萨因中。不断迷事惑故。金刚心中。与所知障。一时断故（已上）言二乘本智者。唯是生空根本智故。言后智者。即是生空后得智故。二乘无漏后所得智。不久现前。出观之后。多起有漏假解智。故金刚心中。必定即起根本正智。迷事一切诸烦恼法。与所知障。同时合断。上释二乘断得果竟。此断得果者。谓断惑得果也。所断能断。科段虽别。总明第一二乘断惑相竟。
　  章直进菩萨断惑者下。明菩萨断惑。亦三。初断惑分齐。二智起惑灭。三无性即空。初中亦二。初正明断障。二问答料简。初中亦二。初总陈。二别明。今初。标言直进者。此始教中。具明三乘断惑行相。前是小乘断惑证理。有声闻缘觉二人断证。今是菩萨。故具三乘。若具言之。回心教中。有三乘人。如干惠等十地。具明三乘故。直进教中。亦有三乘。五位修行。具说三乘故。前明二乘。直进教中二乘。而兼回心。今唯明直进教中菩萨。亦傍应兼回心教中菩萨。言二障俱断者。待对已前二乘断惑。然前所明。二乘断惑。全断烦恼。分断智障。虽断智障。唯是一分灭定障故。直进菩萨。二障皆断。故所知障。全分断尽。因此要略明所知障相。问何故名为所知障耶。答唯识论云。所知障者。谓执遍计所执实法。萨迦耶见而为上首。见疑无明爱恚慢等。覆所知境无颠倒性。能障菩提。名所知障（已上）覆所知境下。正释障名。覆谓覆蔽。覆隐所应知之诸境。不令能缘心觉知彼。名所知障。旧名智障。覆能缘智。不令了知所缘诸境。故名智障。演义钞十三。引论此文已云。释曰。见疑已下。辨出显数。与烦恼障同。烦恼障粗。有多品类。二乘所断。唯是不善有覆性故。以数粗显。今所知障。细无多品。唯菩萨断。亦是异熟无记所摄。故不显数。又显法执无明唯一住地烦恼。即是四住地摄。故不显数。言慢等者。亦等随惑。言所知境者。有为无为。言无颠倒性者。谓真如理。由覆此境令智不生。前则烦恼。即障今所知之障（已上）二障义云。所知障者。法执为首。妄想分别及与法爱慢无明等。以为其体。论助伴者。彼相应法。并所取相。亦入其中（已上）唯识论云。此所知障。决定不与异熟识俱。彼微劣故。不与无明慧相应故。法空智品。与俱起故。七转识内。随其所应。或少或多。如烦恼说。眼等五识。无分别故。法见疑等。定不相应。余由意力。皆容引起（已上）此段论文。八识分别。因破外执。第八是是异熟识。微细劣弱。法执望彼。是粗而强。亦是能熏。故此不与第八相应（上一所以）此第八识。唯五数俱。法执必慧及无明俱。慧能计度。无明迷故。此二心所。第八既无。故法执惑。不第八俱（是二所以）第七有法执故。法空智起。彼即不现行。若第八识。有法执者。法空智起。此亦应灭。既八现行。与彼俱起。定知第八无法执俱（是三所以）安惠师等。执三性心皆有法执。故第八识。亦有法执。护法论师。广破不许。今对破彼。故成此义。言七转识等者。此明障之数量。问何故必与烦恼障同。答无离烦恼别起执故。故数与彼烦恼等同。问与彼烦恼同。相云何。答第七识中。根本有四随惑。有八及别境惠。合有十三。第六识中。总有一切。前五识中。本惑。有三随惑。即十合有十三。言法见疑等者。此明五识无余惑也。问何故五识无见疑等。答五识本无计度分别故。法见等。定不相应。等者等取慢及随中诸惑。与此五识。不俱起故。即忿等十全。余十少分。计度分别之所生者。五识皆无。非无见道所断诸恶。名无分别。以五识中亦有见道所断惑故。问此所知障。三性何摄。答唯识论云。此障但与不善无记二心相应。论说无明唯通不善无记性故。痴无痴等相应故（已上）此兼遮外执也。言论说者。瑜伽五十九云。欲界烦恼一分。是不善。及余上二界。是无记。即是无明（云云）又对法四云。欲界烦恼。能发恶行。是不善。余是有覆（已上）外人计云。法执无明。与善心俱。依此二论。彼义不成。二论所说。并不许法执通善故。言痴无痴等者。遮外人救。彼设救言生死有漏。皆不善摄。故必有无明者。善心既有无痴法执。有痴。痴与无痴。本不相应。如何可说善与不善。相违之法。而并起哉。问此所知障。通无记者。二无记中。是何无记。答此是无覆无记所摄。然约所望。有通有覆。问既通无覆。异熟威仪。工巧通果四种无覆无记中何。答唯识论云。此于无覆无记性中。是异熟生。非余三种。彼威仪等。势用薄弱。非覆所知。障菩提故（已上）意云余三无记。势力薄弱。不覆所知。不障菩提。若异熟生。势厚通作。意生计度所起。能覆所知障菩提。故义灯七云。问所知障中。有法恚爱。恚爱即嗔。云何无记。答有二解。一云。望烦恼说。嗔唯不善。望所知障。即是无记。二云。法恚亦是不善。若尔应缚能感异熟。答虽是不善。望义有别。不名为缚。亦不感果。二解前正。论说无记不通不善（已上）问此所知障。通二无记。望何等人。说此二相。答唯识论云。此名无覆。望二乘说。若望菩萨。亦是有覆（已上）释曰。此所知障。虽通不善及以有覆。不障二乘转依果证。是故二乘无学现行。故是无覆。若望菩萨覆。所知障障菩提果。故是有覆。亦彼二乘。通无覆摄。故于菩萨。乃有亦言。问若有烦恼障。必有智障耶。反此亦尔。答论云。烦恼障中。此障必有。彼定用此。为所依故（已上）彼疏释云。恼恼障中。此障必有。法执体宽故。烦恼障狭。彼定用此。为所依故。何故用此为所依也。答此通粗细。烦恼所缘。必是法故。彼唯是粗。有法执时。非必有故（已上）由此义故。有烦恼时。必有智障。有智障时。未必有烦恼障。问若有烦恼。必有智障。二障体用。为一为二。答论云体虽无异。而用有别（已上）述云。体不相违。可唯一体。用义分故。可说有别。同一种生。用分成二。以如一识体取境用多故。演秘七云。用别有二。一现行用别。二种子用别。有障菩提涅槃用故。前解为本。后理亦通（已上）此释论中用别之言。问何以得知体一用别。又断二障时。前后等何。答论云。故二随眠。随圣道用。有胜有劣。断惑前后（已上）彼疏云。此中二障。随三乘圣道。有胜有劣。断惑前后。若望二障得相相对。即烦恼障粗。所知障细。若望圣道断。即不定。或有究断烦恼障。不断所知障。如二乘等。求涅槃故。或有先断所知障。不断烦恼障。如住出初地等。十地菩萨。此依种说。不依粗重。趣一切智故。或有亦断烦恼所知二障。谓入初地。金刚心菩萨。此依种说。若依粗重。十地皆得。得二果故。故须双断。俱非谓诸异生。不断二障粗重种子故。以上皆由不定前后故。复言或种随现行。体一体异。又烦恼障中。自类九地。可有粗细。先断粗后断细。其所智障。不可依地而立品数。但依所障辨。能障粗细。有初地修道。断有顶所知障。而欲未尽。第二地等。亦复如是。不可依地而立品类。但由圣道。致复言或（已上）演秘七云。论故。二随眠断。有前后者。间断既前后。何名体一。二乘断惑。所知应断。以体一故。又十地中。断所知障。烦恼应断。一即体同。二契经言。如地坏时种随坏故。答有义种体随一。而有粗细。共和合故。如金铁等。一物之中。精粗异故。生空圣道力。不及彼菩萨方便。故留不断。经依见道究竟道说。故不相违。详曰。既以粗细和合成之。种体应假。如瓶衣等。假非因缘。何得生现。故今解云。用既有差。断彼一分用所依体。圣道功力。有分限故。故佛地论云。烦恼障中。有所知障。是所依故。必执有法。而计我故。体虽无异。能用有别。如一识体。取境多用。此熏种子。体亦多用。起时虽俱。而渐次断。圣道势力。有分限故。余义同前（已上）问若所知障。有见疑等。如何此种胜鬘经名无明住地。答论云。无明增故。总名无明。非无见等。如烦恼种。立见一处欲色有爱四住地名。岂彼更无慢无明等（已上）彼疏云。何以名增。一者体增。虽余烦恼有俱不俱。无明皆有为。此障故。如二乘无学等。非必有余烦恼俱故。二者用增。迷一切境。障一切智。不令得佛果。非如烦恼故。三难断增。要上上道。方能断故。故名为增（已上）此所知障。亦有二种。所谓分别俱生是也。二障各有此二种。故唯识论云。如是二障。分别起者。见所断摄。任运起者。修所断摄（已上）是故智障亦有二种。此所知障。亦有随惑。即前二十障。智境故。本惑既有分别俱生。随惑智障。一一随其分位。等流亦有二种。三性界等。诸门亦尔。准前烦恼。其相可知。上来略明所知障竟。前明烦恼障。总陈二障竟。
    章又烦恼中不同二乘下。二别明。亦二。初简异二乘。二表显菩萨。今初。言不同二乘约界分品者。声闻乘人。入见道时。断尽三界见所断惑。八忍七智。随应断灭。八忍无间道。七智解脱道。苦法智忍。断欲界苦谛下。十随眠。是无间道。苦法智。证彼灭。是解脱道。苦类智忍。断上二界苦谛九使。是无间道。苦类智是证彼灭。即解脱道。如是等也。此就四谛。约就三界。断见惑也。其俱生惑。三界九地。各有九品。即是九个九品。即成九九八十一品。断欲界前六品修惑。得第二果。断后三品。得第三果。如是等也。此上见修断惑行相。并是愚法小乘教义。若始教宗所说。声闻真见道时。一时顿断分别烦恼。见道初念。是无间道。次刹那心。是解脱道。次第三心。是胜进道。然后二心。生空非安立谛真见道。次更十六心相见道心。此十六心。全同愚法小乘所说。其俱生惑。三界九地。各有九品。欲入后三界。随应次第渐断得果。此全同彼愚法教说。章文所简。且约俱生。断所修惑。必定约界。分品数故。是故愚法回心二类声闻断修同是约界分品。故俱今所简也。问愚法回心。独觉断惑。见修二门行相云何。答愚法教中。麟喻独觉。先以有漏智。断下八地惑。后四善根住。世第一法。次刹那心。苦法忍生。此见道中。断非想地见所断惑。前十五心。是见道位。第十六心。修道初念。见道八忍七智之中。四法忍四法智。无断惑证灭。先以有漏智。已断此见惑故。四类忍三类智。方有断证。而无四禅。三无色断证。先已断故。唯有非想地。断障证理。次入修道断惑之心。先入初禅。上上断道。有无间解脱。次发上中断证二心。次起上下断证二心。乃至下下二心亦尔。合十八心。二禅三禅乃至无处有处。九品十八心念亦尔此等诸心。皆无断证。先以有漏智。已断此等修道惑故。唯是起此断道而已。次起断道。断非想地九品修惑。有十八心。此前所未能断灭者。今初发起妙无漏智。断此九品。任运起惑。各证其灭。非想见修惑。必以无漏智。能断灭故。故有漏智。先不能断。以六行智。唯厌下欣上耳。以非想地无应厌欣断证者故。独觉断证。一座成觉。总有一百六十心。最后之心。无学初念已前。一百五十九心。皆有学心。总名为向。后一名果。即是一向一果而已。问何故不起欲界断道一十八心。答是现前界故。不起之。问见修二惑。已断之心。何用起为。前已断竟。无所断故。答断道起心法应尔。故为取非想实断证。心相续起。彼无所有。已下诸断道心。见道心中。法忍法智。起心如是。法应尔故。中间二念。难抽弃故。是故相续。起十五心。俱舍论师。建立此义。独觉成觉。唯是一百六十心耳。婆沙论中。所说一义。行相亦尔。婆沙亦举一义。亦起欲界断道证道一十八心。并上二界诸无漏心。总合即有一百七十八心。为其独觉一座成觉起心行相。婆沙亦有一义。即同如来大觉。一座成觉。三十四心断结成觉。成无学果。婆沙总举如是三类。定宾律师。取一百百七十八心义。震旦人师。举婆沙此三义。明独觉类。此是愚法小乘教中独觉。一座成觉相状。大乘宗中独觉。一座成觉行相。五十四心断惑证理。真见道有二心。相见道中。非安二心。安立谛中。所取能取十六心。上下八谛十六心。非想九品十八心念。都合即有五十四心。一座成觉。最后一念。无学初念。尔前五十三心。是有学心。总是一向一果而已。如是独觉断惑证理。愚法回心。俱断修惑。约界分品。前段陈述小乘断证。唯明声闻。不陈独觉。今因此文。明独觉相。
    章但于二障分别起者下。二表显菩萨。亦二。初断分别二障。二伏断俱生。初中亦二。初地前伏现。二初地断种。今初。始教大乘。于二障中。分为二种。谓分别二障。俱生二障也。先于分别。伏灭及断。后于俱生。伏灭及断。故于地前。明伏灭相。五位门中。于地前位。有资粮位。有加行位。资粮位中。渐伏分别二障现行。加行位中。顿伏分别二障现行。言伏现者。制伏种子应生现行。功能势力。不令种子生起现行。名伏现行。菩萨发心。修二利行。十信位中。一劫二劫。五劫十劫。乃至百劫。修行二利十信满足。入初住位。问薄地凡夫。发大菩提心。为发心已。即入信位。发行之后。经时入耶。答随根利钝。有其异类。或有即入十信初心。或有经时入初信者。多是经时。入信初位。如渐悟者。回心向大。即入信位。不定性人。或是有学。或是无学。仅回心竟。即入信初。未回心时。于声闻位。多时练根。长养机性。故回心已。即入信位。直往机中。前生结缘。有宿习者。才发心已。即入信位。今生初发心者。多分经时入信。问十信位中。余何等障。答总而言之。十信三贤。皆资粮位。是故十信资粮位摄。演义钞等解释尔。故唯识第九。资粮颂云。乃至未起识求住唯识性。于二取随眠。犹未能伏灭（已上）释论云。此位菩萨。依因善友作意资粮。四胜力故。于唯识义。虽深信解。而未能了能所取空。多住外门。修菩萨行故于二取所引随眠。犹未有能伏灭功力。令彼不起二取现行（已上）资粮位中。多住散心外门转故。唯是渐伏。无顿伏功。是故言犹未能伏灭。三贤诸位。皆是渐伏。况十信位粗浅非深。然随力。分非无所伏。故玄记第四云。始教如前。除阐提不信障（已上）十信八门。前第四门。引佛性论。明地前除四障中云。初除阐提不信障。故云如前。十信既除阐提不信障。故十信位。成就信心。得前五信。五根成立。六心已后。佛心坚固。永无谤法阐提等事。于分别起。三障现起。虽未趣向深胜伏道。而亦一分有所伏灭。不造十恶。名善趣位。初住已上。修胜治道。渐伏分别二障种子。生现功能。不令现行。惑智二障。名伏现行。二住已上。次第伏惑。治道强胜。十行。十回。渐次强胜。对治二障。伏灭分别。而是渐伏。非顿尔伏。此资粮位。皆是有漏。未得无漏。于见道位。得无漏故。资粮诸位。全是有漏。对治道故。问资粮诸位。修习何法。伏灭二障。不起现行。答住行回向。一一行相。皆能治道。有伏惑力。若助道门。十住修四念住。十行修四正断。十回修四神足。梵网经。璎珞经。仁王经。三贤位中。所修行法。皆有异门。此等诸业。皆是治道。言其总该。三性唯识二谛中道。三无性等。及诸利他摄生等行。即是地前地上通行。入道章云。然断烦恼。总有二种。一断种子。令永无余。二但拆伏。令种力衰。不生现惑。若断其种。唯无漏智。若令力衰。有漏无漏二智皆得。且资粮位顿悟菩萨。无漏之智。未起现行。一向不能断其二障。虽有四力。信解唯识。然亦未能伏于二障。故唯识云。此位未证唯识真如。明知。未得无漏之智。又云。此位菩萨。依因善友。作意资粮。四胜力故。于唯识义。虽深信解。而未能了能所取空故。于二取所引随眠。犹未有能伏灭功力。令彼不起二取现行。言二取者。即是烦恼所知二障。即二障种。名为随眠。以此种子。随逐有情三界流转。名之为随。恒常处在第八识内。故名为眠。问若言此位不伏二障。略而言之。且违三教。一者唯识自成。何须彼论复云菩萨住此资粮位中。二粗现行。虽有伏者。二违华严。解十住位菩萨颂云。能灭诸烦恼。永尽无有余。十住即是资粮位摄。三违中边。彼论亦云。今为远离所治障法。及为修集能对治道。于四正断。精勤修习。别修四断。在资粮位。准此三文。皆伏断惑。何故第九乃云未伏。答障有俱生分别不同。其俱生者。此位之中。全未能伏。分别起者。有伏不伏。若白思惟。而所起者。此位能伏。若因邪师邪教起者。即未能伏。或复翻此。初言未伏。约彼俱生及邪教等所起者说。后说伏者。约自力等分别起者。中边论义准亦同之。会华严经。而有二义。一依自等分别起者。此位全伏。名为永尽。二据佛法功力。可能永灭烦恼。非言此位即已尽讫。若一切惑。此位实除。何不此时即成正觉。后过十地。方得佛耶。故对望别。诸教无违（已上）此等并是资粮位中。伏惑行相分齐而已。其加行位。修四寻思。四如实智。顿伏分别二障现行。顿尔伏灭彼二障种。不令生起二障现行。故名顿伏二障现行。演义钞云。次论云。此加行位。未遣相缚。于粗重缚。亦未能断。唯能伏除。分别二取。违见道故。于俱生者。及二随眠。有漏观心。有所得故。有分别故。未全伏除。全未能灭（已上）释曰。此四加行。亦是伏位。未能断种。是有漏故。钞十四下。判此位云。案唯识论。但是伏忍位（已上）即次下。引论前此加行位等文也。于伏忍中。唯是一分伏灭分齐。自余不能。论文分三。初二缚未除。二伏除二取。三明余未除。今初。此位菩萨。观解虽明。未除二缚。非真解故。问二缚者何。答一者相缚。二粗重缚。唯识五云。言相缚者。谓于境相。不能了达。如幻事等。由此见分。相分所拘。不得自在。故名相缚（已上）言粗重缚者。即是一切有漏之法。瑜伽五十八说。粗重有二。一是漏粗重。二有漏粗重。漏粗重者。阿罗汉修道。烦恼断时。皆悉远离。此谓有随眠者。有识身中。不安稳性。无堪能性。有漏粗重者。随眠断时。从漏所生。漏所薰发。本所得性。不安稳性。若依附性。与彼相似。无堪能性皆得微薄。二缚行相。要略如此。二唯能下。伏除二取。问此位菩萨。伏何等惑。答此位菩萨。能伏分别二障现行。即论所谓分别二取。问何故必伏分别二障。答即如论云。违见道故。入见之时。必断此种。故加行中。伏此二现。前资粮位。以胜解力。已渐伏彼粗强现行故。今此位以四寻思。四如实智。即能顿伏微细现行。问三缘之中。顿伏何障。答此中顿伏。由自分别所发现行。前资粮位。已伏邪师邪教所起粗现行故。以邪师邪教为粗。自审思察为细。章下文云。以邪师邪教所起。寄资粮位伏。以行相粗故。邪思惟所起。寄加行位伏。以行相细故。此约回心二乘说（已上）此同唯识论所说意。下文亦云。于分别惑。所籍三缘。寄显地前三贤位。别谓十解等。除邪师等。如次应知。此约直进说（已上）十住伏邪师所起惑。十行邪教。十回向伏邪思惟惑。直进教中。有其二说。一具立五位。故有加行。似回心故。二唯立四位。地前唯有三贤。不立加行。章约直进。即此后说。故于三贤。伏三缘尽。唯识十云。烦恼障中。见所断种。于极喜地见道初断。彼障现起。地前已伏（已上）又云。所智障中。见所断种。于极喜地见道初断。彼障现起。地前已伏（已上）释曰。二障各言地前已伏。此通资加二位。但渐顿异而已。问瑜伽五十八等。说世间道。唯伏俱生。若爱若恚。邻近憍慢。不言能伏分别烦恼。云何此论。地前等伏。答述记十云。此据异生二乘性等说。若直行菩萨。彼障现起。地前已伏（已上此会瑜伽）问菩萨以世间道伏者。为用六行。用自余耶。答述记亦云。非以六行有所近厌。菩萨不为。非此菩萨。无此能也（已上）是故菩萨。伏除烦恼。或正愿胜解世间道力。或四寻思观。四如实智。以此等智。随应伏除。不同外道二乘等也。此烦恼障。粗强既尔。况所知障。不待言论。问此加行位。伏二现者。为平等正伏。有其兼正耶。答慈恩师云。菩萨加行。唯欣于智。见道已前。唯伏法执。其烦恼障。随此而伏。然由所知加行伏故。说烦恼伏。非前加行。故伏烦恼。十地之中。与烦恼俱。所知障品。多分亦尔。非此俱者。地地可起（已上）故知。此位正伏。智障准此。资粮位中。可并正伏二障。烦恼障起。智障必起。断烦恼障。未必断所知障。今资粮位。观智力微。若不并伏。岂得除二现乎。问此加行位所伏二现。七识之中。何识俱惑。答此位所伏。分别二现。是第六识相应障也。前五识俱现亦随伏。非第七识。第七识中。无见惑故。唯俱生故。问分别二障。现行已伏。其之俱生二现如何。答此位菩萨。俱生二现。以彼智力。亦能制伏。唯识十云。烦恼障中。修所断种。金刚喻定。现在前时。一切顿断。彼障现起。地前渐伏。初地已上。能顿伏尽（已上）又云。所知障中（乃至）修所断种。于十地中。渐次断灭（乃至）彼障现起。地前渐伏。乃至十地。方永伏尽（已上）是故俱生二障现行。地前能伏。论文二障。俱言地前。以资加二位。俱能伏除故。然并渐伏。非是顿伏。今此且取加行位边。问伏何识俱现行烦恼。答此加行位。渐次俱生烦恼障中。前六俱者。以其顿伏初地上故。其末那惑。此位未伏。初地已上。方治渐伏。其之俱生。所知障中。前六识俱者。此位亦渐伏。以其永伏八地上故。其末那俱者。此位中未伏。初地已上。或伏或起。问此位既伏俱生二现。何故论云俱生未伏。答此未伏尽。故云未。全非谓此位一向未伏。资粮之位。尚伏此障。况此位乎。三于俱生下。明余未除。问二缚未断。而伏二取。此外何者。亦未断者。答此位俱生二障现行。少分虽伏。多分未伏。二障分别俱生种子。一向未断。未得无漏。亦有分别故。未全伏者。约俱生现。二现此位少分伏。故全未灭者。约二障种。以此位有漏。及有分别。于彼种子。一向未断故。既无种子断。况有习除乎。上明加行位伏惑行相竟。上来总通陈述地前资粮加行伏惑相竟。

应长元年（辛亥）五月二十八日于菩提山寺常光院西房为实圆比丘述之
华严宗沙门凝然春秋七十二
右以嵯峨大觉寺所藏凝然大德手笔之本
挍之文化（辛未）十月既望
比丘典寿春秋五十四

五教章通路记卷第四十六（终）
五教章通路记卷第四十七

　　  东大寺沙门凝然述
    　　
　　　　　
　　　　　
　　　　　

    章初地真见道时一刹那中顿断彼种者。二初地断种。此明见道断障证理。此章一段名断惑虽言义。虽言断惑。亦有证理。断惑障已。必证真理。无间道时。断灭惑障。解脱道时。证真理故。是故断障。兼明证理。此见道位。总有二种。真相异故。今言真见。约实断证。故举真见。兼有相见。真见道后。必仿学故。今须明二种见道。初地已上。十地诸位。各有三心。入住出故。初地入心。名为见道。住心已后。至金刚心。名修习位。即是修道。今此见道。名通达位。是五位门。第三位也。若四位门。是第二位。地前四十心。名愿乐位故。言初地真见道者。初地入心。是见道故。三见道中。真见初故。唯识论第九云。然此见道。略说有二。一真见道。谓即所说无分别智实。证二空所显真理。实断二障分别随眠。虽多刹那事方究竟。而相等故。总说一心。乃至二相见道。此复有二。一观非安立谛。有三品心。乃至二缘安立谛。有十六心。此复有二。一者依观所取能取。别立法类十六种心。乃至二者依观下上谛境。别立法类十六种心（云云）问何故此位。名通达位。亦名见道。答唯识论云。加行无间。此智生时。体会真如。名通达位。初照理故。亦名见道（已上）释曰。四善根中。世第一法。唯一刹那。此是加行。最后刹那。此次刹那。真见道起。即是见道初无漏心。名此智生。体谓悟达。会谓契合。证悟真如。契应实理。体会即是同能证智。十地诸位。皆证真如。皆应见道。初见真如故。初地初名为见道。言一刹那中顿断彼种者。真见道时。是初无漏。此刹那心。断分别惑。是无间道。惑智相反。智断二障。障忽泯亡。言顿断者。烦恼所知。同时断故。又二障种相。非一众多。一念同时。合聚断故。问见道所断数相有几。答真见道中。一念顿断。分别起中。百二十八根本烦恼。二百三十随烦恼。此是分别烦恼。及随烦恼。其所知障分别起障。全如烦恼种类分齐。烦恼障理。所知障智。唯此差异。分量是同。智障亦有本惑随惑。全如烦恼。准可例可知。烦恼障门。本随二惑。总通合有三百五十八种。所知障品随。亦有此种数。即是亦有三百五十八。二障本随二惑。合有七百十六。皆是一时顿断灭尽。是名真见无间道心顿断二障。次刹那心。是解脱道。即见道心。第二刹那。此刹那心。即证分别二障二执识无之处所显真如。是即二空所显妙理此随烦恼数相分量。且约二十二随为言。二障义中。依瑜伽论二十二随。明其数相。若唯识论。约二十随。除邪欲邪胜解二。故约谛约界。数随灭却。问真见断证。罗几种念。答真见道中。无间断惑。是一刹那。解脱证理。亦一刹那。若立胜进。即次一念。为胜进道。总罗三念。名真见道。此真见间。实断实证。名为一心真见道位。问真见道间。断障证理。及胜进道。罗三刹那。既有三念。何名一心。
    答上所引论。既言虽多刹那事方究竟。而相等故。想说一心。此意说云。虽有三心。皆各一心。无间一心。解脱一心等。一心相等。故名一心真见道。论自如是会道解释。唯识十云。烦恼障中。见所断种。于极喜地见道初断。又云。所知障中。见所断种。于极喜地见道初断（已上）如是二障。分别起者。同时顿断尔所种子。问分别二障。余残习气。何时断尽。答二障种子。无间道断。其其习气。解脱道除。修道位中。断种断习。断处皆尔。问真见道中。断分别障。于二障中。有傍正耶。答见道断障。无有傍正。本智起时。二障俱断。是故特云顿断彼种。问加行之位。伏二障时。智障烦恼兼伏。加行既尔。今时不同。答彼有漏智。观行犹浅。为起见道。伏其智障。是能障故。治有傍正。障见智故。入见离故。无漏智。力用强利。此智已起。顿灭诸障二障顿断。无有傍正。问此见道位。所断二障。诸识之中。何识俱惑。答此中所断。亦六识惑。起第六惑。断治道时。五识俱惑。即随断灭。大乘宗义。七识染污。虽染唯在第六识故。第七识中。无见惑故。五识见惑。第六引故。是故见道所断二障。唯第六俱二障而已。五识见惑。功在第六。不能五识自起见惑。修所断惑。五识起三。于修道中。随第六识治道即灭。十地之中。渐渐随灭。乃至金刚随灭究竟。问此真见道。分别二障之外。亦有伏断余惑障耶。答唯识论云。烦恼障中（乃至）修所断种（乃至）修障现起。地前渐伏。初地以上。能顿伏尽。令永不行。如阿罗汉（已上）俱生烦恼。四善根位。方能渐伏初地已上。能顿伏尽。此即必定。从见道初。顿伏修惑。论又云。所知障中（乃至）修所断证（乃至）修障现起。地前渐伏。乃至十地方永伏尽（已上）此亦见道。有所伏灭。是故当知。俱生二障。言初地已上伏灭之中。何得无见位中所伏。问此真见道所知二障。彼十重障。及二十二愚中是何。答十重障等。是修所断。今见道中。非所应论然十障名。一一地中。从初立之。故第一障。约就初地入心所断。建立其名号。异生性障。此即见道所断。分别二障种子。全以此所断。名异生性障。初地住心已后。是修习位。即修道位乃至等觉最后刹那。金刚喻定现在前时。皆是修道。修道时间。罗历三大阿僧祇耶劫。故初地住心已后。地地三心。皆有断障证理之事。并是修道。任运起惑。二十二愚门中。初之二愚。及彼粗重。即是见道所断二障。此亦地地入心所断。开十重障及佛地障。以为二十二愚故尔。问相见道中。断证相何。答相见道中。亦有二种。一三心相见道。二十六心相见道。三心见者。论云。一内遣有情假缘智。能除软品分别随眠。二内遣诸法假缘智。能除中品分别随眠。三遍遣一切有情诸法假缘智。能除一切分别随眠。前二名法智。各别缘故。第三名类智。总合缘故。法真见道二空见分。自所断障。无间解脱。别想建立。名相见道（已上）此三心者。烦恼所智。各分上下。别总成三。初断上品烦恼我执。次断上品所知法执。第三三心双断。二障二执。各下品障。初之二心。是别缘观。第三双观。即是总缘。以软品智。断上品障。以上品智。断下品障。上品智障。待对上品烦恼。名中烦恼。是兼智障纳故。二障各下。虽有粗细。对上中故。双观为下。软品随眠者。以惑从智。名为软品。软品软谓软弱。下品名□即上品上惑。以下品智断故。下惑反显。言法智者。就人法体。各别缘观。遣各障故。言类智者。比类已前。各别观门。总缘观故。此中二障。上下品者。一百二十八根本随眠。及诸随惑。各分上下。智障本随。上下亦尔。以此作三品。成三心观门。问三心初念。是我空观。若尔。云何初念平等性智现起。应是第二念时。现前平等性智。由法空观。现在前故。若初念心。平等智起。二乘空观。应平等智。答真见道时。顿类二执。平等妙观。二智现前。今三心见。法真见道。仿学观门。非实断证虽人空观。非无平等智。若依元晓大师。人空观门。平等智起。是故二乘人空无漏。有平等智。现前生起。十六心相见道。此复有二。一所取能取。二上下八谛。初所取能取者。论云。一者依观所取能取。别立法类十六种心。谓于苦谛。有四种心。一苦法智忍。谓观三界苦谛真如。正类三界见苦所断。二十八种。分别随眠。二苦法智。谓忍无间。观前真如。证前所断烦恼解脱。三苦类智忍。谓智无间。无漏慧生。于法忍智。各别为证。言后圣法。皆是此类。四苦类智。谓此无间。无漏智生。审定印可苦类智忍。如于苦谛。有四种心。集灭道谛。应知亦尔。此十六心。八观真如。八观正智。法真如见道。无间解脱。自证分。差别建立。名相见道（已上）言所取能取者。谓所证能证。所观能观也。法忍智。缘理为境。是观所取。缘谛理。故。断忍其随眠。是无间道。观真如故。证前所断随眠。解脱是解脱道。苦法智忍。所断三界分别惑者。欲界有十。色无色界。各除嗔恚。各有九惑。二九十八。并欲界十。即成二十八种随眠。今约三界。皆名法忍。三界通是苦自体故。不同小乘欲界名法。色无色界名类忍智。彼谓。欲界是现前界。上二界者不现前界。是故比类欲界观之。苦类智忍者。于前苦法忍。苦法智。次刹那念。前法忍法智上。此一念间。各别内证言前二心。已后所有。一切圣法。皆从二心。而得生故。自后圣法。皆是此类。安立此事。故名苦类智忍。此释类义。法忍智后。所生无漏。法忍法智。二法之类。故立类名。苦类智者。类忍之次。无漏智起。审定印可前苦类忍。名之类智。此类忍智。俱观能取。缘观苦谛。有此四心。集灭道谛。四心皆尔。是故四谛。有十六心。是名所取能取十六心相。言上下八谛十六心者。论云。谓观现前不现前界。苦等四谛。各有二心。一现观忍。二现观智。如其所应。法真见道。无间解脱见分观谛。断见所断百一十二分别随眠。名相见道（已上）释曰。欲界名下。色无色界名上。依此下上八部。别以立法类十六种心。现前界者。谓即欲界身现居故。不现前界者。色无色界。不现居故。谓观欲界四谛。别立法忍法智。且如观欲界苦谛。是现前界。名现观忍。是无间道。观此谛故。即断欲苦十随眠法。此次刹那。现观智生。证十随眠解脱真如。名解脱道。观上二界苦谛。即断彼彼九种随眠。上二界除嗔故。即现观忍。是无间道。现观智者。即解脱道断欲苦惑。是苦法忍。证其解脱。是苦法智。断上苦惑。是苦类忍。证其如是苦类智。是名苦谛下之四心。断欲集谛十随眠。法忍法智。无间解脱。断上集类智。集有四心。灭道二谛。各有四心。准前可知。上下八谛。法忍法智。类忍类智。无间解脱。皆同小乘十六心相。而法品类品。俱各现观忍。现观智。此名即异小乘所说。前所取能取中。苦法智忍。苦法智忍苦智等。名同小乘。而各通三界。即异小乘说。先修所取能取十六心。后入下上八谛十六心相见行相。要略如是。若不立一心真见道之师。以三观。为真见道。以二种十六心。名相见。若以一心真见道。为实断实证。即次三心。为相见道。唯识论中。有二师义。以一心真见道。为其正义。三心相见已后。皆是相见道门也。总而言之。入见道人。有二师义。谓渐断师。顿断师也。渐断师者。三心真见道。十六心相见道。顿断师者。一心真见道。三心相见道等。渐顿二师。总有二十五相传释。如义灯明。恐繁不引。今此章中。举顿断义故。云初地真见道时。一刹那中。顿断彼种也。
    章其俱生中烦恼障下。二伏断俱生。亦二。初断意识惑。二断末那惑。初中亦二。初正明。二引证。初断烦恼障。二断所知障。初中亦二。初故留不断。二引教为证。初中亦二。初直明故留。二征释所以。今初。虽言意识惑。兼摄五识惑。断意识惑时。五识惑随灭。非别起五识惑治道。断五识惑。今明故留。亦随兼摄。言初地以去自在能断者。此第六识。俱生烦恼。加行位中。渐伏灭除。见道心时。顿伏不起。是故初地已去。易断易尽。惑种被伏。不能现起。种子势力。微劣薄弱。初地顿断。有何艰难。纵亦初地已去何位。自在易断。任运应尽。虽自在应断。即此中意也。言留故不断者。即是故留不断。虽可断尽。而以故意。留置不断。为以此惑成别用故。种种故留。现行已伏。此即地上菩萨。俱生烦恼相状。意识俱惑。
    章何以故者。征也。此征意云。何故菩萨。初地不断俱生烦恼。而故留种子。有何意致。此其意也。言润生摄化故等。释成故留不断之意。此有四意。初润生者。由留种子。受分段身。虽寄显门。八地已上。受变易报。而其实报门。乃至十地。皆受分段。济物导生。问所留烦恼。何惑润生。答如十二支爱取二支。爱取种子。润当来生。即受彼报。问已伏种子。有何势力。润业受生。答已伏种子。望生现行。应论势力有无强弱。今此菩萨。故留不断。烦恼种子。以誓为本。以种为缘。润业受生。唯有种子。不简强弱。成润生功。以扶誓故。言摄化者。摄受众生。化益群类故。言不堕二乘地故者。见道位中。先断见惑。先断所残修取断惑。即尽烦恼。即同二乘。不尽智障。先断烦恼。故与二乘。其相是同。同二乘故。恐堕小地。有此恐故。不断烦恼。问若断烦恼。实堕小耶。答不然。设断种子。不堕二乘。已断分别所知障故。唯是假设之言。又是怖畏之语。菩萨必恐二乘地故。若断种子。同二乘事。恐同二乘故。不断种。言为断所知障故者。智障者。碍利众生事。及障菩提。彼所知障。种类无量。故先断之。烦恼顿伏。势易断。先断难断所知障故。言为得大菩提故者。最初发心。期大菩提故。为获得所期菩提。修菩提行。进趣佛果。问与上断所知障何别。答前障利众生事为正。为断此障。今为菩提。是为差别。由此因缘。故留不断四义。随一成故留义。
    章是故摄论云下。二引教为证。亦二。初直引梁论。二释所引文。今初。言由惑至惑尽等。者。此出梁摄论第十四卷。此所引文。彼论牒无著本论文也。有天亲释论文。如次下引。
    章解云惑尽者下。二释所引文。亦二。初以惑尽成义。二以留种成义。今初。言所知障尽者。菩萨伏断惑智二障。地前必伏二障现行。初地已上。顿伏俱生烦恼现行。而留种子其俱生起所知障种。地地渐断。乃至金刚。断尽最后品所知障种。此所知障。障佛地故。此即十重障后。当第十一金刚心时。断佛果障。此金刚心。与所知障。同一时断所留俱生烦恼种。次解脱道入佛果地。今举最后所知障尽。显留烦恼。留烦恼者。为十地间。成胜行故。其胜行者。利他胜行。菩提胜行。如前四义。故留烦恼。起诸胜行。即至金刚所知尽处。此时与所知障。同时顿断所留烦恼障种。即证佛果。
    章又梁摄论既云留种下。二以留种成义。此中梁论。世亲释本论由或至或尽等二句文。彼文云。诸菩萨。留随眠惑。为助道分。不同二乘速般涅槃。由此事故。修道究竟。得习气灭尽。及证圆智（已上）此中助道分者。四地三十七品菩提分法。及第七地万行菩提分法。即修自利利他万行。言修道圆满万行究竟故。言得习气灭尽者。金刚心位。未尽习气。十地断障。解脱道时。各断二障余残习气。至佛果时。即除金刚所断二障正使之习。是名习气灭尽。言证圆智。即解脱道。佛果初念。此时习气。得灭尽故。今言既云留种者。即上所引诸菩萨留随眠惑等文也。此释本论由惑二字。由所留惑至金刚故。释论既言留随眠惑。修道究竟。习气灭尽。及证圆智故。作既云言。成立留惑至金刚义。上明断烦恼障种竟。
    章其所知障行相细故下。二断所知障。亦二。初明地地断。二结成总尽。今初。言行相细故者。二障相对。烦恼是粗。所知是细。烦恼摄心。正障涅槃。所知障体。非恼心识。唯障二智。不令了知所知理事二境。行相大途。同烦恼障。而境量微细。相貌周遍。障碍菩提及利众生生。遮碍根本后得二智。言正障菩萨道者。此所知障。正障自利利他万行。菩提分法故。言地地别断者。第六相应。俱生所障。十地之间。地地别断。各断一分。名十重障。行即十胜行。十度是也。位即十地。皆分清净。次第增进。渐胜因圆。或则十障。自粗至细。智则地智。能断妙惠。断障各成。各有证理。名十真如。随十地故。有能证智。证十如故。是根本智。对真如故。方便后得智。对二利境故。虽是一智。向二境故。向惑名能断。向理名能证。问地地别断行相云何。答俱生智障。有十重障。断十障故。证十真如。断障证理。待对法故。三十颂修道偈云。无得不思议。是出世间智。舍二粗重故。便证得转依（已上）释论云。菩萨从前见道起已。为断余障。证得转依。复数修习无分别智。此智远离所取能取。故说无得及不思议。或离戏论。说为无得。妙用难识测。名不思议。是出世间无分别智。断世间故。名出世间。二取随眠。是世间本。唯此能断。独得出名。或出世名。依二义立。谓体无漏及证真如。此智具斯二种义。故独得出世□智不然。即十地中。无分别智。数修此故。舍二粗重。二障种子。立粗重名。性无堪任。建细轻故。令彼永灭。故说为舍。此能舍彼二粗重故。便能证得广大转依（广说如彼）所言十地所断。一一障者。智障无量。约地为十。是名十地所断十障。论第九云。十重障者。一异生性障。谓二障中。分别起者。依彼种。立异生性故。二乘见道。现在前时。唯断一种。名得圣性。菩萨见道。现在前时。彼二障种。必不成就。犹明与闇。定不俱生。如秤两头低昂时等。诸相违法理。必应然。是故二性。无俱成失（已上）异生障相。义理多论。率尔难陈。恐繁略之。总指其体。唯是分别二障种子。为第一障。问修道所断。是十重障。是故十障。应唯修惑。何故第一是分别起。若尔。既是见道所断。岂言修道十重障数。答论云。虽初地所断。实通二障。而异生性障意。取所知。说十无明非染污故。无明即是十障品愚。二乘亦能断烦恼障。彼是共故。非此所说。又十无明。不染污者。唯依十地修所断说。虽此位中。亦伏烦恼断粗重。而非正意。不断随眠故。此不说。理实初地修道位中。亦断俱生所知一分。然今且说最初断者。后九地断。准此应知。住满地中。时既浅久。理应进断断所应断障。不尔三时道。应无别。故说菩萨得现观已。复犹十地修道位位中。唯修永灭所知障道。留烦恼障。助愿受生。非如二乘速趣圆寂。故修道位。不断烦恼□成佛时。方便断故（已上）此中意说。十重障者。是修所知断。以十无明不染污故。此十重障。皆举十地入心所断。故初地障。亦举入心。初地初是见道位。故此所断。是分别起二障种子。住心已后。是修所断。初地任出。非无所断。此所断者。唯修所断。所知障品。后九地障。举入心故。多分所引。初地举初。故分别起。为十障数。此分别起。虽有二障。意取所知。虽非修断。九地所引。举初障故。理实初地任心出心。所断障种。实是修断。修道位故。初入所断。唯见道位。九地所引。取初入故。初地所断。开为二愚。一执着我法愚。是异生性障体。分别起惑。二恶起杂染愚。即是恶趣诸业果等愚。诸品类亦为愚故。有彼粗重。谓二种子。二之起所。无堪任性。皆是初地入心所断。后九地中。二愚粗重亦尔。开十重障。为二十故。粗重亦尔。属二愚故。金刚所断。是佛地障。亦开为二。总通开为二十二愚。第二地初。断邪行障。是所知中。俱生一分。及彼所起误□三业。彼障二地。入二地时。即能永断。其二愚者。一微细误犯愚。二种种业起愚。第三地初。断闇钝障。其二愚者。一欲贪愚。二圆满闻持陀罗尼愚。第四地断微细烦恼现行障。其二愚者。一等至爱愚。二法爱愚。第五地断下乘般涅槃障。其二愚者一纯作意皆生死愚。二纯作意向涅槃愚。第六地断粗相现行障。其二愚者。一现观密行依转愚。二相多现行愚。第七地断细相现行障。其二愚者。一细相现行愚。二纯作意求无永愚。第八地断无相中作加行障。其二愚者。一于无永作功用愚。二于相自在愚。第九地断利他中不欲行障。其二愚者。一于无量所说法。无量名句字。后后慧辨。陀罗尼自在愚。二辨才自在愚。第十地初。断于诸法中未得自在障。其二愚者。一大神通愚。二悟入微细秘密愚。此是十地入心所断。第六识中。俱生所知障。如是地地断。所知障成辨自利利他大行故。云地地别断。问十地住出。二心所断。有别名耶。亦不尔耶。答十地任出二心障者。随一一地。系属其名。二地任出所断。亦邪行障。三地任出心。亦名闇钝障。如是等也。言要至佛地方得总尽者。十重障中。第十重障。即第十地入心断尽。亦唯意识俱生智障。第十地出。最后念时。名金刚心。此时顿断佛地障。或方入佛地。三身圆满。唯识论说第十地云。此地于法虽得自在。而有余障。未名最极。谓有俱生微所知障。及有任运烦恼障种。金刚喻定。现在前时。彼皆顿断。入如来地。由斯佛地。说断二愚及彼粗重。一于一切所知境。极微细着愚。即是此中微所知障。二极微细碍愚。即是此中一切任运烦恼障种。故集论说得菩提时。顿断烦恼及所知障。成阿罗汉。及成如来证大涅槃大菩提故（已上）佛地障者。前十障外。要有微细。第六识中。所障及第七识相应智障。奇前所留。第六识中。俱生烦恼障。此即极微细品惑障。又第七相应。俱生烦恼。此非所留。非润生故。是极微细。九地随应。虽有品类。皆是有顶。第九品摄。及五识中。极微细障。如是等障。于同一时。合集顿断。是无间道。同位最极终穷之时。断此障已。即入佛地。是解脱道佛果初念。从此已后。尽未来际。无方大用。自在无碍。
    章故对法论云又诸菩萨下。二引证。言对法者。即出彼论第十四卷。此即杂集论也。言唯修所知障对治道者。初地住心已后。乃至第十重障。皆是所知障也。地渐渐。断此障故。言顿断烦恼及所知障者。前十障外。微所知障。第七二障。及前所留俱生烦恼。即第十一重障。并是金刚心任所断。佛地诸障。金刚断故。
    章其末那俱生下。二断末那惑。第七相应俱生二障。是极微细。唯障佛果故。金刚心而非想地第九品惑。一时合断。然声闻人。九品别断故。而非想第九品惑。同时合断。今菩萨人。不约九品。一切俱生烦恼障品。同时一念。顿断灭悬末那惑障。安惠所立。但有人执。无有法执所知障故。护法所说。末那识中。二障俱有。至相所立。同安惠义。贤首所立。亦同安惠。此章文中。无有别释。文言仿□。随言即得。依护法义。言有二障。有何所妨。义理成故。俱生烦恼。第七俱者。亦有现行种子习气。其现起者。初地已上。上断伏。八地已上。永伏不起。其种子。金刚无间道中顿断。论云。第七识俱烦恼障种。三乘将得无学果时。一刹那中。三界顿断。乃至任运内起。无粗细故（已上）述记十云。所障有异。断亦有殊。此中障种。无粗细者。八十一品。亦与非想第九。一类品摄。如断善邪见。非无九品故。成能熏（无性有情。第七成其能薰故也）又解。所障既同。断无前后。名无粗细。非九地所摄总是一品（乃至）又唯缘内境自地之境。境无粗细。无品类故。名一品。非三界中总无粗细（已上）此疏文中。通约二障。第七相应。俱生习气。金刚心后。解脱道除。金刚所断。一切习气入佛地时。皆悉除故。若今章意。于第七识。明智障者。亦有现行。种子。习气。其现起者。初地已上。或伏或起。金刚加行道时永伏。论第十云。乃至十地方永伏尽（此是总说）八地以上（乃至）第七俱者。犹可现行。法空智果。起时方伏（已上）述记十云。第七识者。八地犹行。以法空智及果方违法执。第七生空智。及果行相。并粗有相违故（已上）其之种子。金刚无间道时顿断。论云。第七识俱（乃至）所知障种。将成佛时。一刹那中。一切顿断。任运内起。无粗细故（已上）其之习气解脱道断。即是佛果初念断除。
    章问其二障修惑诸识相应下。二问答料简。亦二。初直问释成。二转难释通。初中亦二。初问。二答。今初。此中问答。总就任运俱生二障及以诸识。通明地上现行同异等之诸相。是故致此问答释疑。此问答意云。二障修惑。既通十地。六七二识。各有二障。若尔。十地一一地中。所起现行惑智二障。第六第七。为同异耶。此问意也。言二障修惑诸识相应者。诸识语。通似亘七转。然准答中。唯在六七故义苑主释诸识言。为六七识。而其五识。附明何遮。
    章其烦恼障内下。二答。亦三。初约意识惑。二约末那惑。三约所知障。今初。言现种皆以智御用成胜行者。伏灭种子应生现行之力。令不生现。是故种子。极微劣弱。既不生现。此故虽起。是似有漏。非实有漏。既无漏染。故不作过。其智御者。是对治道地前有漏观解治道。已是渐伏俱生烦恼。初地见道。无漏智强。兼伏烦恼。此即顿伏。所有烦恼。皆悉伏尽。言成胜行者。以已伏惑。故起现行。作利益等。而非过患。已伏自在任智力故。言犹如毒蛇等者。毒地作害。取此制伏。或以咒术。或施药为不令作害。不施吐毒。亦不令死。以作余用。自在任运。蛇喻烦恼。咒喻智力。害喻过患。成余诸用。喻利益事。言故摄论云如毒咒所害等者。出梁论第十四卷。牒本论云。论惑已灭伏。如毒咒所害。释论云。诸惑谓见修烦恼。于菩萨地中。先已灭尽。余心烦恼。虽复未灭。由智念所伏。疗其功用。譬如众毒咒力所害无复本能。心惑亦尔。智念所守。不能复生二惑染污（已上）章先立义。同释论意。然后引本论文证之。
    章其第七烦恼下。二约末那惑。言性非润生者。末那四惑。与心王俱。缘第八识。相续计我。此外无别所作功力。故非润生。不能缘着当生等故。润生诸惑。缘外粗强。末那贪等。缘内微细。是故彼惑。不能润生。言七地已还有时暂现等者。问何故此惑。七地已还。有时暂现。答以观智有间故。此中意说。初地已上。妙观平等。二智现行。第六识入二空观。其第七识。二执被伏。即得无漏。成平等智。第六识慧。成观察智。二识既成无漏故。末那惑不起。若第六识。起有漏心。第七二执。必定现行。以第六识出二空观。皆成有漏。其第七中。必起二执。若第六识。入生空观。同识法执。被制不起。第七人执。被制不起。虽是他识。同类人执。必被制故。此时第七法执续起。不相关故。非连类故。云观智有间故也。百法钞。明末那惑现行相云。伏者。从初地已后。至七地已来。生空无漏。现在前时。暂伏不起。出观还生。若八地已去。永伏不起（已上）今七地已前。入观入观出观。随时间杂故。出观时。末那惑起。
　　章其所知障皆后地起下。三约所知障。言皆后地起等者。此总通时。于十地中前后诸地。诸障相起。未必自地前后生起。言或现或种者。若属上句。后地前地。或生现行。或种生现。若属下句。现种以地地别断故。此明前后生起所以。且如三地人者。欲入四地。彼地烦恼。三地后心。起治伏灭。然后入四地初心。此初心时。伏中心惑。然后入中心。此中心时。伏后心惑。即入后心。地地三心。如是伏断。后地所断。前地伏现。然后断种伏种前后。相望如是。此皆后地起句。宋本章。言皆后地惑。于前地起。与日本地异也。义苑疏云。二识所知。最障菩提。欲证后地入心。须于前地出心。而断故。云皆后地惑于地前起等（已上）言二识所知者。是指第六第七二识末那亦有法执知障。此依护法论师为言。
    章问若尔何故而有处说下。二转难释通。亦二。初转难。言若尔何故等者。牒上地地别断作难。故云若尔。既于地地。一一断种。十地之间。皆应无漏。何故有处。七地已前。起有漏心。等言等取故起烦恼。言有处者。唯识论等。二答若约第六识中下。会通。亦三。初约第六识。二约所知障。三约第七识。今初。第六识中。俱生烦恼。自在所断。故留不断。得自在故。断留任意。若故随缘起有漏心。相似有漏。非实有漏。虽起漏心。非惑随增非系缚故。相似有漏。非体是漏。
    章若约所知障下。二约所知障。第六相应俱生智障。十地渐断。未断之处。皆实有漏。已断之处。非是有漏。言此二通十地者。故留门。似有漏。所知障。实有漏。并是初地已上有之。乃至金刚加行道位。并皆有故。
    章若末那烦恼即实有漏下。三约第七识。末那烦恼金刚心断。是实有漏。非故留故。言至于七地有无不定等者。此末那惑生起现行。名之为有。有有漏故。此末那惑。生法二空无漏所伏。不能现起。无漏现前。名之为无。无有漏故。或无有漏故名无。有无漏故名有第六识。入法空无漏。即第七识。无漏现前。二执伏故。二空现前问第七识中。唯有生空无漏起耶。答不尔。第六识。入生空无漏第七识惑。虽唯被伏不起人执。而彼不能无漏现前。问第七识中。唯有法空无漏现耶。答不尔。第六识。若入法空无漏。第七即成二空无漏。无有第七法空独起。初地已上。七地已前。第六若入法空无漏。第七即成二空无漏。若第六识。出二空无漏。起有漏心。第七烦恼。生起现行。此当七地言第七识烦恼现行。若第七识。生空无漏。生起现行。而第七识法执恒起。不违第六人空故。尔其第七识人执所伏。不能生起。而是有漏。不能无漏。八地已上。第六生空无漏恒续。七地已前。生空不续。有漏心时。末那惑起。问此转难答三门。简辨有漏间起。何义为本。答初似有漏。次所知障实有漏门。此二既通十地诸位。故非答七地已前有漏问。今此末那烦恼。七地已前有漏。此义正答转难。为立此义。简去似有漏所知有漏。正成立今第七识惑。有时现义。唯识论第十云。前之五地。有相观多。无相观少。于第六地。有相观少。无相观多。第七地中。纯无相观。虽恒相续。而有加行。由无相中有加行故。未能任运现相及立如是加行。障八地中。无功用道故。若得入第八地时。便能永断。彼永断故。得二自在（乃至）八地以上。纯无漏道。任运起故。三界烦恼。永不现行。第七识中。细所知障。犹可现起。生空智果。不违彼故（已上）诸地有相无相等相。次第渐细。渐深如是。言余义可知者。十地之间。诸义极多。十地如次。断十重障。证十真如。十重障名。如前已列。十真如者。一遍行真如。初地证之。二最胜真如。二地所知证。三胜流真如。四无摄受真如。五类无别真如。六无染净真如。七法无别真如。八不增减真如。九智自在所知依真如。十业自在等所依真如。三地已后。如次证之。有三随眠。十地伏断。第五地伏害伴随眠。第六七地。断羸劣随眠。粗细如次。二地断灭。八地已上。伏微细随眠。如是等义。准例应知。上明断惑分齐相竟。
    章又此教中惑灭智起下。二智起惑灭。言惑种在灭相时智即生相者。一身之中。有二障种有无漏智。一念之中有此二物。无漏智起。断二障种。智初起时。惑种在灭。智起惑灭。同时一念。无漏妙智。与二障种。不得并生。诸相违法。不并生故。智起惑灭。同时相反。断障义相。法应尔时。指事云。言又此教中至押即筑等者。此依论文。准释论意。谓惑种在灭相时如筑。圣道在生相时如押。又惑种在灭相时如押。圣道在生相时。如筑是故法也（已上）言广如对法论说者。出彼第七。云问从何而得断耶。答不从过去。已灭故。不从未来。未生故。不从现在。道不俱故。然从诸烦恼粗重。而得断如是如是品粗重。生如是如是品对治。若此品对治生。即此品粗重灭。平等平等。犹如世间明生暗灭。由此品离系故。令未来烦恼。任不生法中。是名为断（已上）如是圣道初念。无间道心。一刹那中。智起惑灭。同一时中。生灭成立。此其断惑行相状貌。如秤低仰同时成立。
    章又此障法以依识无性故下。三无性即空。指事云。言又此障法至是其障义者。此有二义。若约种障依。所依本识无性故。能依种障。亦无自性。是故即空。若约现障依。所依心王无性故。能依心所。亦无自性。是故即空。又此障法。以依识故。即无自性。是故即空。由此二释。消文可知（已上）此二释意。初惑种与本识。能依所依相对。能所俱无性故。后惑现与本识。能依所依相对。能所俱无性故。言又此障法下。亦是一释。此直尔随章文消之。真依章文。此二障种子。在第八识自体分处。藏识所持。而安任故。是故种子即空无性。以无性故。此种即空以即空故。即无分别。今约所断惑种。明无性空。不欲陈述本识及现惑无性即空。是故直明无性。是好。若泛言之。一切无性。言如维摩经等者。彼上卷云。迦旃延。诸法毕竟不生不灭。是无常义。五受阴洞达。空无所起。是苦义。诸法毕竟无所有。是空义（云云）如彼明无常苦空无我义。今取空义。成立二障自性空义。彼经明苦。故约五阴。五阴即是苦谛果报。苦报当体因之所生。无自立故。今二障现行。是心所法。心所即是五阴之行。受想二外。余诸心所行阴摄故。当体苦报。空无所起。上明始教断惑义竟。

五教章通路记卷第四十七（终）
五教章通路记卷第四十八

　　    东大寺沙门凝然述
    　　  
　　　　　　
　　　　　　
　　　　　　

    从此已下终教断惑。
    章若依终教诸声闻于烦恼障下。文中有二。初明二乘断惑。二明菩萨断惑。初中亦二。初正明。二问答。初中亦二。初立理。二引证。今初。此终教意。于声闻乘。不许全断彼烦恼障。断者唯是伏断而已烦恼未断。岂断智障。设虽一分。不能断除问何故终教不许断烦恼障。答始教引小故。过分许断惑分齐。今此终教。前所引机既是纯熟。断障等事。无所应许。欲令所引机。入一乘大法故。许五性皆成佛道。进修增进。令入同教。法华已前。所说终教。虽许入寂。二乘回心。机宜未熟。至法华时。机根纯熟。不定声闻。回心向大。受成佛记。更许定性无余还生。同教一乘。深破二乘。思言无二亦无三等。顺此义故。终教大乘。不许二乘断障等义。问始教大乘。依瑜伽论。补处智力。见二乘人断证等事。其所说相。皆是实义。故玄记名称实声闻藏。终教亦见二乘断证。此亦见其实义实理。何故始教。许小过分。终教还夺。不许实断。答始教大乘。见实所断。终教即夺愚法教分。为破二乘。令入一故。
    章故弥勒所问经论云下。二引证。言如实修四无量者慈悲喜舍。名四无量心。亦名四等。被诸众生。名无量心。亦名为等。唯言四无量。是上界定。以此四心。修彼定故。又有菩萨人。四无量心。大慈大悲。大喜大舍。即是利他广大行相。深发诸佛众生同体大四无量。如实断惑证理成立。二乘不能如是广修故。云不能如实。不如实故断惑等事。亦不如实。问何故二乘观行非实。答菩萨直观真如法界。此法界者。总是二空合一真理。约二执故。离执之下。名为二空所显妙理。总通言之。不分二空。一味一相。平等真理。生佛不二。同体法界。作此观解。修四无量。是名菩萨如实修行。故其所断。不简见修。障利众生。一切惑障。见道中。断无所遗余。是实断惑。如实修行。今见愚法教中二乘。唯见人执。不知法执。人执必依法执生起。即是二执生起次第。虽断人执。而有法执。不治其源故。唯伏断。非是实断。不同始教人执之中。约就种现相生门故。许实断惑。元晓师云。若就人法二执本末相依生门。一切二乘。于烦恼障。唯是拆伏。而非永断。所以然者。无广大心。不证法空。由是不拔烦恼本。故如其直当人执之内。缠及随眠相生门者。皆是永断。而非伏断。由证人空所显真如。永害人执等种子故。如弥勒所问论云。一切声闻。辟支佛人。不能如实修四无量。不能究竟断诸烦恼。但能拆伏一切烦恼。此依初门。作是说也。又瑜伽说。若圣弟子。由出世道。离欲界欲。乃至具得离三界欲。尔时。一切染法种子。皆悉永害如谷麦等诸木种子。安置空迥。或于干器。虽不生芽。非不种子。若火所损。尔时。毕竟不成种子。损伏永害道理亦尔。此依后门。而作是说。由是二门。伏断永断。皆不相违（已上）此就二门断障。和会弥勒问论及瑜伽论二论所说。伏断永断异说不同。此约立门不同。不约教门浅深。今强对当。初门伏断。当终教意。后门永断。当始教意。言楞伽文亦如上说者。指事释云。此文讹也。自此以上。约断惑义。无有引楞伽文处故。此有二疑。一疑上文堕故。无有此文也。二疑上字可讹下字。是故下二乘回心义云。楞伽云。乐着三昧乐。安住无漏界。无有究竟趣。亦复不退转。得诸三昧身。乃至劫不觉。譬如昏醉人。酒消然后觉。彼觉法亦尔。得佛无上身。案云。定性二乘。断分段死烦恼业果。证得灭定。自谓究竟涅槃。是故小乘及始教中。说得究竟无余涅槃。今终教中。就实而说。既未断根本无明动业果故。彼所谓灭。非究竟灭。是故更回大乘。若依此释。正文可言楞伽文亦如下说。然可待好本也（已上）指事二释。俱有其理。然后解释。义尤可尔。彼无有究竟趣之文义。正符合。又一解云。言楞伽文亦如上说者。以楞伽所说。指同次上弥勒论意。故云如上。非谓上引楞伽指彼。若尔应言如上引焉。既言亦如上说。明知。指同问论。
    章问此说何故下。二问答。亦二。初问。以前始教。许烦恼全灭。智障分断。今此终教。不许断故。二答中亦二。初引摄就实对。言以上就下者。上是佛地。下是二乘。将成佛时。金刚心位。断俱生起烦恼障故。言以下同上者。二乘如佛。分断智障。皆是引摄二乘故说。今此终教。就实不许。二又亦可前约三乘中声闻下。回心愚法对。此释意云。始教许实断。约大乘教声闻所断。若依此释。终教亦许始教声闻断惑证理。终教不许二乘断惑。约愚法教二乘断惑。若依此释。始教亦不应许愚法小乘教中二乘断惑之事。上明二乘断惑相竟。
    章其菩萨人于二障中下。二明菩萨断惑。亦三。初断惑证理。二断惑相状。三惑障体性。初中亦二。初略说伏断。二广陈伏断。初中亦二。初明所断障。二明断障位。今初。问终教大乘。立几障惑。答终教大乘。建立二障。谓烦恼障。所知障是。问何故名为烦恼所知。答二障义云。烦恼障者。贪嗔等惑。烦劳为性。适起现行。恼乱身心。故名烦恼。此从当体功能为名。又复能感界内烦恼之报。逼恼有情。令离寂静故。名烦恼。是为因中说果名也（已上）此中二释。初当体释。同唯识论等说。后约果释。海东别义。如佛地论等。取因缘果。通为烦恼障体。缘谓见修烦恼。因谓有漏业果。谓异熟报果。既以三种。为烦恼障体故。以烦恼。属果为名。成因中说果义。丘龙又云。所知障者。尽所有性。如所有性。二智所照故。名所知。法执等惑。遮止智性。不成现观。覆蔽境性。不现观心。由是义故。名所知障。此从所蔽及用得名（已上）此唯一释。同唯识等说。上始教段引。今亦重引之。问此二障用。烦恼遮涅槃。智障遮理事。若有烦恼障二境。所知障涅槃义耶。答二障义云。然人执等惑。亦有障于少分境智。而未遮于无上菩提。亦不蔽于一切种境。虽已断此。不得彼故。是故不立所知障名。法执等惑。亦有少分感生死义。而不蔽于二乘涅槃。亦不止于分段生死。虽不断此。而证离故。是故不受烦恼障名。与夺之意。义在此乎（已上）唯识论中。具说二障互障之义。随胜立名。始教大乘。于二障中。各分见修。见者分别起障。修者任运起障。亦名俱生。今此终教。其义不尔。唯立烦恼所知二障。不开分别及以俱生。言俱有正使及习气者。二障各有正使习气。复古记中卷云。言使者。如世公使随逐其人。得便系缚故云使也。此通二障。其习气者。熏习气分。孔目云。大分有二。一种子熏习。二上心熏习。上心即是习气异名。亦名粗重。违细轻故无堪任故。二障正使。各有二种。一现行正使。二种子正使。并彼习气。总成三种。故演义钞一上云。二障有三。一现行。二种子。三习气（已上）此三即各通二障也。然习气亦有二。一种子习气。二余残习气。问何故种子名为习气。答心心所法。通起现行。必有气分。势能习熏。此所熏成种子。与后现行诸法。作亲因缘。故此气分。名为习气。今现种习中习气者。即余残习气也。问何故余残。名为习气。答久近时分。诸所熏识。一切种子。虽起治道。皆悉断灭。而其熏练串习余气。微细犹在。不能除尽。久来现行。连绵贯积。熏种生现之残气故。长时聚集余熏难除故。小教中二乘圣者。残习不除。唯佛断尽。不染无知。大乘教中。声闻无学。不除习气缘觉少分。侵除习气。唯佛如来。永断习气。问何故始教。于二障中。各分见修。今此终教。唯言二障。不分见修。答见修开合。由断分齐。前始教中。见修别断。故开二种。以为分别及以俱生。今此终教。于初地初。不分见修。一具皆断。故唯建立二障。不别分见修异。纵有地上断智障细。初地已断二障见修。谓烦恼障全分。及所知障一分粗惑。初地即断。其之二地已去断者。即前所断习气。及所知障一分细惑。并其习气。此细分者。即当智障修惑初分。既见修合断故。不分见修。是故初地所断分齐。烦恼障全。及所知障分别起全。并任运粗。即初地时合断之惑。问若尔。见修体别。何故不开二种。答分别俱生。虽可体别。唯是一类烦恼所知。总相义一。故总合断。不分行相。不同始教微细别开。问何故终教二障。见修一具合断。唯立二障。答终教机熟。是故合断。故不立彼分别俱生。不同始教机生别开。问机生熟者。望何建立。答三乘渐教之初故。名生机。三乘渐教之终故。名熟机三乘渐顿。望于一乘。皆是方便。今终教机。近顺别教。别教一乘。唯就过患。生一生死。不分二死。于所断法。唯总名障。不分烦恼所知差别。况分分别俱生差异。顺此义故。终教机熟。不分分别俱生差别。而来入一乘。故分二障。不能就过患。为一际也。问终教二障相状是何。答二障相状。与始教同。谓烦恼障者。根本十惑。贪嗔痴慢疑及五见合。即六惑。总束五见。为恶见故。及随烦恼。大同始教。其所知障。与烦恼障数量等同。而碍二智。令迷暗故。体是一故。数量全同。用是别故。惑智分异。长水金刚记云。然此二障。非谓抗行。皆由一心所为。但微著有异。所知则细。烦恼则粗。粗细虽殊。都无别体。犹如一水起动成波。微著有异于中亦有二义。才动则不能现像。同彼所知。猛成则覆舟溺人。况于烦恼。法喻相对。昭然可见（已上）圭峰定慧禅师。作金刚般若经疏。长水释彼疏。作此解释。然此二障。与前始教。粗同细异。生熟浅深。有差别故前粗此细宽狭异故。问此教二障。云何对识。答烦恼障者。大同始教。其所知障。通于八识。与起信论所说全同。问始教大乘。第八识中。二障不相应。云何终教智障。与第八相应。答始教粗浅。不许智障第八相应。终教深细。见所知障第八相应故。丘龙师二障义中。以所知障。约识分别。有三师说。初云。或有说者。法执无明。唯在第六第七二识。不通余识。推求性故。法爱恚等。非见所摄。不推求者。亦通五识。次第二云。或有说者。法执分别。遍通八识。未达法空故。取相分别故（乃至）阿赖耶识。尚有妄想。何况五识而无法执。如涅槃经言。如是五识。虽非一念。然是有漏。复是颠倒。增诸漏故。名为有漏。体非真实。着相故倒。广说如彼。其第三说。和会前二。皆有道理。俱取不弃。此三说中。初师所说。当始教义。次义终教。后师所说。丘龙自义。和会用之。三师所说。文言极广。第二师义。第八识中。法执相应微细分别。第三师义。和会前二。通门之中。必有别相。通别无碍。当终教双照两门义。亦在其一乘同教。问此教亦立余门惑耶。答诸教所说。诸门惑障。或寄显门。或实义门。并皆建立。但有兼正。而无不说。五十要问下云。问诸教辨障义云何。答若依小乘。诸使缠垢等是障名数。此障通三乘始教。兼即通余教。何以故。谓惑名同。义有深浅故。惑智二障。及烦恼所知障。八妄想。二十二无明等。正在三乘始教兼即通三乘终教。五任地惑皮肉心三障。阐提四障凡夫性无明十一障等。此在直进三乘位。兼在终教等也。上诸惑。一惑一切惑。一障一切障。一断一切断。此属一乘教（已上）今终教门。摘取可知。孔目第三。烦恼稠林章中。举诸惑类。约终教义。有十六门。谓二无明。三障。四障及六蔽等。恐繁不引。彼结文云。上十六门烦恼义。当熟教。分亦得通初教中直进教说（已上）今章寄惑显位。十八门中。初之九门。多分约就终教意说。若依起信论。不觉有九相。谓依本觉。有其不觉。根本无明。为迷暗本。从此次第生起三细。谓业相。转相。现相也。从现相。次第生六粗。谓智相。相续相。执取相。计名字相。造业相。受报相是也。三细六粗。名为九相。束为四相生住异灭。生相有一。谓业相也。住相有四。转现智相及以相续。异相有二。执取计名。灭相有一。造业是也。无明三细并是第八识相。本觉是性。无明三细是相。本觉是真。无明三细是妄。真妄和合。为第八识。无明三细。智相相续相并是法执所知障体。于中智相相续相法执粗分。现相已前。法执细分。于中三细是细中粗。根本无明是细中细。执取计名。是烦恼障。起业相者。是烦恼所起有漏善恶业也。业系苦相。是业所感果报。此从真起妄。流转门相貌。
    章地前伏使现下。二明断障位。此中伏断。通为四位。地前。初地二地已上。佛果是也。言地前伏使现者。菩萨地前。有四十心。然终教宗。十信非位。唯是行业。由此行成。入初住故。是故地前有三十位。此三十位。总名比位。比知类似。观真如故。住行回向。随应皆有所修妙行修习。随顺真如。六度止观双修。理事兼行。空有无碍。性相融会。唯识真如。甚深观解。此等皆是伏断烦恼胜对治道。由此治道。深伏烦恼所知二障种所生现。而伏种子应生现行。功能势力。令彼种子不生现行。是名伏灭二障现起。行解虽浅。十信亦有伏烦恼等。是善趣位。不堕恶趣。不作恶业。能发业惑。亦随渐弱。十信万行。随分增上。故至初住。可断见修烦恼惑障。而是故留彼烦恼障。助愿润生。利物度生。问何故地前助愿受生。答地前三贤。非是圣位。深立誓愿。恶趣受生。利益众生。而住地前。以唯誓愿受生。是弱故。以种力助愿润生。受恶趣报。问圣人受生。以种润业。凡夫现行。润业受生。今地前位。既是凡夫。应以现惑润业受生。何以种子。润业受生。答初住已上。故留不断。论其实行。必应断种。即是圣人。而故留种。深伏现行。以异二乘。异凡夫故。所留烦恼。是似有漏。非实有漏。故以种子。润业受生。问地前三贤。伏二障现。于遮理智。有所司耶。答伏烦恼障。为得初地。妙智并伏。障利众生事。诸所知障。利润众生。成立大事。言初地断使种者。地前既伏二障现行。故入初地。顿断已前所伏。二障种子尽之。此即初地初入心时。顿断此种。言地上除习气者。初欢喜地。住心已后。地地之中。唯除二障种之习气。非唯种之习。亦有现行之余残习。并断此习。至金刚心。言佛地究竟净者。金刚心次刹那佛。果初念之时已前所断。极微细习。顿断除尽。究竟清净。穷源罄际。最极圆满。
　　章然彼地前三贤位中下。二广陈伏断。亦二。初地前留惑。二地上断惑。初中亦三。初正明。二引证。三释成。今初。言三贤位中初即不堕二乘地故者。终教菩萨。初住不退。故云初即等。大乘不退。不堕二乘地。名不退位。其不堕恶趣。十信位中。已成立故。是故十信名善趣位。其后初发心住之时。永不退转。不堕二乘地故。言于烦恼障自在能断等者。初住智力。堪断烦恼。初住人空观圆备故。应断惑障。然故留不断。为除智障等者。出故留不断所以也。等言等取润生摄化故。不堕二乘地故。为得大菩提故。全同始教地上。故留俱生烦恼障种子故。以彼由。皆为此由。终教地前。似始教地上。七地已前行相故。
    章是故梁摄论云下。二引证。亦三。初梁摄论。此引二文。初言十解以去得出世净心者。出彼论第三卷。彼文云。菩萨有二种。一在凡位。二在圣位。从初发心。讫十信以还。并是凡位。从十解以上。悉属圣位（已上）今得意明故。云得出世净心。言又云十解以上等者。此出彼论第四卷。彼文云。菩萨有二种。谓凡夫。圣人。十信以还。是凡夫。十解以上。是圣人（已上）指事云。言不堕二乘地者。此非论文。此作二释。一得意引加。是故续上论文。为一句可读也。二此释成上论文。释曰。既称圣人。由是明知。不堕二乘地（已上）此以圣人不堕二乘地。问此圣人者。由断烦恼。断烦恼障。顺小乘果。何以断烦恼障。言不堕二乘地。答虽可断烦恼。而故留不断。可断烦恼。名为圣人。而故留故。不堕二乘。是故总通。言圣人。故不堕二乘地。
    章仁王经云地前得人空而不取证等者。二仁王经。彼经下卷云入生空位。圣人性故（已上）指事解云。今得意引文故。故云地前得人空。言而不取证等者。此非经文。此作二释。一虽不经文。而得意引文故。即是经文。二此释成上经文。释曰。虽得人空。唯是比证。非实证也（已上）此二释中。释成上经文。即是胜也。
    章又起信论得少分见法身下。三起信论。初住已上。八相作佛。此则伏道强胜。观解明白故也。
    章以此菩萨唯怖智障下。三释成。言以此菩萨唯怖智障等者。彼烦恼障。又得自在。亦既故留种。不可修治道。十圣地智。根本后得。覆障未现。是故专修治道。伏灭现行。随顺地智。速至初地。令断障种。故三贤位。深恐智障。修其治道唯识妙观。真如理观。等言等取自余诸观。五蕴。十二因缘。三性。三无性。二谛。三谛。如是观行。随应修习。言助成胜行者。以所留惑。助愿受生。救拔恶趣。摄济群类。
    章初地以上断于智障下。二地上断惑。亦二。初正明。二释妨。初中亦二。初明断六识惑。二明断末那惑。初中亦二。初正辨。二引证。今初。言初地以上断于智障一分粗故者。所知障现行。地前已伏灭。今至初地。正断智障种子。然所知障开为二分。谓粗分。细分也。粗分种子。初地断之。细分种子。二地已上。地地别断。此粗细者。非分见修。不分见修。总合一味。而分粗细。若配义分。智障见惑修惑。粗分烦恼全分。初地入心。总一合断。而初地以上者。初地总有入住出三心。今指初地入心住心。言初地以上。其二地已上。断智障细故。而据实言之。初地入心。断烦恼全。智障粗分。住心已后。渐断智障细。而言故者。生起下断烦恼障全。故云不复更留。不同始教见道。断分别烦恼。初地已上。故留俱生。金刚顿尽。故云不更留。问此终教宗。岂无地上助愿受生。及七地前故起济物等耶。答终教已上。深胜高妙。应化利生。无故留事及助愿等言。是故二障。不分见修等者。此意说云。烦恼不分见修。初地入心尽之。其所知障。亦不分见修。初地初断其粗分种。其细一分。地地渐断。今言总意别。意尽烦恼故。非谓智障亦尽粗细。问此终教宗。于烦恼障。初地断尽。诸释皆尔。其所知障。或言全尽。或言断其一分粗品。顿断渐断。处处解释。前后鉾楯。如何和会。答终教智障 。顿断渐断。祖师解释。相违非一。诸文频陈。意致有由。古来先德。及诸学者。或存顿义。或立渐义。互会违文。各成一义。今先略述二门释意。一云。初地断尽二障种子。二地已上。唯断习气。其习气者。二障习气。文云。初地断使种。地上除习气（已上）次上标二障如是俱断尽。今段文云。是故二障。不分见修。至初地时。正使俱尽（已上）次下即引弥勒问论（乃至）云。是故菩萨。见修道中。一切烦恼。能障利益众生行故。即见道中。一切俱尽。此文为证。教章此文一段始终。即成此义。又下引宝性论云（乃至）有点者。以诸菩萨摩诃萨等。依彼二种习气（二障习气）障故。解云。论释地上。名摩诃萨。故知。但有习气障也（已上）复古记中。释章初地已上乃至正使俱尽之文云。二障正使。初地俱尽。习气地地渐次微薄。至金刚际。究竟方尽（已上）依此等文。初地尽种。二地已上。但除二习。此并智障顿断文证。二云。于初地中。断烦恼障全。及所知障一分粗。二地已上。断智障一分细。及诸习气。故章所依身章云。初地中。永断一切烦恼使种。亦不分彼分别俱生。于所知障中。亦断一分粗品正使。是故地上。受变易身。至金刚位（已上）章今文云。初地以上。断于智章一分粗故。于烦恼障。不复更留（已上）玄记十云。若依终教。初地亦舍三界分段及惑业苦。地上唯断彼所知障及变易报。其烦恼障。地前渐伏。初地断尽。所知障。地前亦学伏。初地断一分。余在诸地。各断一分。佛地尽此。如梁论及宝性论等说（已上）同记十一云。若依终教。如梁论等。其烦恼种。初地永尽。唯有彼习。其所知障一分粗者。亦初地尽。余分及习。于诸地中。各别正断（已上）玄记所指。梁摄论者。彼第九云。先于地前。渐除惑障。后登初地。渐除智障。此两处名分分清净。即是因位。若至佛果。六度圆满。名具分清净。即是果位（已上此释论文）同论十云。菩萨初入真如观。障见道无明即灭。所余无明。犹在未灭故。十无明覆十功德。障十正行（已上）此之三文。并明地上断初知障。故为所凭。宝性论文。恐繁不述。依此等文。初地之中。未尽智障。二地已上。渐除初分所知障也。问此之二义。何正不正。答二俱明文。各是正义。古来诸德。且取一义。会余违文。问云何互成一义。互会其违文耶。答先立初义者。于初地中。二障种子。皆俱断尽。二地已上。唯除习气。障利他事。一切诸障。初地皆断故。智障即障利众生故末那惑种。既初地断。六识诸惑。不可留故。但粗初者。以种为粗。以习为细。章云其末那烦恼。亦初地断粗。后除残习（已上）此以种子为粗。故习名细。有何妨乎。又虽言初地已上。断于智障等。即次下结云。是故二障。不分见修等。明知。粗细唯约种子及习气也。今章亦云。此教地上。但除习气。此文通其二障。故引宝性论。云二种习气。章释中云。但有习气。下问答中云。智障正使。亦已除故。依此等文义。明知初地粗细俱断。二地已上。唯除习气。故粗细言。不相违也。问若尔。何故玄记文。云余分及习。答言余分者。是智障习。言及习者。是烦恼习。为分二障习。立此异名也。问烦恼障习。亦地上除。何不名细。唯开智障。答烦恼障习名细何妨。然为分其二障习气。是故且立别别称也。次立后义者。智障一分。初地中断。其细分者。地上渐断。智障数量。粗细无边。故于二处。顿渐断之。但初地断使种等者。惑障之全。及智障粗。不分见修。一时顿断。故云尔也。纵未断细分。不妨云双断。二障见修。既俱断故。玄记既云余分及习。文义炳然。难会通故虽有细分。利众生事。无障疑故。细分智障。地地断故。地上除习气者。望初地中但断种故。其末那惑结文。云正使俱尽者。初地之中。所应断者。皆灭尽故。非唯惑障。亦断智障。非但见惑智障。修惑粗分亦断。故致尽言。弥勒问论。一切俱断者。障利他惑。见修俱断故。末邦惑种。名为粗者。建立名字。随义不同。纵彼虽尔。今此事中。不可开故。此教地上。但除习者。此约末那相应惑。故末那种已断。六识智障种。不可留者。此亦无妨。虽有六识相应惑种。尽末那惑。无所遮故。唯断我执。非法执故。如彼始教。俱生烦恼。虽末那种。于地地中。断其习故。依彼二种习气。障者此言总相。言二种故。故知。但有等者。亦约末那惑。故下问答中。智障正使。亦已除者。此约粗分。不约细分。是故初地。但断惑障之全及智障粗。二地已上。渐断细分及诸习气上各成其二义之意。问智障顿渐二断。虽有二义。各立一义。互会违文。若有不弃二门。双存二门义耶。答此教章中。虽有二意。文相始终。成立初地断尽之义。探玄记中。一向成立初地唯断粗分之义。是故依二文。各可存一义。此教断惑分齐。可有二门故。不可唯取一义之门。会通一边。失其一门。终教既有始终二门。此之二义。即成立此二门之意。岂可失其一门义乎。问云何始终二门意耶。答初地断智障粗之义。是终教之初。顺同始教智障地地渐断义故。初地智障断尽之义。即终教之终。顺趣圆教一断一切断之义故。是故此教有二门也。约此二门。成前二义。各符文理。无有违矣。
    章故弥勒问经论云问曰若声门人下。二引证。言先断见道所断烦恼等者。愚法教中。以八十一品随眠。为修道所断随眠。九地各有九品惑。故声闻三节断修道惑。一欲界前六品尽。得二果故。二欲界下三品尽。得三果故。三上二界惑尽。证阿罗汉果故。言真如甘露法界者。二空真如。初地入心初。证见故。言见修道中一切烦恼等者。终教之中。无分见修。而今言见修者。虽不离分。言其体性。即当见修。始终二教惑。体同故。如起信中。智相相续。配当见修。执取计名。亦配见修。即此例也。复古中云。问终教自言正使习气。何以引见修等惑为证耶。答但二教惑障。名字虽异。而惑体是同。故得为证。孔目使行稠林云。如是等文。并属初教摄。今释终教。何以引此。下文云义当熟教。分亦得通初教中直进教说（已上）第九地中。有十一稠林。其中使行稠林者。一切见修二障。诸惑等故。孔目第三。明使稠林。有六十一门烦恼。谓九结。五结。五下分结。五上分结。四结。四缚。三缚。七使。十使。九十八使。一百九十六使。六垢。十缠。是名十四类烦恼。又有二十九门烦恼类别。三漏。四倒。四流。四取。五盖。五见。五悭。五心截。六爱。七流。四扼。八缦。六十二见。八种觉。百八烦恼。三不善根。三杭。三垢。三烧害。三箭。三所有。三恶行。三匮。三热。三烦恼。三诤。三炽燃。三稠林。三拘碍。十无明。二十二无明。已上二十九门。烦恼类别此多分在小乘所说。亦通始教直进用之。又有局始教直进所说。如十无明。二十二无明等是也。又有终教十六门烦恼。谓烦恼所知二无明。惑智二无明。三障。四障。六蔽。八妄想。九烦恼五住地。十三烦恼（谓七见六着使）八倒。四谤。五散乱。二烦恼。三倒。十三妄想。八万四千烦恼。此十六门。是终教义。上来十四类烦恼。若加大惑小惑。成十六类。二十九类烦恼。十六门烦恼。都合六十一门惑障。名为使行稠林体相。复古记主。指此等惑。举使稠林。初教分齐。如孔目明。问此中断惑。为唯局意识。总通六识耶。答正说意识。而兼五识。第六意识。发智断惑。即前五识。相应诸惑。亦随灭故。非别起断。五识惑种无漏道。此同始教断惑之相。上来明断六识惑讫。
    章其末那烦恼下。二明断末那惑。亦二。初直示。二引证。今初。问末那惑者。体性是何。答我痴我见我慢我爱。此四末那相应惑体。然我见为本。余三俱起。问末那我见。人法中何。答末那我见。定是人执。非是法执法我见也。孔目一云。人言。在修道中。灭俱生我。末那俱生。并无明心烦恼。修道断者。此义不然。末那一起相续。缘我不废。因何得改境起其法执。若起法执。何名缘一类我尘（已上）释曰。末那俱生。是烦恼障。言并无明心烦恼者。是法执所知障。是故末那具有俱生二障二执。彼明末那烦恼断位。孔目师意。入见道时。断尽末那四惑种子。其余残习。地上诸位。渐渐断除。无始已来。习气粗重。举有人义。为破有人修道位中。断末那惑种义。因此更破末那言有法执所知障。孔目师意。末那一起。一类相续。唯缘第八。执人我体。人执既恒相续转起。无有法执应起之时。有人义意。末那既有人法二执。惑智二障。并是修惑故。修道中断此等种。今破彼义。不许末那相应惑种。修道位断。孔目师。判末那诸惑唯是俱生。非分别惑。故孔目一云。问末那何故唯是俱生。答末那不缘于外。缘义不缘名故。不得起分别我见。问论云。俱生我。修道断。因何末那是俱生我。非修道断。答俱生修道断者。是寄位说。如初僧祇断皮。第二僧祇断肉。第三僧祇断心。此可知也。今将分别俱生粗细之相。寄显见修。非谓实断（已上）此会修道所断之说。末那惑中。智障有无。唯识论中。安慧护法。所立异义。破立委细彼第五云。此中有义。末那唯有烦恼障俱。圣教皆言三位无故。又说四惑恒相应故。又说为识杂染依故（已上）彼举二师所说。此初师所说义。此即安惠论师等义。彼师意云。此识既是三位体无。此识俱时。唯有人执。无有法执。对法等说三位无故。若此俱有法执。应言三位有。言三位者。入灭定位。圣道现前位。无学果位也。此三位者。入人空观。无有人执。故无末那。言说四惑相应者。显扬第一说。四惑俱故。四惑即是烦恼障故。故无法执。不言净位。有此识故。言说为识杂染依故者。摄论第一论本。不言为净依故。无净第七。法执第七。唯识次下。陈末那有法执非唯有人执故。此护法论师等义也。唯识论中。以护法为正义。广破前师。建立自义。前始教宗。应依护法。今此终教。末那俱惑。初地入心。顿断末那相应烦恼。此即断灭末那惑种。言断粗者。待对习气。以此种子。名为粗分。余残习气。即当细分。言后断残习者。初地入心。正断种子。是无间道。次刹那心。是解脱道。解脱已后。住心出心。二地已上。渐渐断习。乃至金刚。不同始教末那四惑。二障种子。金刚心位顿断顿灭。又不同始教一切习气。解脱道除。唯一刹那。
    章故无性摄论云下。二引证。亦二。初正证。二转证。初中亦二。初引文。二释成。今初。即出无性摄论第十。言转染末那等者。第七末那。有覆无记。是有漏法。无始已来。恒时执我。今入初欢喜地之时。与六识惑。同时断尽末那惑种。此时意识。转成无漏。故第七识。亦转成无漏。相应慧数。转成妙智。此智即名平等性智。此时已断第六相应二障种子故。其慧数即成妙观察智体用。是故初地同一念时。转有漏第六第七二识。成无漏识。转二识相应慧数。成妙观平等二智。问初地既转二识二慧。即成妙观平等二智。若尔。与彼佛果顿成圆镜成事二智。有何差别。答圆镜成事。佛果顿满。初地所得。妙观平等。随分转得。地地渐胜。佛果圆满。问何故二智渐渐增胜。答入初地时。顿断烦恼。及断智障一分粗相。及末那种。是故初得妙观平等。而未断除烦恼习气。智障细分。及诸习气。末那习气。故得一分。非是满净。由断所应断种子习等。地地渐增。习等尽时。断德成满。智德周备。言初现观时者。是见道位。言先已证得者。入见道时。断末那惑种。得平等性智。见其灭下所显实理。故云证得。言修道位中转复清净者。初地住心已后。名修道故。是正除习位故。而见道中。解脱道时。其种之习。何无微薄。
    章解云转净者除习气也下。二释成。亦四。初释成。言正使先断者。释成上文先已证得。二若言此是下。遮异。谓始教宗。真见道时。第六意识。入法空智。此时第七。亦成无漏。即平等性智。慧数成无漏故。此第六识法空智力。伏灭第七法执智障。不令生起。即得无漏。若第六识。出法空观。第七法执。复更生起。故云暂伏。若许尔者。应言方断。不应言转净故。三若依始教容如彼说者。约教。若始教大乘。至金刚心位。与余诸障。同时顿断。故初地已上。得平等智者。暂伏法执。后若出空观。还成有漏。四是故当知此教地上下。结成。言此教地上但除习气者。此唯约就末那烦恼习气为定。不可滥涉第六相应智障习气。彼习前段已成立故。
    章故宝性论云下。二转证。亦二。初引论。二解云论释地上下。解释。摩诃萨言。皆目地上。如般若等。虽有言初发心菩萨。摩诃萨。此对小乘。虽是初心。言大有情。而正唯以初地已上。名摩诃萨。言无间生习气者。二种习气之随一故。言二种习气者。一无间生习气。断惑种已。次无间心。余习生故。二前生习气。未断种前。无始已来。与种现俱。相从生起。现行气分。必相从故。
    章问云何地上下。二释妨。此问意云。二乘所期。必断烦恼。自调自度。至此处故。终教地前。始教地上。为不堕二乘地。故留烦恼不断。今此地上。已尽烦恼。恐同二乘。堕寂灭地。答中意云。地前位浅。始教地上。所说亦粗。终教地前。于所知障。不容应断。故有此恐。故留不断。此教地上。已断智障。虽尽惑障。不堕二乘地。又智力胜故。设虽尽烦恼。而智业深胜故。不堕二乘。增益菩萨行。况断智障。或多或少。高超小乘。成立大行。以顿出离圣者为喻。断欲六品。喻烦恼尽。断上界六品。喻断智障。言若地前及始教等者。二教相对。陈浅深故。
    章又此教中下。二断惑相状。言智起惑灭者。智谓无漏正体智故。惑谓二障所断结故。能断智起。灭所断惑。此间时分。念念生灭。有初中后。惑智前后。断相须定。故此门来。地论二云。此智尽漏。为初智断。为中为后。非初智断。亦非中后。偈言非初非中后故。云何断。如灯焰。非唯初中后。前中后取故。如是解脱（已上）非初中后者。相翻门故。前中后取故者。相续门故。非初中后者。经所说故。前中后取故者。论主所释。二门融会。成断障义。具如玄记等中所说。
    章又此教中烦恼等法下。三惑障体性。烦恼即菩提。生死即涅槃。惑性如故。无应断者。智性如故。无断惑者。如是等法。名能所断。具如玄记并大疏。大钞等明。上明约位灭惑门竟。

应长元年（辛亥）六月七日于东大寺戒坛院述之
华严宗沙门凝然春秋七十二
文化八年（辛未）初冬二十二日以嵯峨大觉寺藏本校之。
所憾非记主亲书故未免有可疑耳
比丘典寿春秋五十四

五教章通路记卷第四十八（终）
五教章通路记卷第四十九

　　　　东大寺沙门凝然述
    　　　
　　　　　　
　　　　　　
　　　　　　

    从此已下。寄惑显位。有十八门。寄显断故。诸教所说。以惑示位。种种异门。皆悉摄尽。然此诸门。亦有始终二教。所谓实断实证之法。若望圆教。彼始终教。无非寄显故通。然明始教所谓实断证义。若望终教。亦是寄显。未必实义。如是义门。诸教相望。寄显约实。随宜非一。
    章分惑智二障显比证二位者。惑障是烦恼障。智障是所知障。比位是三贤位。证位是十地圣。烦恼障者。地前所应断者。所知障者。地上所应断故。
    章故梁摄论云地前渐除烦恼障等者。问终教大乘。地前断烦恼障者。为是渐断。为顿断耶。答此断惑相。出梁摄论第九。故彼文云。清净位者。先于地前。渐除惑障。后登初地。渐除智障（已上）既言渐除惑障。似三贤间应渐断除。然章主意。初住入心。顿断惑障。而故留不断。润生摄化故。此即顿断。非渐次断。上文云。三贤位中。初即不堕二乘地。故于烦恼障。自在能断（已上）既言初即。此即初住之初。即得不退。断烦恼故。既言自在能断。终教宗义。于烦恼等。不分见修。一具顿断。何有渐断少分之义。是故必定不分见修。初住之初。顿断惑障。上文亦云。十解以上。名圣人。断异生性障故。名圣人。是即断分别烦恼故。得圣人名。不分见修故。修所断烦恼。合断。初住顿断。终教宗义。而故留不断。不取证故。问若尔。何故所引梁论。正言渐除。答此二障中。渐除惑障。非谓惑障渐渐断除。先除惑障。故致渐言。然地前位。断烦恼障。异说非一。渐顿不同。若依福成道基师者。初发心住。入心上时。断烦恼障见惑种子。其修断惑。故留不断。二住已上。以修惑。为润生受报。摄物利生。如是迳历一大阿僧祇耶大劫。至第十回向之最后身。九地修惑。各有九品。九九八十一品修惑。断此各有无间解脱。修惑烦恼。总已断尽然后即入初欢喜地。此时即与烦恼修惑一见。同断十无明中第一无明。此即彼师摄论宗意。若释论意。地前三贤。渐渐断灭执取计名心中烦恼。异道基师等。所立义意也。问所引梁论。言地上渐除智障。若尔。此文智障渐断。应非顿断。论说明故。答此文不违顿断之义。于二障中。先于地前。各断惑障。后于初地。断所知障。待先断惑障。智障亦渐。言非谓智障地地渐地地渐断。又一义云。既言地上渐除智障。此即证成智障渐断。问若尔。惑障应渐渐除。言渐除故。答惑障地前先应除灭。智障地上。地地渐除。有何妨乎。
    章又云地前虽得人无我下。出彼第十三。文云。法无我是本。人无我是末。若得法无我。必先得人无我虽复先得。犹未清净。以根本未除故。证法无我。后方得清净。法无我境。能显四德。故观四境。得离八倒（已上）我执必依法执而起。法执是本。我执是末。有我执者。必具法执。有法执者。未必我执。二乘空人。而有法执。得法空者。必具人空。得人空者。未必法空。二乘人空。未获法空故。虽得人空。而未得法空。人空未净。不断本故□弥勒问论。二乘拆伏烦恼者。即此意也。梁论第十云。先于十解。已通达人无我。今于初地。又通达法无我（已上）此文初住顿断惑障故。通达人无我。初地通达法无我。二空圆备。人空极净。
    章又云其人我执前十解中已除等者。梁论第七云。此人我执。前十解中。已灭除故。唯法我。未除故。显入唯识方便（已上）前所引。第十一前于十解等文。亦此以意。
    章又仁王经云习种以上等者。彼经下卷云。善男子。其法师者。是习种性菩萨。乃至是定人者。入生空位。圣人性故（已上）习种性。初位不退故。名为定人。
    章本业经起信论亦同此说者。指事云。本业经未检之（已上）然今检云。彼经上卷。贤圣者字品中。入初住信发二十四愿。说此愿已云。佛子。住是住中。发大愿已。过外一切凡夫。行十信者。令复修行无量功德。所谓十波罗蜜三空。无相。无愿。无作空观成就。即除我人主者众生。渐舍诸见常乐我净。三界系缚无明渐破。伏断一切业习故。厚集一切善法。八万四千般若波罗蜜。一切诸法门。摄我心中。念念不去心（已上）既云除我人主者众生渐舍诸见等。此即初发心住德行。此即初住。断舍人执。即同梁论地前渐除烦恼障。初地已上。断所知障。二障已灭。受变易身。不待勘经别文。彼经始终所设在兹（已上）有云。本业经下云。时诸大众中。有百千天子。闻是法门。发初住心。舍凡夫法。修行伏忍。得入初住明观法门（已上）发初住心。舍凡夫法。可为证也。言起信论者。彼论说三细六粗。其中执取计名。是烦障障。入初住时。即断舍之。而故留不断。润生摄化。相续相者。初地所断。即是法执所知障故。二地已上。断相续等。此第一门。终教大乘。常途所谈。断障行相。
    章故梁摄论云初僧祇断烦恼等者。出彼论第十一。彼文云。约除皮肉心三烦恼故。立三阿僧祇劫。第一劫阿僧祇。菩萨心未明利。方便未成。正勤犹劣。是故实经一大劫阿僧祇时。方便愿行地。此位功行乐时符。第二大劫阿僧祇。若以功约时。应经九劫阿僧祇。由菩萨心用明利。方便已成。正勤又胜。经时虽少。得功行多。功超八大劫阿僧祇。正经第二一大劫阿僧祇。第三大劫阿僧祇。若以初行约时。应经二十一大劫阿僧祇。由菩萨智慧方便正勤最胜。经时转少。功行弥多。功起二十大劫阿僧祇。正经第三一大劫阿僧祇（已上）初标由三烦恼。立三阿僧祇劫。次下次第解释经三阿僧祇劫。初阿僧祇。无有超劫。后二大劫。次第说有增加超劫。随位增升。勤行胜故。问皮肉心者。其体是何。答指事引摄论云。若以此名分别内法。或增或减。坏正理立非理。名肉烦恼。若以此名分别外尘。起欲嗔等。名皮烦恼。若以此名分别一切世出世法差别。离前二分别。名心烦恼。是故一切烦恼。皆以分别为体。广如彼说。恐繁不集（已上）释曰。自心计度。起诸分别。摄尽邪执。立法成义。名肉烦恼。如肉在皮与骨中间。缘外五尘。起贪嗔等。名皮烦恼。即是一切现行烦恼。如皮在肉外故。分别世间出世差别。名心烦恼。此即髓脑。在肉之下。此三烦恼。从喻为名。总而言之。皮肉心言。不可定体。随所断处。无定相故。于十地中。地地三心。立皮等名。三祇如应皮肉心。初只所伏。名皮烦恼。第二僧祇所断名肉。第三僧祇所断名心。十地三心。所断诸惑。皆以种子。名三烦恼。初地入心。异生性障。住心出心。第六识中。俱生智障。二地三心。皆任运起智障种子。如是等也。
    章如梁摄论三十三僧祇中说等者。梁论十一云。有五种人。于三阿僧祇劫。修圆满。或七阿僧祇劫。或三十三阿僧祇劫。何者为五人。行愿行地人。满一阿僧祇劫行。清净意行人。行有相行人。行无相行人。于二地乃至七地。满第二阿僧祇劫。从此后。无功用行人。乃至十地。满第三阿僧祇劫（已上）此是释论所牒。本论文也五种人者。一愿禁行人。是地前四十心。二清净意行人。是初地也。三行有相行人。是六地已前。四行无相行人。是第七地。五行无相行人。八地已上。本论文云。复次。云何三十三阿僧祇。方便地中。有三阿僧祇。一信行阿僧祇。二精进行阿僧祇。三趣向阿僧祇。于十地中。地地各三阿僧祇。谓入住出（已上）天亲释云。为除皮烦恼障。入初地。为除肉烦恼障。住初地。为除心烦恼障。出初地。何以故。地地菩萨。烦恼有三品。上品名皮。中品名肉。下品名心。上品者。下品道所破。中品者。中品道所破。下品者。上品道所破。乃至第十地。其义亦尔。约此三品故。各立三阿僧祇。是故异部。执有三十三阿僧祇（已上）此即十住已上。乃至第十地。总通数之。有三十三阿僧祇劫。问大乘常途所说劫数。多分三大阿僧祇劫。总为菩萨修行劫数。何故梁论。设三十三阿僧祇劫。答三乘大乘。所说劫数。始教必定三阿僧祇。终教二门。不定僧祇。是通异界。常途三祇。不异始教。梁论所设。大有三阿僧祇。七阿僧祇。三十三阿僧祇劫。然梁论宗。三祇为本。自余七只。三十三祇。唯三祇中。异门引立。与三僧祇。相当不违故。梁释论云。第三十三阿僧祇。与前三阿僧祇亦等。无有短长。义如前释（已上）言如前者。前七只处。会同三祇。故上文云。论曰。复次云何七阿僧祇劫。释曰。欲显余部别执故。言复次七阿僧祇劫时。与前三阿僧祇劫时为等。为有短长。此执等三阿僧祇劫。以有别义。开为七数（已上。广设如彼释论）今指彼文。与三祇劫。不相违故。三十三祇。亦是大乘异部论师。立此数量。故释论云。有诸大乘师。欲显行有下中上。欲显为得未得方便。欲显已得不失方便。欲显已得不失增上方便。欲显入住出三自在。故分阿僧祇。为三十三（已上）问三僧祇劫。七阿僧祇劫。三十三祇。其一劫量。分齐云何。答三祇劫量。是本劫量。七只等量。皆以小劫。计僧祇量。梁释论云。阿僧祇有二种。一谓阿僧祇劫。何以故。由此劫日夜半月月时行年双等时不可数故。名阿僧祇劫。二谓劫阿僧祇。何以故。于此劫中。菩萨修行。若以劫为量此劫又不可数故。名劫阿僧祇。由前阿僧劫中时不可数。由复阿僧祇劫又不可数。经若干大劫阿僧祇。得无上菩提。今定三劫大阿僧祇。得无上菩提。不过不减（已上）三十三祇。以二种中。初劫为量。即当瑜伽法华论等所说。尽夜日时年少劫劫量数。此至阿僧祇。计三十三。其七劫量。准例可知。问梁论本释。说三十三阿僧祇劫。然隋唐二论。同本异译。而直无说三十三僧祇。故法相师。弹言。此方古德。以意加之。不许此义。今何引用彼论三十三阿僧祇。答大乘劫数。三大僧祇。根本所宗。菩萨所迳。然彼异部大乘论师。更以异门。立七阿僧祇。三十三祇。虽异部设。而摄论师。举此滥用。以小劫等。数为僧祇。然彼不违常途三阿僧祇劫量。但隋唐译。无此文者。梵本具阙。亦有异本。真谛三藏译。有此文。本如见道前四方便。影似声闻。列十信等。虽隋唐本无彼文言。梁释是具。三十三祇。具是亦尔。隋唐二本。译阙略本故。无此言。真谛三藏。岂私加之。何况经中。三十三祇所说有之。论正契之。本业经上。设十住等。三十心已云。佛子是三十心。入一乘信一乘因。法非近行。可得广行大心。三阿僧祇劫。行伏道忍。方始满足（已上）此以三贤时。分为三阿僧祇劫。最胜王经第五。依空满愿品。如意寂光耀天女菩萨。为大梵王等。设甚深法。会中有五十亿菩萨苾刍。欲退大心。闻此深法。坚固满愿。更发大心。胜进回向。善根不退。如说修行。九十大劫。当得解悟出离生死。佛为授记。汝诸苾刍。过三十阿僧祇劫。当得作佛。同时作佛。皆同一号。名愿庄严门饰王。十尊具足。三十三祇。即十地间。约入住出。为三僧祇。尔时彼苾刍。居十回向。回向之终。既得此记。十地三心。各三祇故。即成三十阿僧祇劫。本业三贤名三僧祇。彼此合成三十三祇。
    章如地持云二障三处过谓地前地上及佛地者。彼论九云。如是十二住菩萨。三阿僧祇大劫。烦恼障分染污。彼三住。烦恼障分染污断。欢喜住。恶趣烦恼分断。增上中烦恼分。一切不行。无开发无相住。无生法忍。清净相续。烦恼染污分。一切不行。最上菩萨住。一切烦恼习使障断。入如来住。智障染污分。有三种。一者皮。二者肤。三者骨。欢喜住断皮障。无开发无相住。断肤障。如来住断骨障。一切障清净。于此三住。智障断。余住随其次第。真实庄严（已上）此一段文。初示三度过烦恼障。后明三处过所知障。言三处者。初地。八地。佛地是也。于此三处。各过二障。地持论者。即瑜伽菩萨地旧译本也。瑜伽地持所说意云。入初地时断惑。恶趣之分别惑。及伏上中二品修惑。多分见惑。发起恶业。从多为论。故云恶趣。理实见惑。亦发善业。大乘宗意。一切发业。正是分别烦恼能故。初地入心。见惑断种。修惑唯伏上心非断。瑜伽三十八云。于极欢喜住中。一切恶趣。诸烦恼品。所有粗重。皆悉永断。一切上中诸烦恼品。皆不现行（已上）此是初地断伏烦恼障之相也。此烦恼者。俱生烦恼。第六识相应烦恼。初地已上。能顿伏尽故。第八地中。断前所伏。任运起惑。上中二品。其中品惑。总不现行。瑜伽论云。于无加行。无功用。无相住中。一切能障。一向清净。无生法忍。诸烦恼品。所有粗重。皆悉永断。一切烦恼。皆不现行（已上）皆永断者。断上中故。皆不行者。伏下品故。慈恩法师。作此解也。旧本言略。唯云烦恼染污分一切不行。新本文言。义意分明。十地满心。金刚定时。顿断一切修惑种子。一往据文。八地断惑。然据实义。但断惑种体上。有其不调柔性。名断粗重。非断种体。玄奘三藏作如是解故诸修惑。十地唯伏。不断种子。至金刚心。顿断其种。上是烦恼三处过也。言所知障三处过者。即是初地。八地。佛果。如次除断皮肤骨障。亦名皮肉心。新名皮肤实。三粗重此三处过。俱断种子。次第微细故。皮等前烦恼中。言最上菩萨住。据金刚心。举无间道。今智障中。如来住者。约解脱道。习永除故。地持论意。所说如是。如是成义。即法相宗。常途所谈。不违彼意。论烦恼障。成立八地断种义者。唯是寄显。非是实义。八地初心。永伏烦恼习气。地地与智障习。解脱道时。一时除尽。是故还成本宗实义。
    章如金光明经说依诸伏道起事心尽等者。彼经三身品中。有七复次。说三所由。此据七卷金光明经。于后义净三藏来。同本译成十卷。名金光明最胜王经。言伏道是地前者。地前贤位。未得无漏。故唯伏灭烦恼种子。应生现行。力用功能。不令生现惑。名伏烦恼。地前有漏对治道力。皆有如是伏灭功能。言起事心是第六识者。第六意识。向外缘境。事类森罗。随境分别。一切烦恼。随烦恼等。心所相应道行。别境相应染污。分别计度。相续不息。如是粗强种种染心。地前诸位。修对治道。伏灭制断。此随事等。了别染污。专障此身随类作事。伏灭此故。至佛果位。感得化身。言法断道是地上依根本心是末那等者。初地已上。得无漏智。正断种子。即是真实断道法体故。云法断道。根本心者。是第八识。诸识本故。故此第八。名为本识。其第七识。本识为所依根住在。言依缘者。此末那识。依赖耶住。还缘赖耶。计我我故。末那相应四种烦恼。初地见道。以无漏智。断其种子。二地已上。地地渐次。断其习气。故至佛果。得成应身。问其第六识相应二障。何位何时。断种子等。
    答此寄显门。似于地前断此。感成如来化身。而彼伏道。非是种断。而实地上随应。地地渐断智障。俱生烦恼。金刚心断。若顺法相。初地已上。由第六法空智观。伏末那二执。成法空无漏。非是断尽末那惑种。今转约就此宗终教。初地见道断末那惑种。言胜拔是金刚位者。金刚心位。是因位最上胜。拔出二障根种。究竟处故。此时一切二障种子。一时顿灭。异熟赖耶。有漏杂染。极至此时。次刹那时。是解脱道。佛果初念。诸惑习气。诸有漏法。异熟执等。乘舍除尽。若转约就终教意者。根本无明。极细智障。赖耶相应。因位最极。无漏胜拔道。断尽此障。证得法身。摄大乘说。转去藏识。证得法身。转识得智。转第八识。得圆镜智故。此是唯识佛地五法。三身相摄之中。一师所立。此三道三身义。慈恩义林三身章中。引用金光七复次说。此三道义解释。异此有人之义。此有人义。顺始教宗。转约终教义。亦如上可知。
    章能解者是所执性但应知解故等者。遍计所执。体性都无。本来无有。既无体性。何是可断。知解无体。即悟所执。不同染分依他可断。言染分依他性应断灭故者。有漏杂染。名染分依他。诸根本烦恼。随烦恼等。是染依他。伏断正断此诸惑种。即得转依极妙果故。言在缠真如修令净故者。伏断除灭烦恼障习。显证本有真净理故。圆成实性。在惑缠中名性净法身。开显缠裹。名修成法身。
    章八寄四障以显四位等者。此四障。四位。四行等相。一经之中。未必皆说。数部经论。合成为言。无上依经。说阐提等四障。信乐等四行等。佛性论中。亦说常乐我净。四德波罗蜜因果。仁王经说金银等四转王报。彼此经论。和合织成地前四位。佛性论中。说佛子四义。文义不难。不具科释。
    章第二以四障习寄显地上四位等者。此合无上依经。佛性论。梁摄论文。织成为四。问大乘光明等。四种三昧。为实局地上四位耶。为当不尔耶。答此既寄显。未必定然。定宾律师饰宗记云。次新地上复修四定。亦如唯识第八卷说。一大乘光明定。谓此能发照了大乘理教行果智光明故。二集福王定。谓此自在。集无边福。如王势力。无双故。三贤守定。谓此能守世出世间贤善法故。四健行定。谓佛菩萨。大健有情之所行故。西明法师云。此之四定。若辨位地。未见诚文。旧诸师说。初之四地。名大乘光明。五六七地。名集福王。八九十地。名为贤守。金刚菩萨。及诸如来。名健行定。今详不然。如唯识论。于十地中。渐修十度。复修三学。以摄十度。此之四定。即是定学。定学即是静虑度摄。静虑既在第五地修。明知。四定在第五地。然彼论中。四门。三摄。一自性摄。谓以戒学。唯摄戒度。定摄静虑。慧摄后五（谓般若方便愿力智也）二助伴摄。三与十度。皆具相摄。三随用摄。戒摄前三。定摄静虑。慧摄后五。三皆摄进。四随显摄。戒摄前四。定摄静虑。慧摄后五。准彼自性及随显门。此之四定。局定局在五地。若随用门。通前五地。若助伴门。即通十地。论甚分明。何因不见。良由五地名极难胜。真俗二谛。行相相违。一智双证。极难胜故。故此四定。为此智依（已上）此中引旧师。与今章主。一地退进。分四定。是同。此即饰宗记主所判。若依章主。唯是寄显。非是实义。论其实义。应如饰宗。问因缘等。四种变易。其相云何。此四理实成四种耶。答四种变易。依名明义。初二因缘。后二报果。所以然者。因谓无漏业。因即缘故。立因缘名。方便谓无明住地。不了无相故。菩提众生谓为实有。缘彼发愿。然论其体。四种生死。皆是果报。故名生死。而初约因立果报名。第二约缘以目果报。第三有有。正就果报当体为目。有是有为。无常。都名念念无常。故名有有。言无有者。目最后念。此后无有复生死故。初二为因。后二果体。如初地菩萨。初二为因缘。受变易身。经二大阿僧祇劫。具历十地。今此如是具经十地。是变易报。今章主意。始终皆报。初二约因及以缘故。既是寄显。非实义故。法相灯师。不许四种变易配对十地。今既寄显故。无所违实义。十地皆果报故。
    章又此四中初二通二障等者。阐提。我报通二章故。畏苦缘觉舍悲。名为后二。不通烦恼。言正使地前除等者。此证智障顿断之义。地前除是。故留不断。约应断尽。言地前除。十地之间。唯除习气。
    章解云及因者烦恼障种子等者。种子名因者。种子即是亲因缘故。无明习气。名智障种子者。习气名言。通种子及余习。恒续缘虑。练习气分。熏起成种。是故种子。名为习气。问何故三地终心。邻近四地。断尽二障修惑。答已前三地。相同世间。四地已上。寄在出世故。三地终心。将入四地。断尽二障正使种子。出世已后。唯除习气。言上来多约终教说者。上来诸说。少分通始教故。云多分终教。且如此第九门。三地终心。断尽二障种子。进非始教。始教金刚断烦恼故。退非终教。终教初地尽烦恼故。而三地尽二障。故越始教。即是终教大乘意致。
    章解云以三地终心位得上界定等者。第三地中。得四禅八定。得定轨则。亦断下地惑。得次上地定。断欲界惑。得初禅定。离初禅染。得二禅定。乃至离无所有处欲。得非想定。欲色二界。名有色界。约处立名。断有色界烦恼。名断色烦恼。离无色界染。名离心烦恼。无色界报。唯有心识。无五根等。故约处立名。号断心烦恼。四地已去。舍离三界色心烦恼。色习配对地位。次第渐细。相状易知。
    章故本业经云七地以还等者。出彼经上卷。七地已前。未自在位。三界色心。二界烦恼已灭及二惑习并果报灭。八地已上。色习无明。心习无明。二习无明。渐次灭尽。显示自在未自在位。
    章十二依三无性论寄灭二性等者。见道位中。灭分别性。分别性者。遍计所执。当情现相。体性都无。人见道时。以无漏智。知体本无。名弃所执。故云不得。依他灭者。是染分依他。烦恼染污性故。
    章十三依杂集等论以分别俱生二种烦恼等者。文中为二。初标显。二何以得知下。解释。亦二。初寄显义。二如实义。初中亦二。初问。二如分别我见下。答。亦二。初明见惑。二明修惑。初中亦二。初立理。二是故当知下。结成。初中亦二。初举我见。言妄计即蕴离蕴我者。计五蕴与我是一非异。名即蕴我。谓色即是我。乃至识即是我。若我大。色亦大。色小我亦小。乃至识蕴大小皆尔。计五蕴与我是异非一。名离蕴我。我大色小。色大我小等。等言等取非即非离。我体与蕴非即非离。异前即离两边。唯识第一。举所执我。出此三种。彼论亦出三种我见。一者执。我体常。周遍。量同虚空。随缘造业。受苦乐故。二者执。我其体虽常。而量不定。随身大小。有卷舒故。三者执。我体常。一至细如一极微。潜转身中。作事业故（一者已下唯识全文）二如佛弟子虽居凡位下。难破。亦二。初约入见道。二若言虽无现行下。约资加位。佛法行人。虽未至圣位。信无我理。不起我见。虽未至得资粮加行。必住无我人空信解。
    章又以任运所起烦恼下。二修惑。已前虽无定相见惑。为显见道无我真理。寄见道位。断此显理。今此中意。虽无定相任运烦恼。寄修道位。断此证果。见惑障理。一具断已。理性显了。是故喻之以彼石焉。修惑迷事。断一品已。余残森起。品类众多。如绝藕丝。此即粗细品数多故。是故寄修渐渐断灭。证后三果。待对见道一具迷理。是故修惑微细难断。
    章如实义者下。二如实义。亦二。初显示义理。言如实义者。□亦住正理。建立义者。今指终教所设宗义。立此义理者。名如实义者。此义意致。非是别有见修二惑。唯是一个烦恼所知。而有粗细理事差别。是故先断粗。后断细惑。由此有立见修道名。非是惑体定相令然。二如末那烦恼通二位断下。引证成义。末那烦恼。始教宗义。唯是俱生四惑而已。今此终教如实义者。唯以粗细。寄见修断。入见之时。断末那种。修道之位。断余残习。无相论中。建立八识。梨耶为第一。末那为第二。言执识者。是自末那。此识专执我故。相应法者。无明我人贪慢四惑。心王缘第八相应慧数。正起我见。至罗汉位者。金刚心时。断最后习。极细微习。解脱道尽。见道十六心时。与意识惑。合断末那相应惑种。其余残习。修道断尽。言无性摄论者。入见道时。转染末那。得平等性智等。如前已明。不同始教三乘圣者。金刚心时。方断末那诸惑种子。
    章谓十解等除邪师等者。十住除邪师所起烦恼。十行除邪教所起。十回向除邪思惟自审思察分别烦恼。此即渐次深细计度。是故伏除。如是次第。
    章又以邪师邪教所起寄资粮位伏等者。资粮位中。有四十心。四位通伏邪师邪教。渐次深胜。伏道进修。或十信。十解。伏邪师所起惑。十行。回向。伏邪教所起惑。随义思准。十回向后。别修四善根。为见道近加行。此时即伏邪思惟惑。此是顿伏。前资粮位。唯是渐次。
    章十五说于俱生内六七识惑等者。七地已前。第六生空及法空观。常有出入。第六地中。多分无相。少分有相。第七地中。是纯无相。而入无相。有加行心。七地已前。出生空时。六七二识。皆有漏心。故末那四惑及意识惑。即有现行。八地已上。俱生烦恼。永伏不起。第六生空。恒相续故。今无漏者。第六生空故。第七惑人执不起。不遮法执。第七法执。不违第六生空观故。此寄有功无功为言。故有寄言。显非实断。
    章十六又以六识烦恼寄至四地等者。此意说云。第六识俱生烦恼障。至第四地。伏灭除尽。此即初二三地。顿伏三界。渐伏九品。至第四地。伏俱生身见。此即九地各有九品。于第七地。伏末那烦恼。八地已上。唯有所知障。指事释此。具引瑜伽第七十八。解深密经□□□。等。三随眠配此而明。然彼羸劣随眠。六七二地所伏所除。即第六识第九品惑。贪嗔等及我见。后四五念已后所起。微细烦恼。非是第七识中烦恼。
    章以十一无明者即十地及金刚心所断。十一重所知障等。异生性障。邪行障等也。
    章以二十二无明寄以显之者。即前十地及金刚心所断。十一重障。各开二愚及其粗重。通成二十二愚。愚即无明。多是所知障故。然初异生性障中。有分别二障。烦恼障在中故。金刚所断。具有六七识中。二障等。自余纯是所知障故。二十二愚者。初地二愚。一执着我法愚。二恶趣杂染愚。第二地二愚者。一微细误犯愚。二种种业趣愚。第三地二愚者。一欲贪愚。二圆满闻持陀罗尼愚。第四地二愚者。一等至爱愚。二法爱愚。第五地二愚者。一纯作意皆生死愚。二纯作意向涅槃愚。第六地二愚者。一现观察行流转愚。二相多现行愚。第七地二愚者。一细相现行愚。二纯作意求无相愚。第八地二愚者。一于无相作功用愚。二于相自在愚。第九地二愚者。一于无量所说法无量名句字后后慧辨陀罗尼自在愚。二辨才自在愚。第十地二愚者。一大神通愚。二悟入微细秘密愚。佛地二愚者。一于一切所知境极微细者愚。二极微细碍愚。此十地二愚。各有一粗重。即十种粗重也。
    章为护十地故为令众生于十地中等者。十地证位。甚深广大。边量难测分齐难说。是故如来托种种门。设十地地法。或寄三学。或托五乘。或施戒修等。或十波罗蜜。明其分量。定彼涯限。为令人不起证悟慢执故。令人易悟了知分位。若不尔者。于十地法。以浅为深。以深为浅。故立此门。定位浅深。上来十八门。寄显断惑竟。
    章若依圆教一切烦恼不可设其体性等者。圆教之法。一切法门。不分别相。不事小径。唯是一聚一段一具。而是无尽周遍无际。且如烦恼。小众教中。唯谈烦恼障分。不明所知障相。始教大乘。于二障中。各开分别俱生二门。二门各分现行种子习气三种。现行种子。合名正使。总名正使习气二种。终教大乘。不分分别俱生二门。唯安正使习气二门。或立现行种子习气。顿教离言绝想法门。不可言论一异等故。今别教宗。不分二障差别不同。不开正使习气等别。既不分异类。故不论体相。唯约功能。显惑障相。以障法义为惑能故。所障法义。圆融无碍。故能障惑。亦一即多。是故断时。一断多断。证亦一成多成。亦一多皆是染净一具一聚。普贤行品一障一切障。小相品一断一切断。恐繁厌。自下文相易见恐繁。

五教章通路记卷第四十九（终）
五教章通路记卷第五十

　　　　东大寺沙门凝然述
      　　
　　　　　　
　　　　　　
　　　　　　

    自下第七二乘回心义。
    已前修行断惑等相。各随自乘。至其果实。菩萨行果。皆就顿悟。然二乘人。穷终所归。唯在佛果无上菩提。故终弃舍二乘心果。回入一乘。趣向佛果。此义未陈。故今明之。
    章一或一切二乘皆无回心以更无余求故者。愚法小乘教中二乘。断惑证果。乃至无学灰身灭智。住无余依涅槃界中。如太虚空。生无余求故。遂归寂灭。不还生。岂有回乎。所言余求者。声闻门独觉。于自乘果。以为至极。无心志求大菩提果。是故二乘。一向不回。楞伽心玄。述小乘云。一切二乘。总不成佛（已上）最初发心。趣求要期。唯在无余依般涅槃界中。其期已至。住寂灭处。是故此外无复余求。问如萨婆多。声闻暖顶。容转成佛。若得忍位。无成佛理。菩萨利物。往恶趣故。彼已入忍。得不退故。故声闻入暖顶忍。容转成。彼部行独觉。若麟角喻。与佛世尊。于暖等位。性心无转。此之二人。始终暖位。一座成觉。故无容转。若转声闻顺解脱分。即起独觉及佛顺脱。若转独觉解脱分。即起声闻及佛脱分。若起大觉顺脱分已。定不可转。极猛利故。此乃愚法宗中。即有二乘成佛之事。岂非即是许回心耶。答二乘回心向大义者。是二乘道。权方便故。舍小向大。今萨婆多。唯是三乘。转根之事。非是回心向大义门。问昙无德宗。四分律中。沓婆罗汉。厌无觉果。为非牢法即为恶僧知事之人。此即回心向大。兴法利生之义。南山律师。如此已判。何云小教无回心耶。答彼即南山判四分律。以为分通大乘之宗。故约大乘。成回心义。非是小宗当教分量。况余诸师。不许四分通大之义。唯是小乘半教分。由此义故。沓婆知事□□□昔愿力故。佛差之非是回心向大之义。故无相违。
    问愚法小乘。分别部中。建立一切皆成佛义。岂无二乘回心事耶。答彼是猥取大乘之义。非是小乘当教之义。小乘当教实义相者。唯毗昙等所谈而已。
    章二或一切皆回心下。文中分二。初直示。二问答。初中亦二。初标显所以。二是故一切无不回心下。释成约教。今初。言一切皆回心者。二乘有二。一者定姓。唯具二乘种姓。无菩萨种姓故。菩萨姓者。即佛种姓。因果为异。于中或有唯声闻姓无解缘觉姓。或有唯缘觉姓。无声闻姓。或有双具二乘姓者。此亦名不定姓。而随定性。不成佛故。二不定姓。非唯一姓。亦具余故。于中有三。或有具声闻菩萨二性。或有具缘觉菩萨二性。或有具足声闻缘觉菩萨。三乘种性。此三类不定。后皆成佛果。三类皆具佛种性故。始教大乘。唯许不定种姓成佛。不许定姓二乘回心。今言一切回心者。定姓不定姓。一切皆回心。非唯不定姓。回心成佛故。此是总标回心分齐。言悉有佛姓力下。具显所以。若作问答。问何故一切二乘回心。不定姓者。既性不定。具菩萨姓。有佛种故。后心回心。修行成佛。定姓二乘。无菩萨姓。由何回心。修行成佛。答总而言之。一切二乘。皆悉回心。无有所遗。不定种姓。是故教随浅故。谓无佛种。不许回心。今是机熟。教深奥故。有四所以故。皆回心。一言悉有佛性力为内证熏因故者。一切众生。皆有本觉真如常住佛性。定性二乘。亦有本觉。此本觉性。在自心中。为内熏因。待外众缘。应和合故。真如佛性。周遍微通。自休明净。熏起发动。令人发生大道意故。二如来大悲力外缘不舍故者。定性二乘。小执深入。此世不回。必入涅槃。如来观见彼根已熟。大悲加被。为增上缘。为彼说法。令回入大。三根本无明犹未尽故者。总而言之。二乘未断彼所知障。唯断烦恼。离分段死。以此为极。别而言之。根本无明。由此无明。蔽覆本觉。由此无明。生起三细六粗妄执。二乘唯断六粗之中。执取计名。三界烦恼。相续已上。不能断灭。法华经云。但离虚妄。名为解脱。其实未得一切解脱。离虚妄者。断烦恼障。离分段故。一切解脱者。断所知障。离变易故。今根本无明者。即指三细已前根本无明住地。三细六粗。从此无明住地。变起故。既未断彼根本无明。虽谓起入无余涅槃。而微细品变易生死。及无明等。起现前。是故生心。回向大乘。四小乘涅槃不究竟故者。若此涅槃。究竟灭者。不可有其生心受身。但离分段。名寂灭故。变易生死。不可受故。小涅槃。非是究竟。是故无余劫限。醉醒还生心识。回小入大。断除。二空所显真如法界。为实涅槃。二乘未至法空理处。故其涅槃。是不究竟。是名四因。故必回心向大成佛义。唯约定性二乘。
    章问如瑜伽显扬论说下。二问答。亦二。初无余还生所因。二无余还生时分。初中亦二。初问。后答。今初。言诸识成就不成就四句者。瑜伽出第五十一。显扬出第十七。且显扬论云。问若成就阿赖耶识。亦成就转识耶。说成就转识。亦成就阿赖耶识耶。答此应为四句。谓或成就阿赖耶识非转识。谓无心睡眠者。无心闷绝者。入无想定者。入灭尽定者。生无想天者。或有成就转识。非阿赖耶识。谓住有心位。阿罗汉。独觉。不退转菩萨。及与如来。或有俱成就。谓所余住有心位者。或有俱不成就。谓阿罗汉。独觉。不退转菩萨。及与如来入灭尽定。若处无余依涅槃界（已上）述曰。此四句者。阿赖耶识。与六转识。相对作句。非第七识。第七未配。虽名转识。非异熟法。常恒无间。为第八根。置而不论。第一句者。五位无心。无六识故。第二句者。此有心位四圣。第八赖耶。名不第八我爱所执识。故不名阿赖耶。唯名异熟识。名种持识。佛果更弃异熟识名。异熟有漏法。至金刚心位。佛果初念。舍异熟故。不退菩萨者。八地已上菩萨。第三句者。谓除前四圣。声闻。独觉有觉之位。七地已前菩萨。有心之位。有阿赖耶我变执前故。六识皆有。名俱成就。第四句者。四圣灭定。灭六转识。第八即舍赖耶名故。言若处无余依涅槃界者。是二乘入无余涅槃时。今此问难。即取第四句中。此事定性二乘。归此处故。本转四句。瑜伽所说。文言少异。义意全同。
    章答彼诸论依始教门下。二答。亦二。初始教引小。二终教就实。今初。先明赖耶断灭所由。引小乘教故者。小乘唯知六识分齐。不知具有七八二识。纵得阿赖耶名。不能知其实体。唯谓为贪烦恼执着处。是名阿赖耶变乐。但谓三世总别所执着处。是名赖耶。若言赖耶从真性起。真如为体者。小乘难信。是故建立异熟赖耶。为第八识。以此即为诸法总体。从赖耶种。诸法生起。既是事法。念念生灭。行相虽细。而是事相。非真性生起。故云粗显。事相识故。终有灭尽。又为顺小乘故下。后明涅槃究竟所以。小乘教中。三乘涅槃。皆许究竟。始教引彼。随许实灭。
    章今终教中就实而说下。二终教就实。初明梨耶不实所由。翻始教初意。根本无明。发蔽覆本觉。本觉与无明和合。成梨耶。彼二乘人。未断无明。未证本觉。唯居执取计名灭处。故二乘人。谓入涅槃。而梨耶心识。恒在不灭。次又由于彼无断证故下。明涅槃非实所以。翻上后所由故。断尽无明。证穷本觉。为实涅槃。二乘名尔。故为非实。言化城同前者。是法华经。化城喻品意。彼品中说。譬如商主将道众人。为取珍宝。□遇崄难往到宝所。途路远有五百由旬。所将商众。疲□□便不得进前。□主方便。三百由旬。化作一城。中令止息。然后劝励。令到二百由旬宝所。如来方便。施设三乘。说二乘涅槃。令二乘苏息。然后令至佛果宝所。化城非实。二乘涅槃。非实灭故。佛地涅槃。是真究竟。无上佛果。万德宝所。所归极故。今此意云。若二乘涅槃。是究竟灭者。喻之化城。无道理故。故云应便有失。三指上四因。为还生所以。问此答释中。既有四因中所由。何故更言由上四因。答此中答释。唯有四因中二。是自相当故尔。今是一具指上四因。虽指四因。而意在最初之二因。谓佛性内熏。与佛悲外缘也。
    章问如生心回向时下。二无余还生时分。亦二。初问。二答。亦二。初标示。定姓趣寂。根有利钝。而而定不定性。望大乘法。明利钝者。不定性者是利。此世必回利故。定姓是钝。不能此世回心向大。必入无余涅槃界中。劫限满足。生心向大。而于此中。亦有利钝。故有八万六万等劫。二迟者迳劫乃起下。随释。亦二。初极迟。二极疾。初中亦二。初正明。二上来明迟者一句。总结。初中亦二。初总判。二别说。今初。言迟者迳劫乃起者。总通言劫。于此劫中。具有一劫二劫三劫乃至百劫千劫万劫二万四万六万八万劫等。总通都合。以言迳劫。言故楞伽云乐着三昧耶乐者。此明定姓二乘。入无余依涅槃。此无余成名三昧乐。三昧是定。入此深定。湛然凝寂。无身劳种意忧恼。故名为乐。指事云。问此三昧乐。九次第定中。为是何定。答宝云。此定于前三时教。八万四千法门之中。名二乘涅槃。非诸定摄。后时教意。此是内身修行法中。别有一种三昧。灭分段身。非八解脱。灭尽总定摄。所以得知。前教说灭异熟识入此三昧。故瑜伽八十云。问住何等心。于无余依般涅槃界。当般涅槃。答于一切相。不复思惟。真无相界。渐入灭定。灭转识等。次异熟识舍所依止。由异熟识无有取故。依转识等。不复得生。唯余清净无为。离垢真法界在。当楞伽经。灭诸根。不取未来境界。实是三昧乐。二乘谓为涅槃。即是四十年前说为涅槃。后时说为三昧。而有变易生死。故知。非灭定也。又灭定唯灭转识。不灭依身。此灭有身及心故。不用也（已上）此指事主。寿灵法师。具引法最法师所造。一乘佛性论文也。彼宝法师。立五时教。通摄一代大小诸教。一小教乘。二般若教。三深密教。四法华教。五涅槃教。此即小乘。大乘。三乘。一乘。佛性教也。言前教者。深密已前三教也。言后教者。法华涅槃。教也。分段身灭。不受后有。别有界外变易报起。小乘望圣者。不知变易。唯谓分段灭无上处。执为涅槃。第三时教。亦许此义。故说定姓二乘实有灭无之处。许定姓人趣寂之义。后教一乘。佛姓等宗。分段灭无。非是涅槃。唯灭身心恼扰之处。有三昧定乐。彼师所说义相如是。今此章主贤首大师。二乘无余判为灭定。起信疏上云。当知定是二乘自位无余依中。大乘说彼。有三种故。然彼二乘。既不能知此三余故。是故化烧分段身。入无余依。法尔皆有变易报残。而彼不知。谓为涅槃。而实但是未烧身前。期以灭智所得灭定。法华论云。方便令入涅槃城故。涅槃城者。诸禅三昧城。过彼城已。今入大般涅槃城故。解云。以此当知。二乘无余。体唯灭定。亦通方便。故云诸禅也。由彼二乘根有利钝。灭定防心种。有强弱。是故在定。极迳八万乃至一念（已上）述曰。有烦恼所知二障。有有漏无漏（因位无漏）诸业。有分段变易二种生死。断舍此三。感成佛果。二乘趣道。先断烦恼。先灭有漏业。先舍分段身。未断所知障无明住地。未弃因位有分别无漏业。未舍变易报。是名三余。以烦恼有业分段余残故。不定二乘。此世回心。为弃此三余故。定姓二乘。入无余灭。其无余中。有此三余。既舍分段故。变易报任运生起。是报余故。有所知障。是烦恼余故。有无漏有分别业。是业余故。二乘无学。不知有三余。仅灭分段粗身。其灭无之处。谓为涅槃。而就实义。定其体性。是灭尽定。所以然者。欲入灭时。深作要期。身智都灭。令无遗余。由此要期。化火焚身。灭心泯智。此即暂灭粗身粗智。不全生起。前要期时。熏灭身心。誓期种子。其灭心种。即二十二。遍行五数。别境五种。善十一种。同时心王。即意识故。即如灭尽定灭心种子体。灭心种子。极钝根者。八万劫间。彼种防心。不令生起。次利根者。六万防四万二万十千劫间。如是防心。随利钝故。随其利钝。灭心种子。强弱差别。防心不生。期满已。心识还生。要誓期限。满故尽故。问常途灭定要期满足。灭心种子防心无力。是故出定。此无余灭。无出定期。永无身智。如大空故。云何防心期限满足。如出灭定。得还生心。答无余还生。非作出期。期满生心。虽永都绝。有本觉故。有梨耶故。随根利钝。乐心醒然后生心。即是任执晴心王。不同灭定期限尽。问灭定生心。无余还生。有差别。答常途灭定。期满心生。定是分段中。心识生起。无余还生。变易身中。心识生起。出灭尽定。唯是分段身中心出问无余还生。八识中何。答无余涅槃。劫满心生。六识心生。其第八识。分段身上。异熟业□果报心识。心识永已灭尽。不得生起。分段心智。都灭之时。本有微细。变易梨耶。显现生起。是名变易生死报体。以此报体。□八万劫等。此即本觉无明。细和合梨耶。微细生灭。变随□劫满心生。即前六识。此亦变易身中变现。问无余还生。为唯生心。亦生无□色身相耶。答分段报身。永灭不生。无余还生。唯心生起。而亦变生变易色蕴。此即变易细色身上。变现粗色。非实变易意生身故。问二乘无余。贤首尊者。判为灭定。与常途说。灭受想定。有何差别。答常途九次第定。及八解脱中。灭尽定。唯灭六识。不灭七八二识。此二恒转。还生心故。随前要期誓约分限满。已出故。今二乘无余灭。身心都灭。永无出期。小乘六识。永灭无所遗。始教大乘。八识都灭。本转二识。俱不成就。此句转识更加末那。八识都尽。无有遗故。虽无生心。要期执醒心生。此即任运已灭心生。问灭定。无余。既有此别。何故判言体唯灭定。答委细论之。虽有差别。灭心大途。彼此无别。释类是一。故判之言体唯灭定。又入涅槃时。必入灭定。是为所依。是进缘故。入灭定时。必入八定。四禅八定。通遍入故。法华论言。诸禅三昧城。过彼城已。合入大般涅槃城。故释家判言。亦通方便故。云诸禅（已上）灭尽定方便者。六反调练。然后入定。即于八定。有顺逆故。顺入。逆入。顺逆入。顺超。逆超。顺逆超。是名六反。或入八定。于非想地。渐次微心。次微微心。次入灭定。都灭心识。是灭定体。此时未灭六七二识。灭定为依。即灭及身灭智。无余涅槃。问宝师所判。与香象所判。灭定无余。有何差别。答宝师所判。后时教中。说为三昧。而有变易故。非灭定。灭定唯灭转识。不灭依身。无余具灭有身及心。故彼此异。贤首既言体唯灭定。大途同故。理实细寻。亦是不同。不同之义。还同宝师。言安住无漏界者。二乘入灭之处。是烦恼有漏灭无之处。清净寂静。无有妄染。名无漏界。无有别处。唯清虚故。此就小乘及以始教所谈为言。若约终教。二乘入灭。无余之处。别有净土。如智论说。有妙净土。出过三界。诸阿罗汉。当生其中。此是二乘入寂之处。大乘见之。居化净土。诸漏已尽。诸有法不受后有。入灭之处。名无漏界。虽化净土。而非三界。是故智论言出三界入寂二乘。皆居此土。言无有究竟趣者。二乘涅槃。方便施设。非实涅槃。但种离三界。名为解脱。非一切脱。是故言无有究竟趣。不能趣向无上菩提。故云无究竟趣。言亦复不退还者。不趣佛果。亦不还三界。居二界中间。光宅法师等。名中间生死者。无究竟趣故。非真界外。断烦恼正使故。为出三界。名不退还。有习气故。名中间生死也。中间生死。即分段摄。言得诸三昧身者。无余界中。所受微细变身故。于分段苦。得灭定故。三昧身者。微细变易身故。约心即名三昧乐故。梨耶变易。非是乐受。得分段苦上。名为乐。言乃至劫不觉者。此总兼摄多劫等量。一劫已前。少时分济。亦乃至摄。言譬如昏醉人者。譬无漏界寂灭之人。入灭之间。微细梨耶。生灭迁流。无有六识。如酒醉故。言酒消然后觉者。无余灭中。劫数满足。方生心故。如醒悟人。言彼觉法界亦然者。此合法体。寂界劫满。多生心识。尔时诸佛及菩萨等。于彼人所。说一乘法。教化劝诱。舍小乘心。令发无上大菩提心。其后即作渐悟菩萨。趣向菩提。三贤十圣。次第进修。证得佛果。故云得佛无上身也。言解云此文但总相说者。上言乃至劫。此言总包。此中贯摄多劫等故。
    章若差别说者下。二别说。亦二。初略说。二初略说。二广说。今初。言到阿耨菩提心位者。指十信初心。名菩提心位。一切二乘。回小入大。发菩提心。必住十信位中初心。此约心者。若竖取者。第一信心。若横取者。十位。名取初心之位。修习十信。十位同时随应习学。谓信进念定慧等也。
    章如涅槃经云下。二广说。亦二。初引经文。二释经意。今初。涅槃经中。说八六万等。五果回心行相。文广非一。五果经劫。有五处文。谓第十一。第二十一。二十。二十三也。今章所引。彼经第二十。十二所说文也。彼所说意。高贵德王菩萨。问佛。四重。五逆。谤法。阐提。此等云何得有佛性（已上佛说彼辈皆有佛性之义）若有佛性者。何故堕地狱。又云何言无常乐我净。若断善者。云何是时佛性不断。又云何言是常乐我净。若佛性不断者。何故名一阐提。彼一阐提等。佛性不断者。此即断善阐提等辈。应非决定即是不定。若此等辈。皆不定者。四果支佛。所得之果。应亦不定。皆悉成佛。若彼五果。是决定者。应不成佛。若尔。断善谤法等辈。亦是决定。应无佛性。应不成佛。佛一一答此等所问。其答总意。乃至谤法断善阐提。皆是不定。以不定故。皆必成佛。四果支佛。亦皆不定。以不定故。皆悉得到菩提心处。经说四果支佛不定义云。善男子。须陀洹果。亦复不定。不决定故。经八万劫。得阿耨多罗三藐三菩提心。斯陀含果。亦复不定。不决定故。经六万劫。得阿耨多罗三藐三菩提心。阿那含果。亦复不定。不决定故。经四万劫得阿耨多罗三藐三菩提心。阿罗汉果。亦复不定。不决定故。经二万劫得阿耨多罗三藐三菩提心。辟支佛道。或复不定。不决定故。经十千劫。得阿耨多罗三藐三菩提心（已上）此即定性二乘。宗性决微。此世不能回心向大。决定入寂。既彼本来具足佛性故。虽得果趣寂灰断。而是不定。无有断灭。本觉佛性。熏练动发。劫限满时。小执醒。心想还生。回心向大。回心之时。即至十信初心。故言得阿耨菩提心。是故即成定性二乘。入寂之间。随应经劫。劫满生心。至信位初。五重诚证。二乘无有毕竟定性。皆是不定。故皆成佛。问彼涅槃经。余三处文。云何说之。请养神解。答涅槃第二十三云。复次善男子。随有小王之所住处。名曰小城。转轮圣王。所住之处。乃名大城。声闻缘觉。八万六万四万二万一万住处。名四涅槃。无上法主。圣王住处。乃得名为大般涅槃。以是故。名大般涅槃（已上）此中意说。世王大小。自城大小。二乘如来。目大小。涅槃经。于二乘。唯言涅槃。此即对佛大般涅槃。是故二乘所得。必定名小涅槃。言所住处者。二乘即指无余之间。如来即指佛果无上菩提。涅槃此中。唯明二乘住处。不说还生回心之事。然亦既言八万六万四万劫等。劫满之后。必定应是回心向大。此义极成。理不得言。又彼经第二十一。高贵德王菩萨。向佛问到不到法门。总有四句。佛皆答之。言四句者。一未到不到。二不到到。三到不到。四到到。此四句法。皆有因缘。是故成立必关义途。一未到不到者。不到是大涅槃。未到是诸凡夫。此有烦恼恶业阐提五逆等故。是故未得到大涅槃故。第一句者。未到之不到。又未到涅槃之处故尔。第二句不到。是大般涅槃。到是永断烦恼。不作四重五逆阐提。是故即到大般涅槃。此则不到之到。不到大般涅槃之处。而能到故。于此句中。具说小乘五果到处。即是发心。初信之处。断烦恼故。即到此处故。经文云。须陀洹者。八万劫到。斯陀含者。六万劫到。阿那含者。四万劫到。阿罗汉者。二万劫到。辟支佛者。十千劫到。以是义故。名不到到（已上）八万劫等。明入寂时。所言到者。起劫限已。初发心故。指所到处。第三句。不到到者。到是二十五有。众生轮回。此中三乘圣者。名为不到。而诸圣者。示同凡夫。在三有中故名为到。此即不到之到。非速妄事。第四句。到之到者。到是二十五有凡夫。妄想惑业。并前三果圣者。各以余残惑力。感人天生。故名为到。上是四句到不到义。涅槃经第十一云。迦叶。有五种人。于是大乘大涅槃典。有有病行处非如来也。何等为五。一断三结。得须陀洹果。不堕地狱畜生饿鬼。人天七返。永断诸苦。入于涅槃。迦叶是名第一人。有病行处。是人未来过八万劫。当得成阿耨多罗三藐三菩提。迦叶。第二人者。断三结缚。贪恚痴。得斯陀含果。名一往来。永断诸苦。入于涅槃。迦叶。是名第二有病行处。是人未过六万劫。便当得成阿耨多罗三藐三菩提。迦叶第三者。断五下结。得阿那含果。更不来此。永断诸苦。入于涅槃。是名第三人有病处。是人未来过四万劫。便当得成阿耨多罗三藐三菩提。迦叶。第四人者。永断贪欲嗔恚愚痴。得阿罗汉果。烦恼无余。入于涅槃果。非麒麟独一之行。是名第四人有病行处。是人未来过二万劫。便当得成阿耨多罗三藐三菩提。迦叶。第五人者。永断贪欲嗔恚愚痴。得辟支佛道。烦恼无余。入于涅槃。真是麒麟独一之行。是名第五人有病行处。是人未来过十千劫。便当得成阿耨多罗三藐三菩提。迦叶。是名第五人有病行处。非如来也（已上）涅槃经中。说有五行。其中病行。在现病品。言五行者。谓病行。婴儿行。圣行。梵行。天行也。圣行之中。有三学行。戒定慧故。言病行者。有病之者。所有行故。十恶五逆。谤法。阐提。见修诸惑。二乘圣者。深执入寂。所知障等。皆名病行。此中言病。总有三种。一不问医师药等有无。决定必死。即如三种极重罪人。谓谤法五逆及以阐提也。以此恶业。名为病体者。有此病故。名为病人。记前为名。此重罪者。遇佛菩萨善友教化。若不值遇。不能教心修行成佛。二有医人。得良药不死。不得此事即死。此是声闻缘觉小道。三不问医药有无。决定差瑜不死。即是直往闻经菩萨。二乘圣者。不断无明。故名为病。菩萨因人。不断烦恼。故亦名病。如来一向。无如是等。二障等事。故名无病。何况有彼□四大不调。□□□□头病皆痛□痛等病乎。但示现应问。涅槃疏第七云。如此之人。可得有病。佛不如此□得有病（已上）又云。迦叶。有五种人。下还成上。第二病人。既言遇缘可差。不遇缘死。即是四果缘觉。此等带病修行故言有病行处。菩萨在因亦应例此。如此之人。可言有病。佛断惑尽。即无复病（已上）此正明三种病人中。第二五种病行之相。即二乘五果。兼决菩萨病行。间四果缘觉。带病何者。行相云何。又菩萨应例者。云何准例耶。答行满记判云。此等带病修行者。四果等人。无明未除。名之为病也。菩萨在因亦应例此者。谓初心圆人。似位之中。亦名病也（已上）述曰。既言未断无明为病。二乘虽断见修二惑。未断智障。故名病人。言圆人似位者。六即之中。第四相似即者。是十信位。于中初信断见惑。二信至第七信。断灭思惑。后三信中。断尘沙惑。兼伏无明。然未断无明。未显理故。相似位名为病人。若约别教。地前诸位。并是病人。全未断无明故。问此八六四二万等者。为必经此数。有不尔者耶。答于有学位。其经时七生等者。无余时分。随应应尔。若初果上。六生五生四生等者。无余时分。次第应灭。而不可有增。不遇七等故。问六八二万。各劫满后。便当得成阿耨菩提。为指佛果。为因位耶。答天台疏云。此文八万劫成菩提。下文八万劫发菩提心。须会释之（已上）行满记。释此文云。须会释之者。八万等。皆初权教。如三恒间法信等故（已上）道暹记四云。须会释之者。法花疏第一云。然大经有三文。第十经云。成菩提。第十九经云。至涅槃。第二十经云。得阿耨菩提心。若得菩提心。至菩提及涅槃。得菩提心。谓至因。菩提涅槃。谓至果。果中有智断。菩提是智。涅槃是断。具说始终。具说智断。故说三文。记家释云。第三是因。前二是果。果中既是智断二德故。后发心菩提。可指初狗住分得智断。然经三文。皆云八六四二。岂中因果同经尔许时耶。此且一往故菩提涅槃。并通因果。若微仍权。但至初住。纵至极果。其教亦权。可必八六等。方至极果耶。则与生入地生身。得忍为妨（已上）今华严宗。终教意者。到菩提心处。正指十信初心。五果圣者。罗汉入寂之间。经八六等劫。心想还生。遇佛佛菩萨。回心向大。即入十信初心。若之到阿耨菩提心处。涅槃经中。既有三文。第三段云阿耨菩提心。即是良证。以地验知。上二处文。皆指初信。不可佛果。略云阿耨菩提。不言心处。或可初心。唯言菩提。亦云涅槃。涅槃三文。暹记第十经者。现流布本。当第十一。彼言第二十者。今第二十二也。是调卷异。无别所以。经八万等劫。是有何所由。答暹记四云。经过八万劫等者。泽洲解云。一约厌心种子强故。名钝根。经多劫等。方发菩提心等。厌心种子弱故。经劫少名为利根。速能发菩提心。言厌心者。谓初欣乐无漏心重故。令根纯。如是利纯根别故。始自八万。至十千也。天台大师意。则不然。由界内经生多少不同。致令界外。其根利纯不等。不约厌而释（已上）贤首师意。大同天台。机根纯故。经劫是久。机根利故。经劫是少。然根纯故。前世经生。故入寂时。厌心种子。寂中极久。不经生者。寂中稍少。是故贤首大师义意。非唯利钝。经劫小分。亦兼由其厌心种子强弱。无余经劫。多小不同。
    章解云此明最钝须陀洹人下。二释经意。亦二。初举章主义。二举有人义。初中亦二。初还生时分。二定所至位。初中亦五。初八万劫生。二六万劫生。三四万劫生。四二万劫生五十千劫生。今初。言最钝须陀洹人受七生已方入涅槃者。预流界人总有三种。一现取须陀。于此世中。从内凡位。至罗汉果。今住须陀。应现取故。名现般须陀洹果人。二胜进须陀。此世证初果。即进证一来果。或证不还果。不至罗汉。此世应胜进者。住预流果。名胜进须陀洹。三受生须陀洹。此从凡证预流果。不进后果。初果身上。欲界人天。往来经生。三类相望。受生是下。然于此中。亦有利钝。一遍受生。二遍乃至五返。七返。根性利钝。有重重故。极七返有。是最钝根。故章云。此人至其第七有时。于一身中。必证乃至阿罗汉果。此人无有上界经生。于初果身。乃至一返。欲界受生。不生上界。况七返耶。问何故欲界经生之者。不生上界。必至应果。答欲界受生。厌离猛□。故起断通。证独胜果。言灭心法如入灭定者。心谓心王。法谓心所有法。既灭六识心王心所故。如灭定。更烧根身。色心都尽。唯有梨耶最极微细。无始变易生死之身。及所依根。法执末那。相续运转。常缘第八。记法我见。二乘无学。断我执故。于第八无起人执。弃赖耶名。名异熟等。而不可名分段异熟。分段果报。已弃舍故。问入灭二乘。有相续相智相惑耶。答智相相续。是六识中。所起法执。入无余灭。六识已灭。无所依故。此二不起。缘阙不生。得非择灭。入灭之间。唯有不生生灭和合阿梨耶识。其体即是真妄共相微细变易生死。言复经八万劫乃得生心者。问经八万劫者。为一切初果经生之者。经此劫。亦有灭数者耶。若必八万劫者。经生之者。种种不同。一返乃至六返。如何一具同经八万。答释中。既言最钝须陀洹人经七生者。经八万劫。明知。六生五生等者。不可经八万劫。由此义故。以章思准。一返经生者。经六万余劫。二返之者。六万三四千劫。三返之者。六万六七千等。四返生者。七万劫满。五返受生。七万劫余。乃至四五千劫。六返受生。七万六千已上。七返受者。满八万劫。虽胸臆分别。而义应尔故。经劫多少。事义不定。须更随宜任缘料简。问经劫生心者。是何等心。若梨耶心者。入寂之间。本有梨耶。何更言生。答此生心者。是六识门。其梨耶识。本自有故。问二种生死。何门六识。答是变易门。前六事识。非是分段。分段六识。已识尽故。若始教宗。入无余时。灭异熟识。此灭分段业感异熟果报识故。分段异熟已灭故。变易梨耶起。分段变易中。各有八识故。问入寂之中。唯有梨耶。以何因缘。转识得生。答以所知障。为其缘助。以无漏有分别业为因。感此变易五蕴。入寂之间。但有梨耶。无有余识。今劫限满。其心生者。意识初生。次后五识生起缘境。如分段身。生有一念。第八识生。次念意识生。随五根生。五识生起。第八识名真异熟识。第六意识。异熟生。异熟□第八真异熟识而生起故。今变易身。生起次第。与彼相似。入无余间唯有梨耶。与无余灭。分生六识。此约入寂之人为言。若不定性。此世回心。弃方段身。即变易身。八识□生。若顿悟人。舍分段身。受变易报。变易八识。顿尔生起。言受佛教化即能发菩提心者。问佛教化者。是何处佛。答法华经。化城喻品说。释迦昔。智胜佛第十六王子。覆讲法华。结缘众生。今生释迦。生出世之时。佛在世人。皆回向大。佛灭度后。彼法结缘众。执小乘道。终入涅槃。佛言。我于余国。作佛。更有异名。彼佛教化。还生之人。令发大菩提心。故知。释迦弟子。入灭二乘。释迦自往教化。令发大菩提心。以此准余。迦叶佛时。所有佛子。灭后声闻。彼佛即化。余国作佛。说法授记。佛佛皆尔。过去七佛。成三世千佛。皆诱自己诸声闻众。说法华经。舍小入大。问二乘入灭。所居依报净秽土中。是住何土。答如智度论。有妙净土。出过三界。此是化身净土。居在此土。遇佛得闻一乘法华。回心向大。修二利行。经五十余阶。佛果圆满。万德周备。三论先德。西大寺玄睿律师。大义抄第四云。问定姓二乘。入无余时。灰身灭识。如瑜伽言。无余依中。异熟识灭。因何得受变易身耶。答会释瑜伽。凡有二释。一云。密意大乘随转理门密意说。言二乘实灭无变易身。瑜伽论。释此密意教。若据显了究竟真实理门。说有第八。灭粗身智。而相续起微细身智。一云。约赖耶识。有粗有细。若粗识者。无余时灭。若微细识。犹在不灭。如瑜伽论。据粗为言。有细识故。受变易身（已上）玄睿二释。初同今宗始教门意。后释全同今终教意。粗赖耶者。分段总报。细赖耶者。变易第八。粗分赖耶灭尽。细分赖耶现前。故云细识不灭。大义抄亦云。问何以得知于无余时。虽灭粗身。而微细相身续生耶。答佛性论云。二乘之人。有三种余。一烦恼余。谓无明住地。二业余。即无漏业。三果报余。谓意生身已上。既云有果报。明知。分报粗身灭。而变易细身犹在。又正法华经。说定性声闻□顺殊异行。生异佛国。智度论释此经云。有妙净土。超过三界。当生彼中。具足佛道。依是经论。明知微细身智。相续生起。不同新宗。与太虚空（已上）小乘及始教。不言粗细。谓如太空。一乘宗义。建立粗细。无余灭中。细心显现。生心之后。有六识心。大义亦云。问□于无余。受变易身。于无余界。有何所作。答趣寂二乘。是愚法故。未入无余涅槃。之前。不解有三种之余。于自所得。生究竟想。师子吼言。我生已尽。梵行已立所作已辨。不受后有。灰身灭智。而入寂灭。当于彼灭身智之时。即受细身。堕变易生。虽然彼亦不知此事。住无余界。惛然无作。犹如醉人。故楞伽经说。入无余涅槃。又云。醉于寂灭酒。无量劫不觉。譬如惛醉入（已上）入寂界中。微细第八。变现微细变易器界。及细五根。有何遮妨。一切赖耶。皆变器根。无有赖耶不变此。故。
    章若于一身得第二果下。二六万劫生。斯陀含果。亦有三类。谓现般。胜进及以受生也。此中胜进升第三果。言受生者。第二果人。一返往来人天之中。名一往来。是大生故。单人单天。各名半生。亦名小生。章就小生。言受二生。一大生者。经六万劫生心发心。半生之者。五万劫醒。自余义门。准前可知。章若于一身得第三果下。三四万劫生。不还果人。总有二类。一现般不还。二受生不还。此中不立胜进不还。何故不言胜进者。进得罗汉。阿罗汉果即现般故。受生人者。即生上界。此中多经中般。生般。有行。无行。及上流般。此上流中。亦有乐定及乐慧者。定慧各三。全超。半超及遍没。故且如乐慧遍没人者。于色界中。经十六天。天各一生。总十六生。如此经最后生中。得罗汉果。入涅槃者。于涅槃中。于经四万劫。还生回心。其余全超乃至中般。入无余间。劫数渐短。四万已还。二万已后。准例可知。
    章若得罗汉即现入灭下。四二万劫生。从内凡位。现身即至阿罗汉果。不尝经生。入无余灭。于无余界。经二万劫。还生回心。若生来。即前八六四万所摄。此二万劫。是现般中。钝根之人。以对一劫一念等故。阿罗汉果。无有种类。既是无学故。无胜进。不受后有故。无受生。唯是现般。阿罗汉人。不同初果有三类等。若从经生胜进向来。成罗汉者。即经生等所摄人故。
    章若独觉根利逆一万劫下。五一万劫生。独觉圣者。无有圣位经生之事。唯是一向一果而已。既是利根故。入寂间。经一万劫。还生回心。此约麟角喻独觉为言。若部行觉。即在已前初二果中。经经之者。如初果者。极七返有。出无佛世。证独胜果。如此等人。唯是已前八六万摄。问何故部行。非四万摄。答四万劫者。第三果人。上界经生。独觉不生上二界故。若声闻中。忍位转根。证独觉果。即可经其二万已后。一万已还。自余如是准例应知。
    章此五人发心之时下。二定回心位。此定性人。从涅槃界。起出生心。值佛问法。回心向大。发大心时。初入菩萨。大乘何位。今明此义。即有此段。回心之时。即入十信菩萨初心。谓是信心。或是十信。各各初心。由此义故。涅槃经言到阿耨菩提心处也。问罗汉三界烦恼已尽。自行已等菩萨初地断证一分。何故回心入信位初。答二乘自行。断证虽然。彼于利他。都无所行。菩萨必以利他为本。自行断证。亦非广大。自度执见。是坚牢故。是故回心向大之时。唯入菩萨十信之初。上明章主所立义竟。
    章又有义前五人从凡得小果下。二举有人义。此当净影寺慧远大师所说。出大乘义章等。嘉祥大寺。吉藏大师。所说亦尔。出法华玄论等。彼两祖意。无余时分。经无量劫。然后还生。回心向大。方入十信之初。修信之间。初住已前。随根利钝经若干劫。即入初住。是故涅槃八六等劫。即是回心已后时分。非是无余涅槃时分。无余时分。一切皆是无数劫故。不可改故。且大乘义章十二下云。问曰。二乘发心向大。既在善趣。于善趣中。为初为中为在毕竟。释言。此人不同极凡初发心者。亦不得名善趣中上。云何得知。如涅槃说。须陀恒人。八万劫到。斯陀含人。六万劫到。阿那含四人四万劫到。阿罗汉人。二万劫到。辟支佛人。十千劫到。经言到者。到于阿耨三菩提心。尚应名彼□性地以为所到菩提心矣。去种性地。尔许劫数。明知。非是善趣中上。问曰。一切须陀恒人。至辟支佛。向经性地。悉八万劫。至十千劫。有不尔者。释言。现在不愚法者。即发大心。修学大乘。尔许劫数。容至种性。若愚法人。趣小灭者。不可称计。微尘劫数。在涅槃中。度是已。后心想还生。心想生已。发心向大。向大之后。阿罗汉人。更二万劫。修学大乘。方至种性。辟支佛人。更十千劫。修学大乘。方至种性。以是义故。非一切人悉八万劫至十千劫。问曰。须陀。天上人中。七返受生。至罗汉果。七返受生。不过一劫。何缘向大。尔许差降。余果亦尔。是义难解。或客圣者。且作阶降。又更解释。若须陀等。进断残结。至罗汉果。然后向大。所挍不多。更不断结。即向大者。有此差降。所有残结。能障法界。一切行德。一切诸行。悉难成故（已上）此解释中。言愚法者。当是定性二乘。不愚法者。当是不定性二乘。八六四二万十千劫数。回心之后。自十信初。未至初住已前。随根利钝。所经劫数。经此劫已。即入初住。言未必一向在涅槃中经尔许劫者。问未必之言。彼有人义。八六万等。所经劫数。为亦无余时分。局回心已后耶。若言局连回心后者。何言未必一向等耶。答此未必等言。言章主判彼义。非是有人亦言通在无余时分。章主意云。先以自义。定八六等。皆无余间所经时分。次引有人回心后义。许此义时。此有人义。未必如我所立义。通无余时分。亦回心后。经八六等。是即有人所立义意。此有人义。章主取意。非彼全文。故许详言。于中间。陈未必之言。自义为本。兼示通他回心后义。如直往人既迳一万劫下。别明独觉。回心之后。修信时量。同顿悟人。所以明当。二乘中利。全似顿悟修信时故。问部行麟喻。二种独觉。皆经十千。修行信耶。
    答不然。此一万劫。唯为麟喻。其部行觉。即前八万六万劫人。若见道前。部行及别种姓部行。亦八六万经劫之类。问如顿悟人。有一劫二劫乃至一万劫别。麟喻独觉。有多类耶。答不然。麟喻独觉。必一万劫。不同菩萨有经劫别。

五教章通路记卷第五十（终）
五教章通路记卷第五十一

　　  东大寺沙门凝然述
    　　
　　　　　
　　　　　
　　　　　

    章若极疾者如法华经云下。二极疾。法华化城喻品。是第三周。为下根人。说宿世因缘。名因缘说。其因缘者。昔大通智胜佛。第十六王子。覆讲法华。其时今会三周声闻。闻法发心。修菩萨行。而值缘退大。趣小乘道。如来随彼。无量劫中。教化诱引。今值释迦出世。数诱证小乘果。此诸声闻。皆有昔日一乘宿习。上根之者。如舍利弗。初周法说听法。还发大菩提心。得当果记。中根之者。四大声闻。譬说发大。下根声闻。听闻过去王子。结缘熏习之事。还发大心。经中结会今昔事云。诸比丘。我等为沙弥时。各各教化无量百千万亿。恒河沙等众生。从我闻法。为阿耨多罗三藐三菩提。此诸众生。于今有住声闻地者。我常教化。阿耨多罗三藐三菩提。是诸人等。应以是法。渐入佛道。所以者何。如来智慧。难信难解。尔时所化无量恒河沙等众住者。汝等诸比丘。及我灭度后。未来世中。声闻弟子是也（已上）次下方有此我灭度后。复有弟子等文。问王子结缘声闻。多是不定性人。是故此世回小入大。而未来声闻。有入灭者。若尔。彼众中亦有定性耶。答如此所引者。当是定性。何遮彼众亦有定性。其不定性。开发过去一乘习因。回心向大。于此世中。无有所遗。其定性者。趣向寂灭。此世不回。身智都灭。故知。昔众亦有定性。言复有弟子者。问此复有言。待对何者。答待对次上我灭度后。未来世中。声闻弟子。故致复言。问与前文言未来世中。声闻弟子。有何差别。答差别难知。今推准云。前声闻者。虽佛灭度。而不定性。回心向大。今此定性。此世不回。故入涅槃。界外回心。问佛灭度人。过谁回心。答值四依上位菩萨等。回心向大。或佛化身来教回心。随此回心。有何遮妨。言自于所得功德生灭度想者。灭度即涅槃。通有余无余二涅槃。谓是真实二涅槃体。以为究竟。言我于余国作佛更有异名者。此释迦佛。往他方国。不名释迦。名顺方土。于此佛所。听法回心。问五果无余时分之中。现般罗汉。是最利根。曾不可有过于此人。何故王子结缘。佛灭度后。声闻。最极速疾。胜于前人。答前之五人。无有一乘宿习结缘。本声闻人。是现般圣。今此未来定性声闻。曾闻一乘。王子结缘。深有宿习故。入涅槃一念回心。问一切定性。有一乘缘。皆涅槃后。即回心耶。答此亦不定。宿习有异。或有初习。或有久习。若久习者。入涅槃已。速疾发心。王子结缘。始终听者。经八万劫。覆讲法花。八万劫故。其中异类结缘。早晚入寂。还生迟疾多别。问楞伽经言（乃至）劫不觉。判此为总相。总中通包含多劫故。其中一劫。当起信疏七位无余。第六之位。此类回心。有大习耶。答有无难知。教无文故。然无一乘结缘习者。必二万劫。还生回心。是为偏小定性最利。若有一乘初习缘者。当是一劫。二三劫等未满。一万已前。诸劫及半劫等。义理尔故。有何遮妨。言此上并约终教说者。因即总结。结上二个问答义也。问何故名为定性不定性。答始教大乘。约种子故。名定不定姓。无始时来。具足声闻乘法。本性住种姓。无余乘。本性住种姓者。名定性声闻种姓补特伽罗。唯具独觉本性住姓。无余乘姓。名定性独觉乘。唯具成佛本性住姓。不具余乘种姓之者。名定性菩萨乘。此三乘果。本性住上。如其所应。各各成就习所成种姓。性习具足。圆满其果。非唯一姓。通具三乘种子之者。名不定性。由其最初善友因缘。成就各各自乘果法。值大乘缘。发菩提心。修菩萨行。中间退转。小种引故。大悬远故。发小乘心。证小乘果。然后回心。还发大心。小种尽故。大种引故。问若不定性。顿入大乘。必退大耶。有不尔耶。答不定种姓。顿悟之人。何必得有中间退耶。若必退者。何说一乘。成立住持所余义意。为令不定菩萨不退。佛说一乘。若必退者。何用建立此义意。为既立此因故。有不退。若不定性。初发小心。证小乘果。后弃小果。向大乘者。直名先小后大声闻。若中间退后还入者。名退已还发声闻。如法华会声闻是也。终教大乘。本觉佛性。一切皆具。是名种姓。一切众生。皆悉无有不具成佛种姓之者。具真如者。虽随染缘流动转变。无不皆归本觉性故。有理性者。必有行性故。具开觉理性之者。必定发心。修行成佛。虽有如是一味本觉。而值胜缘。有种种别。若值声闻善友胜缘。闻说声闻乘法。发彼乘心。熏习惯练。成声闻性。决定固执。不可改转。或三生修习。或六十劫。趣向进行。名定性声闻。若值缘觉善友教化。发缘觉乘自度之心。修习熏练。成缘觉定性。若值大乘菩萨知识。闻大乘法。发心修行。熏练串习。成菩萨性。是名三乘决定种姓。若于三乘。双行并修。不偏习者。成不定性。而由偏多修起成者。得自乘果。证声闻果。然后弃小。必向大乘。证独觉果。然后回心。向大菩提。发起无上大菩提者。即直尔证三身佛果。是名不定性中菩萨。此与已前定性菩萨。全是一同。不定性中。二乘因果。证果之后。此世必定回心向大。已前定性二乘之人。证果之后。灰身灭智。入无余涅槃。劫限等满。然后六转识心还生。发心修行。成等正觉。定入无余。此世不回。是故暂时。名决定性。各偏成就三乘性故。三乘并习。非偏熏成。此世回心。不入涅槃。名不定性。翻定无余。名不定性。如翻择灭名非择灭。终教之宗。定不定名。是故建立。一味理上。由熏习力。暂时立名。不同始教法尔三乘定。不定。本性住姓。彼由法尔种姓立故。此新熏上。暂时建立三乘定不定性。无性有情。建立亦尔。始教大乘。法尔五性。终教大乘。新熏五性。由法尔故。有出世。不出世。由暂时故。一切成佛。本性开觉真如遍故。一切皆悉归真理故。玄睿大义抄中。明不定性二乘入灭。决定性者。此世不回。必入涅槃。故名定性。不定性者。于此世中。值大乘缘。回心向大。不入涅槃。若不值缘。此世不回心入涅槃。界外回心。如定性者。故名不定性。若昔王子。结缘之者。皆不定性。化城喻品。生灭度想。入灭之者。即不定性。有入涅槃。若彼入灭。必定性者。即如王子结缘之者。亦有定性。今终教意。王子结缘。亦有定性。故化城品。生灭度想。是决定性。彼不定性。必定此世入无余灭。不回心故。问章主贤首尊者之意。颇有回心向大之后。经八六四二万等劫之义门耶。若言无者。何以得知无此义门。今章所举。唯言有人。无有取舍。既言未必。明知。可有亦用回心已后经劫。答贤首大师所立之意。八六等劫。唯是无余涅槃时分。非回心后。宗家诸文。处处解释。皆明无余劫数之义。未有一处回向已后。经劫解释。今章双举。初是自义。后非自意。故言有人。显非自义。无强破斥。故言未必。心玄记云。前经约就此生定入涅槃。必不回心。故作是说。后经纵入涅槃。后必当起趣大菩提。由有利钝。去有迟疾。如经八万六万乃至十千等。此经三昧酒所醉等（已上）宗象别造楞伽经心玄记一卷。陈其宗趣义理。具引前后诸经。明二乘人入寂回心有无。言前经者。般若深密等。言后经者。楞伽法华涅槃等。随机宜故。教说不同。是故八万六万等劫。皆说无余灭间所经。加之法界无差别论疏及十二门论疏。皆举今章初所说义。八六万等劫。明无余时分。尝无有彼如有人义。明知。初义章主正意。起信论疏。广明二乘回心之义。无余灭中。所经时分。七位差别。谓八万劫。六万劫。四万劫。二万劫。十千劫。一劫。一念也。初五出涅槃经。第六一劫。出楞伽经。一念时分。今化城品。是故七位。皆无余间。并是章主所立正义。起信疏上。别陈二乘回心义相。文极广博。义理备足。恐繁不引。而有最要不可不引。同今章者。不可引之。彼疏云。二乘回心者。若不定种姓。未入无余前。即有回心。此不待言。若决定种姓。未入无余前。定不回心。要入无余。方有回心。以二乘人。本来不得无余依涅槃界故。佛性论第三云。二乘人。有三种余。一烦恼余。谓无明性地。二业余。谓无漏业。三果报余。谓意生身。变易身也。又无上依经。胜鬘经。宝性论等。广明无漏界中。有三种不思议变易生死。谓声闻缘觉大力菩萨。若言此中二乘。是不定种姓。理必不然。以未回心有分段故。回心已去。是悟菩萨。非二乘故。论说二乘有三种余。非菩萨故。当知。定是二乘自位。无。余依中。大乘说彼有三种故。然彼二乘。既不能知此三余故。是故化火烧分段身。入无余依。法尔皆有变易报残。而彼不知。谓为涅槃。而实但是未烧身前。期以灭智。所得灭定（乃至引法华论。并加解释）由彼二乘根有利钝。灭定防心种有强弱。是故在定。极迳八万乃至一念。由佛根欲性智为增上缘力。又由有佛性之力。令心还生。于净土中。逢佛菩萨善友力故。修大乘道。然此利钝迟疾。诸圣教。略有七位。谓八万。六万。四万。二万。一万等劫。如次以配四果及独觉人。此五如彼涅槃经说。第六位中。如楞伽经云（乃至三昧酒所醉）此亦利于前。不迳万劫。第七位。如法华第三云（乃至生灭度想）此上七位。并是定性三乘。要入寂已。方回心。不同不定性人未入寂前。有回心故（已上）问不定性者。不入涅槃。此义唯在始终教耶。通余教耶。答大乘诸教。立不定者。皆此世回。无入灭者。即始教中。深密经等。终教经论。同教一乘。假立三乘。其不定性。皆是此世身中回心。然般若教。始教空门。不空种姓。见道已前。回心向大。若入见道。不能回心。全同定性二乘种姓。圣位定故。般若已后。诸大乘教。一切终教已上经论。诸不定性。皆是此世回心向大。无有趣入无余之者。问龙猛菩提心论云。二乘之人。灰身灭智。趣其涅槃。如太虚空。湛然常寂。有定性者。要待劫限等满。方乃发生。若不定性者。无论劫限（已上）此意先标入涅槃已。分定不定。定性劫满。心想还生。不定性者。不待劫满。中间心生。明知。不定亦入无余。如何。答此义不然。彼论文相。先明定性二乘入寂。经八六四二万等劫。还生回心。后明不定不入涅槃。不定性人。不入灭故。无论劫限。故不相违。然古德私记中。判云。三乘教中。不定性者。不入无余。一乘教中。定不定性。俱入涅槃。即引菩提心论为证。虽有此义。大违宗旨。不定种姓。定不入灭。此世根熟。必入大乘。如何入无余灭。不待劫限生心。此即一乘三乘教宗共许定义。不可违故。问八六万等劫。大小劫中何。答此是震旦古德问答。故道寂师。法华疏云。问经言八万乃至一万劫。为大劫。为小劫。答是大劫。若小劫则无量。故经云。得诸三昧身。无量劫不觉。然留支解无量劫云。以悲想八万劫。为一日夜。以此日夜三十日。为一月。十二月为一岁。积此秽。为大劫。彼寿无量大劫。过此劫后。即发大心。案。此解复过八十小劫。为大劫之劫（已上）今章主意。所经诸劫。应是大劫。准例独觉十千劫量。即同顿悟菩萨大劫。未必积小劫量。与大劫量配当。问声闻乘人。总有几种。终教宗意。一切定性二乘圣者。皆入灭度。后回心耶。答如法华论。有四声闻。终教宗意。一切定性。皆悉入寂。然后回心。不同始教定性二乘。一向趣寂。永不回心。起信疏云。问为一切定性二乘入寂。悉皆回心。为有不回者。答一切皆回。何以得知。法华论云。授声闻记。有其二种。一者如来。二者不轻菩萨。所授声闻。有四种。一决定声闻。二增上慢声闻。三退菩提心声闻。四应化声闻。后二声闻。以根熟故。佛为授记。谓应化声闻。退已还发菩提心也。决定声闻。增上慢人。以根未熟。菩萨与记。方便令发菩提心也。解云。决定声闻。既在所记之中。故知。定有发菩提心。又既但云根未熟。不言总不熟故。知定有性。又彼论云。我不殊汝。汝等皆当作佛者。示诸众生。皆有佛性也。解云。此是菩萨与记。明知。定性声闻。有佛性也。问何故。新翻经论。说有入寂定性二乘不回心耶。答新经论中。据未入寂定。不回心入寂已云。彼不说故。不相违。又教有了非了别。如佛性论辨。故不可怪（已上）法华论。明所授记声闻。总举四种。虽有四声闻。总束言之。不过二种。决定是定性。上慢。退大。应化。并不定性。言增上慢者。得少分法。增上谓极。理实后时发心成佛。即不定性。初心人也。退已还发声闻者。于王子覆讲法华之所。发心修行。中间退堕。趣向小径。今证小果。还发大心。即是不定性人故尔。问一切不定性。皆退大人耶。答不尔。不定有二。一先小后大。从初值小。发小乘心。修小乘行。证小乘果。然后回心修大乘行。故名先小后大。二退已还发。初值大乘。发大心。修大行。中间退屈。堕小乘地。证果之后。亦向大乘。故名退已还发声闻。非一切不定性。皆退已还发。有先小后大故。一切退已还发时。不定性人。问定性二乘人。有发大心耶。答定性之人。忽值大乘善知识缘。发菩提心。虽初暂有此事。不久必即退堕。决定种姓。不堪大故。如瑜伽论并伦记等言。应化声闻者。既是菩萨应化所作。不可言论定不定性。然其所示依声闻身。即预佛记。富楼那。阿难。罗□罗等。此即示现不定性相。或是退已还发。或是先小后大。是故且入不定性摄。言新经论中据未入寂定不回心等者。问如此解者。若新经论。明其寂已后事者。亦可有其还生义耶。答若依此义。可有还生。然略不说入寂后事。推章主意。若说寂后事者。决定不还生心无有。如此应言后事。是故应言若明后事。应还生心。意趣虽然。就论现文。不许还生。解深密经。所说亦尔。元晓大师。依瑜伽论。考立无余还生之义。故彼师宝性论料简云。彼瑜伽意说。彼三乘入无余者。皆生十方诸佛国土。修菩萨行。故瑜伽论第八十卷云。彼及所余。于无余依涅槃界中。般涅槃者。于十方界。当知。究竟不可思议。数数现作一切有情诸利益事。如首楞伽摩三摩地中说。幻师喻。若商主喻。若船师喻。是中道理。当知示尔。是名最极如来秘密（已上）喻伽论中。所说实义。无余还生。事相如是。然其显相。专守不定种姓意故。依解深密所说意故。是故唯成不定性回向义。不显定性二乘。入寂还生。回心向大之义。元晓大师。和诤论。楞伽宗要。具举定性回不回义。互致破立。及和二义。恐繁不引。无差别论疏。定性二乘。无余还生。回心向大。文义森罗。恐繁不载。
    章三一切二乘亦回亦不回等者。始教大乘。具立三乘五性差别。三乘决定。法尔差别。是三乘门。定姓三乘为三。三乘不定为一。无性有情。以为第五。是五性门。三乘五性差别不同。是佛本意。如实举机。随机说法。无所遗故。定性二乘。灰身入寂。永不还生。不定种姓。始终回心。发起菩提。言如瑜伽声闻决择中说者。非是声闻地决择分中。彼地决择。从六十六。至七十一。总有六卷。其中无说定不定性。回不回义。此是瑜伽菩萨地决择分中。当第八十决择声闻。回不回事。指此名为声闻决择。彼文说有四种声闻。一变化声闻。二增上慢声闻。三回向菩提声闻。四一向趣寂声闻。法华论说。四种声闻。全依瑜伽决择分文。变化声闻者。佛及菩萨。所应化故。增上慢者。人空智等。计为清净。回向菩提者。不定性声闻。回心向大。一向趣寂者。定性声闻。无余灰断。定性入寂。不定种姓。回心向大。彼论广说。故总指之。恐繁不引。言此约始教引二乘说者。说不定姓回心成佛。为引愚法二乘。令入大乘法故。说定种姓不成佛者。同愚法宗。令信大乘。若全异彼。不信受故。半同半异。为引小故。
    章如经中如聋如盲者是者。圆融普法。一切皆是毗卢遮那。本无二乘。皆是佛故。普贤眼中。无二乘故。如来十眼。不见二乘。佛果十耳。不闻二乘。不见不闻。如聋盲人不见闻色声。二乘既空。无可回者。别教普法。不见二乘。既是别教。不共二乘。由不共故。无可令回。不见闻者。虽在会座。如聋如盲。不见闻佛境界中事故。此约实类义门为言。若约寄显。十类众中。即显法最。菩萨示现。显法深胜。如以黑色显白色胜故。章一切二乘等并已回竟等者。普贤之机。以普眼见一切众生。皆是佛体。佛境界中人。无非悉是一乘果人。二乘果人。既在大菩提果位中。是故二乘皆入大竟。有何所未圆满之处。更有进求回入之事。一切众德。已究竟故。问若依此义。何故后会五百声闻。而列会座。答若依此门。即是寄显。助扬佛化。显法深胜。如不思议解脱界经。说五百声闻。他方菩萨。变化来诣。在会列座章答若三乘中回心等者。始终二教。回心之者。始教不定。终教定性及不定姓。才回心已。即入十信初心。次第修行。经一万劫。入初发心住。三贤十地乃至佛果。一乘同教回心之者。得一乘竟。即入别教。故回心竟。即得十眼十耳等益。其位即当三生之中。解行之身。既当解行。是故一身经历五位。舍利弗等。第八会时。示回心事。即成十十无尽法门。此约圆融相即为言。亦就化现应作门故。若约渐历胜进门者。法华会中。三周声闻。从同教门。入一乘法。至别教一乘。为其所入极。问渐入回心。既当解行。其见闻生。当是何处。答以自乘因果及渐入三乘。调练根机。以配见闻。由此根熟。回心向大。即当解行。于一身上。遍历五位。行布圆融二门成就。解行终心。证果海位。十身圆满。众德穷究。即是渐入一乘之人。终功穷满处所而已。上释二乘回心义竟。
    自下第八佛果义相。
    前明渐悟回入之相。顿渐二悟。皆期佛果。所成佛果。众德圆满。有常无常义。有大相小好义门非一。故次前明。
    章小乘无性得佛性等者。无始本有真如佛性。是名性得。此佛性上。发修得性。性习和合。为成佛因。以性为修。所成佛果。尽未来际。大用无方。今小乘教。所说佛果。纵谁何人。修习佛因。修行成就。感得佛果。是即修得所成佛果。是故缘尽。无余灰断。同二乘人灰身灭智。
    章若三乘始教法身是常等者。法身是理。有为诸法。自体性故。言亦无常者。不离常法。有无常法。不离无常。有常法故。有为无为。不相离故。名为不离。有为无为各别。故名离。不离无为。有无常故。名为无常。言修生功德者。六度万行。异熟功德。从无漏种子生。名从因生。既从因生。有为作故。名为有为。离缚所得故。名无漏。四智心品。为其上首。其所相从。无量三昧。智慧诸力。神通道品。过恒沙德。皆修生法。言无间断故者。虽念念灭。而念念生。无间断故。名无间常。言相续起者。如变化身。虽此土灭。他方即生。如是十方三世相续。常恒出现。名相续常。
    章庄严论云自性无间相续三佛俱常等者。法身是自性常。自受用身是无间常。变化身是相续常。他受用身相续常摄。前佛入灭。后佛成觉。不同应化经劫现故。经劫现者。如释迦弥勒等现分齐。故虽有即成经劫不同。俱是相续常住分齐。三种常中。自性是实。余二义分。名为常住。
    章修生功德是无常等者。终教大乘。全揽本觉本有理智。即为修生。是故修生亦从本生。言一得已后同真如故者。修德既从真如流出。是故修德还冥本如。是故一得已后常住。本有修生。冥合不二。
    章梁摄论云无不从此法身流等者。彼明化身从法身流。化身缘尽。还归法身。今引转用义途不远。用大从体起。还归体大故。修生功德。既冥法身故。自受用智。与本冥常住。
    章是故佛果即常即无常具足四句等者。一常。是本有故。二无常。是修生故。清凉师云。本觉本有。众许是常。始觉修生。义同无常（已上）即上二句。三本有修生。四修生本有。同下圆教。或三亦本有亦修生。四非本有非修生。第三并现故。第四双亡故。言或非四句者。绝上四句。无寄托故。或虽存四句。各不滞句故。虽是本有。而不见本有。虽是修生。而不见修生等。不住一一句故。
    章是故具有常等四句者。指事作云。一常恒顺法界无间断故。二无常随世间现故。三俱二义。俱现前故。四非俱。随取一不得故。又缘起无性故（已上）第三句者。取常下无常。无常下常。双现前故。第四句者。常即无常故非常。无常即常故非无常。故成非常非无常句。
    章谓一修生二本有等者。一揽本有。成修生故。二修生德。冥本有故。三非独修生。本有之修生故。四非独本有。修生之本有故。
　　章亦通常等四句者。一无常。是修生故。二常。是本有故。三俱是。二义双现前故。四俱非。修生故非常。本有故非无常。
    章随缘起际故俱非者。缘起无性。缘起限际。非是常。非无常。为俱非句。
    章若体即俱体等者。体德用三。即是真如三大法门。德即相大。言体则德亦体用亦体。言德则体亦德用亦德。言用则体亦用德亦用。俱体。俱德。俱用。无碍。是名十身佛果功德。上明佛果常无常义竟。
    自下第二明佛相好。相谓形貌身上。总相可观严丽。好谓善能相中。美妙微细别相。亦名小相。待对三十二大相故。亦名随形好。亦单名随好。亦名种好。此即八十种之好故。章若依小乘有三十二相八十种好者。源信僧都。要法文上云。明佛三十二相者。有世间流布颂。其下私加业因。乌瑟腻沙无见相。顶礼贤圣师长故。发毛右转绀青相。乐受善友师教故。面轮端正满月相。见有来求欢喜故。眉间毫相右旋相。不隐他德赞叹故。眼睫绀青不乱相。见诸怨憎慈善故。眼精绀色分明相。慈悲常视众生故。四十齿齐逾雪相。远离两舌和诤故。四牙鲜白锋利相。修集慈悲教人故。舌相广长覆面相。受持十善教化故。常得上味适悦相。惠施医药美食故。梵音和雅等闻相。不谤正法软语故。常光面各一寻相。香华灯明施人故。体相纵广量等相。疗治四大不动故。身相纵广端严相。迎送侍绕尊长故。容仪洪满端直相。卑屈瞻病给药故。七处充满受乐相。常施所须充足故。肩项圆满殊妙相。离慢随顺众生故。膊腋悉皆充实相。如法断事不执故。颔臆身半师子相。如法所作为首故。身色光曜金台相。施与璎珞严具故。身皮细滑离尘相。亲近智者问答故。毛孔一生右旋相。扫治道路荆^8□故。阴相藏密象王相。覆藏他过施衣故。两臂修直摩膝相。见他造善佐助故。双□渐次纤圆相。为法疾走给使故。足跟广长称趺相。离不与取不欺故。足趺修高称跟相。修福展转增长故。指间鞔网金色相。四摄摄取众生故。诸指圆满纤长相。合掌起礼尊长故。手足柔软胜余相。摩洗病者垢秽故。手辐轮文圆满相。供养父母往来故。足下平满等触相。安住净戒不动故（已上）饰宗记第七云。三十二大人之相者。瑜伽四十九。释三十二相及八十随好。地持第十。亦同瑜伽。大品二十六。亦释相及好。涅槃二十八。但释三十二相。今且依婆沙。百七十七云。问相是何义。答标识义是相义。殊胜义是相义。祥瑞义是相义。三十二相者。一者足善住相。谓足下平满。不凹。不凸。于践蹑时。等案触地。其迹分明。恶心欲者。终不能识。诸在家者。若有此相。必为人王。宾伏率土。诸出家者。若有此相。必为法王。化导一切。二者千辐轮相。谓佛双足下。有文如轮。千轮具足。毂辋圆满。分明巧妙。妙业天子。虽极作意。不能拟之而别化作。所以者何。妙业天子。所化作事。是无覆无记智所引。此相是纯净业所引故（生得智所引。加行智所引。一生所习智所引。无量生所习智所引。更成复次）三者指纤长相。谓指纤长佣。而渐锐。节不粗现。并时无隙。安布得中。光泽圆满乃至三十二者。得梵音声相。谓佛于喉藏中。有妙大种。能发悦音和雅梵音。如羯罗频伽鸟。及发深远雷震之声。如帝释鼓。如是音声。具八功德。一深远。二和雅。三分明。四悦耳。五入心。六发喜。七易了。八无厌（已上）饰宗所引。文言极广。言八十种好者。大般若经三百八十一说。一指爪狭长。薄润光洁。如华赤铜。二指圆纤长。佣真柔软。节骨不现。三手足各寻。于诸指间。悉皆充密。如是等也。不能具引。大般若经。广说相好。相是粗显大形奇丽。好是微细别别可观。虽有粗细。皆是端严。可爱。可敬。可乐形相。如来所感。三十二相。各以殊胜极猛思业。百福功德。为因成辨。以百福德。得一相故。如是相相皆由百福。其一一好。亦由众福。小乘教中。萨婆多宗。既立诸法实有体义。是故相好皆有实体。若成实宗。谈一切法假有义理。是故相好亦是假立。
    章如金刚般若经等者。彼文云。须菩提于意云何。可以三十二相见如来。不不也。世尊不可以三十二相。得见如来。何以故。如来说三十二相即是非相。是名三十二相（已上）诸般若教。是第二时。空教法轮。为破初时教。小乘实有执。说一切法毕竟皆空。以摄二乘令入大乘。由此二乘信大。入大安住大乘。此即始教空门。引摄小乘教意。章或约报身说八万四千。
    章如金刚般若经者。彼文云。如来说三十二相即是非相是名三十二相（已上）此即始教空门宗旨。
    章此约始教引小说也者。愚法小乘。计为诸法实有。如来三十二相亦尔。第二时教。般若宗中。诸法皆空宗。破小乘有执。令入大乘法。即是引小成大乘人。
    章或约报身说八万四千相者。观无量寿经云。无量寿佛。有八万四千相。一一相。复有八万四千随形好。一一好。复有八万四千光明（已上）此说彼佛地受身门。彼经所说。通报化佛。九品往生。众生机根业因得道。皆化土门。由此门故。章主密严疏中。名杂净土。探玄记三。为不退门净土。是化净土。三贤菩萨。四果声闻等。所居土故。今依报土门义故。往生论名莲华藏世界。佛地论中。说为他受用土。新译心地观经第二云。二者如来他受用身。具足八万四千相好。居真净土。说一乘法。令诸菩萨受用大乘微妙法乐。一切如来。为化十地诸菩萨众。现于十种他受用身（已上）。此所说意。通十种身。皆具八万四千相好。
    章辨金锵马麦等往业所到者。
    辨金锵马麦等往业所到者。大论第九云。如佛神力无量。威德巍巍。不可称说。何以故受九罪报。一者梵志女孙陀利谤。五百阿罗汉。亦被谤。二者旃遮婆罗门女。系木盂。作腹谤佛。三者提婆达推山压佛。伤佛大指。四者迸木刺脚。五者毗楼璃王。兴兵杀诸释子。佛时头痛。六者受阿耆达多婆罗门请。而食马麦。七者冷风动故脊痛。八者六年苦行。九者入婆罗门聚落。乞食不得。空钵而来。私云兴起行经全部二卷。后汉外国三藏康孟详译。彼经之中。九种罪报宿世因缘。各立经别题。一一广说。恐繁不引。金锵者兴起行经。名佛说木枪刺脚因缘经。云刚强木枪刺脚。字汇曰。锵千羊切。音枪。又曰枪千羊切音锵槊也。又剡木伤盗曰枪（已上）经曰世尊晨旦着衣持钵。与五百比丘僧及阿难围绕。共入罗阅只城乞食。家家编至。见此里中。有破刚木者。有一片木长尺二。迸在一边。于佛前立。佛便心念。此是宿缘。我自作此因。自当受之。众人闻见。皆共聚观。大众见之惊愕（已上）言马麦者。兴起行经。名佛说食马麦宿缘经。经云食着皮麦。是即马麦也（已上冠注所引）。

右以嵯峨大觉寺所藏之本校之讫
文化八年（辛未）八月十日
比丘典寿春秋五十四

五教章通路记卷第五十一（终）
五教章通路记卷第五十二

　　    东大寺沙门凝然述
    　　  
　　　　　　
　　　　　　
　　　　　　

    自下第九摄化分齐。
    佛果正报常无常义相及随好义。前已陈述。依报世界义。须陈演是故此章。次前而来。章若依小乘中唯此娑婆等者。愚法小教。一切世界。皆须弥山建立之处。无别净土。此三千界。他三千界。森连八方。无有涯际。皆是秽土。百亿须弥。百亿日月等。建立安布。傍列无穷。佛有二身。生身。法身。开为三身。无漏五蕴。名为法身。即五分法身也。王宫所生。报果五蕴。名为报身。随类应现。种种变作。或佛形化身。或非佛形化身。或在此土。或往他界。说法化导。皆是化身。如来报身。出出于南州。以为所都。所化境界。自余百亿须弥世界乃至他三千界是也。
    章三乘中法性土及自受用土者。始教大乘。唯识论第十。总说三身。自性身者。即是法身。真如为体。此真如法。能依义边。是自性身。所依义边。是法性土。此土亦以真如为体。自受用土。即以自受用佛。无漏第八大圆镜智所变。智影周圆无际普遍法界尽虚空界。无漏纯净七宝庄严广大国土。为自受用净土体性。其圆镜智所变诸根相好。无漏纯净色身。为自受用身体。法身自受用所依国土。名自住处。非是他人所见境界。唯佛与佛所见境界。等觉菩萨。唯知有之。非所见境。今此门中。说摄化处故。自住处非此所明。
    章如梵网经及对法论等说者。梵网经。说三重教主。台上舍那。千三千界。为一佛土。一三千界。以为一叶。为千叶台上佛土。此是第二地。能化他受用土分齐。一叶即是一三千界教主。名大释迦。即大化身。世界是化净。然叶上佛。亦名他受用。土亦他受用土所摄。四善根菩萨能化。名他受用。故叶上净土。亦通资粮菩萨所居。修净土业。所往生故。其第三重叶中秽土。一须弥界。为一化境。一须弥界教主。各谓一三千界教主。互谓自分三千界境。摩醯首罗天实报成佛。是一叶土。化身充满百亿阎浮。是叶中土。对法论所说。当此一叶世界分量。色顶受用。百亿化身。是名始教实报成道。百亿所化。即化身土。
    章或有说释迦佛报土在三界外者。涅槃所说。释迦报土。全同极乐。准知极乐是他用土。故举无胜。令同彼土。憬兴法师。即作此释。今安乐土。是受用土。道绰禅师。立安乐报土。引释迦报。令彼此同。言是故当知色顶之身亦非实报者。愚法小乘。以树下佛。为实报身。始教大乘。以树下佛。为变化身。以色顶佛。为实报身。遣小乘执。令信大乘。终教大乘。即以界外高胜净土。成正觉佛。为实报身。还以色顶成道之佛。为变化身。虽有色顶。唯是边际。非实界外。即界内摄。故化身摄。为引小乘。色顶为实。今就实理故。界外土。无胜国土。为受用土。
    章如大智论中以三千大千世界为一数等者。智论第五十云。三千大千世界。名一世界。一时起。一时灭（第一重）如是等十方如恒河沙等世界。是一佛世界（第二重）如是一佛世界数。如恒河沙等世界。是一佛世界海（第三重）如是佛世界海数。如十方恒河沙世界。是一佛世界种（第四重）如是世界种。十方无量。是名一佛世界（第五重）于一切世界中。取如是分。是名一佛所度之分（总名）上是彼论正文。总有五重。合为一世界量。今章文中。取要而引。次第不违。即有五重。而所引文。似成四重。初三千界。唯为所数。非别一数。然本论文。别为一数。故今亦立为一数界。第二重界。论唯名之。为一佛世界。无有性言。今章所引。第二名性。次世界海。次世界种。后一佛世界。彼此是同。问智论所说。第二重土。啻名一佛世界。无有性言。何故今章。名世界性。答玄记三云。何故名性者。有二义。一望前诸界。摄诸流类。积结成性。如久习成性等。二望后海等。有为因义。故亦得名性（已上）华严经中。积聚诸刹。名世界性。积诸界性。名世界海。释此次第。作此解释。论第三重。既立海名。是故章主。第二重界。名世界性。所以海后安界种者。种是种类。亦是因义。积诸界海。共安一处。摄诸流类故。名为种。与第五重。作其因种。故界海次建界种名。若华严经。性种是一。晋经名性。唐经名种。唯是一体。无有别相。故六十经。先世界性。后世界海。积集诸刹。名世界性。刹者。一三千界分齐。积世界性。名花藏世界海。八十经中。积刹成种。积种成莲华藏世界海也。智度论意。世界海后。安世界种。别义次第。有此门故。玄记第三。引此五重。与今章同。梵网戒疏。亦引智论。而文简略。故彼疏上云。智论云。数此三千大千世界。如恒沙。为一世界种。数此世界种。恒沙复至。为一世界海。数此海。复至十方恒沙。为一佛世界。是释迦佛所化境界（已上）所引文言。总有三重。一三千界。以为所数。海前立种。祖师引文。以义转用。
    章以摄化渐广于前故者。此待对前一三千界为所化境。此是终发法身释迦。所化世界。封疆分齐。所化国界。广博宽大。恢廓周遍。不可思议。义寂法师。无量寿经疏。引智度论五重世界。配对受用变化等土及净土秽土。今此章意。化身秽土所化境量。
    章又唯约须弥山世界说者。此五重界。皆是须弥建立世界。唯是积集三千大千世界而已。须弥建立者。须弥为本。有四王。忉利天。九山。八海。四州。八中州。三轮。五轮。建立安布。须弥在中。众严围绕。空居四天。待对地居。色等界。天等次第。安立待对布列。一大千界。百亿数量。十方世界。一类须弥建立而已。
    章如法花经云我常在灵鹫山等者。法花寿量品长行云。一切世间。天人及阿修罗。皆皆。今释迦牟尼佛。出释氏宫。去伽耶城不远。坐于道场。得阿耨多罗三藐三菩提。然善男子。我实成佛已来。无量无边。百千万亿那由他劫（乃至）自从是来。我常在此娑婆世界。说法教化。亦于余处百千万亿那由他阿僧祇国。导利众生（已上）重颂偈云。自我得佛来。所经诸劫数。无量百千万亿载阿僧祇。常说法。教化无数亿众生。令入于佛道。尔来无量劫（乃至）于阿僧祇劫。常在灵鹫山及余诸住处。众生见劫尽大小所烧时。我此土安稳。天人常充满。园林诸堂阁。种种宝庄严。宝树多华果。众生所游乐。诸天击天鼓。常作众妓乐。雨曼陀罗华。散佛及大众。我净土不毁。而众见烧尽（已上）法花论十无上中云。八者示现成大菩提无上者。示现三种佛菩提（乃至）二者报佛菩提十地行满足。得常涅槃证故。如经善男子我实成佛已来无量无边百千万亿那由他劫故（乃至）我净土不毁而众见烧尽者。报佛如来。真实净土。第一义谛摄故（已上）释曰。王百尘点已前成道。是释迦佛实修实证。本地久成佛果。彼时实智。证法身理。所证真理。即是法身。能证妙智。是自受用。所变五根。自受用身。所变器界。自受用土。言得常涅槃证者。是自性身。其能证智等。是自受用身。必有其化用。即是他受用。应十地菩萨。现十重身故。真实净土者。明自受用土。言第一义谛摄故者。然自受用根本理智。证真如。其后得智。变作自用五根相好及自用土。既是自证内智所行。其后得智。亦是自利后智。虽是后智。即自利故。约根本智。名为第一义谛所摄。本智所证。是真如性。约理本智。为第一义谛。真实第一义谛。法身理故。如是法身。自他受用。挟带兼存。明佛身土。偈文所显。天人常充满。众生所游乐等。是他受用身土相貌。兼约自用。明正觉果。此即教事深细一乘之意。即是同教一乘相伏。
    章二十一种实报功德者。
    自下第十佛身开合。
    前第八门所感佛果义相。并陈众德圆备。第九门中。依报国土。摄化利物行相。已陈自证化他。正报佛身。诸教之中。开合异说。是故此门次前陈述。
    章如佛地论五种法摄大觉地等者。佛地经中。说佛果德。总有五法。所谓清净法界。四智心品。净法界者。谓四涅槃。本来自性清净涅槃。有余涅槃。无余涅槃。无住处涅槃。名之四涅槃。此四总名清净法界。大圆镜等四智。即为四法。并净法界。合为五法。佛地经中。说此五法。显佛果德。以为宗旨。佛地论师。广释此义。七轴释论。深尽渊旨。以此五法。收摄三身。佛地论第七云。又前五法。摄三身者。有义前二摄自性身。中间二种。摄受用身。成所作智。摄变化身。经说真如是法身故。论说转去阿赖耶识。得自性身。大圆镜智。转第八得。故知。前二摄自性身。此经中。说成所作智起诸化业。庄严论说。成所作智。于一切界。发起种种无量。难思诸变化事。故知。后一摄变化身。平等性智。如余论说。能于净土。随诸菩萨所乐。示现种种佛身。妙观察智。亦如论说。于大集会。能现一切自在作用。说法断疑。又说。转去诸转识故得识故。得受用身。故知。中二摄受用身。又佛三身。皆十义中。智殊胜摄。故知。三身皆得有智（已上）此中总意。清净法界大智镜智。得自性身。理是所证。智是能证。所证是理法身。能证是智法身。理智冥合。总名法身。平等性智。摄他受用。妙观察智。说法断疑。他受用身。说法之时。即用此智。是故二身名受用身。成所作智。转前五识。此是初义。准五法三身。后义者。论云。有义初一摄自性身。四智自性相应共有及为地上菩萨所现。一分细相。摄受用身。若为地前诸菩萨等所现。一分粗相化用。摄变化身。诸经皆说清净真如为法身故。赞佛论说如来法身无生灭故。庄严论说佛自性身本性常故。能断金刚般若论。说受持演说彼经功德。于佛法身。为证得因。于余二身。为生因故。诸经论。说究竟转依。以为法身。转依即是清净真如。非对治道。故知。法身唯净法界真如为性。庄严论说。大圆镜智。是受用佛。摄大乘说。转诸转识。得受用身。然说转去阿赖耶识。得法身者。此说转去第八识中二障种子。显得清净转依法身。非说镜智以说镜智是受用故。又受用身。略有二种。一自受用。三大无数劫。修所成故。二他受用。为诸菩萨。受法乐故。是故四智相应共有及一分化。为受用身。经论皆说化身为他地前众生。现种种相。既是地前众生境界。故知。非是真实功德。但是化用。经论唯说成所作智能起化业。非即化身。虽三种身智殊胜摄。法身是智所依证故。化身是智所起用故。似智现故。似说为智。亦无有过（已上）此第二义。法身是理故。净法界摄自性身。无漏八识。四智圆满。是自用智。能证心故。四智品中。大圆镜智所现。五根器界国土。名自受用。身及净土。诸根相好。遍十方界。纯净佛土。周圆无际。是名自受用身及国土。非智即土及其依身。自用身土。智品影像。是故名为自用身土。以自受用第七识俱。平等性智所现智影。名他受用身土。以自受用第六识俱。妙观察智。观察所化根机差别。为说诸法。断除疑网。及其依报。名他受用身土。自受用身前五识俱。成所作智所现色身。名变化身。智上作用。名身土故。此第二义。四智品上。所现智影。名为身土。非谓四智即自受用。他用化身。不同初义谓智即身。今章言清净法界摄法身者。是第二义故。以唯真境。名为法身。言四智摄余身者。即就后义。收摄自用他用化身。如上所引佛地论说。此正约就始教为言。祖师三宝章云。或约五法。摄大觉地。谓以清净法界。为法身。镜智及平等智。为受用身。作事智为化身。妙观智通二身。此如佛地论说。此等约始教之终说。义当为直进人说（已上）此当佛地论第二师义。故以清净法界。为法身体。
    章或唯妙智为法身等者。此唯妙智者。以智摄理。为妙唯智。非谓理外唯取妙智。以智为理。无智外理。以理为智。无理外智。言本觉智者。无始本有觉照之性。真理之有明朗德。名本觉智。言修智者。是修得智。亦修生智。从本觉智。流出业用施作。断惑得果功能。是名本智所流修智。从本流出。揽本成修。故此修智。必冥本智。始觉始智。契本觉体。始本不二。泯始本故。
    章金光明经中四智摄三身等者。彼经不见转识得智。故无四智摄三身义。然说由灭转识烦恼。证得三身无上菩提。此即转彼有漏八识。如其所应。得佛三身。即如已前寄显断明。依诸伏道。起事心尽。得显化身。起事心是第六识。由地前等意识伏惑。入佛果时。妙观察智转得圆满。意识惑灭。五识俱惑。亦随除灭。故得成所作智现前。依法断道。依根本心尽。得显应身。法断地上。依根本心。是第七识。地上无漏。断障证理。灭末那惑。平等性智。方得现起。佛果圆满。依胜拔道。根本心尽。得显法身。胜拔是金刚心。根本心是第八识。金刚心时。断佛果障。此时断尽第八所持二障种子。转有漏第八。初得大圆镜智。故唯如如。如如智。独存。理智冥合。名为法身。然智显了故。以镜智名为法身。故为唯智法身之证。
    章惑境智合为法身等。摄论既言如如及如如智。如如即是真理。如如智者。即是真智。智不异如。以如为体。名如如智。问佛地论五法三身相摄中。初义何摄。答彼即今此境智合。为法身所摄。彼以清净法界与大圆镜智。为法身故。唯识论第十。亦有二义。次第全与佛地论同。彼初有义。即今所摄。第二有义。唯理法身。即始教义。问终教之中。有唯理法身之义耶。答若以智成理。名理法身者。此门化身。终教有之。不同始教单理法身。
    章此二句如性起品说者。具前四句。谓唯理。唯智。理智双合。非理非智。此是解境。具众德故。心智照故。绝前五者。是行境故。言亡虑绝。唯证境界。不可思议。
    章或是化非法报如始教说者。如来垂迹。同净饭王。刹帝利姓。是化身相。应此种姓出世间故□□□□□。
    章但深浅为异者。终教以释迦为报者。即如佛地经教主。显示十八圆满。二十一种功德故。小乘报者。王宫所生丈六报。五蕴报生。相好身故。
    章三自性法身应化法身等者。所以应化名法身者。应化二身。非别物体。全揽法身。为应化身。是故一切无非法身。

五教章通路记卷第五十二（终）
