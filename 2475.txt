No. 2475 大八契印义释生起一卷
（为初心始行人略记）

        

    夫十八契者秘密要法三部总行也。真言教行有二大法。一是胎藏。二是金刚。于此二法各有委细行仪。胎藏细行名之为苏悉地。谓苏悉地羯罗经是也。金刚细行名之为瑜只经。谓金刚峰楼阁一切瑜伽瑜只经是也。如是二法细行合之为一。与前二界大法总为三部大法也。今十八契者胎藏支末苏悉地行也。是故立三部摄诸尊。彼金刚界立五部摄诸尊。如是两部出一切诸尊。供养仪则三藏诸师依前两
部供养诸尊。若仪轨中立三部行作像之法为莲花曼荼罗者。当知。此法依胎藏行。若仪轨中修五相成身作像之法为月轮曼荼罗者。当知。如是法依金刚界也。今十八契依胎藏也。窃案。行仪有六法。含十八仪。六法者。一者庄严行者法有五。一净三业。二佛部。三莲花部。四金刚部。五护身。二者结界法有二。一地结。二金刚墙也。三者庄严道场法有二。一道场观。二虚空藏普通供养。四者劝请法有三。一送车辂。二请车辂。三奉请。五者结护法有三。一当部明王印明。二金刚网。三火院。六者供养法有三。一阏伽。二花座。是二供养别供养也。别奉本尊故。三普供养。是总供养也。普供本尊及一切十方诸佛圣众故也。生起次第如何者。欲入此秘密门者。先须调净庄严自身。既身调净者亦应加持调净界地。既加持界地者须庄严道场。既庄严者应主有本尊。既得请者须作结护。既作结护已内外无障。然后致供养也。法本之右有一文段。是则金刚智所译如意轮瑜伽法要之初段末也。义理陟诸法矣。仪则通诸尊也。故借是续文首焉分文为四。明传授相故。明修行处故。备供物故。作礼谢罪故也。谓初七句是传授文也。七句者从师获灌顶。既蒙印呵已。不久当成就。第子具此相。方可为传授。此即如意宝。能成诸事业。就中初五句。正是明传授相也。谓入本部大曼荼灌顶之坛。知器非器相。谓所投花。若过三度不当曼荼罗像者。是非真言三昧耶法器也。若得尊者。祈请明师一七日。若二七日。若三七日梦得其方所。或有智人示其师所。然后诣往阿阇梨所。阇梨问入三昧耶得尊之相。随答而授此真言法。谓随得佛菩萨金刚等可传授。所摄部中行法也。具如瑜哦法师口传集说也。余二句是取喻显力也。谓如意珠宝是佛舍利所变也。能雨财谷种种珍宝利益众生。而非于好恶者所而雨。唯于持戒者所雨。又此如意珠有种种色。随色用异。或除病患。或消凶孽。或雨宝也。如是等有种种利。此真言法亦复如是。有经云。力士额有如意珠。彼若起嗔珠入肉中不能自用（云云）世间之宝尚尔。况今真言法宝哉。是故除贪嗔痴等恶。将持此法义利无穷也。次就明行处所有。五句。谓。如经说处所。山间及流水。清净阿兰若。随乐之涧谷。离诸厄怖难。山间者山以登上为道。表上求菩提。复为所触余风遍洒诸方。表此法类也。间者随便依山顶。若傍侧崖等也。有人云。随祈请法可定方处。谓息灾等法准大法可知也。流水者长养义。以譬是法长益一切众生也。又往古诸佛皆往山顶及河边而说经法。行者亦可尔。别兰若者天竺之语。唐云。无喧处。去里最近三里（云云）或云。去村一□屡舍（此云。鼓声其量二里）谓闲静处不令闻村鼓声也。有种种由也。随乐者兼处处也。谓若仙人得道迹。或僧伽蓝。或佛舍利塔。或灵验窟。或树下随乐定一处也。涧谷者以降下为道。表下化众生。是理释也。又依事者。贫道行者衣服难得为风所逼。是故且为隐形。且为免难住于涧谷也。俱留孙佛般涅槃后。佛惠比丘裸形无衣为人所轻。寻发邪见遂成外道。况劫末凡夫行者有涉未尽。若蒙人谤恐退圣道。是故劝涧谷闲处也。离诸厄怖难者。总结前前处所相也。就备供物文有一句。谓随力严供具。随力者随行者所有之力也。供具者阏伽等六种供物也。若力堪者一一供物各备十六杯以配前后。或但设各一器供。或各二器等也。就作礼谢罪文有十九句。谓行人面本方礼拜本圣尊。

    次礼余方佛  以五轮着地
    如教之敬礼  双膝长跪已
    合掌虚心住  诚心尽陈设
    三业一切罪  我从过去世
    流转于生死  今对大圣尊
    尽心而忏悔  如先佛所忏
    我今亦如是  愿承加持力
    众生悉清净  以此大愿故
    自他获无垢

    此中初一句是明向方也。次五句是明礼相。次十四句明忏悔方法就明向方本方者。指本尊所住方处也。谓本尊若东方尊者安置本尊令向西方。行者向东南西北方。准之可知。又准瑜伽大法者。随息灾等主事向方各异。行者衣服及供物等色相随法各异。就明礼相唯限一本尊者。初心行者不悟一佛一切佛同一故。恐生偏少之心。是故次礼余方佛五轮者。额一手二膝二也。此五同心神回转故名轮也。人以此五轮为身力也。而今着地者投身诸力归佛地也。于忏悔中就威仪双膝长跪者。二膝双屈着地也。合掌虚心住者手印之名也。夫若人起嗔怒时申膝开臂。而今行者发忏悔心耻未达圣位之罪。归已得圣果之尊。所以止怒相收身力奉上本尊也。然就合掌有十二。其中于忏悔仪虚心合掌最相应。谓虚心合者。二手周围及指端皆合唯掌不相合。而空是空有相即义也。所谓罪相非有非无。非有无非不有无离名相（云云）是故合掌虚心住也。三业者三谓身口意也。为诸业本业者十恶业也。以是为根本恶。谓身三口四意三也。由是等罪于今流转。是故文云。我从过去世流转于生死（云云）而我与诸佛昔等辈之凡夫也。然诸佛由忏悔罪故已得觉道。是故今准彼修此。非但我一人尔。亦一切众生如是是故兼一切发愿也。既忏三业罪须显三业清净。是故忏悔之。次有真言。是则清净真言也。后师名净三业也。印用前合掌观一切诸法及我身自性清净之义。然后诵真言印身口意也。既得三业清净。是故堪居佛前。是故设座法。谓结跏趺坐者。结两足互置股上。是表摄引下界类令向上位不动也。是座法名如来座。佛部所用也。半跏座者。以右足置左股。是表以正道镇邪道。谓右正左邪也。是座法名菩萨座。莲花部所用也。金刚座法秘之不出。在大法中。谓降伏法座也。既许着座竟须安心发愿。是故起大悲心为一切众生发菩提愿也。夫修此法者即非为二乘偏少。果亦非一身自度行。是故今誓一切众生同证无上正等菩提也。如是发广大菩提愿。是入佛三昧耶也。三部诸尊皆悉加持。是故更修三密行以为胜验。令决定之所以。此次有三部等诸秘密行。凡所作法皆用三密。谓结印是身密。诵真言是口密。作观是意密也。为欲对治三业罪故用三密也。密者由此行故。三部诸尊加持护念。令此行者得世出世间殊胜悉地。乃至行者觉知自他三业有本觉性。清净性金刚性。若大机根有惠观方便者即身证理。设是下根从此渐渐得净诸根。不经远劫速成正觉。行者唯独能了余人不觉知也。余者外道梵志染俗诸人也。故名为密。以身密摄佛部。以口密摄莲花部。以意密摄金刚部也。三部尊中佛部为首故。先结印一切法中以意为本。是故口密之前而作观念。设意有法若非言说云何显之。是故观已诵真言为如是法令决定成就。故更以印印之。依是次第文章之中先书印相。次列观法。次劝真言。次注印加持相也。问。十八仪则皆用三密者。三共可为题。何今从印立名为十八契印。答。有二意故以印为名。一三密中以身为首印。是身之所作今以略取首行。是故名契印也。二三密共为诸佛智印之所印故总以印字为目也。彼此犹有深密。故后代之师呼为道法。谓如是十八皆用三密。是三密法皆助佛道修之升道。是故名十八道也。问。是法甚深胜过三僧祇行即身成佛。若根下者虽不证此生不经远劫乃得成佛（云云）而就三僧祇行。其第二僧祇始知自作佛之由。而不向他说。至于第三僧祇能向他人谓作佛之由。又此真言行菩萨知自他三业有大觉等性。尔者何唯独自了余人不知。是故名密者若不向他人说欤。尔者当第二僧祇菩萨何超三僧祇行。答。彼第二僧祇菩萨唯知自作佛之由。尚不知他尔。是故不说之。而今真言行菩萨普悟自他可尔之由。唯云余人不知者比余叹此也。又彼第二僧祇菩萨自以行知自成佛。而于不行者尚恐所以不说之。不明解义故。而真言行人能知自他可尔由。若说其由无信解者非行者。各又余宗虽知自他一性之理。而不见其体。亦不知解了修行方法。而此真言行人能知能修。是故胜一切宗。但云余不知之故名为密者。余宗人尚不知此也。非行者生怖不说也。就行法既致作礼谢罪之诚。许着座修行之事。发广大愿得意寂静。堪莹五分法身入佛净界。以表此故先磨诸香以用涂手。手是之身力亦显诸佛身业之印。是故唯涂手也。依理如斯。依事令身香洁也。其香干而细。是故今涂者莹也。诸香者。诸和香者或唯用白檀香等也。既得三业清净。是故三部诸尊皆应现前其中。一切如来从行者身出住于顶上。今显此故有佛部三密也。以人力法为名。谓佛部者人也。三昧耶者力也。陀罗尼者法也。又随所行依身意口次第。所以佛部者身密也。依行见佛身故三昧耶者誓也。誓即意密也。诸佛以因位誓愿为力也。陀罗尼者口密也。又佛者即梵名略也。具云佛陀。唐云觉者也。尊无过上。是以佛部为首也。部者聚之义也。谓果位同者聚为一众也。三昧耶者此云誓愿。或云制戒。即诸佛行愿也。陀罗尼者此云总持也。就陀罗尼有多种。今陀罗尼者是文字陀罗尼也。印者出体之标也。又印者必定成就之义也。谓以此印印身等处。必定成就所念之事也。今佛部印以佛所居为形。形是苏都婆开户之标也。苏都婆者妙塔也。妙塔不置舍利。即法身无相有相之形故。是苏都婆皆在佛生成道转法等种种奇异佛游行处也。是苏都婆此五轮所成之形也。夫虚空无相尚空而有。以其有故五轮即成立。若无虚空以何安立五轮。是故虚空无而有也。是皆法身之体。又是五分法身也。有五轮故（云云）行者以此佛法身印苏都婆形。而印身故是身为苏都婆身。是故诸佛皆来加持。以此行者顶上为游住所。何以故。诸佛以苏都婆处为游住处故也。以顶为所住故置印于顶散之。又佛者尊无过上。是故以顶为处也。就意密想者观也。以心眼明见佛身也。是故文云。如对目前（云云）三十二相者胜人众故尔。八十种好者超天众故尔也。或轮王人中虽具三十二相。而非处正圆明。唯佛相好处正圆明也。口密者以部名及作用为真言勿违。结成句以下诸真言亦可尔。结成句之义具如瑜哦法师别行口传集说。既由身业清净故得现佛身。次须加持口业行菩萨行。是故有莲花部。此部以譬喻为名。所谓花有含开之事。口亦有含开之义。又此花必待月光而开。现莲以譬行者蒙如来应化光。开口修真言行也。真言者口业口开致言。是故以诵为事。以念为理。所以此秘密行以念诵为本旨耳。又此莲花似修因现果。所以开花譬修因。现莲喻感果也。又此莲花虽在泥水不染尘泥秽水。以譬菩萨虽住恶世而不染烦恼也。印相从名作之。即开八叶花之势也。花虽有多叶今取八叶者。表四德四行。皆由清净而成也。意密者想观自在于菩萨中。观自在者有深重愿不舍众生。常游秽恶世界堪度众生。得大慈大悲名。余菩萨设以慈悲为本。暂于无缘所碍。而是观自在若于无缘若于有缘慈悲弥增也。众生界不尽故是慈悲亦不尽是故殊独于慈得大名。于悲得大名。以是可为菩萨本行所以。以是菩萨为莲花部主。令住佛部右。是故以印于顶上右散之。真言以部名作用为口密也。真言翻显无验。是故正不解释。但略判其端。此三部真言。先安归敬句。次安部名。次安作用后置结句也。他宗云。于观得自在之菩萨皆名观自在。但此言非也。今观自在者是观世音也。且取浅证者。新译玄奘般若心经云。观自在。古译罗什般若心经云。观世音。又一切显密经法中观自在像是观世音也。胎藏大曼荼罗莲花部中有观世音形像也。既由加持身口故得菩萨现前。次须加持意业。随教令轮破邪入正坚固不动。是故有金刚部。是则从喻立名也。谓无体之物不破不散。犹若金刚。是故经云。动相灭时名金刚定。体相平等名一切智智（云云）而意无体随事转变。今为令不散故以金刚印印之也。印相依名作之。所以右右头指中指无名指各开着腕如三古杵。是故文云。如金刚杵形（云云）就金刚杵有多种。谓金刚界随部有五种异杵。今此别行有三种杵。次配三部。谓五钴杵五智所标。是故佛部所用也。金刚界中为金刚部所用又五部各有五部。其五佛部三昧耶各加五智杵也。独古杵是中道第一义所标也。菩萨好中道。是故以此杵为莲花部所用也。三古杵是三德秘藏所标也。从意而生。是故为金刚部所用也。皆有坚固利用之义。是故通名金刚也。杵者握中有上下用。以譬依中道理上证菩提下化郡生也。复次明所用行法。以五钴杵当振铃时。以独古杵当阿阇梨常持之用也。三古杵当辨事之用。辨备加持供物等也。是则调净义。调净是意想所为也。所以经云。若求净土先净其心。若心净者即是净土。是故以金刚部杵加持供物等令调净也。意密想金刚手。是金刚手从佛意生。是故名一切如来菩提心（云云）今依意为金刚部主也。他师云。金刚手者。一切执金刚者也（云云）此言虽当理而见本曼荼罗。金刚部中有金刚手形。余执金刚皆围绕之。是故今金刚手者。正是普贤菩萨从佛受得金刚杵者也。又既云。部部中吵岂无主哉。口密真言如前。以此三部为三业加持。可见无量寿轨中三部功能文。问。既以金刚部为意业加持。而何此本法功能中说一切痛苦随不着身。当得金刚坚固之体。是似身加持如何。答。若以意令坚固者身亦坚固。以身为心意所住故也。譬如王福增时国城亦不损。是王喻心王也。以国城譬身也。是故经云。我身如城心王处中。所以依意业加持而得坚固身。有何相违也。以此金刚部众观置佛部左方。是故以印于顶上左散之。是三部真言各诵七遍者言在之数也。谓人言从一言至七言必成。又一切万物以七数增。又减时以七数转变。何况诸佛诚言至七遍岂无验哉。又三业所作深重故用七遍。如病多时亦用多药也。又有人云。三部圣众皆是如来四种法身。从此法身出三密加持。今显彼能发之四法身所发之三密故用七遍也。问。部者是聚义。聚者行位同者总集为一众（云云）尔者此三部诸尊云何集于一身顶上。若广多集遍满虚空无能容受。云何结界。众无量故若一尊现不可名部。如何观察。答。有二意。一者一切圣众集于一顶。以不思议神通方便。令此境界不增不满。乃至入芥子中不可逼促也。二者一切圣众功德各摄在一尊。谓一切如来所有因果功德皆摄大日一尊。一切菩萨慈悲皆摄观音一身。一切执金刚自在威德皆摄金刚手一身也。是故意密之文出一尊功德之文兼一切。是其意也。一师云。自身顶上三部诸尊。如是一切众生身亦尔。行者依学觉知此义。而诸众生迷惑不解（云云）所以自他顶上同有三部众。是故名部也。问。佛为中莲花为右金刚。为左有何所表。答。佛部为尊。是故为中央。余部围绕之。一切众生有邪正二事。是故如来现二种身。一于趣正者现正法轮身。即莲花部慈悲形是也。二于依邪者现教令轮身。此金刚部威猛忿怒形是也。而右是准正。左是喻邪。是故莲花部居右。金刚部在左也。问。诸行之例从浅至深。而今行法有何所由。先行佛部得现佛身。次行莲花部得菩萨行。后行金刚部现忿怒威猛下劣形像答。此真言法最尊最上。若上根大机人能修行者于此生身超诸行位。即身成佛忽然得佛。得佛已观察世间。随众生意还作菩萨。又于众生有不顺者。更现忿怒丑陋之身。是则从本现迹之义也。如是随时随机现身说法不可思议。例如观音往昔成佛。更现菩萨。又现执金刚神等形也。行仪随此从深还浅也。既行者身虽作佛身等。而为利众生应同。其意更祈世间息灾等事。设为世间事。虽修是行而此法最胜故遂为无上大觉之因。既从身口意得现三部圣众。次须更加持身分令此坚固也。口意虽异共摄在身。是故重应加持之。又三部众既现而则行者须随诸佛教。被精进铠住菩萨威仪也。佛威仪威重金刚忿怒非本望。是故今取菩萨威仪。又由三部加持故既得消除身口意内障。次须更被法性光明甲胃消除外障也。谓内障是罪业。外障是天地魔等也。依如是等义行三部已。更有护身法也。印相依义作之。谓以二手内相叉者表邪正二法。同入内证秘密之理也。是故右押左。是则以正镇邪也。为押镇相叉之竖二中指。是显邪正同一义已立中道法性之理。是则实智也。屈二头指者开竖屈也。表权智权必归实。是故作如钓形其形曲也。于中指背勿令相著者。师传云。不着之间大变道许也。既云二智具故非一。所以不着。虽然二智非远离。是故尚近也。并二大指押无名指者。表权实二智。共以空如实相镇伏流浪生死之业。谓以五轮相当五指。空当大指。水当无名指。水有流浪也。生死亦尔也。印身五处者身中五处最为重处。是故加持之。各诵真言一遍者。令五乘性共归金刚一乘法也。意密者在功德文中。口密者真言文为三。谓归敬正言结成也。功德文中即成被金刚甲胄。者非世俗之战具也是取喻也。今法意密不书。但师相传云行者应观从身放光。渐舒满广狭随意也。身上诸魔随光舒至而渐趒去。更不入于所观光中也。是故文云。悉见行者光明被身。如是光明不壤不离。是故譬金刚也。能拂障御魔故喻甲胄也。又云。。金刚萨埵甲胄威仪也。谓带宝冠钏环璎珞等也。是皆从法身功德生。是故诸魔外道不敢破损所以名金刚甲胄也。既严净身分竟堪作法之师。是故须建道场奉请本尊。应致供养作种种事。若建道场先须净地令坚固之。是故有结地界法。谓于此地有种种怖。或大小虫居。或地上秽浊皆染此地。而则今以三密加持令清净坚固也。印相以义作之。谓五轮之中空风地其性坚固。水火二轮其性轻弱。是故左右水与水相结。火与火结令坚固也。彼空风地其性如次无动无弱无落也。故今此合而不结也（小指是地。头指是同。大指是空也）意密想印成火焰金刚杵形者。准金刚手菩萨所持杵也。谓彼金刚杵所置之处人非人等。乃至大力菩萨不能摇动杵及处地也。如来五智之所成故尔。以大指着地掣之者印默地也。谓空轮体无动无倾。由是之故以空轮指而印大地。同于空性令无动无倾也。经云。五智摄大觉地（云云）又五轮塔。是大日周遍之形。是故知五轮五智同义也。所以今以五轮坚固印想成五智金刚杵也。问。今印之形是五轮坚固之义也。而何唯名结地界印不列余轮名耶。答。五轮中以地为诸凡圣所居。是故今不列余轮唯取地名。就中水火轮动时其上地轮亦有震动。而今印结水火令此坚固。又空风轮索有坚强性。是等诸轮皆为地故而建立也。是故今唯名地界也。口密者以义为真言也。具不记秘密故。功能文中下至水际者。依诸经论案之。水论上有金轮厚三亿由旬。其上有九大山八大海四大洲。而山入水至金轮际量八万由旬也。又四洲地与八海上等。是故下至水际者金轮摄地三亿八万由旬也（一由旬者以六町为里。尔十六里也）金刚座者成佛之处。在中天竺摩伽陀国菩提树下。有坚固力能持。此故为受佛位处二乘之类不能居上。唯成佛时得坐此座。天魔外道不能稽留也。少加功力速得成就者。地成坚固故诸地上所有万物。即得成就也。行亦准之。经云。风依空住。空体无故风亦无常。不依风住。风无常故水亦无常。地依水住。水无常故地亦无常。地无常故地  所有一切有情非情皆悉无常。又云。空虽无体尚有名字。名依体立。是故虚空犹有。若无虚空余何而住也。空即有故风力坚固。余轮亦尔。今印是五轮坚固形也。所以即于此地上作事速成就也。夫依所空故行亦难成。而今于依所地悟有坚固义。故少加功力速得成就何况多功哉。既得净所居地令此坚固。次必可结周回。是故有方隅金刚墙。法方者四方也。隅者四维也。令无隙穴故方兼隅也。金刚墙者其结界形也。结者不散义。界者所依之境界也。印相表墙形也。墙形与前印相相似故准用耳。但侧立之也。意密者想印金刚杵形。是四方墙各角有金刚撅。撅形金刚也。谓独钴杵也。开二大指竖之者表其撅形也。是故无量寿轨中此印名金刚撅也。右绕者入正义也。三转者。一师云。表三重结界。又一师云。重功故致三转。谓无上世尊尚为勤重用三言。况余人哉。又一师云。人身为三惑所缠不得坚固。是故今对治彼惑故用三也。今突之。先一师说诸人不用。以后二师说为宜耳。标心大小者等前地界广也。功能中诸佛菩萨者引大败小也。败小者除三种魔。谓天魔常随魔地魔也。难调伏者天魔魔醯首罗等也。毗那夜迦者此云象鼻有因缘。是常随魔也。夫天地魔有来时不常。而是毗那夜迦恒常随逐一切有情。是故名常随魔。外人所呼荒神是也。毒虫利牙爪者是地魔也。就地魔有十二畜。三十六禽兽等。是皆利牙爪者也。口密者以义为真言也。既调净结护地及方所竟。次须严净大坛场也。是故有观法如文。祖师名道场观。为圣众集会故名尔也。坛者平坦之形也。在地界上金刚墙内。八叶大莲花者有染不染义。染者不离泥故。不染者而此莲花不染尘垢故。以譬佛菩萨虽处生界而不着烦恼也。然佛菩萨安住四德四行利益众生。所以行者观置八叶为佛菩萨游住之处也。师子座者形有四足不倾无畏。是故喻师子也。座者是所居之补也。楼阁者二重殿堂也。表佛界众生界同不离也。安贵之舍名为殿。集会之处名为堂也。璎珞者贯种种珠处处垂下也。表万行波罗蜜也。缯者绢也。今取白色。以此绢回悬殿内之上。彩者五色彩也。以此彩结前绢处处而垂下。表诸佛净界。虽离五大而为利生有五大种色也。幡者诸佛三昧耶。破诸魔军令入正道也。如世战时随旗靡知所趣也。彼战旛鬼形也。令人遣邪恶处。今佛法幡是菩萨形。随飘动令入佛道也。盖者上空之覆。表上誉无畏义也。宝柱者表依的坚持之义也。妙天衣者非三界世天所服之衣。今天衣者法身功德天然覆护之义也。香者戒香普薰也。杂花者表种种修因感果也。又身业庄严也。音乐者音是赞佛法之韵。乐又生喜悦之响也。此二是口意庄严也。宝瓶者表盛满功德也。阏伽者无染无垢之义也。饮食者表根力觉道增长也。摩尼为灯者表内外清净也。问。此法行仪皆用三密。而何此观无印真言。答。三密不阙。而今以观法为旨故不明印。但传师云。用定印多观也（云云）又一师云。观后有偈颂。颂印与合掌相应。而则前用入定印。后改作合掌。似别异而以颂为此行口密。是故先作合掌印。次作观行不改合掌。而诵偈也。是故成就三密也。偈颂者以我功德力等也。后师以此偈名为三力偈。力字有三故也。案云。由行者本有功德力故蒙如来加持力。然法界力相应作诸供养也。就合拿三部行各异。谓若佛部行用虚心合以理为形。谓非有非空义也。又境智冥合义也。所以佛以空理而现形相。此印形亦尔。虽合而掌虚。虽虚而合也。莲花部用莲花合。金刚部用金刚合也。夫事供易散易损。有形故。而今理供虽无其体存形。于意想故。不散不损为实相庄严。即是道场观也。又贫道行者难储已前种种庄严。是故唯以观成也。诚与理合也。今虽与理合但是行者恣自作也。而不知成不成。是故更依虚空藏菩萨加持。令前所观必定成就也。是菩萨从于虚空雨种种供。空虽无所有而成诸事。此大菩萨能入此虚空定雨种种物。供养诸佛成就众生故名虚空藏也。于无福种者自然令得财法二施如大虚空。虽无诸种而观诸相也。是故今依此菩萨三摩地成就理供。令诸圣众各得受用也。普通供养者。行者虽住于此修瑜伽供养伽。由此菩萨福德智惠功德力故。亦于一切诸佛世界雨诸供养云海供养诸佛故名尔也。二手合掌者福智相合义也（左手福右手智）二中指外相叉者结伏恶业义也。二头指如宝形者。是虚空藏菩萨福德三昧耶形也。宝即如意宝珠也。譬如轮王宝珠依十善多雨财宝。若起恶心不雨财宝。此如意珠亦复如是结伏恶业。雨种种庄严也。谓二中指火。轮也。五大轮之中火有热动灭损之性。以譬恶业。所以今伏此恶出现宝珠。雨种种供也。意密者更观以前庄严等故今不记也。真言四遍者为成以前四种观法也。谓四种者大坛宝座楼阁及诸庄严具等也。或经云。虚空藏菩萨自言。我与如来定光佛所得无边身。尔时手执四大宝珠。照明十方微尘佛刹化成虚空。谛观四大无依妄想生灭。虚空无二佛国本同于空（云云）是以知。持四大宝珠观四大种同于虚空。一切佛国同于一空。一空故一切佛土为一佛土。为一佛土故我此道场为佛净土。是故诵四遍也。表四大宝珠珠性清净。虽雨诸财此财非内畜非外入。不谋前后不择多少。如大虚空其性清净成种种宝也。口密者。虚空虽空出生诸事。空是金刚性。以是等义为真言也。功能中所想供养具者。指前所观庄严也。
    既调净道场竟须奉请本尊为其所主。是故有送车辂法。车辂譬行者等众生。谓车者轮虽回转而其座所不回转也。众生亦尔。业报虽回而其菩提性不转也。故有论云。虽恒处地狱不障大菩提（云云）而则行者作是思惟。由业报故于今流转。然今觉知一切有情有菩提性。于我有菩提性故本尊即来类我。如地上金刚遂入地中至金刚轮处。是同性故尔也。如是念时心即清净犹如澄水。唯愿本尊如一月光影。普临万水虽无动无来而临我心。今表业虽回而性不转故用车辂也。印相依形作之。谓天竺车辂形也。意密中金刚驾者御者也。用三部使。谓若佛部行用不动尊。若莲花部行用莲花军荼利。金刚部行用金刚军荼利也。乘空而去。于本尊世界者虚空为路也。去者遣义也。以空为路有二义。一者乘空如实际之理无来而来。表此义尔。二者若三部众外金刚部众等为尊故作无见顶相之想。所以上空为路作请。应请而来也。口密真言初字是归命无见顶相义也。终字是三解脱门义也。门者出入义也。本尊随行者意虽作空义而示身有出入。虽无相而现来相。虽不可愿而为众生往昔发誓。由如是本誓不越故而现。随众生出随众生入。今显此义也。真言正义显无来而来义也。既得去车辂亦须催还。是故不散前印请车辂也。先作观想。次诵真言三遍。与诃字等以大指向身拨中指。此是催劝车义也。今请故向身拨之。若发遣时向外拨之。但随三部行置此印处各异。若佛部行举印于顶。若莲花行当印于口。若金刚行当印于心前。不改置处随拨稍引散之也。真言为三。初从那字至唵是归敬句。次劝请之言也。次结成句也。正真言中羯利沙也者请句也。是故若发遣时除此句更加^8□车句。既虽本尊来而住堂外虚空不入道场。此即有结界三昧耶故不妄入也。上文云。诸佛菩萨尚不违越。是故本尊要更应待行者之许请也。依之有请本尊三昧耶降至于道场法也。印相以义作之。二手是定惠。定是表理。惠是表智。内相叉者。内是不显露貌。即表冥义。相叉是不离散貌。即表合义。此是法身如来理智冥合标帜也。以此为本印。随三部行相异。从前理智冥合义出三部圣众。若佛部行以二空指向方招之。表诸佛以空空现形也。若莲花部行左大指入左掌。以右大指向身招之。此是掩左道空计而立正道妙空。是菩萨大悲方便也。若金刚部行右大指入右掌。以左大指招之。此是佛菩萨随众生意作利益故。秘顺慈体。更现逆忿怒之标帜也。意密者观本尊入于道场。尚乘车轮不坐于坛。何以故。行者欲撰圣众故。若有凡众令在外也。既准地于金刚座岂未悟凡众得坐其上哉。是故本尊及纯圣众与行者堪为处坐。所以今欲撰内舍凡故行者意想不直定。依此本尊暂不下车结护之后应正着座也。口密者本文如次列三部心真言末总加行来句。但随前印相应用其一加来句也。本文云。出莲花部心印不烈余二者。莲花部心印是观自在心密印也。此菩萨通三部。所以现佛于顶。显菩萨于形。论寿于金刚。谓众生界不尽故此菩萨寿命不可破坏。是故唯出此菩萨印。而于真言烈三部心也。本尊来时所从圣众皆共发来。圣众亦有所从圣凡皆俱。凡中有未悟者有依障者。是故招圣应入界内。止凡可令在法界之外。所以今用明王印等辟除依障者也。三部各有忿怒明王。谓佛部无能胜明王。或师用不动尊。或经中以最胜金轮佛顶为佛部明王。莲花部马头明王。金刚部降三世随部用一也。而今本文安马头观自在密者。此明王誓愿现形本迹通三部故也。印要依形依之。谓马头形也。有法名马口印。是大明王啖食无明诸障。尽破摧众生诸恐怖（云云）谓如大马口海吞纳众流。表示此故顶现马头。有人云。百川异流同会一海。海没牝马口不增不减。此观自在亦如是也。谓诸佛菩萨慈悲方便种种虽异悉摄入观自在身。而不增不减。如大海中牝马口也。是故现马头也。今印是其形也。为辟除逆者以印左转。左表逆。逆不顺义也。令此诸逆还入顺故右转右表顺也。有三惑故作逆。有三善道故归顺。所以左右各三转。坚固大界者翻逆归顺故不作来娆乱相。如有坚固大界。以要言之。重重作界不如降伏彼令入正也。是故右转名界也。意密如文。或师云。观行者身为彼明王。口密以甘露出生除诸热恼等义为真言也。先既虽结方所为奉请招入本尊故暂不结上方。而今已请本尊撰入圣众竟须结上方。是故有上方金刚网法也。印相依形作之。谓以其印于头上转。以掌向下 似网形。不可破坏故名金刚也。意密者虽安印于头上近处。而由法威德力自然而腾结于虚空圣众之上也。口密者以义理名体力用为真言也。夫地用金刚方隅用墙空用网者准世间法。谓轮王所住之处等也。就结界而上方有三部圣众威焰高升也。下界亦观以火炎金刚杵。而印以水际深厚量。然就方隅似无威炎。是故更作火院法密缝者无隙之义也。印相依形作之。意密如文。行者虽居结界之内从印出火炎。此炎现于墙外。其金刚墙不坏不烧以法威德力故也。如烧铁釜内。若火增时侈外之物热。即烟乃至所烧。而其釜体无出火穴也。口密以名义为真言也。依报庄严既备。结护作法亦毕。离内外怖显法威德。次须令本尊安座。广陈供养作正报庄严。唯三部众法乐自满何有求供。而令众生得大果故应同众生即来受供。而则准世间法令来着。圣者浴其二足。是故有献阏伽香水法。阏伽者翻为无浊。是清净义。香水者香有普义。水有净义。所以然者普遍清净之义也。以种种妙香入薰水（云云）印相捧器。若佛部行举器于顶。莲花部口。金刚部心。而奉上之意密如文。夫果位万德必籍因位万行之相。而则为除凡下烦恼即浴圣尊下足也。口密真言为三分。初八字是归敬分。谓归命普觉众也。次正真分虚空染净义也。次结成分也。本尊浴足已毕须着座处。是故有献莲花座法。三部众中或有处月轮者。或有坐莲花王座者。或有坐七宝师子座者。或有虚空为座者。或有宝衣为座者。或有坐水上者。或有居山峰者。或有座盘石者。或有坐禽兽者。如是种种由往昔誓所坐不同。而今行者通以莲花为尊座者。为自身出秽浊中得清净身也。又如世人各于私宅所坐之座虽有别异。若人储一色座请诸异人。人受请来着彼处。着所施座。今亦如是。诸圣所居之处其座虽异。受行者请来着之时不嫌莲花座也。一师云。诸尊不舍本座。更座行者所献莲花之上也。印相依表。观法如文。口密以形名为真言。谓开敷花名也。功能文中有二。有大小故。十地满足者此教纯大乘故极喜离垢等菩萨十地也。是下根行者所感也。若大机者不转此身得觉位。是故更云。当得金刚座也。阏伽花座是但来坐时之仪。非正供养也。于此本尊安座已竟。又时即至须修正供养作种种法。是故奉上五供随力辨之。先涂香。香利细末草木等香宛之。次花鬘用时花。或师云。准大法随息灾等六法用异色花（云云）或通用木榓叶。是香色而似西国ＪＬ钵罗花（此云青莲花）以此花奉上世尊速疾证理。何以故。青是黄而黑。黑而黄。为一色也。又青色变时而成黄色。以譬烦恼菩提虽不二而灭烦恼证菩提也。此花无果付其果于行者也。谓花开果结。譬因行果证。而以无果青花奉之者行者疾得其果。谓奉上之时名因。于其果者行者感得也。而此土青色难有。但榓叶相似。又此叶夏冬不改香色无失。是故用之。鬘者要非结成之形。但是^7□花以为花鬘也。以鬘严道场佛地者。鬘是人天头首庄严也。而今以本尊为无上之首。故以鬘严之也。次烧香。依烧出香之物草木等香充之。次饮食。行者所食之物充之。次灯明。草木清净油非血肉之油也。供养之本为严本尊也。严尊则为满其福也。欲严身者先应涂香。是故先奉涂香。次有花供也。西域诸人以油末香涂触身已种种庄严。今准彼也。又由献涂香故行者得五分法身。涂本尊身故。由献花故行者得三十二相。严尊身故。又经云。若无香花供虽生净土少身庄严（云云）是故知。由香花供故得身庄严也。庄严身已须满德。是故有烧香供也。有经云。道风德香薰一切。又金刚界云。真如薰焚香（云云）德满可果圆长养诸法。是故有饮食供果圆可明智惠。是故有灯明供行者悉应感其报也。一说云。涂香供者供养本尊身根也。花鬘供者供养本尊顶相也。烧香供者供养本尊鼻根也。饮食供者供养本尊舌根也。灯明供者供养本尊眼根也。如是供具唯在本尊之前不似普遍。是故更以三密加持皆成清净广多供养云海。令诸圣众各得受用。所以有普供养法也。印相合掌右押左交指者归敬诸尊。以正直心掩邪见之相也。是故诸供养物皆成云海云者。忽然普周之义。海者深广利益之义也。夫圣众不耽世财唯悦信敬。离诸贪爱破诸疑故。若起信敬归依者虽少供而诸圣众同时纳受。若归佛法岂不破邪见哉。是故归敬破邪之相名普供印也。破邪故诸圣众生大欢喜同时受供。是故名普供。如外人请冥神邪魔欲供之时。先启背内之由。尔时彼神欢悦受诸供养。今亦如是。于印现破外邪之相。诸圣寻喜受供养也。意密如文。口密以归敬普觉众供养一切虚空性普遍等义为真言也。已上十八作法通一切尊故出之。而弘于世也。次可有种种法。唯随尊异故今不记之。然准余法则可有赞叹法。入三摩地法。本尊三密加持法念诵法。更入三摩地法。普供养法。阏伽水法。更赞叹法。发愿法。解界法。奉送圣众法。三部及护身法。出堂修善法也。本尊身上示果位相好。是故光供养身。身如之中顶鼻舌眼殊有奇异妙相。是故重供养之。供诸相竟须作赞叹。谓正尊德由称扬故弥增威力。所以有赞叹法。夫三部正尊从一切众生真实之之性而出故由称赞益也。魔众冥道不尔。谓诸魔冥道由一切众生杂秽虚妄之性而生故呼名时失力即去也。或师云。此赞叹法是供养本尊耳根并音声之相也。是故用雅妙音（云云）印用合掌。观本尊德三密不阙也。供养诸相赞叹尊德已竟须亦供养本尊意也。是故有入三摩地法观本修因本誓应化之形种子。是因无体依言显之。是故用字义。字义即为言体故也。三昧耶形是本誓也。相好形体是应化也。以要言之。观三身也（有印明）加持行者与本尊同。是故以本尊三密而印自身令成就也。所作已辨自身既成本尊。是故更念诵古尊真言。可令增威益力利益众生也。所以有念诵法。二手持念珠为印。观随三部各异。念诵法已毕。是故更入三摩地令法力增也。本意所作已竟。本尊即欲还本土。是故更作供养赞叹。供养已竟奉阏伽水以充漱口。准世间法也。谓来着时先浴足受食。还时漱口也。由洗足故除外尘。由漱口故除内书也。尘者烦恼异名也。一师云。念诵已后而供自身身为尊故（云云）问。前既从行者三轮出三部圣众。应是仰本尊。何更别请他土尊。答。三部众是新从自身出。恐是浅矣。是故请本古尊蒙加持也。故名本尊其中请一尊为本尊者。任行者所依而已。本尊既受阏伽将欲还本土。是故须期当来发愿。发愿已竟为送本尊故作解界法。解先结界也。夫结界解界随行者意想耳。是故结解任竟也。以前火院法左转也。次正送圣众已恐魔替来。是故更作三部护身法等。次出堂令法不懈故广作佛事。故为严守护者故恒常作善。故或诵大乘。或作印佛印塔等佛事。以诸杂食施与十方一切冥道。后以法味令饱满之。每日如是。或三时。或六时等也。此殊胜行法一往虽如斯。又随师师意解有增加法。名为私记。谓先于堂外修净三业三部护身等（或本用三部心少被甲）然后入堂。此是具诸威仪身为法器也。有师云。堂外修净三业三部等法。又入堂更修之者。就三业有二。一假三业。谓身有触垢之业。口有食啖杂味之业。意有攀缘杂念之业。净此等业得入堂内。二实三业。谓十恶业也。入堂已后正除此业也。是故堂外堂内再修之也。又堂外用三部心者。以净假三业故身为现佛之器。口意为应现二部之器。而得是法器入堂已后正得现之。是故堂外堂内同修三部。但堂外非正修行。恐尚有障。是故用心印明心者非正体。唯得内德法器也。非正得现之。是故堂内更修三部三昧耶护身被甲等。准之可知。如是虽净三业等是尚堂外非深行。恐尚有现秽。加之衣服等垢犹有是。故堂外置香水洒之。或置香象等入堂已竟须备供物等。或加持令净。随师竟解不同。仍不记之。又一切行法皆有五悔法。是菩萨行。谓作礼。忏悔。随喜。劝请。发愿等。仍加修之。如是行法所念随事。是故启白事同。其次准余作法修神分·过去分·国主诸息分·兼一切祈愿次第显然也。或准大法用振铃法。是召请发遣时修之。惊觉欢悦之义也。或结护法作已修示三昧耶法。是此由结护故凡众在外。令此等众具佛三昧耶也。是不舍义也。诸行悉竟须作回向。是故加回向文。如是行法须奉上部母乃至菩提道场令不退失。是故修部母法。佛部佛眼尊。莲花部白衣。金刚部杞莽鸡也（印明在悉地）如是行法寔一一虽慎之所犯自多。是故用忏悔印明等谢之。又所落自有是。故修补阙印明等也。又时时伽陀。或依古说。或恐自造陈之以前种种行法次第。或前或后次第随师作意各不同。而意趣非误者彼此不可论诤。皆依师资相承故。我为初心始行之人略记如是。大概奉上大日金刚萨埵等众。唯愿证知令一切众生得菩提智。又此法随尊得名。谓根本印明赞叹等加随乐之尊。随其本尊名。如无量寿仪轨如意轮虚空藏等佛菩萨金刚天等法也。于深义者金刚萨埵应更出现加解释矣。

十八道义释一卷

    仁安三年二月五日于理趣院书了。
    范杲。
    一交了。
