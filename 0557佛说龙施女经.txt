大正藏 No. 0557 佛说龙施女经
                        　　吴 支谦译


        　　1卷


　　佛说龙施女经

　　　　吴月氏优婆塞支谦译
　　闻如是。一时佛游于维耶离奈氏树园。与大比丘众千二百五十人俱。及五百众菩萨。佛以晨旦著衣持钵。入城分卫众会皆从。诸天龙神香华伎乐倍于常时。佛到长者须福门外。须福有女名曰龙施。厥年十四。时在浴室澡浴涂香著好衣。为佛眉间毫相之光。照七重楼上。东向见佛在门外住。容貌端正如星中有月。奇相众好金色从容诸根寂定。女大欢喜则自念言。今得见佛及众弟子。当以发意作菩萨行。愿令我得道如佛。魔见女发大意心为不乐。念言是女今兴大福及欲求佛。必过我界多度人民。今我当往坏其道意。魔便下化作女父形象被服。谓龙施言。今所念者大重。佛道难得亿百千劫勤劳不懈然后乃成。今世幸有佛。不如求罗汉。既要易得且俱度世泥洹无异。何为贪佛久负勤苦。汝是我女故语汝耳。龙施对曰。不如父言。罗汉与佛虽俱度世功德不同。佛智大度如十方空度人无极。罗汉智少若一时耳。何有高才乐于少者。魔复言。未曾闻女人得作转轮圣王。况乃欲得作佛。佛道长久不如求罗汉早取泥洹。龙施报言。我亦闻女人不得作转轮圣王。不得作帝释。不得作梵王。不得作佛。我当精进转此女身竟受作男子身。盖闻天下尊行菩萨道。亿劫不懈者后皆得作佛。魔见女意不转。益用愁毒更作急教言。作菩萨行者。当不贪于世间。不惜于寿命。今汝精进。能从楼上自投于地者。后可得佛。龙施念言。今我见佛乃自爱欲菩萨道。父有教以精进弃身可得佛道。我何惜此危脆之命。女即于栏边叉手向佛言。我今自归天中之天。以一切慜念知我所求。请弃躯命不舍菩萨。以身施佛愿而散华。以便纵身自投楼下。于空中未及至地。女身则化成男子。时佛乃笑。五色光从口出。照一佛刹还从顶入。贤者阿难前跪问言。佛不妄笑愿闻其意。佛言。阿难。汝见此女自投空中化成男子不。对曰见。佛言。此女乃前世时以事万佛。后当供养恒沙如来。却至七亿六千万劫。当得作佛号名龙盛其寿一劫。般泥洹后经道兴盛半劫乃灭。时佛说法当度九十七亿万人。令得菩萨及罗汉道。是时人民饮食。当如第二忉利天上。于是龙施身住佛前。报父母言。愿放舍我得作沙门。父母即听。诸家亲属合五百人。及八百天神。见女人龙施化成男子。皆发无上正真道意。魔王见众人求佛。更多忧愁不乐惭愧而归。佛说是时莫不欢喜。

　　佛说龙施女经


