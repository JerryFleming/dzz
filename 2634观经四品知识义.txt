No. 2634 观经四品知识义

    　          释显意述
  　
　　　　　　
　　　　　　
　　　　　　

    问曰。九品文中至下四品方说临终善知识者。有何由耶。答曰。案经释意上五品人大小虽殊。平生遇法希求出离。故至临终不必须于善友开导。下四品人善恶虽异。未曾闻法未求净土。故临终焉要须知识开导缘也。故玄义释中下品云。但是不遇佛法之人。虽行孝养亦未有心希求出离。直是临终遇善劝令往生云云。又释下三品云。此三品人无有佛法世俗二种善根。唯知作恶乃至以恶业故。临终藉善乘佛愿力乃得往生云云。问曰。尔者四品知识说何等法开导彼等。答曰。皆说念佛一法劝令归净土也。但其说相非无差异。欲示念佛三昧种种功德利益。令知善友开导各随机宜。行者用心应有通局进止故也。然其义门多端不遑毛举。今且就要述其一辙者。此四品中如次。显示安心起行闻名作业四位往生。以开弥陀智愿玄门。当宗学者不可不知。其义何者先中下品文云。遇善知识为其。广说阿弥陀佛国土乐事。此明先说释迦所开净土要门。令彼生于欣慕心也。玄义云。娑婆化主广开净土之要门云云。散善义云释迦佛说此观经定散二善。证赞弥陀依正二报。使人欣慕。经文又云。亦说法藏比丘四十八愿。此明正说弥陀所显别意弘愿。令彼证于得生益也。玄义云。安乐能人显彰别意弘愿云云。散善义云。阿弥陀佛四十八愿摄受众生。无疑无虑乘彼愿力定得往生。总而言之此品行者。临终遇善闻二尊教。领解发心即便往生。故经文又云。闻此事已寻即命终乃至即生西方极乐世界。上上品初总标九品正因文云。若有众生愿生彼国者。发三种心即便往生其义在斯矣。故知。此品知识传二尊教。劝令念佛而以安心往生为其要也。言安心者愿生心具三种信心（如注论释）建立自心不退动也。故上三心释云。决定真实心中回向愿作得生想。此心深信由若金刚。不为一切异学异见别解别行人等。动乱破坏等（可见具文）次下上品文云。遇善知识为赞大乘十二部经首题名字。以闻如是诸经名故。除却千劫极重恶业。智者教合掌叉手。称南无阿弥陀佛。称佛名故除五十亿劫生死之罪。化佛赞言。汝称佛名故诸罪消灭。我来迎汝云云。此明先赞释迦教中大乘经名。劝令受持由心散故除罪稍少。故复转教弥陀愿力念佛三昧。由心重故障尽即生。是故释云。造罪之人障重加以死苦来逼。善人虽说多经□受之心浮散。由心散故除罪稍轻。又佛名是一即能摄散以住心。复教令正念称名。由心重故即能除罪多劫也。又云。所闻化赞但述称佛之功不论闻经之事。然望佛愿意者。唯劝正念称名。往生义疾不同杂散之业云云。故知此品知识先赞诸经名者。为显正杂二行得失劝令念佛。即以起行往生为其要也。言起行者如先安心已。口称心念身体不问多少。总名起行故。故此一称即起行也。次下中品文云。遇善知识以大慈悲。为说阿弥陀佛十力威德。广说佛光明神力。亦赞戒定惠解脱解脱知见。此人闻已除八十亿劫生死之罪云云。
    释云。善人为说弥陀功德。罪人既闻弥陀名号。即除罪多劫（文）故知。此品知识直赞弥陀本愿名号如实功德。劝令念佛。而以闻名往生为其要也。言闻名者。不取闻如不闻之闻。闻即欢喜愿生其国。如是闻者莫不皆往。
    问曰。如经文者广赞功德。释言闻名。有何意耶。答曰。岂前不言。赞佛名义如实功德。凡说彼佛所有功德。若因若果。若正若依。一切莫非名号具德。若不尔者违本愿故。如愿文云。设我得佛十方世界无量诸佛不悉咨嗟称我名者不取正觉。故注论云。释迦牟尼佛在王舍城及舍卫国。于大众中说无量寿佛庄严功德。即以佛名号为经体云云。故知。经言此人闻已等者。正明闻名住生益也。次下下品文云。遇善知识种种安慰。为说妙法教令念佛。此人苦逼不遑念佛（欲念不遑非全不受）善友告言。汝若不能念者应称无量寿佛（若诸师意先教观念。今劝口称助成观念。今意直劝专念佛名。知苦失念转教口称）如是至心（信顺师教故言如是。故此一句摽其安心）令声不绝。具足十念。称南无阿弥陀佛。于念念中除八十亿劫生死之罪云云。释云。善人安慰令念佛（为说妙法即念佛故无别释也）罪人死苦来逼无由得念佛名。善友知苦失念（阅名愿生安心不失。行心间断名失念也）转教口中号（转有改转展二义）念数多少声声无间（多少之言示不必十）除罪多劫云云。此品知识亦说名义如实功德。种种诱进劝令念佛。而知其机障重根钝为苦间隔心多错失。转教口称声声连注。念念除罪令得正念。即以作业往生为其要也。言作业者。策励心行。无余无间念念相续。毕命为期。故此令声不绝等文正明作业往生相也。问曰。若尔但可作业往生。一切愿行积念相续。长时不退。方可成辨故。答曰。若依自力难行门者。容有此疑。今既他力易行道故不受此难。故玄义云。若欲往生者。要须愿行具足。方可得生。乃至言南无者即是归命。亦是发愿回向之义。言阿弥陀佛者即是其行（名义功德为所乘故）以斯义故必得往生。此释只言愿行具足不必待其长时积功。故至一念即得生也。问曰。起行有愿。纵有生理。安心唯愿。何由即生。答曰。谁言。三心唯愿无行。经云。发三种心即便往生。具三心者必生被彼国。释云。三心既具无行不成。愿行既成。若不生者。无有是处（文）解云。今此三心信佛心也。信佛愿生。因缘和合所归佛名即为其行。摄成万善。无行不成。故安心位即有六字他力愿行。起行作业其功归斯。又此三心真实深信弥陀名愿不思议力。于此心中聚集自他法界凡圣所有善根。回向发愿作得作得生想。故言三心既具无行不成也（可见回向发愿心释）如是二义终归一致。自他凡圣所有善体莫非佛名所摄成故。不尔随喜回向义不成故。应知。问曰。既言安心一念即具愿行。亦可许有作业义耶。答曰。亦有其义。愿行既成即业成故。故今安心起行作业有横竖义。横则顿具。竖则渐修。闻名具三其义准知。问曰。闻名位具愿行。安心位具愿行。有何差别。答曰。闻名欲生所具愿行亦是六字名义。其体无别。但此闻中。唯论佛名不思议力。不问三心具不具故。与安心门有少差别。故大经云。其佛本愿力。闻名欲往生。皆悉到彼国。自致不退转。又观经云。但闻佛名二菩萨名。除无量劫生死罪。何况忆念云云。释云。但闻三身之号。尚灭多劫罪僣。何况正念归依。而不获证也（文）但闻巨益此文明矣。然此经中非无三心。虽有其心归功闻名。如是安心名真实信。如是念持名真实行。如是相续名真实业。若不如是谓我能信信力故生。谓我能行行力故生。谓我能相续相续力故生者。未免虚假杂毒之失。散善义云。若作如此安心起行者。纵使苦励身心。日夜十二时急走急作。如救头燃者。众名杂毒之善云云。故能如先不计自力。专归所闻名愿力者。三因五念毕命为期。正助四修刹那无间。乃至三福万行备修。自利利他不惜身命。当是闻名往生人也。故此四品文中。先明安心起行往生。后明作业。中明闻名意者。表此闻名非啻在于安心前。亦通为于起行作业之体故也。问曰。若尔何故本愿文中直言至心信乐乃至十念。不云闻名乎。答曰。经文巧略理在不言。谓次前愿既言十方诸佛嗟称名。今此愿中十方众生闻其名号。至心信乐。此义必然不须诤故。故下文云。十方诸佛皆共赞叹无量寿佛威神功德。诸有众生闻其名号信心欢喜。乃至一念。即得往生往不退转。又宝积经无量寿会云。若我证得无上觉时。余佛利中诸有情类闻我名已。所有善根心心回向。愿生我国。乃至十念。若不生者不取菩提（文）故知。今本译人巧略。无文有义。智人察之。凡此一愿总摄三辈九品生因。岂唯下下品人十念往生。而无余品人闻名往生等。问曰。若尔此四品往生为约一机。为对四机。答曰。二义俱有。先约一机解者。闻名欲生愿行业成。一念即生。是名顿具。依此而开心行业位。次第增进。是名渐修。故其三位亦具闻名。三亦互具。思之可知。次对四机释者。或有一闻名欲生即生不待安心。或有三心一发便生不待起行或有一称方得即生不待作业。或有多时积念相续方即得生。此中初二顿机。后二渐机。或可。前三顿机。后一渐机。故本愿中为摄众机十念为限。拟其渐机。愿成就文显有顿生。故云闻名信心一念。此约四机解愿文也。若依一机准前可知。故十念言只明闻名信乐生者起行作业极少。满数不必十念。方可得生也。礼赞序云。诸佛所证平等是一。若以愿行来收非无因缘。然弥陀世尊本发深重誓愿。以光明名号摄化十方。但使信心求念上尽一形。下至十声一声等。以佛愿力易得往生。是故释迦及以诸佛劝向西方为别异耳（文）一声等者。取一念一闻也。又法事赞云。如来出现于五浊。随宜方便化群□。乃至种种法门皆解脱。无过念佛往西方。上尽一形下至十念三念五念佛来迎。直为弥陀弘誓重。致使凡夫念即生。五会赞云。十恶五逆至愚人。永劫沉沦在久尘。一念称得弥陀号。至彼还同法性身（文）虽有此义。不愿乃至一念若不生者不取正觉者。如先为摄众机故也。是故说教多附下根耳。

观经四品知识义（终）

