大正藏 No. 0995 仁王般若念诵法
　　唐 不空译


　　1卷


　　新译仁王般若经陀罗尼念诵轨仪序

　　　　大兴善寺翻经沙门慧灵述
　　我皇帝圣德广运仁育群品。亦既纂历吹大法螺。刊梵言之轻重。警迷徒之耳目。伟矣哉。乃辟兴善寺大广智三藏不空。与义学沙门良贲等一十四人。开府鱼朝恩翰林学士常衮等。去岁夏四月。于南桃园再译斯经。秋九月诏资圣西明。百座敷阐。下紫微而五云抱出。经长衢而万姓作礼。阡郭充满犹墙堵焉。稽缁衣览青史。自摩腾入汉僧会游矣。瑞法之来莫与京者。经云若未来世有诸国王。建立正法护三宝者。我令五方菩萨往护其国令无灾难。又云五菩萨自于佛前发弘誓言。我有陀罗尼能加持拥护。是一切佛本所修行速疾之门。若人得闻一经于耳。所有罪障悉皆消灭况复习诵而令通利。佛即赞言若诵持此陀罗尼者。我及十方诸佛悉常拥护。诸恶鬼神敬之如佛。不久当得阿耨菩提。则知此陀罗尼。字母之根底众瑜伽之薮泽。如彼水木归其本源。故菩萨演之王者建之。黎人念之诸佛赞之。俾尔昌而炽俾尔福而利。于可以见圣人之心。其益既弘其轨亦妙。苟于诚不克曷降之以嘉。三藏是以译具多之文。良贲法师乃受从简素。始夫处所方便终其观行仪则。修为十门第以位次。一一昭著庶无懵焉。凡我道俗将保厥躬遂求愿。践菩提之路登仁寿之域者。何莫由斯之道哉。

　　仁王般若念诵法一卷

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　尔时佛告波斯匿王。今为王说仁王护国般若波罗蜜多持明之法。王当谛受一心善听。先明入道场仪轨。
　　若诸仁王为求息灾。先须沐浴著新净衣。若法行王者受近住戒。应起殷重大乘之心。欲求成就不惜身命。于无边有情广起悲愿济度之心能如是者速得成就。入道场已五体投地。遍礼法界一切三宝右膝著地忏悔三业一切罪障。劝十方佛转正法轮。请诸如来久住于世。随喜三乘所修福智。以我某甲所修功德。悉皆回向无上菩提。愿共法界一切有情。所求悉地速得满足。次结跏趺坐。如其阙缘不得澡浴。二手涂香发殷重心。结清净印。两手当心虚心合掌如未敷莲华诵真言曰。
　　唵娑嚩(二合)婆(引)嚩输(入)铎(引)萨嚩达磨(引)娑嚩(二合)婆嚩输度撼
　　诵此真言三遍。正诵之时运心广布。一切诸法本来清净。是故我身亦悉清净。即闭目运想。遍满虚空一切诸佛菩萨道场众会。执持种种上妙香花。三业至诚头面礼敬。

　　第一结佛部三昧耶印

　　两手当心。内相叉作拳。并竖二大拇指诵真言曰。
　　唵尔那尔迦娑嚩(二合引)诃(去引)
　　不出声诵此真言三遍。下皆准知。于顶上散。由结此印契诵此佛部三昧耶真言故。十方法界一切诸佛。悉皆云集遍满虚空。加持行者离诸障恼。三业清净所修行愿速得成就。

　　第二结诸菩萨部三昧耶印

　　两手当心如前作拳。左大拇指屈于掌中诵真言曰。
　　唵阿(引)嚧(引)力迦娑嚩(二合)诃(去)
　　准前诵三遍。于顶上散。由结此印契诵此诸菩萨部三昧耶真言故。即得观自在菩萨等。十方法界一切菩萨。悉皆云集遍满虚空。加持行法行者三业清净无诸灾难谓诸菩萨承本悲愿。令所求者皆悉满足。

　　第三结金刚部三昧耶印

　　右如前印舒左大拇指。屈右大拇指于掌中。诵真言曰。
　　唵嚩日啰(二合)地力迦娑嚩(二合引)诃
　　准前诵三遍于顶上散。由结此印契诵金刚部三昧耶真言故。即得十方法界一切金刚现威怒身。如云而集满虚空界。加持行法行者。三业坚固犹如金刚。谓彼圣者承佛威神以自愿力。大则护持国界令无灾难。小则乃至一身令无诸厄。

　　第四结护身印

　　又用三部所结印契。及诵真言五处加持。谓额左肩右肩心喉五处。于顶上散。即成被金刚坚固甲胄。由此加持遍行者身。威光赫[亦/火]一切诸魔作障恼者。眼不敢睹疾走而去。

　　第五结辟除印及金刚方隅宝界印

　　右以前金刚部印契。诵彼真言绕坛左转三匝。即能辟除大力诸魔随佛菩萨。若有隐者远去他界。随心大小右转三匝。即成金刚方隅宝界。诸佛菩萨尚不违越。况障恼者能得其便。于顶上散。

　　第六结请圣众降坛印

　　右用前三部印契及诵真言。以大拇指向身招请。三遍三招。即前满空三部圣众。各依本位不相障碍。寂然而住顶上散。

　　第七献阏伽香水印

　　右以两手持捧摩尼宝器盛香水。置于眉间诵真言曰。
　　唵嚩日啰(二合引)娜迦吽(引)
　　准上诵三遍。运心广布。次第普浴一切圣众。于顶上散。由献阏伽故。从胜解行地乃至法云地。于地地中十方法界诸佛菩萨。皆悉加护诸佛灌顶。

　　第八献宝座印

　　右以两手当心虚心合掌。二大拇指及二小指。相附少屈。余之六指各散。微屈如开敷莲华。言曰。
　　唵迦磨攞娑嚩(二合引)诃
　　由结印契及诵真言。所献宝座令诸圣众皆如实受用。则令行法行者至果位中。获得金刚坚固宝座。

　　第九结普供养印

　　右以两手合掌。五指互交以右押左。置于心上诵真言曰。
　　娜莫三曼多没驮(引)南(引)萨嚩他欠(平)乌娜誐(二合)谛萨颇(二合)啰呬(引)[牟*含]誐誐曩(上)剑娑嚩(二合引)诃
　　由结此印诵真言故莲心广布。周遍法界诸佛菩萨道场海会。普雨一切诸供养具。初诵一遍。尘沙宝器满盛涂香普涂圣众。诵第二遍。种种花鬘普遍庄严。诵第三遍。烧种种香普遍供养。诵第四遍。雨诸天中上妙饮食。置于宝器普遍供养。诵第五遍。雨诸摩尼以为灯明普遍供养。诸佛菩萨由诵真言加持力故。所献香等于诸海会悉皆真实圣众受用。行法行者于当来世常获是报。

　　第十结般若波罗蜜多根本印

　　又以两手背相附。收二头指。以二小指屈于掌中。以大拇指各押二指头。置于心上。诵经中陀罗尼七遍。由结此印诵陀罗尼故。行法行者自身即便变成般若波罗蜜多菩萨。而为一切诸佛之母。其菩萨像结跏趺坐白莲华上。身黄金色。众宝璎珞遍身庄严。首戴宝冠系冠白缯。两边垂下。左手当心持般若梵夹。右手当乳作说法印。以大拇指押无名指头。即想菩萨从顶至足身诸毛孔。流出光明作种种色。遍满法界。一一光中化无量佛。遍虚空界诸世界中。普为众生当根宣说般若波罗蜜多甚深之法。皆令悟解。住三摩地行法行王作此观已。顶上散印。手持数珠置于掌中。合掌当心。诵真言曰。
　　唵尾嚧者那(引)么攞娑嚩(二合引)诃(引)
　　诵此三遍加持数珠顶上戴已。然后当心。左手承珠右手移珠。念念相应住佛母三昧。观心莫间断。诵一百八遍或二十一遍。诵真言曰。
　　娜谟啰怛娜(二合)怛啰(二合)夜野(一)娜莫(引)阿哩夜(二合)吠(无盖反)[口*路]者娜野(二)怛他(引)[卄/(阿-可+辛)/木]多(引)夜啰诃(二合)谛(三)三貌三没驮(引)野(四)娜莫阿(引)哩野(二合五)三满多跋捺啰(二合引)野(六)冒地萨怛嚩(二合引)野(七)摩贺萨怛嚩(二合引)野(八)摩贺迦(引)噜抳迦(引)野(九)怛你野(二合)他(十引)枳穰(二合)娜钵啰(二合)你(引)闭(十一)恶乞叉(二合)野句势(十二)钵啰(二合)底婆(引)娜嚩底(十三)萨嚩没驮(引)嚩路枳谛(十四)喻誐跛哩你涩跛(二合)宁(十五)俨避(引)啰努啰嚩誐(引)系(十六)底哩野(三合)特嚩(二合十七)跛哩你涩跛(二合)宁(十八)冒地质多散惹娜你(十九)萨嚩(引)毗晒迦(引)毗色讫谛(二合二十)达磨娑(引)誐啰三步谛(二十一)阿慕伽室啰(二合)嚩儜(二十二)摩贺三满多跋捺啰(二合)步弥(二十三)涅(奴逸反)哩野(二合)谛(二十四)尾野(二合)羯啰拏(二十五)跛哩钵啰(二合)跛你(二十六)萨嚩悉驮(二十七)娜么塞讫哩(二合)谛(二十八)萨嚩冒地萨怛嚩(二合二十九)散惹娜你(三十)婆誐嚩底(丁以反引三十一)没驮(引)么谛(三十二)阿啰奶迦啰奶(三十三)阿啰拏迦啰奶(三十四)摩贺钵啰(二合)枳穰(二合三十五)播啰弭谛娑嚩(二合引)贺(三十六)
　　如是依前至心诵念。遍数足已。即顶戴数珠置于本处。结三摩地印横舒两手以右押左。置于脐下。端身闭目头少微屈专注心上。谛观圆明镜智上纵广一肘。渐遍法界。布字行列右旋次第观。一一字光明彻照。从外向内至于地字。从内向外渐观诸字。周而复始。至第三遍心善寂定。了了分明观所诠义。不生不灭一一平等。皆遍法界非动非静。定慧双运永离诸相。即是般若波罗蜜多三摩地观。从此却结般若波罗蜜多印。诵陀罗尼七遍。于顶上散。次结普供养印。如前运心次第供养。对圣众前。以向所修所生功德。尽将资益所求诸愿。为国为家利他满足。然后回施众生。回严净土回向实际。回求无上菩提。愿共有情速至彼岸。次结前结界印。诵前真言三遍左转即成解界。次结前三部印。诵前真言三遍。皆以大拇指向外拨之。即成发遣圣众各归本土。行者作礼而去。如常经行。受持读诵大乘勿散动也。如是五更至于晨朝以为初时。从日午后至于未时为第二时。从黄昏后至于中夜为第三时。从中夜后至于五更为第四时。如是时中各依本数。精勤不怠一切他敌自然降伏。一切灾难永不复生。尔时波斯匿王闻佛说已。即从坐起作礼围绕。欢喜踊跃信受奉行。

　　仁王般若念诵法一卷


